+++
title = "जयन्तीनिर्णयः"
+++

रोहिण्यामर्धरात्रे तु यदा कालाष्टमी भवेत् ।  
जयन्ती नाम सा प्रोक्ता सर्वपापप्रणाशिनी॥ १॥

यस्यां जातो हरिः साक्षान्निशीथे भगवानजः ।  
तस्मात्तद्दिनमत्यन्तं पुण्यं पापहरं परम्॥ २॥

तस्मात् सर्वैरुपोष्या सा जयन्ती नाम वै सदा ।  
द्विजातिभिर्विशेषेण तद्भक्तैश्च विशेषतः॥ ३॥

यो भुङ्क्ते तद्दिने मोहात्पूयशोणितमत्ति सः ।  
तस्मादुपवसेत् पुण्यं तद्दिनं श्रद्धयान्वितः॥ ४॥

कृत्वा शौचं यथान्यायं स्नानं कुर्यादतन्द्रितः ।  
प्रभातकाले मेधावी योगायेति यथाविधि॥ ५॥

नित्याह्निकं प्रकुर्वीत भगवन्तमनुस्मरन् ।  
योगाय योगपतये योगेश्वराय योगसम्भवाय श्रीगोविन्दाय नमो नमः॥ ६॥

मध्याह्नकाले च पुमान् सायङ्काले त्वतन्द्रितः ।  
स्नायीत पूर्वमन्त्रेण वासुदेवमनुस्मरन्॥ ७॥

ततः पूजां प्रकुर्वीत विधिवत्सुसमाहितः ।  
यज्ञायेति च मन्त्रेण श्रद्धाभक्तियुतः पुमान्॥ ८॥

कृष्णं च बलभद्रं च वसुदेवं च देवकीम् ।  
नन्दगोपं यशोदां च सुभद्रां तत्र पूजयेत् ।  
अर्घ्यं दत्वा समभ्यर्च्याभ्युदिते शशिमण्डले॥ ९॥

जातः कंसवधार्थाय भूभारोत्तारणाय च ।  
कौरवाणां विनाशाय दैत्यानां निधनाय च॥ १०॥

पाण्डवानां हितार्थाय धर्मसंस्थापनाय च ।  
गृहणार्घ्यं मया दत्तं देवक्या सहितो हरे॥ ११॥

क्षीरोदार्णवसम्भूत अत्रिनेत्रसमुद्भव ।  
गृहाणार्घ्यं मया दत्तं रोहिण्या सहितः शशिन्॥ १२॥

दत्वार्घ्यं मनुनानेन ह्युपस्थाय विधुं बुधः ।  
शशिने चन्द्रदेवाय सोमदेवाय चेन्दवे॥ १३॥

मृगिणे सितबिम्बाय लोकदीपाय दीपिने ।  
शीतदीधितिबिम्बाय तारकापतये नमः॥ १४॥

उपसंहृत्य तत्सर्वं ब्रह्मचारी जितेन्द्रियः ।  
विश्वायेति च मन्त्रेण ततः स्वापं समाचरेत्॥ १५॥

ततो नित्याह्निकं कृत्वा शक्तितो दीयतां धनम् ।  
सर्वायेति च मन्त्रेण ततः पारणमाचरेत् ।  
धर्मायेति ततः स्वस्थो मुच्यते सर्वकिल्बिषैः॥ १७॥

॥ इति श्रीमदानन्दतीर्थभगवत्पादाचार्यविरचितो जयन्तीनिर्णयः समाप्तः॥
