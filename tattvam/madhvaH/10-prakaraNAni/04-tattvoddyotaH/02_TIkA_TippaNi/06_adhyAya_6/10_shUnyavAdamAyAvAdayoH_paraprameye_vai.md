+++
title = "१० शून्यवादमायावादयोः परप्रमेये वैलक्षण्याभावोपपादनम्"
upstream_url = "https://dvaitavedanta.in/category-details/5922/940/thasha/4-tata/taka-t/athhay/shanay"
+++
## न च निर्विशेषब्रह्मवादिनः ..

**शून्यवादमायावादयोः परप्रमेये वैलक्षण्याभावोपपादनम्**

### **श्रीमज्जयतीर्थटीका**

एवमपरप्रमेये वैलक्षण्याभावमुपपाद्य परप्रमेयेऽपि तमुपपादयति -

## **मूल**

***न च निर्विशेषब्रह्मवादिनः शून्यात्कश्चिद्विशेषस्तस्य ।***

यद्यपि मायावादी जगत्कारणं ब्रह्म वदति शून्यवादी च शून्यं तथाऽपि ब्रह्मवादिनस्तस्य ब्रह्मणः शून्यान्न कश्चिद्विशेषः । निर्विशेषत्वेनाङ्गीकृतत्वात् । निर्विशेषमपि ब्रह्म शून्याद्विशिष्यत इत्यङ्गीकारे स्वव्याघातात् ।

मा भूच्छून्याद् ब्रह्मणो निर्विशेषत्वाद्विशेषः । शून्यस्य तु ब्रह्मणो विशेषः किं न स्यादिति मन्दाशङ्कामपनुदन् ‘न केवलं स्वव्याघाताद् विशेषाभावो ब्रह्मशून्ययोः । किन्नाम । यादृशं शून्यवादिनः शून्यं मन्यन्ते तादृशमेव मायावादिनो ब्रह्माङ्गीकुर्वते अतोऽपि’ इत्यभिप्रायेण शून्यवादिवाक्यं तावत्पठति-

**मूल**

***निर्विशेषं स्वयम्भातं निर्लेपमजरामरम् ।***

***शून्यं तत्वम् ........... ॥***

शून्यमित्युक्ते निःस्वरूपत्वं प्राप्तम् । अत उक्तम्-तत्वमिति ॥ तर्हि कथंशून्यमित्यत आह- निर्विशेषमिति ॥ सविशेष एव वस्तुनि प्रमाणप्रवृत्तेस् तदसिद्धिः स्यादित्यत उक्तम्- स्वयम्भातमिति ॥ अनेनाऽत्मैव शून्यमित्युक्तम् । अन्यथा तस्य स्वयम्भातत्वेन जिज्ञासोः कथं तत्सिद्धिः स्यात् । तथा चाऽत्मनः पापादिलेपो जरामरणादिकश्च विशेषो दृश्यत इत्यतो
देहधर्मा एवैते नाऽत्मधर्मा इति भावेनोक्तम्- निर्लेपमजरामरमिति ॥ तथाऽपि स्वयम्भातपदेन स्वविषयप्रकाशत्वं विशेष उक्त इत्यत आह -

**मूल**

***............. अविज्ञेयम् ......... ।***

तदेव विवृणोति-

**मूल**

***........... मनोवाचामगोचरम् ॥***

अपरप्रकाश्यत्वं स्वयम्भातत्त्वम् । न तु स्वविषयप्रकाशत्वमिति ।

### **श्रीविजयीन्द्रभिक्षु**

नन्वेतावता प्रपञ्चरूपैकदेश एव मायावादिमतस्य तन्मतादविशेष उक्तः । न कार्त्स्न्येन । न हि तावता मतयोरविशेषो वक्तुं शक्यते । एकदेशेन साम्यस्य सर्वमतसाधारणत्वादित्याशङ्क्य तत्परिहाराय कार्त्स्न्येन साम्यमापादयितुं ‘न च निर्विशेषब्रह्मवादिनः शून्याद्विशेषस्तस्य’ इत्यु-क्तम् । तदवतारयति- एवमिति ॥ ब्रह्मशब्दशून्यशब्दाभ्यामेव तदुभयमतयोरविशेषः । न तु प्रकारान्तरेणेति परिशेषयितुं शब्दप्रयुक्तं विशेषं शङ्कते- यद्यपीति ॥ सत्यम् । तथाऽपि मायावादी ब्रह्मशब्देन शून्यमेव वदतीति गम्यते । न हि मायिमते ब्रह्मशब्दार्थः सविशेषः । निर्विशेषत्वाङ्गी-कारात् । तथाऽङ्गीकारेऽपसिद्धान्तात् । तथा च ब्रह्मवादित्वं तस्य शून्यवादित्वमेव पर्यवसितमिति परिहरन् व्याचष्टे- तथाऽपीति ॥

ननु विशेषरहितत्वमात्रेण ब्रह्मशून्ययोरविशेषेऽपि ब्रह्मशब्दार्थः शून्यशब्दार्थाद्विशिष्यत इत्यङ्गीकारे को दोष इत्यत आह- निर्विशेषमपीति ॥ विशिष्यत इति कोऽर्थः । किं ततो भिद्यत इति किं वा विशेषवदिति । आद्येऽपि किं भेदः पारमार्थिकः किं वाऽपारमार्थिकः । आद्येऽद्वैतवादित्वक्षतेः । द्वितीये ब्रह्मशून्ययोर् वास्तवाभेदप्रसङ्गादिति बहिरेवाऽद्यं पक्षं निरस्य द्वितीयं निराह- स्वव्याघातादिति ॥ निर्विशेषं विशेषवदित्युक्ते निर्वह्निर्वह्निमानितिवत्स्वाङ्गी-कारविरोधप्रसङ्गादित्यर्थः ।

ब्रह्मणो निर्विशेषत्वेन शून्यादविशिष्टत्वेऽपि शून्यस्य तु ब्रह्मणो विशेषः किं न स्यात् । लोके सर्वेषु पदार्थेषु मध्ये कस्यचित्पदार्थस्य कुतश्चित्पदार्थात्केनचिद्रूपेणाविशेषेऽपि केनचिद्रूपेण विशेषदर्शनादिति शङ्कामनूद्य तन्निराकरणार्थं शून्यवादिना यादृशं निर्विशेषत्वेनाङ्गीकृतं तादृशमेव मायावादिनाऽपि ब्रह्म निर्विशेषत्वेनाङ्गीकृतमिति प्रतिपादयितुं शून्यवादिवाक्यमेव पठतीत्याह- मा भूदिति ॥ म्लेच्छार्ययोः स्वस्वाभिमतार्थे यववराहशब्दानुगमवत् शून्यवादिमायावादिनोरपि स्वस्वाभिमतार्थे निर्विशेषादिशब्दानुगमेऽपि नार्थानुगम इति शङ्कां वारयितुं मायावादिभिर् निर्विशेषादिशब्दानां येऽर्थाः स्वीकृता यच्च तद्विशेषणव्यावर्त्यं तत्सर्वमपि शून्यवादि-मताविशिष्टमिति प्रतिपादयति ‘शून्यं तत्वम्’ इत्यादिना । तत्वमिति ॥ स्वरूपेणानारोपित-मित्यर्थः । तर्हीति ॥ लोके तत्वमिति व्यवह्रियमाणं किमपि शून्यमिति न व्यवह्रियते इति शङ्कितु-रभिप्रायः । सविशेष एवेति ॥ प्रत्यक्षस्य स्वसन्निकृष्टे उद्भूतरूपादिविशेषवत्येव प्रवृत्तिदर्शनाद् अनुमानस्यापि स्वविषयेण व्याप्त्यादिरूपविशेषं विना तदबोधकत्वात् शब्दस्यापि प्रवृत्तिनिमित्त-रूपविशेषपुरस्कारं विना प्रत्यायकत्वादर्शनाद् वाक्यार्थस्य पदार्थनिरूपितसंसर्गरूपतया सविशेषत्वावश्यम्भावाच्चेत्यर्थः । अनेनेति ॥ शून्यं निर्विशेषं स्वयं भातमिति प्रतिपादनेन आत्मैव शून्यशब्दितजिज्ञासुरात्मैव शून्यं तज्जिज्ञास्यं शून्यं तत्वम् । नान्यदित्युक्तं भवतीत्यर्थः ।

शून्यजिज्ञासोरात्मनः शून्याभेदाभावेऽनिष्टमाह- अन्यथेति ॥ शून्यस्य स्वयम्भातत्वेऽपि तज्जिज्ञासोरहमिति प्रतीयमानस्वात्मनः शून्याभेदं विना कथं शून्यसिद्धिः स्यात् । न कथमपि । निर्विशेषे शून्ये प्रमाणप्रवृत्त्यसम्भवेन ततस्तत्सिद्ध्यसम्भवादित्यर्थः । नन्वात्मनः पापादिलेपरूप-विशेषयुक्तत्वाज्जरामरणादिरूपविशेषवत्त्वाच्च कथं तस्य निर्विशेषशून्याभेद इत्याशङ्क्य आत्मनि तद्दर्शनं शुक्तिरूप्यदर्शनवत्प्रतीतिमात्रम् । न यथार्थमित्यतो देहधर्मा एवैते पापलेपादयो न त्वात्मधर्मा इति न तस्य शून्याभेदोऽसम्भवीति परिहारमभिप्रेत्य शून्यवादिना ‘निर्लेपमजरामरम्’ इति शून्यं विशेषितमित्याह- तथा चेति ॥ ननु स्वप्रकाशत्वे निर्विशेषत्वं विरुद्धम् । स्वविषय-प्रकाशत्वरूपविशेषवत्त्वादित्याशङ्कते- तथाऽपीति ॥ ‘मनोवाचामगोचरम्’ इत्येतत्प्रतिपाद्यस्य अविज्ञेयमित्यनेनैव लाभाद्वैयर्थ्यमित्यत आह- तदेवेति ॥ अविज्ञेयमित्यनेन स्वविषयप्रकाशत्व-प्रयुक्तसविशेषत्वशङ्कावारणमुपपादयति- अपरेति ॥ परप्रकाश्यत्वराहित्यमित्यर्थः । स्वयम्भातत्वं पर-प्रकाश्यत्वाभावरूपमेव विवक्षितम् । न तूक्तमित्यर्थः ।

### **श्रीवेदेशतीर्थ**

परप्रमेयेऽपीति ॥ एवं च मूले चशब्दोऽप्यर्थस्तस्येत्यनेन सम्बद्ध्यत इत्युक्तं भवति । ब्रह्मवादिनस्तस्येति व्यधिकरणे षष्ठ्यौ । ‘न कश्चिद्विशेषः’ इत्यत्र विशेषो वैलक्षण्यं विवक्षितम् । अत्र निर्विशेषब्रह्मवादिपदेनोक्तं हेतुमाह- निर्विशेषत्वेनेति ॥ अयमत्र प्रयोगः । ब्रह्म न शून्यविलक्षणं न तत्राविद्यमानलक्षणवदिति यावत् । निर्धर्मकत्वेनाङ्गीकृतत्वात्
शून्यवदिति । अत्रानुकूलतर्कमाह- निर्विशेषमपीति ॥ निर्धर्मकमपीत्यर्थः । विशिष्यते विरुद्धलक्षणेन लक्ष्यते । यद्वा, न कश्चिद्विशेष इत्यत्र व्यावृत्त्यादिरूपो विशेषः कोऽपि नास्तीति प्रतिज्ञार्थः । तत्र निर्विशेषत्वेनाङ्गीकृते व्यावृत्त्यादिविशेषाङ्गीकारे स्वव्याघातप्रसङ्ग एव साधकत्वेन विवक्षितः । अतः प्राग् व्याघातेन इत्यादिवक्ष्यमाणः पुनरुक्तिपरिहारः सङ्गच्छत इति ध्येयम् ।

न हि यद्यद्विलक्षणं न भवति तत्तद्विलक्षणमिति क्वचिद्दृष्टम् । अतः कथमियं शङ्का स्यादित्यत आह- मन्देति ॥ विशेषाभावः वैलक्षण्याभावः । तत्वमितीति ॥ तत्वपदेनानारोपितस्वरूपमुच्यत इति भावः । सविशेष एव वस्तुनीति ॥ इन्द्रियसन्निकर्षादिरूपविशेषवत्येवेन्द्रियप्रवृत्तेर्व्यापकता-वच्छेदकरूपविशेषवत्येवानुमानप्रवृत्तेः शक्यतावच्छेदकरूपधर्मवति शक्यसम्बन्धरूपविशेषवति वा शक्यार्थगुणसदृशगुणयोगवति वा शब्दप्रवृत्तेरिति भावः । अनेनेति ॥ अधिकारिणः कथं शून्यसिद्धिस् तत्र प्रमाणाप्रवृत्तेर् इत्याशङ्कायां ‘स्वयं भातम्’ इत्युत्तरदानेनेत्यर्थः । नन्वेवमुत्तर-दानेऽपि कथमात्मैव शून्यमिति प्राप्तमित्यत आह- अन्यथेति ॥ अधिकारिणः शून्यत्वाभावे । अधिकारिणः शून्याभेदे तु स्वस्वरूपं स्वेन ज्ञायत इति तदभिन्नं शून्यमपि विज्ञातं भवतीति भावः ।

### **श्रीराघवेन्द्रतीर्थ**

‘शून्यमेव ब्रह्मेत्याह मायी’ इति वाच्ये निर्विशेषेत्यादिवाक्यविन्याससूचितशङ्कामनूद्य तदङ्गीकृत्य प्रकारान्तरेण साम्योक्तिपरतया मूलं योजयति - यद्यपीति ॥ विशिष्यत इति ॥ विशेष-वदातिष्ठत इत्यर्थः । मन्दाशङ्केति ॥ ब्रह्मणः शून्याद्विशेषो नेत्युक्त्या शून्यस्यापि
ब्रह्मतो विशेषो नेत्यर्थाल्लब्धत्वादिति भावः । अतोऽपीति ॥ वादिद्वयेन शून्यब्रह्मणोरेकरूपत्वाङ्गीकारादपि ब्रह्मशून्ययोर् विशेषाभाव इत्यनुषङ्गः । अन्यथेति ॥ शून्यस्याऽत्मनोऽन्यत्व इत्यर्थः। जिज्ञासो-रिति ॥ शून्यज्ञानेच्छोः शून्यसिद्धिः कथं स्यात् । तत्र प्रमाणाप्रवृत्तेरित्यर्थः । तथा चेति ॥ आत्मन एव शून्यस्वरूपत्वे सतीत्यर्थः । अविज्ञेयमित्याद्युक्त्या चोद्यस्य किमुत्तरमित्यत आह-अपरेति ॥ परप्रकाश्यत्वाभाव इत्यर्थः । आत्मैवेति । तथा च अहमिति अधिकारिणो जीवस्य स्वप्रकाशत्वेन नित्यसिद्धत्वात् तदभेदेन शून्यस्यापि स्वप्रकाशत्वेन सिद्धिर्युक्तेति भावः । तथा चेति ॥ शून्यात्मनोरभेदे सति ।

### **गुरुराजीया**

अपरप्रमेये जगतीत्यर्थः । परप्रमेयेऽपीति । कारणांशेऽपीत्यर्थः । एवञ्च मूले चशब्दोऽ-प्यर्थः । स च तस्येत्यनेन सम्बद्ध्यत इत्युक्तं भवति । ब्रह्मवादिनस्तस्येति व्यधिकरणे षष्ठ्यौ । विशेषो वैलक्षण्यम् । अत्र निर्विशेषेति हेतुगर्भं विशेषणमिति भावेन तस्यासिद्धिं परिहरति- निर्विशेषत्वेनेति ॥ अयमत्र प्रयोगः । ब्रह्म शून्यविलक्षणं न । तत्राविद्यमानलक्षणवन्नेति यावत् । निर्धर्मकत्वेनाङ्गीकृतत्वाच्छून्यवदिति । अत्राप्रयोजकत्वमाशङ्क्य व्याहतत्वेन तच्छङ्काया एवानुदयान्न विपक्षे बाधकस्य वक्तव्यतेति भावेनाऽह- निर्विशेषमपीति ॥ ब्रह्मणः शून्याद् विलक्षणत्वाभावेऽपि शून्यस्य ब्रह्मणः सकाशाद्वैलक्षण्यं किं न स्यादिति शङ्का न भवितुमर्हति । ययोर्द्वयोर्मध्ये एकस्य यद्वैलक्षण्यं नास्ति तत्रापरस्यापि तद्वैलक्षण्यादर्शनेन निर्मूलत्वादित्यत उक्तम्- मन्दानामिति ॥ विशेषाभावः वैलक्षण्याभावः । तत्त्वमितीति ॥ ततश्चानारोपित-रूपत्वान्न निःस्वरूपत्वमिति भावः । सविशेष एवेति ॥ सधर्मक एवेत्यर्थः । रूपादिमत्येव चक्षुरादेर् व्याप्त्या व्यापकतावच्छेदकधर्मविशिष्टत्वेन पक्षधर्मतया च पक्षसंसृष्टत्वेन पक्षे साध्यस्य सिद्ध्योक्तधर्मवत्येवानुमानस्य, शब्दप्रवृत्तिनिमित्तादिमत्येव च शब्दस्य प्रवृत्तिदर्शनादिति भावः। अनेनेति ॥ अधिकारिणः कथं शून्यसिद्धिः । तत्र प्रमाणाप्रवृत्तेरित्याशङ्कायां स्वयं भातमित्युत्तर-दानेनेत्यर्थः । स्वयं भातमित्युक्तेरुक्ताभिप्रायकत्वं विपक्षे बाधककथनेनोपदर्शयति- अन्यथेति ॥ अस्त्वेवमुक्ताभिप्रायकत्वं स्वयम्भातमित्युक्तेः । ततः किमित्यत आह- तथा चेति ॥ तथा सतीत्यर्थः । विशेषो दृश्यत इतीति ॥ १विशेषो न दृश्यत इत्यर्थः । तस्य निर्विशेषत्वात् । अन्यथा तद्भङ्गप्रसङ्गादिति भावः । अपरप्रकाश्यत्वमिति ॥ पराप्रकाश्यत्वमित्यर्थः ।

### **गोविन्दीया**

निर्विशेषमिति ॥ निर्विशेषमपि ब्रह्म शून्याद्विशिष्टमित्यङ्गीकारे एकस्यैव ब्रह्मणः निर्विशेषत्वसविशेषत्वाङ्गीकारेण स्वव्याघाताद् विरोधादित्यर्थः । अतोऽपीति ॥ अस्मादपि निमित्तादित्यर्थः । तत्त्वमिति ॥ अनारोपितरूपमित्यर्थः । तर्हीति ॥ यद्यनारोपितस्वरूपं तर्हि कथं शून्यशब्देन व्यवह्रियत इत्यत आहेत्यर्थः । निर्विशेषमिति ॥ विशेषरहितत्वाच्छून्यशब्देन व्यवह्रियते न तु निःस्वरूपत्वेनेत्यर्थः । सविशेष एवेति ॥ सविशेष एव वस्तुनि प्रमाणप्रवृत्तेर् निर्विशेषत्वेनात्र प्रमाणप्रवृत्तेरभावात् तस्य तत्वस्यासिद्धिरित्यर्थः । अनेनेति ॥ स्वप्रकाशत्वकथनेन जीवात्मैव शून्यमित्युक्तमित्यर्थः । अन्यथेति ॥ शून्यस्याऽत्मत्वाभावे तस्य शून्यतत्वस्य स्वयम्भातत्वेन परप्रकाशविषयत्वाभावात् । तद्भिन्नस्य जिज्ञासोर् मोक्षार्थं कथं तत्वसिद्धिः स्यादि-त्यर्थः । तत्वात्मनोऽनेकत्वे हि तत्वस्य स्वयम्भातत्वेऽपि जिज्ञासोस् तत्सिद्धिः स्यादिति भावः । तथा चेति ॥ शून्यात्मनोऽनेकत्वेनाऽत्मनः पापादिलेपो जरामरणादिकश्च प्रथमादिपदेन पुण्यलेपः द्वितीयादिपदेन वृद्धिह्रासश्च विशेषो दृश्यत इति तदभिन्नस्य शून्यस्यापि विशेषसद्भावात् कथं निर्विशेषत्वमित्यत इत्यर्थः । तथाऽपीति ॥ पापादिलेपजरामरणादिकानां देहधर्मत्वेन शून्यस्य निर्विशेषत्वेऽपीत्यर्थः । अपरप्रकाश्यत्वमिति ॥ परप्रकाश्यत्वाभाव एव स्वयम्भातत्वं न तु स्वविषयप्रकाशत्वमित्यर्थः ।

### **जनार्दनभट्टीया**

तथाऽपीति ॥ स्वयम्भातत्वस्य अभावरूपत्वेऽपीत्यर्थः । सत्यज्ञानादिविशेषास्तु भावरूपा एवेति निर्विशेषत्वभङ्ग इति भावः ।

ननु ‘सत्यं ज्ञानम्’ इति वाक्ये त्रयो धर्मा उपात्ताः । ‘जाड्यसंवृति’ इत्यत्र तु चत्वारः । एवञ्च विरोधिप्रतिरोधिनां तु विषमसङ्ख्याकत्वं प्राप्तमित्यत आह – जाड्यविरोधित्वमिति ॥ तथा च ‘सत्यं ज्ञानम्’ इत्यत्र उपात्तस्यैकस्यैव ज्ञानस्य जाड्यं संवृतिश्चेति प्रतिविरोधिद्वयम् । सत्यत्वानन्तत्वयोस्तु बाध्यसंवृतीति वक्ष्यमाणप्रतिविरोधिद्वयम् ।

एवं सति विरोधिप्रतिविरोधिनां सङ्ख्यासाम्यं सिद्धमिति भावः । ननु निर्विकारस्य शून्यस्य कथं विकारापरपर्याय उपचयः ? इत्यरुच्या स्वमतावष्टम्भेन परिहारान्तरमाह – किञ्चेति ॥ घटादीनां जन्यत्वं नाम ज्ञानतादात्म्यविरोधित्वम् । एवं ज्ञानत्वं नाम शून्यस्य संवृतितादात्म्यविरोधित्वमित्यर्थः ।

ननु एवं सति ‘इदं ज्ञानं संवृतिविरोधिज्ञानत्वात्’ इत्यनुमानम् उच्छिद्येत । हेतोः साध्या-विशेषादित्याशङ्क्य अयं दोषः शून्यवादिमत एव न तत्ववादिन इत्याह – अत्र विवक्षित इति ॥ अत्र = शून्यवादिमते इत्यर्थः । तेषाम् अन्यापोहवादित्वादिति भावः । अदोष इति ॥ सदा संवृत्यभावः स्यादिति दोषो नास्तीत्यर्थः । नहि संवृतिविरोधित्वं नाम संवृतिनिवर्तकत्वम् । येनोक्तदोषः स्यात् । किन्तु संवृतितादात्म्यविरोधित्वम् । तच्च शून्यस्य सर्वदाऽस्त्येवेति भावः । सत्तासामान्येति ॥ परसामान्येत्यर्थः । सामान्यं द्विविधम् । परमपरं चेति । परं सत्ता बहुविषयत्वात्१ । अपरं द्रव्यत्वादी-त्यादिना नैय्यायिकैः कथ्यमानं द्रव्यत्वाद्यपेक्षयाऽधिकदेशवृत्तित्वमेव सामान्यस्य च परत्वम् । तदेव च महत्वम् । न तु महापरिमाणत्वमिति द्रष्टव्यम् । अप्रच्युतेति ॥ अपरिच्छिन्नेत्यर्थः । कुतो ज्ञेय-मिति ॥ किं फलमुद्दिश्य ज्ञेयमित्यर्थः । शब्दादिना परोक्षतो भानस्य संसारदशायामपि सत्वात् साक्षात्कारात् प्रागपि तद्भावं नयेद् इत्यत आह – आरोपितेति ॥ अतद्भावो जरामरणादिः ।

------------------------------------------------------------------------

जाड्यसंवृतिदुःखान्तपूर्वदोषविरोधि यत् ..

### **श्रीमज्जयतीर्थटीका**

तथाऽपि सत्यज्ञानादिविशेषाङ्गीकारात्कथं निर्विशेषत्वमित्यत आह–

## **मूल**

***जाड्यसंवृतिदुःखान्तपूर्वदोषविरोधि यत् ।***

जाड्यविरोधित्वं संवृतिविरोधित्वं चोपादाय ज्ञानव्यवहारः । न तु ज्ञानत्वजातियोगात् । न च संवृतिविरोधित्वे सदा संवृत्यभावः स्यादिति वाच्यम् । प्रमाणज्ञानोपचितस्यैव संवृति-विरोधाभ्युपगमात् । किञ्च जाड्य इव तादात्म्यविरोध एवात्र विवक्षित इत्यदोषः । तथा बाध्यसंवृतितत्कार्यजडविरोधित्वादेव सत्यव्यवहारः न तु सत्तासामान्यादिसम्बन्धात् । एवं दुःख-विरोधित्वमात्रेणाऽनन्दव्यवहारो न तु पुनः सुखत्वसामान्ययोगात् । तथा देशतः कालतो वस्तुतश्चान्तविरोधित्वमुपादाय सर्वगतत्वनित्यत्वसर्वात्मकत्वोक्तिर्न तु परममहत्परिमाणा-प्रच्युतसत्तासर्वतादात्म्यनिमित्तेन । पूर्वपदेन बन्धादिसङ्ग्रहः । तद्विरोधित्वादेव मुक्तत्वाद्युक्ति-रिति ।

पद्यत इति पदमिति ज्ञातव्यतां वक्ष्यति । तत्कुतो ज्ञेयमित्यत आह-

**मूल**

***नित्यभावनया भातं तद्भावं योगिनं नयेत् ॥***

भातं साक्षात्कृतम् । तद्भावं शून्यभावम् । नयेद् इत्यारोपितातद्भावं निवर्तयेदिति यावत् ।

### **श्रीविजयीन्द्रभिक्षु**

सत्यज्ञानादीति ॥ अत्राऽदिपदेनाऽनन्दपरिग्रहः । सदेति ॥ तद्विरोधिशून्यस्य सदातन-त्वादिति भावः । प्रमाणज्ञानेति ॥ प्रमाणजन्यज्ञानोपहितस्येत्यर्थः । नन्वेवं प्रमाणज्ञानमेवान्वय-व्यतिरेकाभ्यां संवृतिविरोधि स्यात् । न तु पराभिमतज्ञानरूपं शून्यम् । मानाभावात् । प्रमाणज्ञाने सति संवृतिव्यतिरेकेण शून्यव्यतिरेकेण संवृतिव्यतिरेकादर्शनात् तस्योपाधित्वे मानाभावाच्चेत्यत आह- किञ्चेति ॥ ननु प्रमाणजन्यज्ञानस्य संवृतिविरोधित्वे मूलविरोधः । मूले शून्यस्यैव संवृतिविरोधित्वोक्तेः । जाड्यपदं च व्यर्थमित्यतो वाऽऽह- किञ्चेति ॥ ज्ञानशब्दितशून्यस्य यथा जाड्यतादात्म्यविरोधित्वं तथा संवृतितादात्म्यविरोधित्वमेव ‘जाड्यसंवृतिदुःखान्तपूर्वदोषविरोधि यत्’ इत्यत्र विरोधिशब्देन विवक्षितमिति ‘संवृतिविरोधित्वे सदा संवृत्यभावः स्यात्’ इत्युक्तदोषानवकाश इत्यर्थः ।

ननु सत्त्वादिव्यवहारनिर्वाहार्थं महासामान्यादिसम्बन्ध आवश्यकः । तथा च सविशेषत्वं दुर्वारमित्याशङ्क्याऽह- तथेति ॥ जाड्यं च संवृतिश्च तत्कार्यजडादि चेति द्वन्द्वः । तत्कार्य-जडशब्दयोः कर्मधारयः । तद्विरोधित्वादेव सत्त्वव्यवहार इत्यर्थः । महासामान्यादीत्यादिपदेन प्रामाणिकत्वपरिग्रहः । अन्तविरोधित्वमिति ॥ परिच्छेदविरोधित्वमित्यर्थः । परिच्छेदस्य परिच्छेदकसापेक्षत्वादाह- देशत इत्यादि । देशतोऽन्तविरोधित्वाच्छून्ये सर्वगतत्वव्यवहारः कालतोऽन्तविरोधित्वान्नित्यत्वव्यवहारः वस्तुतोऽन्तविरोधित्वात् सकलवस्तुप्रतियोगिकभेद-विरोधित्वात् सर्वात्मकत्वव्यवहार इत्यर्थः । अप्रच्युतेति ॥ सार्वकालिकसत्तेत्यर्थः । बन्धादीति ॥ आदिपदेन मुक्तिपरिग्रहः । बन्धविरोधित्वादेव मुक्तिव्यवहारः मुक्तिविरोधित्वादेव बन्धव्यवहारः ।

नन्वेतावता प्रबन्धेन शून्यस्य निर्विशेषत्वमेवोपपादितम् । न तु ज्ञेयत्वम् । तथा च ‘नित्यभावनया भातम्’ इति तस्य ज्ञानविषयत्वकथनमसङ्गतम् । तस्याजिज्ञासितत्वादित्यत आह- पद्यत इति पदमिति ॥ वक्ष्यतीति ॥ ‘विश्वाकारस्य संवृत्या यस्य तत्पदमक्षयम्’ इत्यत्र पदपदेनेति शेषः । व्याचष्टे- भातमिति ॥ ननु तद्भावं शून्यभावं योगिनं नयेदित्युक्तम् । विरोधिन्यतद्भावे जागरूके योगिनस्तद्भावनयाऽपि शून्यभावप्राप्त्ययोगात् । न चातद्भावे भावनासामर्थ्यात् तद्भावो भविष्यतीति वाच्यम् । तथा सति भावनानन्तरमपीदानीमिव संसारप्रसङ्गः । किञ्चैवं सति शून्यभावस्य प्रागसतो भावनयोत्पत्तिप्रसङ्गः । न चैतद्युक्तम् । अपसिद्धान्तादित्यत आह- आरोपितेति ॥

### **श्रीवेदेशतीर्थ**

जडत्वमसंविद्रूपत्वमित्यभिप्रेत्योक्तम् । जाड्यविरोधित्वमिति ॥ प्रमाणज्ञानोपहित-स्यैवेति ॥ यथा अयःपिण्डसमारूढाग्ने रोगनिवर्तकत्वम् । न केवलायसो नाप्यग्नेः । तथा प्रमाण-जन्यज्ञानोपारूढशून्यस्यैव संवृतिनिवर्तकत्वम् । न केवलं शून्यस्येति भावः । किञ्च जाड्य-विरोधीत्यत्र यथा न जडनिवर्तकत्वमित्यर्थः । अपि तु जडभिन्नत्वम् । तथा संवृतिभिन्नत्वमेव संवृतिविरोधित्वम् । न तन्निवर्तकत्वम् । अतो नोक्तदोष इत्याह- किञ्चेति ॥ बाध्येति ॥ बाध्या या संवृतिस् तत्कार्यत्वादेव बाध्यं यज्जडं तदुभयविरोधित्वादेवाबाध्यत्वरूपसत्यत्वव्यवहार इति भावः । तथा देशत इत्यादि ॥ देशतोऽन्तविरोधित्वमुपादाय सर्वगतत्वोक्तिः । न तु परममहत्परिमाणेन । कालतोऽन्तविरोधित्वमुपादाय नित्यत्वोक्तिः । न त्वप्रच्युतसत्तया, सार्वकालिकसत्तयेति यावत् । वस्तुतश्चान्तविरोधित्वमुपादाय सर्वात्मकत्वोक्तिः । न तु सर्वतादात्म्यनिमित्तेनेति यथाक्रमं योज्यम् । बन्धादीत्यत्राऽदिपदेन मलसङ्ग्रहः । मुक्तत्वादीत्यत्र शुद्धत्वसङ्ग्रह इति योज्यम् । तत्कुतो ज्ञेय-मिति ॥ कुतः कारणात् कुतः प्रयोजनाच्चेत्यर्थः । शून्यभावस्य पूर्वमेव सिद्धत्वात्कथं नयेदित्युक्त-मित्यत आह- आरोपितेति ॥

### **श्रीराघवेन्द्रतीर्थ**

सदा संवृत्त्यभाव इति ॥ विरोधिनः शून्यस्य सदातनत्वादिति भावः । प्रमाणेति ॥ प्रमाणजन्यवृत्त्युपहितस्य, वृत्तिसहितस्येति यावत् । तच्च प्रमाणज्ञानं कदाचिदेव न सदेति भावः । जाड्य इवेति ॥ जाड्यविषये शून्यस्य विरोधो यथा जाड्यतादात्म्यविरोधस्तथा संवृत्त्यापि । कदाऽपि संवृतितादात्म्यस्य शून्येऽभावादित्यर्थः । बाध्यसंवृतीति ॥ संवृतिश्च कार्यं च संवृति-कार्ये । बाध्ये च ते संवृतिकार्ये च तदुभयतादात्म्यविरोधित्वादेव शून्यस्य सत्त्वव्यवहारः । न तु परजातिसत्तायोगादित्यर्थः । आदिपदेनाऽबाध्यत्वार्थक्रियाकारित्वादिधर्मग्रहः ।

अन्तविरोधित्वं व्यनक्ति- तथा देशत इत्यादिना ॥ न तु परममहदिति ॥ निमित्तपदं प्रत्येकमन्वेति । परममहत्परिमाणनिमित्तेन सर्वगतत्वमनपगतसत्तानिमित्तेन नित्यत्वं सर्वतादात्म्येन सर्वात्मकत्वं न त्वित्यर्थः । न्यायमते विभुद्रव्यपरिमाणस्य परममहदिति सञ्ज्ञात्वात् ‘सञ्ज्ञाछन्दसोर् बहुलम्’१ इत्युक्तेः ‘आन्महतः’२ इत्यात्वं महदित्यत्र न कृतम् । बन्धादीत्युक्तं व्यनक्ति- बन्धविरोधादेवेति ॥ अभावतादात्म्यविरोधादेव भाव इत्युच्यत इत्यादिरादिपदार्थः । पद्यत इति ॥ पद्लृ- गतावित्यतः कर्मण्यकारप्रत्ययः । वक्ष्यतीति ॥ तस्य तत्पदमक्षयमित्यत्रेति ज्ञेयम् । तत्कुत इति ॥ केनोपायेनापरोक्षीकर्तव्यमित्यर्थः । नित्यभावनयेति । नित्यं शून्यज्ञानेनेत्यर्थः। प्रागेव शून्यभावस्य सिद्धत्वादाह- आरोपितेति ॥ तादात्म्यविरोध इति ॥ जडभिन्नत्वमित्यर्थः । तथा च ३जगन्निवर्तकत्वेन अप्रच्युतसत्तेति नित्यसत्तेऽत्यर्थः । पद्यत इति ॥ ज्ञायत इत्यर्थः । ‘पद= गतौ’ इति धातोः कर्मण्यच् प्रत्यय इति भावः । नाभिप्रेतमिति भावः । आरोपितेति ॥ आरोपितो योऽतद्भावः शून्यभावस्तमित्यर्थः ।

### **गुरुराजीया**

सदा संवृत्यभावः स्यादितीति ॥ निवर्तकस्य शून्यस्य सदा सत्त्वादिति भावः । प्रमाण-ज्ञानोपचितस्यैवेति ॥ ततश्च प्रमाणज्ञानस्य सर्वदाऽसत्त्वेन तदुपचितस्य शून्यस्यापि सर्वदाऽ-सत्त्वान्न सदा संवृत्यभावप्रसङ्ग इति भावः । जाड्यविरोधीत्यत्र यथा न जडनिवर्तकत्वमर्थः । अन्यथा सर्वदा जडनिवृत्तिप्रसङ्गात् । अपि तु जडभिन्नत्वमेव । तथा संवृतिभिन्नत्वमेव तद्विरोधि-त्वम् । न तु तन्निवर्तकत्वम् । अतो न सर्वदा तन्निवृत्तिप्रसङ्ग इत्याह- किञ्चेति ॥ बाध्येति ॥ बाध्या या संवृतिस् तत्कार्यत्वादेव बाध्यं यज्जडं तद्विरोधित्वादेवाबाध्यत्वरूपसत्यत्वव्यवहार इति भावः । महासामान्येति ॥ सत्तारूपव्यापकसामान्ययोगादित्यर्थः । तथा देशत इत्यादि ॥ देशतोऽन्तविरोधित्वमुपादाय सर्वगतत्वोक्तिः । न तु परममहत्परिमाणयोगात् । कालतोऽन्त-विरोधित्वमुपादाय नित्यत्वोक्तिः । न त्वप्रच्युतसत्तायोगात् सार्वकालिकसत्तायोगादिति यावत् । वस्तुतश्चान्तविरोधित्वमुपादाय सर्वात्मकत्वोक्तिः । न तु सर्वतादात्म्ययोगादिति यथाक्रमं सम्बन्धः । बन्धादीत्यत्राऽदिपदेन मलपरिग्रहः । मुक्तत्वादीत्यत्र शुद्धत्वपरिग्रहः । तत्कुतो ज्ञेय-मिति ॥ किं तत्साक्षात्कारसाधनं किञ्च तत्प्रयोजनं येन तस्य ज्ञेयता स्यात् । साधनफलयोरभावान्न तस्य ज्ञेयतेत्यर्थः । मूले नित्यभावनयेत्यस्य शून्यं शून्यं तुच्छं तुच्छमित्यादिरूपपरोक्त-चतुर्विधभावनयेत्यर्थः । उक्तरूपचतुर्विधभावनाया एव तन्मते शून्यसाक्षात्कारसाधनत्वादिति ज्ञेयम् । नन्वात्मन एव शून्यत्वेन योगिनः शून्यभावस्य साक्षात्कारात् पूर्वमपि सत्त्वात्कथं ‘योगिनं तद्भावं नयेत्’ इत्युक्तिरित्यतस्तदुक्तेरभिप्रायमाह- आरोपितेति ॥ आरोपितो योऽतद्भावो ऽशून्यभावस् तं निवर्तयेदित्यभिप्रायकत्वात् तदुक्तेर्नानुपपत्तिरिति भावः ।

### **गोविन्दीया**

जाड्येति ॥ जडमेव जाड्यमज्ञानकार्यं तद्विरोधित्वं, संवृतिरज्ञानं तद्विरोधित्वं चोपा-दायेत्यर्थः । प्रमाणेति ॥ प्रमाणज्ञानयुक्तस्य शून्यस्यैव संवृतिविरोधित्वाभ्युपगमान् न तु शून्य-मात्रस्येत्यर्थः । यथाग्निसंयुक्तस्यायःपिण्डस्य रोगनिवर्तकत्वं न तु केवलस्य । तथा प्रमाणसंयुक्तस्यैव शून्यस्य संवृतिनिवर्तकत्वं न तु केवलस्येति भावः । किञ्चेति ॥ अजाड्य इति पदे यथा जडभिन्नार्थः विवक्षितस्तथा जाड्यविरोधीत्यत्रापि पदे तादात्म्यविरोध ऐक्यविरोधः = भेद इति यावत् । विवक्ष्यत इत्यदोष इत्यर्थः । तथेति ॥ बाध्या या संवृतिस्तद्विरोधित्वाद्बाध्यं यत् संवृतिकार्यं जडं तद्विरोधित्वाच्च सत्यव्यवहारो न तु सत्यत्वजातिसम्बन्धादित्यर्थः । सत्यमबाध्यमिति लक्षण-योगादिति भावः । तथेति ॥ देशतोऽन्तविरोधित्वमुपादाय सर्वगतत्वं न तु परममहत्परिमाणम् । कालतोऽन्तविरोधित्वमुपादाय नित्यत्वं न तु अप्रच्युतसत्तां नाशरहितसत्ताम् । वस्तुत अन्त-विरोधित्वमुपादाय सर्वात्मकत्वं न तु सर्वतादात्म्यमित्यर्थः । अन्तो विनाश इति भावः । बन्धा-दीति ॥ आदिपदेन मलसङ्ग्रह इत्यर्थः । मुक्तत्वादीति ॥ आदिपदेन शुद्धत्वग्रहणम् । नित्येति ॥ नित्यभावनया नित्योपासनयेत्यर्थः । आरोपितातद्भावमिति ॥ आरोपितशून्यभावं निवर्तयेदि-त्यर्थः ।

------------------------------------------------------------------------

भावार्थप्रतियोगित्वं भावत्वं वा न तत्वतः ..

### **श्रीमज्जयतीर्थटीका**

ननु तत्त्वं चेद्भावाभावयोरन्यतरद्भवेत् । तत्र भावत्वे गुणित्वादि अभावत्वे सप्रतियोगित्वादि प्रसज्येत । तत्कथं निर्विशेषत्वादीत्यत आह-

## **मूल**

***भावार्थप्रतियोगित्वं भावत्वं वा न तत्वतः ।***

भावार्थः प्रतियोगी यस्य तत्तथोक्तम् । तस्य भावस्तत्वमभावत्वमिति यावत् । अभावत्वमिति वक्तव्ये तत्प्रयुक्तविशेषनिरासायैवमुक्तम् । एवं भावत्वप्रयुक्तगुणादिनिरासोऽपि वक्तव्यः । यस्येति वक्ष्यमाणेन सम्बन्धः ।

ननु शून्यमेव विश्वाकारमिति तन्मतम् । विश्वं च भावाभावात्मकमिति कृतस्तस्य तद्भावाभाव इत्यत आह-

**मूल**

***विश्वाकारं च संवृत्या यस्य तत्पदमक्षयम् ॥ इत्यादि तद्वचः ।***

संवृत्यैव विश्वाकारतयाऽवभासते । न पुनस्तत्वतस्तद्भावोऽस्य । अत एव पूर्वं ‘न तत्त्वतः’ इत्युक्तम् । एतेनैव तत्वत्वस्य भावाभावान्यतरत्वव्याप्तिरपरमार्थप्रपञ्चविषयैवेति सूचितम् । यदेवंविधं शून्यं तदक्षयं पदमिति किमक्षयं पदमिति प्रश्नस्येदमुत्तरम् । एवमुत्तरत्रापि ।

### **श्रीविजयीन्द्रभिक्षु**

ननु शून्यं तत्वमिति शून्यवाद्यभ्युपगमो न युज्यते । तत्वस्य भावाभावान्यतरत्वनिय-मात् । तत्र भावत्वे द्रव्यगुणकर्माद्यन्यतमत्वप्रसङ्गः । न चैवम् । द्रव्यत्वे सङ्ख्यादिपञ्चकावश्यम्भा-वात् । तत्राप्यविभुद्रव्यत्वे गुणकर्मसामान्यवत्त्वप्रसङ्गाद् विभुद्रव्यत्वेऽपि गुणसामान्ययोरवश्यम्भा-वाच्च निर्विशेषत्वहानिः । अभावत्वेऽपि निर्विशेत्वहानिरेव । भावरूपत्वेऽपि निर्विशेषत्वहानिरेव । भावरूपत्वे भावत्ववदभावरूपत्वेऽभावत्वतद्व्याप्यप्रागभावाद्यन्यतमत्वापत्तेः सप्रतियोगिकत्वापत्ते-श्चेत्यभिप्रेत्य शङ्कते- नन्विति ॥ निर्विशेषत्वादीत्यादिपदेन स्वयम्भातत्वादिसङ्ग्रहः ।

ननु भावार्थप्रतियोगित्वमुच्यते । एवञ्च शब्दार्थप्रतिपत्तिलाघवादभावत्वमित्येवोच्यताम् । न हि निष्प्रयोजनं गौरवं सोढव्यमित्याशङ्क्य तथोक्तेः प्रयोजनमाह- अभावत्वमिति ॥ तथाऽपि भावत्वप्रयुक्तगुणादिविशेषानिरासे न निर्विशेषत्वनिर्वाह इत्याशङ्क्योक्तन्यायमतिदिशति- एव-मिति ॥ भावार्थप्रतियोगित्वं भावत्वं वा कस्येत्यपेक्षायामाह- यस्येतीति ॥ ‘विश्वाकारञ्च संवृत्त्या यस्य’ इति वक्ष्यमाणेन सम्बन्ध इत्यर्थः । तस्य शून्यस्य । तद्भावाभाव इति ॥ तयोर्भावाभावयोर् भावा धर्मा उक्तसामान्यविशेषरूपास्तेषामभावस्तद्रहितत्वमिति यावत् । तद्वच इत्यस्यानन्तरं शून्यं तत्वं प्रतिपादयतीति शेषः । पूर्वमिति ॥ ‘भावार्थप्रतियोगित्वं भावत्वं वा न तत्वतः’ इति पूर्वमित्यर्थः ।

ननु तथाऽपि शून्यस्य तत्वरूपत्वे उक्ताभावभावयोरन्यतरत्वनियमो दुर्वारः । उक्तरीत्या तत्प्रयुक्तसविशेषत्वञ्च दुर्वारमित्याशङ्क्याऽह- एतेनैवेति ॥ ‘न तत्वतः’ इत्यनेनैव उक्तनियमोऽ-परमार्थप्रपञ्चविषय एवेति सूचनान्न तद्बलेन शून्यस्य सविशेषत्वापादनमुचितमिति भावः । तदक्षयं पदमितीति ॥ इदमुत्तरमिति सम्बन्धः । इदमिति किमाकारं प्रश्नस्योत्तरमित्याकाङ्क्षायां तदाकारमाह- किमक्षयं पदमितीति ॥

### **श्रीवेदेशतीर्थ**

ननु भावाभावान्यतरत्वस्य व्यापकस्याभावे व्याप्यस्यापि तत्त्वरूत्वस्याभावः प्राप्त इत्यत आह- एतेनैवेति ॥ पूर्वं ‘न तत्त्वतः’ इति वचनेनेत्यर्थः । तदक्षयं पदमितीति ॥ इदमुत्तरमिति सम्बन्धः । किमक्षयमिति तदीयग्रन्थस्य प्रश्नस्येत्यर्थः ।

### **श्रीराघवेन्द्रतीर्थ**

गुणित्वादीति ॥ द्रव्यत्वगुणत्वादिरादिपदार्थः । तत्प्रयुक्तेति ॥ अभावत्वप्रयुक्त-सप्रतियोगित्वप्रागभावत्वादिविशेषनिषेधायेत्यर्थः ।
कस्येत्याकाङ्क्षायामाह- यस्येति वक्ष्यमाणे-नेति ॥ तद्भावाभाव इति ॥ भावाभावात्मकत्वाभाव इत्यर्थः। भासत इति ॥ शून्यमिति योज्यम् । तद्भाव इति ॥ विश्वभावोऽस्य शून्यस्येत्यर्थः । ननु तत्वं चेदित्यादिना कृतचोद्यस्य भावार्थेत्यादिना किमुत्तरमुक्तमित्यत आह- एतेनैवेति ॥ इति प्रश्नस्येति ॥ शून्यवादिग्रन्थे तच्छिष्यकृतप्रश्नस्ये-त्यर्थः । पदशब्दो ज्ञेयपर इति प्रागेव कर्मव्युत्पत्त्या प्रदर्शितम् । एवमुत्तरत्रापीति ॥ उत्तरत्रोदा-हरिष्यमाणबौद्धकारिकास्वपि ‘तच्छून्यं पदमक्षयम्’ इत्यस्योक्तरूपप्रश्नोत्तरत्वं ध्येयमित्यर्थः ।

### 

तत्प्रयुक्तेति ॥ अभावत्वप्रयुक्तसप्रतियोगित्वरूपविशेषेत्यर्थः । गुणादीति ॥ गुण-वत्त्वादीत्यर्थः । तद्भावेति ॥ भावाभावात्मकविश्वाकारस्य शून्यस्य भावाभावात्मकत्वाभावः कुत इत्यर्थः ।

### **गुरुराजीया**

भवेदिति ॥ ननु यत्तत्वं १तद्भावाभावाभ्यामन्यतरदिति व्याप्त्या व्यापकस्य भावाभावान्यतरत्वस्याभावे व्यापकनिवृत्तौ व्याप्यनिवृत्तेरावश्यकत्वेन तत्वतोऽनुपपत्तिप्रसङ्गादि-त्यर्थः । भावाभावान्यतरत्त्वेऽपि शून्यस्यानिष्टाभावात् कथमेतदापादनमित्यतो भावत्वाङ्गीकारे तावदनिष्टमाह- तत्रेति ॥ यो भावः स गुणादिमानिति व्याप्तेः शून्यस्य भावत्वे व्याप्यवति व्यापकभावावश्यम्भावेन २तद्व्यापकगुणादिमत्त्वावश्यम्भावादित्यर्थः । अन्यथा भावत्ववति शून्य एव गुणादिमत्त्वाभावेन व्यभिचारे उक्तनियमाभावप्रसङ्गादिति भावः । अभावत्वाङ्गीकारेऽ-प्यनिष्टमाह- अभावत्व इति ॥ योऽभावः स सप्रतियोगिक इति व्याप्तेः शून्यस्याभावत्वे सप्रतियोगित्वावश्यम्भावादित्यर्थः । अन्यथा शून्य एव व्यभिचारेणोक्तनियमाभावप्रसङ्गादिति भावः । गुणादिमत्त्वेऽपि शून्यस्य किं बाधकमित्यतो निर्विशेषत्वभङ्गप्रसङ्ग एव बाधक इति भावेनाऽह- तत् कथमिति ॥ गुणादीनामेव विशेषत्वादिति भावः । वक्तव्य इति ॥ ग्रन्थकारेण तु स्पष्टत्वान्नोक्त इति भावः । सम्बन्ध इति ॥ ततश्च नोत्तरग्रन्थे यच्छब्दवैयर्थ्यापत्तिः । नापि कस्येत्याकाङ्क्षापूरकपदाश्रवणात् साकाङ्क्षतया वाक्याभासत्वमिति भावः ।

नन्वेवं भावाभावान्यतरत्वस्य व्यापकस्याभावे व्याप्यस्य तत्वरूपत्वस्याप्यभावप्राप्तेः कथं शून्यस्य तत्वरूपत्वाङ्गीकार इत्यत आह- एतेनैवेति ॥ पूर्वं न तत्वत इति वचनेनैवेत्यर्थः। ततश्च न तत्वरूपत्वमात्रं भावाभावान्यतरत्वव्याप्यम् । येन तन्निवृत्त्या तत्वरूपत्वव्यावृत्त्या तदङ्गीकारो विरुद्ध्येत । किन्तु अपरमार्थतत्वरूपत्वमेव तद्व्याप्यम् । अतस्तद्व्यावृत्त्या भावाभावान्यतरत्व-व्याप्यापरमार्थतत्वरूपत्वव्यावृत्तिसिद्धावपि तत्वरूपत्वव्यावृत्त्यसिद्ध्या युक्त एव तत्वरूपत्वाङ्गी-कारः शून्यस्येति भावः । तदक्षयं पदमिति ॥ इतीदमुत्तरमिति सम्बन्धः । किमक्षयं पदमिति प्रश्नस्येति ॥ तदीयग्रन्थस्थप्रश्नस्येत्यर्थः । उत्तरत्रापीति ॥ यत्र यत्र वाक्ये तदक्षयं पदमिति श्रूयते तत्र सर्वत्रापि तदक्षयं पदमित्येतत्किमक्षयं पदमिति प्रश्नस्योत्तरमिति योजनीयमित्यर्थः ।

### **गोविन्दीया**

गुणित्वादीति ॥ १अगुणित्वआदिपदेन कर्मत्वादिकं प्रसज्यत इत्यर्थः । सप्रतियोगित्वादिति ॥ प्रागभावप्रध्वंसाभावत्वयोः सप्रतियोगित्वमत्यन्ताभावत्वे निष्प्रतियोगित्वं प्रसज्यत इत्यर्थः । निर्विशेषत्वादीति ॥ स्वयम्भातत्वादिकमादिशब्दार्थः । एवमिति ॥ अभावत्ववद् भावत्वप्रयुक्तगुणादिनिरासोऽपि वक्तव्य इत्यर्थः । अभावार्थप्रतियोगित्वमेव भावत्वं न तु विधिमुखभावत्वम् । तथात्वे गुणित्वादिकं प्रसज्यत इति भावः । तस्येति ॥ शून्यस्येत्यर्थः । तद्भाव इति ॥ विश्वाकारभाव इत्यर्थः । एतेनेति ॥ तत्वत इत्यनेनैव तत्वस्य भावाभावान्यतरत्व-व्याप्तिरपरमार्थप्रपञ्चविषयैव न तु परमार्थभूतशून्यतत्वविषयेत्यर्थः । यदेवमिति ॥ किमक्षयं पदमिति पश्नस्य यदेवंविधं शून्यं तदक्षयं पदमितीदमुत्तरमित्यर्थः ।

### **जनार्दनभट्टीया**

कुतस्तस्येति ॥ उपादाननिष्ठधर्माणां कार्ये बहुलमुपलम्भादिति भावः । एतेनेति ॥ ‘तत्वत’ इति कथनेनैवेत्यर्थः । एवमुत्तरत्रापीति ॥ ‘नास्य सत्वमसत्वं वा’ इत्यादिश्लोक इत्यर्थः ।

------------------------------------------------------------------------

अनृतजडविरोधि..

### **श्रीमज्जयतीर्थटीका**

भवत्वेवं शून्यवादिवचः । ततः किमित्यतो मायावादिनोऽप्येवं ब्रह्म मन्यन्त इति तद्वाक्यं पठति

## **मूल**

***अनृतजडविरोधिरूपमन्तत्रयमलबन्धनदुःखताविरुद्धम् । इति च मायावादी ।***

अत्रानृतत्वादिविरोधिरूपत्वादेव सत्यं ज्ञानमनन्तं शुद्धं बुद्धं मुक्तमानन्दो ब्रह्मेत्युच्यते । न तु तद्धर्मयोगादित्युक्तम् ।

‘अतिनिकटमविक्रियं मुरारेः परमपदं प्रणयादभिष्टवीमि ।’

इत्युत्तरार्धेन सम्बन्धः । इति मायावादी शून्यवादिवदेव ब्रह्म मन्यते । अतो न तयोर्विशेष इति शेषः ।

एवं ‘निर्विशेषं स्वयं भातम्’ इत्युक्ताशेषार्थपराणि मायावादिवाक्यानि प्रसिद्धत्वान्नोदा-हृतानि ।

### **श्रीविजयीन्द्रभिक्षु**

एवं शून्यवादिमतोपपादनस्य प्रकृतोपयोगं वक्तुं शङ्कामुत्थापयति- भवत्वेवमिति ॥ अनृतत्वादीति ॥ आदिपदेन जडत्वपरिच्छिन्नत्वादिपरिग्रहः । मायावादीत्ययुक्तम् । अनृत-जडविरोधीत्यस्य मायावादिवाक्यत्वे प्रमाणाभावात् । तथा चानुक्तोपालम्भ इत्याशङ्कां वारयितुं तदीयग्रन्थे पठितेनोक्ताकारेण पूर्वार्धेन सह पठितमुत्तरार्धं स्वयं पठित्वा तस्य तेन सम्बन्धं दर्शयति- अतिनिकटमिति ॥ ननु ‘न च शून्यवादिनः सकाशाद्वैलक्षण्यं मायावादिनः’ इति प्रतिज्ञानुसारेण तदुपपादनं तस्यैवार्थस्य निगमनञ्च कर्तव्यम् । न च ‘अनृतजडविरोधिरूपमन्तत्रयमलबन्धन-दुःखताविरुद्धमिति च मायावादी’ इत्युक्तिस्तन्निगमनरूपा दृश्यत इत्यतः शेषं पूरयति- इति मायावादीति ॥ न तयोर्विशेष इति ॥ वैलक्षण्याभाव इत्यर्थः । यद्यपि शून्यवादिमतान्मायावादि-मतस्य वैलक्षण्याभावः प्रतिज्ञात इति तन्मतयोरेव विशेषनिगमनमुचितम् । तथाऽपि यथाश्रुत-प्रतिज्ञानुसारेण निगमनमेतदिति ध्येयम् ।

ननु शून्यवादिमतान्मायावादिमतस्य परापरप्रमेययोरुभयोरपि कात्स्न्येन वैलक्षण्याभावं प्रतिपादयितुमुद्यतेनाऽचार्येण ‘निर्विशेषं स्वयं भातम्’ इत्यादिशून्यवादिवचनानि यावन्त्युदाहृतानि तावन्ति तत्समानार्थानि मायावादिवचनान्युदाहर्तव्यानि । अन्यथा तयोः कार्त्स्न्येन वैलक्षण्या-भावस्य प्रतिज्ञामात्रत्वमेव स्यादित्याशङ्क्याऽह- एवमिति ॥ एवं नोदाहृतानीति सम्बन्धः । यथा शून्यवादिवचनान्यनेकान्युदाहृतानि एवं मायावादिवचनानि तत्समानार्थान्यनेकानि नोदाहृतानी-त्यर्थः । तत्कुत इत्यत आह- प्रसिद्धत्वादिति ॥ तत्र तत्र तदीयग्रन्थेषु पञ्चपादिकादिषु परिचयवतां तादृशवचनानां सुज्ञानत्वादित्यर्थः ।

### **श्रीवेदेशतीर्थ**

मलपदेन दोषाज्ञाने गृहीते इत्यभिप्रेत्याऽह– शुद्धं बुद्धमिति ॥

### **श्रीराघवेन्द्रतीर्थ**

अनृतत्वादिविरोधिरूपत्वादेवेति ॥ अनृतत्वविरोधित्वादेव सत्यं ब्रह्मेति जडत्व-विरोधित्वाज्ज्ञानमिति देशकालवस्तुपरिच्छेदरूपान्तत्रयविरोधादेवानन्तमित्युच्यते । मलता-विरोधादेव शुद्धं बुद्धमित्युच्यते । बन्धनविरोधादेव मुक्तं ब्रह्मेति दुःखताविरोधादानन्द इत्युच्यते । न तु सत्यत्वज्ञानत्वादितत्तद्धर्मयोगादित्यर्थः । अनृतेत्यादिपूर्वार्धस्यान्वयायाऽह- अतिनिकटमिति ॥ अत्यन्तस्वसमीपस्थम् । अविक्रियं विक्रियाहीनम् । मुरारेः कृष्णस्य परमपदं स्वरूपं प्रणयात् स्नेहादभिष्टवीमि । ‘ष्टुञ्= स्तुतौ’ स्तौमीत्यर्थः शङ्करकृतमुरारिशतकगताऽद्यश्लोकोऽयम् । सर्वांशे शून्यवाद्यविशेषोपपादनाय प्रवृत्तेन मूलकृता वाक्यान्तराणि कुतो नोक्तानीत्यत आह- एवमिति ॥ जाड्येत्यादिवाक्यसमानार्थानृतेत्यादिवाक्यमिवेत्यर्थः । वाक्यानि प्रसिद्धत्वादिति ॥ अध्यासभाष्यादौ ॥ द्वितीयाविभक्तेरन्वयं दर्शयति । अतिनिकटमित्यादि ॥

### **गुरुराजीया**

मलपदेन दोषाज्ञानयोः परिग्रह इत्यभिप्रायेणोक्तम्- शुद्धं बुद्धमिति ॥ उत्तरवाक्येन सम्बन्ध इति ॥ तथा च न साकाङ्क्षत्वप्रयुक्तवाक्याभासत्त्वं शङ्कनीयमिति भावः । ‘निर्विशेषं स्वयम्भातम्’ इत्युक्ताशेषार्थपराणां मायावादिवाक्यानां तन्मतयोः परप्रमेयेऽविशेषोपपादनाया-वश्यमुदाहरणीयानामनुदाहरणात् प्रसक्तां ग्रन्थकाराणामचातुरीमनुदाहरणे निमित्तकथनेन परिहरति- एवमिति ॥

### **गोविन्दीया**

एवमिति ॥ उत्तरत्रापि ‘नास्य सत्त्वम्’ इत्यादिवाक्येऽपि एवं पूर्ववाक्यस्याक्षयं पदमिति पदद्वयवद् योजना कर्तव्येत्यर्थः । अनृतत्वादिविरोधीति ॥ अनृतमसत्यं तस्य भावस्तत्वं तद्विरोधित्वात् सत्यम् । संवृतितत्कार्यजडविरोधिरूपत्वाज्ज्ञानं बुद्धम् । अन्तत्रयविरोधिरूपत्वा-दनन्तम्, कालतोऽन्तविरोधित्वान्नित्यम् । मलविरोधित्वात् शुद्धम् । बन्धविरुद्धत्वान्मुक्तम् । दुःखतारूपविरोधित्वादानन्दो ब्रह्मेत्युच्यत इत्यर्थः । अतिनिकटमिति ॥ अतिसामीप्यम् अविक्रियं विकारशून्यमित्यर्थः ।

### **जनार्दनभट्टीया**

न तु तद्धर्मयोगादित्युक्तमिति ॥ ‘जाड्यं संवृतीति श्लोकव्याख्यानावसरे’ इति शेषः ।

------------------------------------------------------------------------

नास्य सत्त्वमसत्त्वं ..

### **श्रीमज्जयतीर्थटीका**

एतदेव प्रपञ्चयन् निर्विशेषत्वविवरणात्मकं शून्यवादिवाक्यं तावत्पठति -

## **मूल**

***नास्य सत्त्वमसत्त्वं वा न दोषो गुण एव वा ।***

***हेयोपादेयरहितं तच्छून्यं पदमक्षयम् ॥ इति शून्यवादी ।***

सत्त्वं सामान्यं प्रमाणयोग्यत्वं वा । असत्त्वम् अभावप्रतियोगित्वम् । दोषः दुःखादिः । गुणः सुखादिः । एवकारो नेत्यनेन सम्बद्ध्यते । हेयोपादेयेति भावप्रधानो निर्देशः । दोषाभावा-द्धेयत्वरहितं गुणाभावादुपादेयत्वरहितम् । हातुरुपादातुश्चान्यस्याभावाद्वा । अनिष्टाभावाद्धेयमस्य नास्ति अपूर्त्यभावादुपादेयमपि नास्तीति वा । तच्छब्दश्रवणाद् यस्यास्येति व्याख्येयम् ।

किमतो यद्येवं शून्यवादी शून्यस्य सत्त्वादिधर्माभावं मन्यत इत्यत आह-

**मूल**

***सत्त्वादयो धर्माः परमार्थतो मायावादिनाऽपि नाङ्गीक्रियन्ते ।***

ब्रहण इति शेषः । अतोऽपि न शून्यब्रह्मणोर्विशेष इति सम्बन्धः ।

ननु ‘अन्योन्यस्मिन्नन्योन्यात्मकतामन्योन्यधर्मांश्च’ इत्यादिना मायावादिना ब्रह्मणो धर्माः स्वीकृतास् तत्कथमेतदिति चेत् । सत्यम् । न तु परमार्थतः । काल्पनिकास्तु शून्यवादिना शून्यस्याप्यङ्गीक्रियन्त इत्याशयेनोक्तम्- परमार्थत इति ॥

ननु धर्माङ्गीकारस्तावदुपलभ्यते । स च परमार्थतो नेति कुतो ज्ञायत इत्यत आह-

**मूल**

***सर्वविशेषविनिर्मुक्तत्वाङ्गीकारात् ।***

येन हि मायावादिना ब्रह्मणो धर्माः स्वीकृतास्तेनैव तस्य सर्वविशेषविनिर्मुक्तत्वमङ्गी-क्रियते । तद्यदि धर्माङ्गीकारः पारमार्थिकः स्यात्तदा परस्परपराहतिः प्रसज्येत । अतो ज्ञायते धर्माङ्गीकारो न पारमार्थिक इति ।

### **श्रीविजयीन्द्रभिक्षु**

एतदेवेति ॥ ‘निर्विशेषं स्वयंभातम्’ इत्यादिनोक्तमेवेत्यर्थः । प्रपञ्चयन्निति ॥ अनेन न पौनरुक्त्यमिति भावः । तावच्छब्दः क्रमार्थकः । प्रमाणयोग्यतेति ॥ प्रमाणविषयेऽपि सदिति व्यवहारदर्शनादिति भावः । इन्द्रियादिदोषस्य काचकामलादेरप्रसक्तेराह- दोष इति ॥ आरोग्यादा-वपि गुणव्यवहारदर्शनात्तन्निषेधस्यानिष्टत्वादाह - गुण इति ॥ गुण एव नेति यथाश्रुते इतरसत्त्व-प्रतीतेर् निर्विशेषत्वप्रतिपादनानुपयोगमाशङ्क्याऽह- एवकार इति ॥ भावप्रधान इति ॥ द्व्येकयो-रित्यादिवदित्यर्थः । यद्यपि हेयोपादेयशब्दयोर् भावप्रधानत्वाभावेऽपि तन्निषेधेऽपि निर्विशेषत्वं सिद्ध्यति । न च गुणदोषशब्दानामेव हेयोपादेयसमर्पकत्वात् पुनस्तन्निषेधेन पौनरुक्त्यमिति वाच्यम् । कुरुपाण्डवन्यायेनापौनरुक्त्योपपत्तेरिति । तथाऽपि गुणशब्ददोषशब्दयोरिव हेयोपादेय-शब्दयोरपि दुःखादौ सुखादौ च प्रयोगोऽविशिष्ट इति नात्र कुरुपाण्डवन्यायावतार इत्यभिप्रेत्य हेयोपादेय इति भावप्रधानो निर्देश इति व्याख्यातमिति भावः । दोषाभावादिति ॥

यद्यपि दोषशब्दितदुःखादिराहित्येऽपि घटादेः पुरुषविशेषं (प्रति) हेयत्वमप्यस्ति गुणशब्दित-सुखादिराहित्येऽपि कञ्चित्प्रति तस्यैवोपादेयत्वमप्यस्ति तथाऽपि दुःखादीत्यादिपदेन निकर्षापा-दकधर्ममात्रग्रहणात् तथा सुखादीत्यादिपदेन उत्कर्षापादकधर्ममात्रग्रहणात् तदभावे शून्यस्य हेयत्वराहित्यमुपादेयत्वराहित्यञ्चोपपद्यते । न च घटादौ व्यभिचारः । तत्र दोषगुणसामान्याभावा-सिद्धेः । हानोपादानयोर् दुःखसाधनत्वसुखसाधनत्वादिकमन्तरेणासम्भवादिति भावः । यद्वा, एतदस्वरसादाह- हातुरिति ॥ अन्यस्येति ॥ वास्तवस्येति शेषः । हेयोपादेयशब्दयोर् भवितृ-प्राधान्यमाश्रित्याऽह- अनिष्टेति ॥ तच्छब्दसत्त्वादिति ॥ तच्छून्यं पदमक्षयमिति तच्छब्दसत्त्वाद् यत्तदोर्नित्यसम्बन्धाद् यस्येति व्याख्येयमित्यर्थः । शून्यस्वरूपकथनावसरे मायावादिनः सत्त्वादि-धर्मानङ्गीकारप्रतिपादनमसङ्गतमित्यतः सङ्गमयति- किमतोऽपीति ॥ अतोऽपि पारमार्थिक-सत्त्वादिधर्मानङ्गीकारतोऽपि । पारमार्थिकपदस्य प्रयोजनं विवक्षुस्तद्व्यावर्त्याशङ्कां दर्शयति- नन्विति ॥ इत्यादिना तदीयभाष्येणेत्यर्थः । सर्वविशेषेति ॥ सर्वधर्मेत्यर्थः । धर्माङ्गीकार इति ॥ अङ्गीक्रियमाणे धर्म इत्यर्थः । अत इति ॥ ब्रह्मणः परमार्थतो निर्धर्मकत्वाङ्गीकारादित्यर्थः ।

### **श्रीवेदेशतीर्थ**

नन्वत्र सत्त्वं भावत्वमसत्त्वमभावत्वं चेद् भावार्थप्रतियोगित्वमित्यादिना पुनरुक्तिः स्यादित्यत आह- सत्त्वमिति ॥ बौद्धमते सामान्याभावादाह- प्रमाणेति ॥ अभावप्रतियोगित्व-मिति ॥ अत्यन्ताभावप्रतियोगित्वमित्यर्थः । दोषशब्दस्य काचादीन्द्रियदोषपरताप्रतीति-निवारणाय व्याचष्टे । दोष इति ॥ गुणशब्देन दुःखादिप्राप्तेराह- गुण इति ॥ वाशब्दस्यात्र समुच्चयार्थत्वेनावधारणार्थकैवकारसमभिव्याहृतत्वासम्भवादाह- एवकार इति ॥ हातुरित्यादौ परमार्थत इति शेषः । भवितृप्राधान्यमङ्गीकृत्याऽह- अनिष्टाभावादिति ॥ इति सम्बन्ध इति ॥ पूर्वं ‘अतो न तयोर्विशेषः’ इति शेषस्य पूरितत्वात्तेन सम्बन्ध इति भावः ॥ अन्योन्यस्मिन्निति ॥ देहात्मनोरित्यर्थः । अन्योन्यात्मकतामिति ॥ अध्यस्येति वक्ष्यमाणेनान्वयः । अनेन तादात्म्यारोप उक्तः ।

संसर्गारोपमाह- अन्योन्यधर्मांश्चेति ॥ अस्यापि तेनैवान्वयः । तथा चात्राऽत्मधर्माणां देहे आरोपकथनेनाऽत्मनो धर्माः स्वीकृता इति ज्ञायत इति भावः ।

### **श्रीराघवेन्द्रतीर्थ**

एतदेवेति ॥ द्वयोर्वादिनोरविशेष इत्येतदेवेत्यर्थः । इति सम्बन्ध इति ॥ पूर्वत्राध्याहृत-वाक्यानुषङ्गेन सम्बन्ध इत्यर्थः । प्रमाणयोग्यत्वं प्रमाणप्रवृत्तिविषयत्वम् । ब्रह्मण इति ।

### **गुरुराजीया**

प्रपञ्चयन्निति ॥ ततश्च न पुनरुक्तिरिति भावः । सत्त्वासत्त्वयोर्भावाभावरूपत्वे तदभावस्य भावार्थप्रतियोगित्वमिति पूर्वग्रन्थेनैव सिद्धत्वाद् अन्यथा सत्त्वासत्त्वे निर्वक्ति- सत्त्वं सामान्यमित्यादिना ॥ बौद्धेन सत्तासामन्यस्यानङ्गीकृतत्वात् तदर्थतया व्याख्यानमयुक्तमित्यतः प्रकारान्तरेण तद्व्याख्याति- प्रमाणेति ॥ अभावेति ॥ अत्यन्ताभावेत्यर्थः । दोषशब्दस्या-नेकार्थत्वात्तावदर्थपरताभ्रमनिरासाय विवक्षितार्थमाह- दोषो दुःखादिरिति ॥ गुणशब्देन दुःखादेरपि ग्रहणे न दोष इत्यनेन पौनरुक्त्यप्रसङ्गाद् गुणशब्दः शुभवचन इत्याह- गुणः सुखादिरिति ॥ समुच्चयार्थकवाशब्दस्यावधारणार्थकैवकारेण च परस्परविरोधेन यथास्थितान्वयत्व-लाभाय भावप्रधानतां हेयोपादेयशब्दयोराश्रित्य तदुपपादकहेतुं कथयन्नेव तद्विशेषणार्थमाह- हातु-रिति ॥ परमार्थत इति शेषः । यद्धेयं तद्धातृमद् यदुपादेयं तदुपादातृमृद् इति व्याप्त्या व्यापकीभूतस्य हात्रादिमत्त्वस्याभावाद्युक्तो हेयत्वोपादेयत्वयोरभाव इति भावः ।

एवमुक्तयोजनाद्वयेऽपि हेयोपादेयशब्दयोर् भावप्रधानत्वाल्लक्षणा आश्रयणीया भवती-त्यपरितोषात् तामनाश्रित्यैव व्याचष्टे- अनिष्टाभावादिति ॥ व्याख्येयमिति ॥ ततश्च न तच्छब्दानुपपत्तिरिति भावः । परमार्थत इति विशेषणानर्थक्यमाशङ्क्य तद्व्यावर्त्यशङ्कामुत्थापयति- नन्विति ॥ अन्योन्यस्मिन् युष्मदस्मत्प्रत्ययगोचरयोर् विषयविषयिणोरिति शेषः । अन्यो-न्यात्मकतां विषये विषयितादात्म्यं विषयिणि च विषयतादात्म्यम् । अध्यस्येति वक्ष्यमाणेन सम्बन्धः । एवं तादात्म्यारोपमुक्त्वा संसर्गारोपमप्याह- अन्योन्यधर्मांश्चेति ॥ तथा चाऽत्म-धर्माणामनात्मनि अनात्मधर्माणाञ्चाऽत्मनि अध्यासोक्त्या आत्मनो मायावादिना धर्मस्वीकार-सिद्धिः । पुरुषान्तरीयसर्वविशेषविनिर्मुक्तत्वाङ्गीकारेण मायावादिनो धर्माङ्गीकारस्य व्याघाता-प्रसङ्गात्तत्प्रसक्त्यर्थमपेक्षितं पूरयति- येन हीत्यादिना ॥

### **गोविन्दीया**

एतदेवेति ॥ निर्विशेषत्वस्वयंभातत्वादिकमेव प्रपञ्चयन् तत्र तावन् निर्विशेषत्व-विवरणात्मकशून्यवादिवाक्यं पठतीत्यर्थः । किमतः । अतः शून्यस्य सत्त्वादिधर्माभावान् मायावाद्यभिप्रेतब्रह्मणः, किं तेन च, तस्य सत्त्वादिधर्माङ्गीकारादित्यर्थः । अतोऽपीति ॥ सत्त्वादि-धर्माभावादपीत्यर्थः । नन्विति ॥ ‘अन्योन्यस्मिन्’ इत्यादिना वाक्येन मायावादिना ब्रह्मणोऽ-न्योन्यधर्माः स्वीकृतास्ते च धर्मा शून्यवादिना शून्यस्य न स्वीकृतास्तस्मादेतदुभयोर्निर्विशेषत्वं कथमिति चेदित्यर्थः । सत्यमिति ॥ धर्मस्वीकाराङ्गीकारांशः कथमित्याक्षेपोऽनङ्गीकारांश इत्यर्थः । तदिति ॥ तत्सर्वं विशेषविनिर्मुक्तत्वं परमार्थधर्माङ्गीकारश्चेत्युभौ यदि ब्रह्मणि स्यातां तदा धर्माङ्गीकारानङ्गीकाराभ्यां परस्परपराहतिः प्रसज्येतेत्यर्थः ।

### **जनार्दनभट्टीया**

‘नास्य सत्वम्’ इति श्लोकेऽपि निर्विशेषत्वस्यैव कथनात् पौनरुक्त्यमित्याशङ्क्याऽह – एतदेवेति ॥ निर्विशेषत्वस्वयम्भातत्वादिकमित्यर्थः । बाध्यसंवृतितत्कार्यजडविरोधित्वलक्षणसत्वस्य सत्वात् कथं नास्य सत्वमसत्वम्? इत्यत आह – सत्वं सामान्यमिति ॥ असत्वं नास्तीत्युक्ते सत्वरूपसामान्याभावो नास्तीति अन्यथाप्रतीतेराह – अभावप्रतियोगित्वमिति ॥ अभावत्वमिति यावत् । ‘वस्तुतः’ इति शेषः । सुखाभावलक्षणदोषस्य सत्वादाह – दोष इति ॥ दुःखाभावेऽपि गुणव्यवहारात् तस्य च शून्येऽपि सत्वान् निषेधानुपपत्तिरित्यत आह – गुण इति ॥ पारमार्थिकः स्यादिति ॥ पारमार्थिकधर्मविषय इत्यर्थः । पारमार्थिक इति ॥ परमार्थविषय इत्यर्थः ।



------------------------------------------------------------------------

अवाच्यं सर्वशब्दैस्तल्लक्ष्यते ..

### **श्रीमज्जयतीर्थटीका**

अन्यच्च परतत्वे सिद्धान्तसालक्षण्यं दिदर्शयिषुः शून्यवादिवाक्यं तावत्पठति-

## **मूल**

***अवाच्यं सर्वशब्दैस्तल्लक्ष्यते चाखिलैः पदैः ।***

***अज्ञेयं ज्ञानलक्ष्यञ्च तच्छून्यं पदमक्षयम् ॥ इति शून्यवादी ।***

यदुक्तं प्राक् शून्यं मनोवाचामगोचरमज्ञेयञ्चेति । तदयुक्तम् । ‘निर्विशेषं स्वयं भातम्’ इति वाचां गोचरत्वात् । ‘नित्यभावनया भातम्’ इत्युक्तत्वाच्चेति । तस्येदमुत्तरम् । तत्सर्व-शब्दैरवाच्यमपि निर्विशेषमित्यादिभिरखिलैः पदैर्लक्ष्यते । तथा ज्ञानकर्मत्वाभावेऽपि वृत्ति-व्याप्यतया ज्ञानलक्ष्यं च भवतीति न विरोध इति ।

ननु लक्षणा नाम शब्दधर्मः । तत्कथमुच्यते ज्ञानलक्ष्यमिति । मैवम् । यद्विषयानन्तर्गतं तद्व्यवहारहेतुस्तदुपलक्षणमुच्यते । विषयानन्तर्गतिश्चानेकविधा । शब्दस्यावाचकत्वेन यथा गङ्गेत्यादेः । अर्थस्यातदेकदेशत्वेन यथा काकादेः । तथा ज्ञानस्यातत्कर्मकत्वेनेति । एवमेव मायावादिराद्धान्तोऽपीति वक्ष्यमाणमेतच्छेषोऽपि विज्ञायते । तेन शून्यवादिवदवाच्यत्वादिकं ब्रह्मणो मायावादिराद्धान्तो भवतीत्यतो न परतत्वे कश्चिद्विशेष इत्युक्तं भवति ।

किञ्च यद्धि यतो व्यावर्तते तद्व्यावर्तकधर्मयोगेनैव ततो व्यावृत्तं दृष्टम् । न च ब्रह्मशून्ययोः कश्चिद्व्यावर्तको धर्मोऽस्ति । उभाभ्यामुभयोरखण्डत्वेनाङ्गीकृतत्वात् । अतः किं कृता तयोर्व्यावृत्तिः स्यादित्याह-

**मूल**

***न चाखण्डत्वेन कश्चिद्विशेषः ।***

विशिष्यतेऽनेनेति विशेषो व्यावर्तको धर्मः ।

ननु व्यावृत्तिर्भावस्वभाव एव । न विशेषकृता । अतः किं विशेषाभावः करिष्यति । मैवम् । भावस्वभावस्यापि व्यावृत्तेर्विप्रतिपत्तौ व्यावर्तकधर्मैकगम्यतया तत्सापेक्षत्वात् । प्राग्व्याघातेन विशेषाभावः प्रतिपादितः । अत्र तु व्यावर्तकधर्माभावेनेति न पुनरुक्तिः । शून्यवादिना शून्यमखण्डमङ्गीकृतमिति कुतो ज्ञायते इति चेन् निर्विशेषमित्यादितद्वचनात् । निर्विशेषत्वस्यैवाखण्डलक्षणत्वात् । स्पष्टं च तद्वाक्यं पठति

**मूल**

***यदखण्डं पदं लक्ष्यं सर्वैरपि विशेषणैः ।***

***सर्वैर्विशेषणैर्मुक्तं तच्छून्यं पदमक्षयम् ॥ इति च शून्यवादी ।***

अक्षयत्वोपपादनायाखण्डमित्युक्तम् । खण्डं खलु घटादिकं क्षयि दृष्टम् । किमिदमखण्डत्व-मित्यत उक्तम्- सर्वैर्विशेषणैर्मुक्तमिति ॥ तर्हि कथं तत्र विशेषणयोग१ इत्यत उक्तम्- लक्ष्यं सर्वैरपि विशेषणैरिति ॥ यथा काकादिकं गृहानन्तर्गतमेव गृहं व्यावर्तयति । तथा विशेषणानि शून्यमिति न विरोधः ।

मायावादिनस्त्वखण्डत्वाभ्युपगमः प्रसिद्ध एवेत्याह-

**मूल**

***एवमेव मायावादिराद्धान्तः ।***

एवमेवेत्यनेन यावान् शून्याखण्डत्वे शून्यवादिनां परिकरः स सर्वोऽपि मायावादिनां समान एवेति सूचयति ।

### **श्रीविजयीन्द्रभिक्षु**

परतत्व इति ॥ शून्यवादिमायावादिसिद्धान्तयोः शब्दतोऽर्थतश्चैकरूपत्वं दिदर्शयिषु-रित्यर्थः । उक्तमिति ॥ ‘शून्यं मनोवाचामगोचरम् । अज्ञेयञ्च’ इति प्राग्यदुक्तं तदयुक्तमिति सम्बन्धः । इत्यादिवाचामिति ॥

यद्यपि ‘वाचामगोचरम्’ इत्यनेन वाच्यत्वनिषेध एव पराभिप्रेतः । न तु वाक्याप्रतिपाद्यत्वम् । अत एव मायावादिग्रन्थे परमप्रमेयस्य सर्वशब्दावाच्यत्वे ‘यतो वाचो निवर्तन्ते अप्राप्य मनसा सह’२ ‘अवचनेनैव प्रोवाच’ इत्यादिश्रुतिः प्रमाणीकृता । न हि वाचां प्राप्तिप्रतिषेधः शब्दशक्ति-प्रतिषेधादन्यो भवितुमर्हति । यद्यपि वाक्प्राप्तिर्मुख्यामुख्यसाधारणी तथाऽपि बाधं विना प्रमाणमात्रं साक्षात्सम्बन्धविषयमिति अप्राप्येत्यनेन शक्त्यपरनामको मुख्यसम्बन्ध एव निषिद्ध्यते । एवं ‘अप्राप्य मनसा सह’ ‘यन्मनसा न मनुते’ इत्यादिना अनवहितमनोवेद्यत्वनिषेधात् । तथाऽपि ‘मनोवाचामगोचरम्’ इत्यस्य अविज्ञेयमित्यस्य च सामान्यनिषेधपरत्वं मन्वानस्य तच्छिष्यस्य प्रश्नोऽयमित्याशयः ।

एतदेवाभिप्रेत्याऽह- तस्येदमुत्तरमिति ॥ अन्वयं दर्शयन्नेव प्रथमचकारस्य अप्यर्थत्वमङ्गीकृत्य योजनामाह- तत्सर्वशब्दैरिति ॥ सर्वशब्दावाच्यस्य लक्षणाऽदृष्टेः कथं तच्छून्यं लक्ष्यमित्या-शङ्काव्यावृत्त्यर्थ अपिशब्द इति भावः । इत्यादिभिरखिलैः पदैरिति ॥ यद्यपि ‘शक्तं पदम्’ इति पक्षे ‘निर्विशेषं स्वयं भातम्’ इत्यादिकं वाक्यमेव तथाऽपि ‘सुप्तिङन्तं पदम्’१ इति पक्षमाश्रित्य तथोक्तमिति ध्येयम् । पदैर्लक्ष्यं ज्ञानेन लक्ष्यञ्चेति चकारस्य सम्बन्धं दर्शयति- पदैर्लक्ष्यते ज्ञानलक्ष्यञ्च भवतीति ॥ ज्ञानकर्मत्वाभावेऽपीति ॥
वृत्तिविरोधेन स्वस्य स्वकर्मत्वाभावेऽपी-त्यर्थः । अत एव मायावाद्यपि चैतन्यस्य चैतन्यकर्मत्वाभावे ‘यत्तदद्रेश्यम्’ इति श्रुतिं प्रमाणी-करोतीति भावः । तथा च वाचामगोचरमविज्ञेयमिति शब्दाभ्यां शब्दवाच्यत्वस्वकर्मत्व एव निषिद्धे । न तु लक्ष्यत्ववृत्तिव्याप्यत्वे अपि । अतो न विरोध इति निगमयति- इति न विरोध इति ॥

नन्वज्ञेयं ज्ञानलक्ष्यञ्चेति शून्यस्य ज्ञानलक्ष्यत्वमुक्तम् । तदयुक्तम् । लक्षणायाः शक्तिवच्छब्द-वृत्तित्वेन तद्धर्मत्वात् । लक्ष्यं हि तदुच्यते यन्मुख्यवृत्त्यन्यशब्दवृत्तिविषय इत्याशयमविद्वान् शङ्कते- नन्विति ॥ ज्ञानलक्ष्यमिति ॥ ज्ञानोपलक्ष्यमेव तद्विवक्षितम् । न तु तल्लक्ष्यम् । येनोक्तदोषः स्यात् । उपलक्षणत्वञ्च शब्दार्थयोरिव ज्ञानस्याप्यस्ति । उपलक्षणं हि तदुच्यते यद्विषयानन्तर्गतं विषयस्य व्यवहारहेतु । विषयानन्तर्गतिश्चानेकधा दृश्यते । शब्दस्य स्वानुविद्धार्थावाचकत्वेन । यथा गङ्गायां घोष इत्यादौ गङ्गादिशब्दस्य । अर्थस्यातदेकदेशत्वेन । यथा काकवद् देवदत्तगृहमित्यादौ काकादेः । न हि काकादिकमुत्तृणत्वादिकमिव विषयान्तर्गतम् । एवं ज्ञानस्यापि शून्याकर्मकत्वेन तदुपलक्षणत्वं युक्तमिति गुरुः स्वाशयमुद्घाटयन् परिहरति- मैवमिति ॥

नन्वियता प्रबन्धेन शून्यवादिमते परतत्वस्वरूपं प्रदर्शितमाचार्येण । न तु तदुभयसाधारण्यम् । न हि ‘न चाखण्डत्वेन कश्चिद्विशेषः’ इत्यनन्तरवाक्येन ‘यदखण्डं पदं लक्ष्यम्’ इति वाक्येन च उक्तार्थे सिद्धान्तसालक्षण्यं प्रदर्शितमिति वक्तुं शक्यम् । ताभ्यां तस्य सर्वथा प्रतीत्यभावात् । तथा चावाच्यत्वादिना ब्रह्मशून्ययोः सालक्षण्याप्रतिपादनात् कथं परप्रमेये मायावादिनः शून्यवादिसालक्षण्यानुक्तावाचार्यस्य प्रतिज्ञातार्थाप्रतिपादनप्रयुक्तन्यूनता न स्यादित्याशङ्क्याऽह- एवमेव मायावादिसिद्धान्त इति वक्ष्यमाणमेतच्छेषोऽपि विज्ञायत इति ॥

‘यस्य येनार्थसम्बन्धो दूरस्थेनापि तेन सः ।

अर्थतो ह्यसमर्थानामानन्तर्यमकारणम् ॥’

इति तन्त्रवार्तिकोक्तन्यायेनैव ‘एवमेव मायावादिसिद्धान्तः’ इति वक्ष्यमाणस्य ‘अवाच्यं सर्वशब्दैस्तल्लक्ष्यते चाखिलैः पदैः’ इत्युक्तवाक्यशेषत्वमपि विज्ञायत इति नोक्तदोषावकाश इति भावेन वक्ष्यमाणस्योक्तशेषत्वे लब्धमर्थं दर्शयति- तेनेति ॥ किञ्च त्वदभिमतं ब्रह्म न शून्याद्व्यावृत्तं तद्व्यावर्तकधर्मशून्यत्वाद् यद्यतो व्यावृत्तं तत्तद्व्यावर्तकधर्मवद् यथा पटव्यावृत्तो घट इत्याह- किञ्चेति ॥ यद्धि यत्प्रतियोगिकव्यावृत्तिमत् तत्तदवृत्तिधर्मवत्त्वेनैव तत्प्रतियोगिकव्यावृत्तिमद्दृष्टम् । न च ब्रह्मशून्ययोर् घटपटयोरिव परस्परव्यावृत्तिं प्रति प्रयोजकोऽसाधारणः कश्चिद्धर्मोऽस्ति । शून्यवादिमायावादिभ्यामुभाभ्यां स्वाभिमतपरतत्वयोः शून्यब्रह्मशब्दितयोर् निर्धर्मकत्वेनाङ्गी-कृतत्वात् । अतस्तयोर्व्यावृत्तिः किंकृता किम्प्रयुक्ता स्यादित्यर्थः । यद्यपि यद् यद्व्यावर्तकधर्मशून्यं तत्ततो न व्यावर्तते यथैतद्घट इत्यन्वयोऽप्यस्ति तथाऽपि व्याप्तिव्यभिचाराभावप्रदर्शनमेवं हेलयैव कर्तुं शक्यमिति व्यतिरेकप्रदर्शनमिति ज्ञेयम् ।

ननु ब्रह्मशून्ययोर्न्यायनये विशेषपदार्थानामिव स्वभावप्रयुक्तैव व्यावृत्तिः । न तु विशेषकृता । अतोऽखण्डत्वरूपं निर्विशेषत्वमङ्गीकृतमिति किमनिष्टं करिष्यतीति शङ्कते- नन्विति ॥ घटपटयोर् घटत्वाद्यसाधारणधर्मवत्त्वेनैव परस्परं व्यावृत्तिर्दृष्टेति शून्यब्रह्मणोः परस्परव्यावृत्तिमङ्गीकुर्वद्भ्यां तन्निर्वाहकतया तादृशधर्मवत्त्वमवश्यमङ्गीकार्यम् । न च विशेषपदार्थेष्विव तयोरपि स्वभावकृतैव व्यावृत्तिरित्युक्तमिति वाच्यम् । स्वभावस्यापि दूरे गत्वा तादृशासाधारणधर्मवत्त्वप्रयुक्तमेव व्यावर्तकत्वमङ्गीकार्यम् । सर्वत्र तथा दर्शनात् । अन्यथा दृष्टहान्याद्यापत्तेरिति भावः । स्वभावस्यपि व्यावृत्तौ विप्रतिपन्नं प्रति तस्यापि तादृशधर्मवत्तयैव व्यावृत्तेरुपपादनीयत्वात् । तस्माद्विशेषाभावे ब्रह्मशून्ययोर् व्यावृत्तिरेव न स्यादित्यनिष्टसत्त्वात्तत्परिहाराय शून्यवादिनेव मायावादिना निर्विशेषत्वं सर्वथा नाङ्गीकार्यमित्यभिप्रेत्य परिहरति- मैवमिति ॥

ननु ‘न च निर्विशेषब्रह्मवादिनः शून्यात्कश्चिद्विशेषस्तस्य’ इति प्राग्ब्रह्मशून्ययोर् विशेषाभाव उक्तः । ‘न चाखण्डत्वेन कश्चिद्विशेषः’ इत्यनेनापीदानीं तस्यैवोक्तौ पौनरुक्त्यमित्यत आह- प्राग्व्याघातेनेति ॥

ननु मायावादी ब्रह्माखण्डं स्वीकरोति । शून्यवादी तु शून्यं निर्विशेषमित्यङ्गीकरोति । तथा च शून्यवादिना शून्यमखण्डमङ्गीकृतमित्यत्रैव प्रमाणाभावात् कथं तयोः सालक्षण्यमिति पृच्छति- शून्यत्वादिनेति ॥ निर्विशेषत्वादन्यदखण्डत्वं नास्त्येव । निर्विशेषत्वञ्च ‘निर्विशेषं स्वयं भातम्’ इत्यादितद्वचनेनैव तेनाङ्गीकृतमिति ज्ञायत इति परिहरति- निर्विशेषमितीति ॥ स्पष्टञ्चेति ॥ साक्षादखण्डपदघटितमित्यर्थः । न केवलमखण्डपदोपादानमखण्डमित्यनुक्तिव्यावर्तकम् । किन्तु अक्षयत्वोपपादकमपीत्याह - अक्षयत्वेति ॥ उपपादयति- खण्डं खल्विति ॥ घटादेः सखण्डत्वं घटत्वादिधर्मविशिष्टत्वमेव द्रष्टव्यम् । सविशेषं खलु घटादिकं क्षयिष्णु दृष्टमित्यर्थः । नन्वखण्डपदेनैव सर्वविशेषणविनिर्मुक्तत्वलाभात् ‘सर्वैर्विशेषणैर्मुक्तम्’ इति पुनरुक्तिरित्यत आह- किमिदमिति ॥

ननु विशेषणं हि तदुच्यते यद्व्यावृत्ते विद्यमानं सद्व्यावर्तकम् । सर्वविशेषणविर्निमुक्तत्वञ्च सर्वविशेषणानामविद्यमानत्वं विना नोपपद्यत इति कथं तादृशधर्मेषु विशेषणपदप्रयोग इत्याशङ्कते- तर्हीति ॥ लक्ष्यम् उपलक्ष्यम् । तथा च व्यावर्तकत्वमात्रेण विशेषणत्वोपचार इति भावः । उपलक्षणत्वमेव सदृष्टान्तमुपपादयति- यथेति ॥

ननु यथा शून्यवाद्यङ्गीकारे विस्पष्टं वचनमुदाहृतम् एवं मायावादिवचनमपि विस्पष्टं तत्समा-नार्थकमुदाहर्तव्यम् । अन्यथा प्रतिज्ञामात्रमेव स्यादित्याशङ्क्य प्रसिद्धत्वादनुदाहरणमित्याह- मायावादिनस्त्विति ॥ ‘एवं मायावादिराद्धान्तः’ इत्युक्तेऽपि तत्सालक्षण्यलाभादवधारण-वैयर्थ्यमित्याशङ्क्याऽह- एवमेवेत्यनेनेति ॥ परिकर इति ॥ शून्यवादिनो यादृशी प्रक्रिया यादृशञ्च प्रमाणं व्यवहारश्च यादृशः स सर्वोऽपीत्यर्थः ।

### **श्रीवेदेशतीर्थ**

चशब्दस्य अप्यर्थत्वमाश्रित्यावाच्यमपीत्युक्तम् । लक्ष्यते चेत्यत्र चशब्देनावाच्यत्व-समुच्चयः । तथा च शब्दावाच्यत्वं शब्दप्रतिपाद्यत्वमित्युभयमस्तीति नोक्तविरोध इति भावः । कर्मत्वाभावेऽपीति ॥ सकलसामर्थ्यविधुरस्य शून्यस्य ज्ञानं प्रति कर्मकारकत्वाभावादिति भावः । वृत्तिव्याप्यतयेति ॥ वृत्तिविषयतयेत्यर्थः । विषयत्वं चाकर्मणोऽपि शशविषाणादेरिवोपपन्नमिति हृदयम् । यथा गङ्गेत्यादेरिति ॥ यथा गङ्गाशब्दस्य विषयभूततीरावाचकतया तदनन्तर्गतत्वेऽपि तद्व्यवहारहेतुत्वात्तदुपलक्षकत्वमित्यर्थः । यथा काकादेरिति ॥ ‘काकवद्देवदत्तगृहम्’ इत्यत्र काक-रूपार्थस्य संस्थानविशेषवद्विषयभूतगृहैकदेशत्वाभावेन तदनन्तर्गतत्वेऽपि तद्व्यवहारहेतुत्वाद् गृहोपलक्षकत्वमित्यर्थः । तथा ज्ञानस्येति ॥ तत्कर्मकमेव ज्ञानं तदन्तर्गतम् । शून्यज्ञानं तु तदकर्मकतया तदनन्तर्गतमपि तद्व्यवहारहेतुरिति शून्योपलक्षकम् । तथा च शून्यमपि तदुपलक्ष्यमिति ज्ञानलक्ष्यमित्युक्तिरुपपन्नेति भावः । न विशेषकृतेति ॥ न विशेषजन्येत्यर्थः। उत्पत्तौ तदपेक्षाभावेऽपि ज्ञप्तौ तदपेक्षाऽवश्यकीत्याह- भावस्वभावस्येति ॥

ननु ‘न चाखण्डत्वेन कश्चिद्विशेषः’ इत्यस्य ‘न च निर्विशेषब्रह्मवादिनः शून्यात् कश्चिद्विशेषस्तस्य’ इत्यनेन पूर्वग्रन्थेन पुनरुक्तिः प्राप्तेत्यत आह- प्रागिति ॥ व्याघातेनेति ॥ व्याघातरूपतर्कमूलकेनानुमानेनेत्यर्थः । विशेषाभावो वैलक्षण्याभावः । व्यावर्तकधर्माभावेनेति ॥ विशेषाभाव इति वर्तते । तस्य च व्यावृत्त्यभाव इत्यर्थः । प्रतिपाद्यत इति शेषः । एवञ्च पूर्वं निर्विशेषत्वेन वैलक्षण्याभावे साधिते सालक्षण्यं प्राप्तमित्यत्रैव तात्पर्यम् । अत्र पुनर्व्यावर्तकाभावे व्यावृत्तिरेव न सम्भवतीत्यभेद एव प्राप्त इत्युच्यत इति महान् भेद इति भावः ।

यद्वा, पूर्ववाक्ये ‘न कश्चिद्विशेषः’ इत्यत्र न व्यावृत्त्यादिरूपो विशेष इत्यर्थः । तत्र निर्विशेषे व्यावृत्त्यादिरूपविशेषाङ्गीकारस्य व्याहतत्वप्रसङ्ग एव बाधकः । अत्र पुनर्व्यावृत्तिरूप एव विशेषो नास्तीति प्रतिज्ञार्थः । तत्र व्यावर्तकधर्माभावो हेतुरिति न पौनरुक्त्यमिति भावः।

खण्डं खल्विति ॥ सविशेषमित्यर्थः । अत्र यत्क्षयि तत्खण्डं यथा घटादीति व्यतिरेक-व्याप्तिरभिमतेति ज्ञेयम् । विशेषणयोग इति ॥ निर्विशेषमित्यादिनोक्तविशेषणयोग इत्यर्थः । लक्ष्यमिति ॥ उपलक्ष्यमित्यर्थः। तथा विशेषणानीति ॥ निर्विशेषत्वादयो धर्मा इति भावः । तथा च निर्विशेषत्वादीनां विशेषणत्वाभावेऽपि तटस्थतया व्यावर्तकत्वेनोपलक्षणत्वमेव । विशेषणैरिति विशेषणत्वोक्तिश्च व्यावर्तकत्वसाम्येनौपचारिकीति भावः । एवं मायावादिराद्धान्त इत्युक्तेऽपि तत्सालक्षण्यलाभादवधारणवैयर्थ्यमित्याशङ्क्याऽह- एवमेवेत्यनेनेति ॥ परिकर इति ॥ उपयुक्त-मित्यर्थः । प्रक्रियाप्रमाणलक्षणव्यवहारादिकमिति यावत् ।

### **द्वैतद्युमणि**

शब्दधर्म इति ॥ तन्निष्ठस्वशक्यसम्बन्धकत्वस्यैव तत्र लक्षणेति व्यहारगोचरत्वादिति भावः । उपलक्षणपदस्य प्राचीनव्यवहारानुसारेण नानार्थकत्वात् तदनुसारेणायं व्यवहार इत्याह-मैवमिति ॥ अनेकविधेति ॥ अननुगतरूपेण लक्षणेन निविष्टेति भावः । शब्दस्येत्यादि ॥ तत्तत्समभिव्याहृतोप-लक्षणपदादिस्थले तादृशतादृशार्थबोधस्तत्पर्यवशाज्जायत इत्यर्थः । तथा च ज्ञानलक्ष्यमित्यत्र ज्ञानाकर्मत्वे सति तज्जन्यव्यवहारयोगीत्यर्थो लभ्यत इति ज्ञानलक्ष्यमित्येतन्न बाधितार्थकमिति भावः ।

### **श्रीराघवेन्द्रतीर्थ**

अन्यच्चेति ॥ अनृतजडेत्यादिना प्रागुक्तेन समुच्चयार्थश्चशब्द इति भावः । दिदर्शयिषु-रिति ॥ ‘एवमेव मायावादिराद्धान्तः’ इत्यनेनेति भावः । अवाच्यमिति श्लोकं सङ्गमयितुमाह - १यदुक्तमिति ॥ इति वाचामिति ॥ एवंरूपवाचामित्यर्थः । अन्यथा तद्वाचां निर्विषयत्वापत्तेरिति भावः । अज्ञेयत्वोक्तेरयुक्तत्वे हेतुमाह- नित्यभावनया भातमिति ॥ तस्येति ॥ अवाच्यत्वादि-कथनस्य अवाच्यमित्यादिवाक्यमुत्तरमित्यर्थः । तदिति ॥ शून्यमित्यर्थः । वृत्तिव्याप्यतयेति ॥ मनोवृत्तिः शून्याविषयाऽपि जलं केदारमिव शून्यं व्याप्नोतीति वृत्तिव्याप्यतया २वृत्तिज्ञानेनोप-लक्षणभूतेन तद्व्यवहारजननाज् ज्ञानलक्ष्यमित्युच्यते इत्यग्रे व्यक्तम् । गङ्गेत्यादेरिति ॥ तीरादौ गङ्गायां घोष इति गङ्गादिपदस्येत्यर्थः । काकादेरिति ॥ काकवद्गृहमित्यादाविति योज्यम् । अतत्कर्मत्वेनेतीति ॥ एतच्चोपपादनं पररीत्यैव । न तु स्वतः । तदकर्मकज्ञानस्य तद्व्यवहारहेतुत्वेऽ-तिप्रसङ्गादिति ज्ञेयम् ।

एतच्छेषोऽपीति ॥ अन्यथा अवाच्यमित्यादिश्लोकोक्तेरसाङ्गत्यप्राप्तेरिति भावः । न केवलं यदखण्डमित्यादेः शेष इत्यपेरर्थः । तात्पर्यं वर्णयन्नेवोत्तरवाक्यमवतारयति- किञ्चेत्यादिना ॥ अवतारिकायामेव ब्रह्मशून्ययोरखण्डत्वे कश्चिद्विशेषो नेति व्याख्यानस्य लाभाद्विशेषशब्दार्थ-माह- विशिष्यत इति ॥ व्यावर्तत इत्यर्थः । व्यावृत्तेरुत्पत्तौ स्थितौ व्यावर्तकानपेक्षत्वेऽपि ज्ञप्तौ तदपेक्षाऽस्त्येवेत्याह- भावस्वभावस्यापीति ॥ प्रागिति ॥ ‘न च निर्विशेषब्रह्मवादिनः शून्यात् कश्चिद्विशेषस्तस्य’ इत्यादावित्यर्थः । अत एव ‘निर्विशेषमपि ब्रह्म शून्याद्विशिष्यत इत्यङ्गीकारे स्वव्याघातात्’ इत्युक्तम् । अत्र त्वखण्डत्वेनेत्यत्र व्यावर्तकाभावेनेत्युक्तमिति भावः । खण्डं खल्विति ॥ अवयवोपेतं क्षयि नाशयुक्तमित्यर्थः । अखण्डमित्यनेनापौनरुक्त्याय तद्व्याख्यान-मिदमिति भावेनाऽह- किमिदमिति ॥ विशेषणेति ॥ अक्षयं पदमित्यादिविशेषणप्रयोग इत्यर्थः । यावान् परिकर इति ॥ अवाच्यत्वसर्वविशेषणविनिर्मुक्तत्वसर्वविशेषणलक्ष्यत्वादिरूपः ।

### **गुरुराजीया**

एतद्व्यावर्त्यशङ्काप्रदर्शनेनैतदुक्तेर् वैयर्थ्यशङ्कां परिहरति- यदुक्तं प्रागित्यादिना ॥ कथमनेनोक्तशङ्कापरिहार इत्यतस्तत्परिहारकत्वेन वाक्यं योजयति- तत्सर्वशब्दैरित्यादिना ॥ ज्ञानकर्मत्वाभावेऽपीति ॥ सकलसामर्थ्यविधुरस्य शून्यस्य ज्ञानं प्रति कारकताया एवाभावेन तद्विशेषस्य कर्मत्वस्य सुतरामभावादिति भावः । वृत्तिव्याप्यतयेति ॥ वृत्तिविषयतयेत्यर्थः । सकलसामर्थ्यरहितस्यापि शशविषाणादेः करणसामर्थ्येन वृत्तिविषयतादर्शनेन तादृशस्य शून्यस्यापि वृत्तिविषयत्वसम्भवादिति भावः । शब्दधर्मः पदधर्म इत्यर्थः । वृत्तित्वेन शक्तिवत् पदधर्मत्वस्यैव सिद्धत्वादिति भावः । तत्कथमिति ॥ लक्षणाया अशब्दात्मकज्ञानधर्मत्वाभावेन ज्ञानस्यालक्षकत्वादिति भावः । यथा गङ्गेत्यादिरिति ॥ गङ्गाशब्दस्य विषयभूततीरवाचितया तदनन्तर्गतत्वेऽपि तद्व्यवहारहेतुत्वात्तदुपलक्षकत्वं यथेति भावः । यथा काकादेरिति ॥ काकवद्देवदत्तगृहमित्यत्र काकरूपार्थस्य संस्थानविशेषवद्विषयभूतगृहैकदेशत्वे तादृशस्तम्भाद्यपगमे गृहभङ्गबुद्धिवत्काकापगमेऽपि तद्भङ्गबुद्धिप्रसङ्गेन तस्य विषयभूतगृहैकदेशत्वाभावेन तदनन्तर्गत-त्वेऽपि तद्व्यवहारहेतुत्वात्तदुपलक्षकत्वं यथेति भावः । तथा ज्ञानस्येति ॥ तत्कर्मकज्ञानस्यैव तदन्तर्गतत्वेन शून्यज्ञानस्य चातत्कर्मकत्वेन तदन्तर्गतत्वाभावेऽपि करणसामर्थ्येन तद्विषयतया तद्व्यवहारजनकत्वात् तदुपलक्षकत्वमित्यर्थः । अस्तु भावस्वभावस्ततः किमित्यतो भावस्वभावस्य विशेषकृतत्वाभावात् तत्स्वभावव्यावृत्तेर् विशेषकृतत्वे भावस्वभावत्वभङ्गप्रसङ्गाद् विशेषकृतत्वा-भावसिद्धिरित्याह- न विशेषकृतेति ॥ व्यावृत्तेर् भावस्वभावतयोत्पत्तौ विशेषानपेक्षत्वेऽपि ज्ञप्तौ तदपेक्षत्वाद्विशेषाभावे उत्पत्त्यभावाप्राप्तावपि ज्ञप्त्यभावः स्यादेवेत्याशयेन परिहरति- मैवमिति ॥ ननु व्यावृत्तिर्वस्तुस्वरूपमेव । अतस्तद्दर्शनमेव व्यावृत्तिदर्शनम् । न च पदार्थस्य ज्ञप्तौ व्यावर्तकधर्मापेक्षाऽस्ति । तत्कथं तत्स्वरूपव्यावृत्तेर्ज्ञप्तौ व्यावर्तकधर्मापेक्षा स्यात् । अन्यथा तस्या वस्तुस्वरूपत्ववाचोयुक्ती रिक्ता स्यादिति चेन्मैवम् ।न हि निर्विशेषवस्तुमात्रं व्यावृत्तिः । तथा सति वस्तुमात्रस्य सर्वैरङ्गीकृतत्वात्तत्र विप्रतिपत्त्यभावप्रसङ्गात् । किन्तु अन्योन्याभाव एव । स रूपादिवद्वस्तुना सविशेषाभिन्न इत्येवं स्वरूपं व्यावृत्तिरित्यस्यार्थः । अन्योन्याभावश्च सन्नपि सादृश्यादिदोषवशान्न प्रतीयत इति युक्तैव तत्प्रतीत्यर्थं व्यावर्तकधर्मापेक्षाऽपीत्यन्यत्र विस्तरः । ततश्च ज्ञापकतया सप्रयोजनत्वाद्विशेषाभावः किं करिष्यतीति तद्वैयर्थ्यशङ्काया अनवकाश इति द्रष्टव्यम् ।

ननु ‘न च निर्विशेषब्रह्मवादिनः शून्यात्कश्चिद्विशेषस्तस्य’ इति पूर्वग्रन्थेनोक्तस्यैव शून्य-ब्रह्मणोर्विशेषाभावस्य ‘न चाखण्डत्वेन कश्चिद्विशेषः’ इत्यादिनापि ग्रन्थेनाभिधानात्पौन-रुक्त्यमित्यतस् तत्रोपपादितप्रकारापेक्षया प्रकारान्तरेण विशेषाभावप्रतिपादनान्न पुनरुक्तिरित्याह- प्रागित्यादिना ॥ व्याघातेनेति ॥ व्याघातरूपतर्कमूलकेनानुमानेन विशेषाभावो वैलक्षण्याभावः साधित इत्यर्थः । व्यावर्तकधर्माभावेनेतीति ॥ विशेषाभावः साधित इति वर्तते । तस्य च व्यावृत्त्य-भावः साधित इत्यर्थः । अक्षयत्वोपपादनायेति ॥ विमतम् अक्षयम् अखण्डत्वादित्यनुमानेना-क्षयत्वमुपपादयितुमित्यर्थः । दृष्टान्ताभावेन व्याप्तेरभावात्कथमस्य गमकत्वमित्यतस्तां दर्शयति- खण्डं खल्विति ॥ यत्क्षयवत्तत्खण्डमिति व्यतिरेकव्याप्तिरनेनोक्ता भवति । सर्वैर्विशेषणैर्मुक्त-मितीति ॥ अनेन सर्वविशेषरहितमखण्डमित्युक्तं भवति । विशेषणप्रयोग इति ॥ निर्विशेष-मित्यादिविशेषणप्रयोग इत्यर्थः ।

ननु लक्षणाया वृत्तित्वेन शब्दधर्मत्वेन कथं विशेषणलक्ष्यत्वकथनमित्यतः यद्विषयानन्तर्गतं स्याद् व्यवहारजनकं तदुपलक्षणमित्युच्यते । विषयानन्तर्गतिश्चानेकधा । शब्दस्यावाचकत्वेनार्थ-स्यातदेकदेशत्वेन ज्ञानस्यातत्कर्मकत्वेनेति प्रागुक्तमुपलक्षणत्वं मनसि निधाय विवक्षितविषयान-न्तर्गतिप्रदर्शनपूर्वकं विशेषणानामुपलक्षणत्वं दर्शयति- यथेति ॥ काकादिकं विषयानन्तर्गतमिति । तस्य काकादेर्विषयभूतगृहैकदेशत्वे तदेकदेशभूतस्तम्भाद्यपगम इव काकाद्यपगमेऽपि गृहभङ्गबुद्धि-प्रसङ्गान्न काकादिकं विषयान्तर्गतमिति भावः । ‘एवं मायावादिराद्धान्तः’ इत्युक्तिमात्रेणापि सालक्षण्यलाभात् ‘एवमेव’ इत्येवकारप्रयोगोऽनर्थक इत्यतस्तत्प्रयोजनमाह- एवमेवेत्यनेनेति ॥ परिकर उपपादनप्रकारः ।

### **गोविन्दीया**

सिद्धान्तसालक्षण्यमिति ॥ सिद्धान्तसाम्यमित्यर्थः । उक्तत्वाच्चेति ॥ ज्ञेयत्वस्योक्त-त्वाच्चेत्यर्थः । वृत्तिव्याप्यतयेति ॥ ज्ञानगतलक्षणावृत्तिविषयतया शून्यं ज्ञानलक्ष्यं च भवतीत्यर्थः । नन्विति ॥ लक्षणा नाम शब्दधर्मः न तु ज्ञानधर्मः, तत्तस्माल्लक्षणाया ज्ञानधर्मत्वाभावाच्छून्यं ज्ञानलक्ष्यमिति कथमुच्यत इत्यर्थः । मैवमिति ॥ गङ्गादिविषयानन्तर्गतं तीरादिकं यतः स्वव्यवहार-हेतुर्यच्छब्दादिकं तदुपलक्षणमित्युच्यत इत्यर्थः । कदाचिच्छब्दः कदाचिद्ज्ञानं कदाचिदर्थश्चेति उपलक्षणं त्रिविधमिति भावः । विषयानन्तर्गतश्चेति ॥ विषयानन्तर्गतत्वं त्रिविधमित्यर्थः । शब्दस्येति ॥ गङ्गेत्यादेः शब्दस्य तीराद्यवाचकत्वेन निमित्तेन तीरस्य विषयीभूततीरा-नन्तर्गतत्वमित्यर्थः । काकादेरर्थस्य गृहैकदेशत्वाभावेन निमित्तेन काकादेर्गृहानन्तर्गतत्वमित्यर्थः । ज्ञानस्येति ॥ ज्ञानतत्कर्मत्वाभावेन निमित्तेनाकर्मभूतार्थस्य कर्मभूतविषयानन्तर्गतत्वमित्यर्थः । शब्दस्य वाच्योऽर्थः विषयः । अर्थस्य तदेकदेशो विषयः । ज्ञानस्य कर्मभूतार्थो विषय इति भावः । एवमेवेति ॥ यत एवमेव मायावादिराद्धान्त इतीतिवाक्येन वक्ष्यमाणः यदखण्डपदं लक्ष्य-मित्यादिरेतच्छेषः । अवाच्यं सर्वशब्दैरित्यादिशून्यवाक्यशेषो मायावादिराद्धान्तसाम्येन ज्ञायते तेन कारणेनेत्यर्थः । किञ्चेति ॥ व्यावर्तते भिद्यते व्यावृत्तं भिन्नमित्यर्थः ।
व्यावृत्तिरिति ॥ भेद इत्यर्थः । विशेषाभाव इति ॥ प्राक् सर्वविशेषेत्यादिवाक्ये निर्विशेषत्वसविशेषत्वाभ्यामागतेन व्याघातेन निमित्तेन न विशेषाभावः प्रतिपादितः । अत्र न चेति वाक्ये व्यावर्तकधर्माभावेनेति न पुनरुक्तमित्यर्थः । तथेति ॥ स्वयम्भातमित्यादिविशेषणानि शून्यानन्तर्गतान्येव शून्यं व्यावर्तयतीति न विरोध इत्यर्थः । परिकर इति ॥ साधनसामग्री इत्यर्थः ।

### **जनार्दनभट्टीया**

‘अवाच्यम्’ इति श्लोकस्य अनृतजडविरोधीत्यादिना व्यवहितत्वेन सङ्गत्यप्रतीतेराह – उक्तं प्रागिति ॥ ‘निर्विशेषं स्वयं भातम्..’ इति श्लोक इत्यर्थः । विषयानन्तर्गतमिति ॥ कर्मानन्तर्गतमित्यर्थः । व्यवहारेति ॥ तत्तच्छब्दव्यवहारेत्यर्थः । अवाचकत्वेनेति ॥ ‘तीरादेः’ इति शेषः । तथा च गङ्गेत्यादेः पदस्य तीराद्यवाचकत्वेनेत्यर्थः । यथा काकादेरिति ॥ ‘काकवद् देवदत्तगृहम्’ इत्यत्र काकादेर् देवदत्तगृहपदार्थैकदेशित्वादिति भावः । अतत्कर्मत्वेनेति ॥ तत्कर्मत्वाभावेनेत्यर्थः । विज्ञायत इति ॥ एवमेव इत्युक्तिबलादिति भावः । विज्ञायतां नाम । किमत इत्यत आह – तेनेति ॥ प्रकारान्तरेण शून्यवादिमायावादिमतयोः साम्यकथनपरतया ‘न चाखण्डत्वेन’ इत्युत्तरवाक्यमव-तारयति– किञ्चेति ॥ व्यावर्तत इति ॥ भिद्यत इत्यर्थः । विशेषणं विशेष इति विशेषशब्दस्य भावसाधनव्यावर्तकधर्मालाभात् करणसाधनतया व्याचष्टे – विशिष्यत इति ॥ मायावाद्यभिमतं ब्रह्म शून्याद् व्यावर्तते । निर्विशेषत्वादिति हेतोर् अप्रयोजकत्वमाशङ्क्य निराकरोति– नन्वित्यादिना ॥ भावस्वभाव एव ॥ परमार्थस्वभाव एवेत्यर्थः ।

भावस्वभावस्यापीति ॥ ‘अन्धकारः पार्थिवो वा न वा?’ इति विप्रतिपत्तौ अन्धकारस्वरूपभूताया अपि पृथिवीव्यावृत्तेः पृथिवीव्यावर्तकगन्धाभावसापेक्षत्वदर्शनादिति भावः । प्रागिति ॥ ‘न च निर्विशेषब्रह्मवादिनः शून्यात्’ इति वाक्ये इत्यर्थः । अखण्डमङ्गीकृतमिति१ ॥ निर्विशेषमभ्युपगतमि-त्यर्थः । खण्डमिति सविशेषमित्यर्थः । विशेषणानीति ॥ सत्यज्ञानादिविशेषणप्रयोग इत्यर्थः । अत्रापि ‘तच्छून्यं पदमक्षयम्’ इत्येतत् ‘किमक्षयं पदम्?’ इत्यस्य प्रश्नस्य उत्तरमिति ज्ञातव्यम् ।

[Load More](javaऽcriptःvoid(0))
