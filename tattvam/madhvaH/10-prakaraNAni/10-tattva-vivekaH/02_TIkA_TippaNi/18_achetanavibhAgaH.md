+++
title = "१८ अचेतनविभागः"
upstream_url = "https://dvaitavedanta.in/category-details/14789/13524/thasha/10-tat/taka-t/acatan"
+++
## द्विधैवाचेतनं मतं नित्यानित्यत्वभेदेन

**अचेतनविभागः**

## **टीका**

एवं चेतनविभागमभिधायाचेतनविभागमाह– द्विधैवेति ॥

# तत्वविवेकः

***..... द्विधैवाचेतनं मतम् ॥ ७ ॥***

***नित्यानित्यत्वभेदेन ..... ..... ।***

एवकारेण सर्वनित्यत्वं सर्वानित्यत्वं च व्यावर्तयति । सर्वनित्यत्वे कारकवैयर्थ्यम् । अभिव्यक्तयर्थमिति चेत् । तदाऽभिव्यक्तेरप्यसत्या एवोत्पत्तिः । न चेदुक्तवैयर्थ्यानिस्तारः । व्यक्तेरपि व्यक्तयङ्गीकृतावनवस्था ।

### **मन्दारमञ्जरी**

अभिव्यक्तिः किं सती उतासती । अन्त्ये सर्वनित्यत्वभङ्गः । व्यक्तेरसत्या एवोत्पत्तेरित्याह ॥ तदा व्यक्तेरिति ॥ आद्ये कारकवैयर्थ्यमित्याह ॥ न चेदिति ॥ ननु व्यक्तेस्सत्त्वेऽपि न कारकवैयर्थ्यम् । व्यक्तयर्थत्वात्कारकाणमित्यत आह ॥ व्यक्तेरिति ॥

### **तत्वविवेकटीकाविवरणं** 

सर्वनित्यत्व इति । सर्वनित्यत्वमङ्गीकृत्य तस्य सत्कार्यवादाङ्गीकार इत्यर्थः ॥ कारकेति । घटादेस्सर्वस्य नित्यत्वे दण्डचक्रादिरूपकारकसमूहस्य वैयर्थ्यं स्यादित्यर्थः । पूर्वं मृत्पिण्डे विद्यमानस्यैव घटादेरभिव्यक्तयर्थं कारकचक्रमुपयुज्यते । अतो न वैयर्थ्यमित्याशङ्कते ॥ अभिव्यक्तयर्थमिति चेदिति । तत्र प्रष्टव्यम् । साऽभिव्यक्तिरपि किं पूर्वमसत्येवोत्पद्यते उत सती । नाद्यः । अत्यन्तसत्कार्यवादभङ्गापत्त्या सर्वनित्यत्वभङ्गापत्तेः । व्यक्तेरसत्या एवोत्पत्त्यङ्गीकारादित्याह ॥ तदा व्यक्तेरिति । द्वितीये तु कारकचक्रवैयर्थ्यमित्याह ॥ न चेदिति । ननु पूर्वं सत्या एव व्यक्तेरुत्पत्त्यङ्गीकारेऽपि न कारकचक्रवैयर्थ्यम् । व्यक्तयभिव्यक्तयर्थत्वात् कारकचक्रस्येत्याशङ्क्य निषेधति ॥ व्यक्तेरपीति ॥ अनवस्थेति । व्यक्तिनिष्ठा व्यक्तिरपि यद्यपि सत्येवोत्पद्यते तर्ह्यत्यन्तसत्कार्यवादभङ्गापत्त्या सर्वनित्यत्वभङ्गः । सती चेत्कारकचक्रवैयर्थ्यम् । तस्या अपि व्यक्तेः पुनर्व्यक्तयन्तराङ्गीकारेऽनवस्थेत्यर्थः ॥

------------------------------------------------------------------------

सर्वानित्यत्वे चोपादानाद्यभावेन सृष्ट्यनुपपत्तिः

## **टीका**

सर्वानित्यत्वे चोपादानाद्यभावेन सृष्ट्यनुपपत्तिः । क्षणभङ्गस्तु प्रत्यभिज्ञादिना परास्त इति । नित्यत्वानित्यत्वाभ्यां भेदो नित्यानित्यत्वभेदः ।

### **तत्वविवेकटीकाविवरणं** 

सृष्ट्यनुपपत्तिरिति । प्रलये सर्वेषामपि नष्टत्वेनोपादानाद्यभावेनादिकालीनसृष्ट्यनुपपत्तिरित्यर्थः । ये तु सर्वं क्षणिकमिति मन्यमानाः परमाणुपुञ्जवादिनो बौद्धा उपादेयमवयविनमङ्गीकृत्योपादानाद्यभावेऽपि प्रतिक्षणं सृष्टिं मन्यन्ते । तान्प्रति कारकचक्रवैयर्थ्यमिष्टमेवेत्यत आह ॥ क्षणभङ्गस्त्विति । सर्वक्षणिकत्वाङ्गीकारे तदेवेदमिति पूर्वोत्तरकालयोस्स्थितस्य घटादेरैक्यावगाहिप्रत्यभिज्ञाविरोधोऽनुस्मृतेश्चेति सूत्रोक्तो द्रष्टव्यः। आदिपदेनासति प्रतिज्ञाविरोधः । पूर्वभावभवं कार्यमुत तन्नाशसम्भवमिति सूत्रानुव्याख्यानोक्तक्षणिकत्वनिराकरणयुक्तिर्ग्राह्या । मूले नित्यानित्यत्वभेदेनेति प्रकारैक्यमेव प्रतीयतेऽतो व्याख्याति ॥ नित्यत्वानित्यत्वाभ्यां भेद इति ॥

------------------------------------------------------------------------

नित्यानित्यत्वं नाम विधान्तरं तत्वसङ्ख्याने कथितम्

## **टीका**

नित्यानित्यत्वं नाम विधान्तरं तत्वसङ्ख्याने कथितम् ॥ तत्कथं द्विविधमेवाचेतनमुच्यत इति । नैष दोषः । पुराणादि येनांशेन नित्यं तमंशं नित्यवर्गे निधाय येनांशेनानित्यं तमंशमनित्यवर्गे निधायायं विभाग इत्यङ्गीकारात् । तर्हि नित्यानित्यं क्वास्तीति चेन्न । अंशांश्यादेरत्यन्तभेदाभावेन तृतीयराशिसम्भवात् । अत्र तु बुद्ध्यैव विवेक इत्यविरोधः । अत एव संसृष्टासंसृष्टविभागोऽत्र नोक्तः । सूक्ष्मभागस्य नित्येषूपचयभागस्यानित्येष्वन्तर्भावादिति ।

### **मन्दारमञ्जरी**

पुराणादि येनांशेनेत्यादि ॥ पुराणादि पौरुषेयं वाक्यं कालः प्रकृतिश्च येनांशेन वर्णपदादिरूपेण प्रवाहरूपेणोपादानरूपेण च यथाक्रमं नित्यं तमंशं नित्ये निधाय येनांशेन सन्दर्भरूपेण निमेषाद्यवयवरूपेण विकाररूपेण च यथाक्रममनित्यं तमंशमनित्ये निधाय द्वैराश्येन विभाग इत्यङ्गीकारान्न तत्वसङ्ख्यानोक्तत्रैराश्यविरोध इत्यर्थः । यदि विकारादेः प्रकृत्यादिनाऽत्यन्तभेदः स्यात्तदा विकारादेरनित्ये प्रकृत्यादेश्च नित्येऽन्तर्भावान् नित्यानित्यस्यासिद्धिः । तस्य त्वत्यन्ताभेदस्याभावेनैकस्यैव वस्तुन उपादानात्मना नित्यत्वं कार्यात्मनाऽनित्यत्वमिति नित्यानित्यत्वयोरेकत्र निवेशान्नित्यानित्यरूपतृतीयराशिसम्भवात्तत्वसङ्ख्याने पृथगुक्तिर्युक्तेत्याह ॥ अंशांश्यादेरिति ॥ अत्र तर्हि कस्मात्तृतीयराशिर्नोक्त इत्यत आह ॥ अत्र तु बुद्ध्यैवेति । यथा धूमवदग्निमतोरत्यन्तभेदाभावेऽपि घटकलशवदत्यन्तमभेदाभावाद्धूमाश्रयत्वं धूमवत्त्वं वह्न्याश्रयत्वं वह्निमत्त्वमिति बुद्ध्या विवेकः क्रियते तथा विकारविकार्यादेरत्यन्तभेदाभावेऽपि अत्यन्तमभेदाभावात्कार्यद्रव्यत्वं विकारत्वमुपादानद्रव्यत्वं विकारित्वमिति बुद्ध्यैव विवेकः क्रियते । तथा च नित्यत्वानित्यत्वयोरत्यन्ताभिन्नैकवस्तुनि निवेशाभावेन तृतीयराश्यभावस्य विवक्षितत्वाद् द्वैराश्योक्तिविरोधो नेत्यर्थः । अत एव तत्वसङ्ख्यानोक्तो ऽनित्यस्य संसृष्टासंसृष्टविभागोऽप्यत्र नोक्त इत्याह ॥ अत एवेति ॥ अत एवेत्येतद्विशदयति ॥ सूक्ष्मभागस्येति ॥ अत्र त्वण्डतदन्तर्गतोपादानवन्महदाद्युपादानस्यानित्यत्वाभावात् सूक्ष्मभागोपचित भागयोरत्यन्तभेदाभावाच्चोपादानरूपेण नित्यानां महदादीनां प्राकृताद्यंशैरुपचयमात्रं क्रियत इति तान्यसंसृष्टानि । ब्रह्माण्डतदन्तर्गतानि त्वनित्योपादानकत्वात्संसृष्टानीत्युक्तमेवेति भावः ।

### **तत्वविवेकटीकाविवरणं** 

नित्यानित्यत्वं नाम विधान्तरमिति । तृतीयमित्यर्थः । नित्यानित्यविभागेन त्रिधैवाचेतनं मतमिति नित्यानित्यत्वेन नित्यमनित्यं चेति विभागेन च त्रिधेत्युक्तत्वात् । पुराणाद्याः कालः प्रकृतिरेव च । नित्यानित्यं त्रिधा प्रोक्तमिति पुराणादीनां नित्यानित्यत्वप्रभेदस्योक्तत्वात्तद्विरोध इति भावः ॥ पुराणादीति । पुराणशब्देन पौरुषेयग्रन्था ग्राह्याः । आदिपदेन कालः प्रकृतिश्च ॥ येनांशेनेति । येन भागेन । तथा च पुराणानां वर्णपदादिरूपेण कालप्रवाहरूपेण प्रकृतेरुपादानभूतसूक्ष्मरूपेण च नित्यत्वात्तमंशं भागं नित्यवर्गे निधायेत्यर्थः ॥ येनांशेनानित्यमिति । पुराणानामन्यथारचनमेवानित्यत्वमित्युक्तत्वात्पुराणानां पूर्वकल्पापेक्षयाऽन्यथापदवाक्यादिनिबन्धनरूपेण कालस्य निमेषक्षणलवादिरूपप्रवाहिरूपेण प्रकृतेर्विकाररूपेणानित्यत्वात्तमंशं भागमनित्यवर्गे निधायेत्यर्थः । नन्वेवं विवक्षयां नित्यानित्य(त्व)स्यैवाभावेन तत्वसङ्ख्यानोक्तत्रैविध्यमयुक्तं स्यादित्याशङ्कते ॥ तर्हीति ॥ अंशांश्यादेरिति । एकदेशैकदेश्यादेरित्यर्थः । यदि क्षणलवनिमेषादिरूपैकदेश-प्रवाहरूपैकदेशिनोर्महदादिरूपविकारप्रकृत्यादिरूपविकारिणोश्चात्यन्तभेदस्स्यात् । न चैवम् । अंशांशिनोर्विकारविकारिणोरभेदस्यापि विद्यमानत्वेनांशस्यानित्यत्वे तदभिन्नस्यांशिनो नित्यस्य प्रवाहस्याप्यनित्यत्वं प्राप्तमेव । तथा विकारस्यानित्यत्वे तदभिन्नस्य नित्यस्य विकारिणस्सूक्ष्मभागस्याप्यनित्यत्वमेव । तथा भेदेनैकस्यैव वस्तुनोंऽशरूपेणानित्यत्वमंशिरूपेण नित्यत्वं कार्यात्मनाऽनित्यत्वमुपादानात्मना नित्यत्वमिति नित्यत्वानित्यत्वयोरेकत्रैव समावेशेन नित्यानित्यरूपतृतीयवस्तुसिद्धेस्तत्वसङ्ख्याने पृथगुक्तिर्युक्तैवेति । नन्वेवमंशांश्यादेरभेदस्यापि विद्यमानत्वेन नित्यभागस्य नित्यवर्गेऽनित्यभागस्यानित्यवर्गे विविच्य कथं निधानमित्यत आह ॥ अत्र तु बुद्ध्यैव विवेक इति । स्यादेतदेवम् । यदि घटकलशवदत्यन्ताभेदस्स्यान्न चैवम् । भेदस्याप्यङ्गीकारेण बुद्ध्यैव नित्यानित्यभागं विविच्य नित्यानित्यवर्गयोर् निधानं युक्तमेव । तथा च नित्यत्वानित्यत्वयोरत्यन्ताभिन्नैकवस्तुनिष्ठत्वाभावेन तृतीयराश्यभावस्य विवक्षितत्वाद्द्वैराश्योक्तिर्युक्तेति न तत्वसङ्ख्यानविरोध इत्यर्थः । नन्वनित्यं द्विविधं मतम् । असंसृष्टं च संसृष्टमसंसृष्टं महानहम् । संसृष्टमण्डन्तद्गं चेत्येवं तत्वसङ्ख्यानोक्तप्रकारेणानित्यविभागोऽप्यत्र वक्तव्यः । स कस्मान्नोक्त इत्यत आह ॥ अत एवेति । अत एवेत्यनेनातिदिष्टं पूर्वोपपादनमेव दर्शयति ॥ सूक्ष्मभागस्येति । संसृष्टरूपाण्डतदन्तर्गतपदार्थमूलोपादानभूतसूक्ष्मप्रकृतिभागस्य तथाऽसंसृष्टरूपमहदाद्युपादानभूतसूक्ष्मप्रकृतिभागस्य च नित्येष्वन्तर्भावमुपचयभागस्य चानित्येष्वन्तर्भावमभिप्रेत्य संसृष्टासंसृष्टविभागोऽप्यत्र नोक्त इति भावः ॥

[Load More](javaऽcriptःvoid(0))
