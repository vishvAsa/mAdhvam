+++
title = "२१ गुणादीनां स्वाश्रयद्रव्येण भेदाभेदादिकम्"
upstream_url = "https://dvaitavedanta.in/category-details/14792/13524/thasha/10-tat/taka-t/ganaet"
+++
## द्विधं तच्च

**गुणादीनां स्वाश्रयद्रव्येण भेदाभेदादिकम्**

## **टीका**

किं गुणादयो द्रव्येणात्यन्ताभिन्ना एव । अवान्तरभेदं च वक्ष्यामीति भावेनाह– द्विधमिति ॥

# तत्वविवेकः

***... ... द्विधं तच्च .... .... ।***

तच्च गुणादिकं द्रव्यरूपं द्विधं द्विविधम् । तत्कथमिति । तत्राह– यावदिति ॥

***... ... ... यावद्वस्तु च खण्डितम् ।***

किञ्चिद्गुणादिकं यावद्वस्तु यावत्कालं द्रव्यं भवति तावत्तिष्ठति । किञ्चित्खण्डितं सत्यपि द्रव्ये स्वयं नश्यतीत्येवं द्विविधम् । किं ततः प्रकृते । तत्राह– खण्डित इति ॥

***खण्डिते भेद ऐक्यं च यावद्वस्तु न भेदवत् ॥ १० ॥***

### **मन्दारमञ्जरी**

द्विधं द्विविधमिति ॥ अर्शआदिभ्योऽच् इति सूत्रे आकृतिगणश्चायमिति वार्तिककारेणार्शआदेराकृतिगणत्वोक्तेर् द्विधाशब्दस्याप्यर्शआदिगणस्थत्वेन मत्वर्थीयाच्प्रत्यये कृते निष्पन्नस्य द्विधशब्दस्य द्विविधशब्दार्थवाचकत्वं युक्तमिति द्रष्टव्यम् ।

### **तत्वविवेकटीकाविवरणं** 

शङ्खते ॥ किं गुणादय इति । अत्यन्ताभिन्ना एवेत्यनन्तरं किं नाम भिन्नाभिन्नाश्च सन्तीति वाक्यशेषः । द्रव्यस्वरूपं गुणादिकमित्यन्वयः। अर्शआदिभ्योऽजिति सूत्रे आकृतिगणश्चायमिति वृत्तिकारेणार्श आदेराकृतिगणत्वोक्तेर्द्विधाशब्दस्याप्यर्श आदिगणस्थत्वेन मत्वर्थीयेऽच्प्रत्यये सति निष्पन्नस्य द्विविधवाचित्वं युक्तमित्यभिप्रेत्य द्विधमित्यस्यार्थमाह ॥ द्विविधमिति । प्रकारद्वयोपेतमित्यर्थः । भवति विद्यते ॥

------------------------------------------------------------------------

खण्डितं रूपमेवात्र विकारोऽपि विकारिणः

## **टीका**

तत्र यत्खण्डितं गुणादिकं तत्र भेदाभेदौ प्रतिपत्तव्यौ । यत्पुनर्यावद्द्रव्यभावि तत्र भेदो नास्ति । किं तु अत्यन्ताभेद एवेति । गुणादिभेदाभेदचिन्ताप्रसङ्गादुपादानोपादेययोरपि दर्शयति– खण्डितमिति ॥

# तत्वविवेकः

***खण्डितं रूपमेवात्र विकारोऽपि विकारिणः ।***

अत्र तत्वे । विकारः कार्यद्रव्यम् । विकारिणः स्वोपादानद्रव्यस्य । खण्डितमेव रूपम् । ततो भिन्नाभिन्नमेवेति ।

### **तत्वविवेकटीकाविवरणं** 

प्रसङ्गादिति । स्मृतस्योपेक्षानर्हत्वं प्रसङ्गः । तथा च गुणादिभेदाभेदचिन्तया स्मृतत्वादित्यर्थः । कार्यं द्रव्यमुपादेयमित्यर्थः ॥ खण्डितमेव रूपमिति । खण्डितस्वरूपमेवेत्यर्थः । तदभिप्रायमाह ॥ तत इति । उपादानद्रव्याद्भिन्नाभिन्नं रूपं स्वरूपमित्यर्थः ।

------------------------------------------------------------------------

कार्यकारणयोश्चैव तथैव गुणतद्वतोः

## **टीका**

एवं चात्यन्ताभेदस्य भेदाभेदयोश्च कानि स्थलानीत्याकाङ्क्षायां सङ्कलय्याह– कार्येति ॥

# तत्वविवेकः

***कार्यकारणयोश्चैव तथैव गुणतद्वतोः ॥ ११ ॥***

***क्रियाक्रियावतोस्तद्वत्तथा जातिविशेषयोः ।***

***विशिष्टशुद्धयोश्चैव तथैवांशांशिनोरपि ॥ १२ ॥***

कार्यमुपादेयं पटादि । कारणमुपादानं तन्त्वादि । तयोर्भेद ऐक्यं चेति योज्यम् ॥ चशब्दो वक्ष्यमाणैः सह समुच्चयार्थः । केचित्परमाणव एव तथा तथा सन्निविष्टाः पटादिबुद्धिविषयाः । न तु पटो नामास्तीति ब्रुवते । अन्ये तु कार्यकारणयोरत्यन्तभेदं ब्रुवते ॥ तदुभयनिरासाय एवकारः ॥ खण्डितमेवेत्युक्तत्वान्नात्रात्यन्ताभेदोऽस्ति । प्रागूर्ध्वं सत्स्वपि तन्तुषु पटाभावात् खण्डितत्वम् ।

तथाशब्द उपमायां समुच्चये वा । गुणगुणिनोरपि कार्यकारणवद्भेदाभेदौ प्रतिपत्तव्यौ । यदि गुणोऽयावद्द्रव्यभावी स्याद् यथा चूतफलस्य श्यामत्वादयः ॥ यावद्द्रव्यभावी त्वत्यन्ताभिन्न एवेति ।

परमाणवो रूपादिस्वभावाः । न तु गुणगुणिभावोऽस्तीत्येके । गुणगुणिनोरत्यन्तभेद इत्यपरे ॥ तदेवकारेणापाकरोति ॥

### **मन्दारमञ्जरी**

॥ सत्स्वपि तन्तुषु पटस्याभावात्खण्डितत्वमिति ॥ अयं भावः । तेन सहात्यन्ताभिन्नस्य तस्मिन् सत्यसत्त्वानुपपत्तेस्तन्तुपटयो र्भेदोऽङ्गीकार्यः । न च भेदप्रतिनिधिविशेषबलादेव तदुपपत्तिः । घटपटादौ त्वेकस्मिन्सत्यन्यस्यासत्त्वं प्रति भेदस्य कारणत्वेन क्लृप्तत्वात् । क्लृप्तहेतुं विना कार्याङ्गीकारे चातिप्रसङ्गात् । न च घटपटादावपि तस्मिन् सत्यसत्त्वं प्रति विशेष एव हेतुरस्तु । तेनानुगतहेतुतेति जगति भेद एव माऽस्त्विति वाच्यम् । तद्भेदस्य घटः पटो नेत्यादिप्रत्यक्षसिद्धतया भेदहीने त्वपर्यायशब्दान्तरनियामकस्य विशेषस्य तत्रासम्भवात् । घटः पटो नेत्यस्य च तादात्म्याभावरूपभेदविषयकतयोक्तरूपविशेषविषयकत्वानुपपत्तेः । न च तर्हि तत्सम्बद्धत्वादेरपि दण्डचैत्रादौ भेदहेतुकत्वदर्शनात् पटस्य शौक्ल्यमिति सम्बद्धतया प्रतीयमानस्य यावद्द्रव्यभाविगुणगुण्यादेर्भेद एवावश्यक इत्यत्यन्ताभेदो न स्यात् । किं तु सर्वत्र गुणगुण्यादौ भेदाभेदावेव स्यातामिति वाच्यम् । अनवस्थादिदोषपरिहारार्थं सर्वैरत्यन्ताभिन्नत्वेनाङ्गीकृते भेदादौ घटो भिन्नः, घटस्य स्वरूपम् आनन्दो ब्रह्मणोऽभिन्नः ब्रह्मसमवायः सम्बन्ध इत्यादौ अबाधितसम्बन्धव्यवहारदर्शनेन व्यतिरेकव्यभिचारितया भेदस्य तत्सम्बद्धत्वादिकं प्रत्यहेतुत्वात् । न च घटपटादौ तस्मिन्सत्यसत्त्वस्याभेदासहिष्णुभेदहेतुकत्वेन क्लृप्तत्वात् तन्तुपटादावपि शुद्धभेदेनैव भाव्यमिति वाच्यम् । लाघवेन भेदमात्रस्यैव तत्र हेतुत्वात् । अन्यथा गौरवात् । न च तर्हि तन्तुपटयोर्भेद एवास्तु न त्वभेद इति वाच्यम् । आतानवितानात्मकास्तन्तव एव पट इत्यनुभवेनाभेदस्यापि सिद्धेः । न च भेदाभेदौ विरुद्धौ । उक्तप्रमाणेन तयोः सहोपलम्भे सिद्धे वैयधिकरण्यनियमोपलम्भे प्रमाणस्याभावेन विरोधस्यासिद्धेः । अन्यथा घटत्वपृथिवीत्वयोरपि विरोधः स्यात् । तस्मात्तन्तुपटयोरपि भेदाभेदौ । एवं चूतफलश्यामत्वादेरपि भेदाभेदादिकमुपपादनीयम् । तस्माद्घटपटादौ शुद्धभेदः । अयावद्द्रव्यभाविगुणगुण्यादौ भेदाभेदौ । यावद्द्रव्यभाविगुणगुण्यादौ सविशेषाभेदः । हस्तकरादौ निर्विशेषाभेद इति व्यवस्था । अत्रोपपत्तिरन्यत्रोक्ताऽनुसन्धेयेति ।

### **तत्वविवेकटीकाविवरणं** 

खण्डिते भेद ऐक्यं चेत्यस्यात्रानुवृत्तिमभिप्रेत्याह ॥ तयोर्भेद ऐक्यं चेति ॥ सङ्कलय्येति । कार्यकारणयोर्भेदाभेदावेव । तदतिरिक्तानि यानि गुणगुण्यादीनि तान्येव खण्डितत्वाखण्डिताभ्यां भेदाभेदयोरत्यन्ताभेदस्य च स्थलानीत्येवं संकलय्येत्यर्थः ॥ वक्ष्यमाणैर्गुणगुण्यादिभिः । एवकाराभिप्रायमाह ॥ केचिदित्यादिना ॥ तथा तथेति । गोघटाद्यात्मना ॥ पटो नामेति । अवयवीत्यर्थः ॥ इति ब्रुवत इति । परमाणुपुञ्जवादिनो बौद्धा इत्यर्थः । अन्ये तार्किकाः । अत्र कार्यकारणयोः । कुतो नात्रात्यन्ताभेद इत्यत उक्तम् । खण्डितं रूपमेवेति । विकारोपि विकारिणः । खण्डितमेव रूपमित्यवधारणेन सत्यपि तस्मिन्नसत्वरूपखण्डितत्वस्यैवावधारणाद्भेदाभेदावेव प्रतिपत्तव्यौ । नात्यन्ताभेद इत्यर्थः । कथमत्र खण्डितत्वम् । येन भेदाभेदौ स्यातामित्यतस्तदुपपादयति ॥ प्रागूर्ध्वमिति । घटोत्पत्तेः प्राक् तन्नाशादूर्ध्वं चेत्यर्थः । ऊर्ध्वमिति असमवायिकारणनाशेन कार्यनाशाभिप्रायेण गुणगुणिनोरपीत्यनेन समुच्चय इत्युक्तं प्रदर्शितम् । कार्यकारणवदित्यनेनोपमायामित्युक्तं प्रदर्शितमिति ज्ञेयम् । तदुदाहरति ॥ यथा चूतफलेति । सत्यपि फले आतपेन श्यामत्वस्यापनयेनायावद्द्रव्यभावित्वेन खण्डितत्वादित्यर्थः । पटगतशौक्ल्यादीनां गुणानां यावद्द्रव्यभावित्वेन गुणिना पटेनात्यन्ताभेद इत्यत आह ॥ यावद्द्रव्यभावी त्विति ॥ रूपादिस्वभावा इति । रूपरसगन्धस्पर्शशब्दात्मकाः परमाणवो रूपस्कन्ध इति बौद्धैरुक्तत्वादित्यर्थः । अपरे तार्किकाः ॥

------------------------------------------------------------------------

क्रियाक्रियावतोरपि गुणगुणिवद्भेदाभेदौ अत्यन्ताभेदश्च ज्ञातव्यः

## **टीका**

क्रियाक्रियावतोरपि गुणगुणिवद्भेदाभेदौ अत्यन्ताभेदश्च ज्ञातव्यः । तत्र पटचलनयोर्भेदाभेदौ । सत्यपि पटे चलनाभावात् । चेतनक्रिययोरत्यन्ताभेदः । क्रियाया अपि नित्यत्वात् ।

### **मन्दारमञ्जरी**

॥ क्रियाया अपि नित्यत्वादिति ॥ चेतनक्रियाया नित्यत्वोपपादनं न्यायसुधायां टीकाकारैः कृतमनुसन्धेयम् ।

### **तत्वविवेकटीकाविवरणं** 

नित्यत्वादिति । अनित्यत्वात्क्रियाणान्तु कथमेव स्वरूपतेत्या शङ्क्य सविशेषोऽपि क्रियाशक्तयात्मना स्थिर इत्यादिनेश्वरक्रियाया नित्यत्वसमर्थनेन तदतिरिक्तचेतनक्रियाया अपि नित्यत्वस्य समर्थितप्रायत्वादिति द्रष्टव्यम् ।

------------------------------------------------------------------------

जातिविशेषयोर्जातिव्यक्तयोरपि भेदाभेदावभेदश्च यथासम्भवं ज्ञातव्यम्

## **टीका**

जातिविशेषयोर्जातिव्यक्तयोरपि भेदाभेदावभेदश्च यथासम्भवं ज्ञातव्यम् । तत्र ब्राह्मणत्वपिण्डयोर्भेदाभेदौ । महापातकेन जातेरपायात् । घटत्वघटयोरत्यन्ताभेद एव ।

विशिष्टशुद्धयोर्विशिष्टस्य विशेष्यस्वरूपस्य च भेदाभेदावभेदश्चेति ज्ञातव्यम् । तत्र पर्वतस्याग्निमतश्च भेदाभेदौ । पर्वतसद्भावेऽप्यग्निमतोऽभावात् । विष्णोः सर्वज्ञस्य चात्यन्ताभेद एव । एवकारेण विशिष्टस्यैवानभ्युपगमं सर्वत्र भेदाभेदाभ्युपगमं च व्यावर्तयति ।

### **मन्दारमञ्जरी**

जातेरपायादिति ॥

मासेन शूद्रो भवति ब्राह्मणो रसविक्रयात् ।

इत्यादिस्मृत्या तदपायस्मरणादित्यर्थः । नन्वेतानि कर्मनिन्दावचनानि वर्णत्रयकर्महानिप्रतिपादनार्थानीति भाट्टैरुक्तमिति चेन्न । शूद्रादिशब्दस्य बाधकं विना जातिरूपस्वार्थपरित्यागेनान्यपरत्वायोगात् । किं च कर्मनिन्दापरत्वे ‘तस्माद्ब्राह्मणं नावगुरेत्’ इत्यवगुरणादिनिषेधशेषभूतानां ‘योऽवगुरेत्तं शतेन यातयेत्’ इति शतयातनादिवाक्यानामपि कर्मनिन्दापरत्वेन फलपरत्वाभावप्रसङ्गेनावगोरणनयभङ्गप्रसङ्गात् । वर्णत्रयकर्महानिप्रतिपादनार्थत्वे च ‘वसन्ते ब्रह्माणोऽग्नीनादधीत’ इत्यादावपि ब्राह्मणशब्दस्य क्षत्रियवैश्यकर्मरहितपरत्वस्यापि वक्तुं शक्यत्वेन शूद्रस्याप्यग्निविद्यासद्भावेन वैदिककर्माधिकारापत्त्या अपशूद्राधिकरणभङ्गप्रसङ्गाच्च । विश्वामित्रत्रिशंक्वादीनां वरशापादिना क्षत्रियत्वाद्यपायेन ब्राह्मणत्वादिप्राप्तिस्मरणाच्च । न च तान्यपि ब्राह्मणकर्मयोग्यत्वप्रतिपादनार्थानीति युक्तम् । ब्राह्मणत्वजातेरभावे ब्राह्मणोद्देशेन विहितकर्मयोग्यताया एवासम्भवादित्यलम् ।

### **तत्वविवेकटीकाविवरणं** 

तदेव दर्शयति ॥ तत्र ब्राह्मणत्वेति । ब्राह्मणव्यक्तिः पिण्डशब्दार्थः ॥ महापातकेनेति । मासेन शूद्रो भवति ब्राह्मणो रसविक्रयादित्यादिस्मृत्या घृततैललवणादिरसविक्रयादिपातकेन ब्राह्मणत्वापायश्रवणादित्यर्थः । इदमुपलक्षणम् । अयसस्स्पर्शमणि सम्बन्धेन स्वर्णत्वप्राप्त्याऽयस्त्वजात्यपायदर्शनादित्यपि ग्राह्यम् ॥ अग्निमत इति । अग्निमत्त्वरूपविशिष्टस्येत्यर्थः । सर्वज्ञस्य सर्वज्ञत्वविशिष्टस्य ॥ विशिष्टस्यैवेति । विशिष्टं विशेषणविशेष्यतत्सम्बन्धात्मकमेवेत्यङ्गीकुर्वद्भिर्वैशेषिकैर्विशेषणाद्यतिरिक्तस्य विशिष्टस्यानङ्गीकारादिति भावः ॥ सर्वत्रेति । अग्निमत्त्वस्य पर्वतेन भेदाभेदवत्सर्वज्ञत्वरूपविशिष्टस्यापि विष्णुना भेदाभेद एवेत्यभ्युपगम इत्यर्थः । सर्वत्र यावद्द्रव्यभाविगुणगुण्यादावपीत्यर्थ इत्यप्याहुः ॥

------------------------------------------------------------------------

तथाशब्द उपमायाम्

## **टीका**

तथाशब्द उपमायाम् । अपिशब्दः समुच्चये ॥ अंशांशिनोरत्यन्ताभेदो भेदाभेदौ च ज्ञातव्यौ । तत्रैकांशेन भेदाभेदौ । तस्मिन्नपगतेऽप्यंशिनोऽवस्थानात् । सर्वैस्त्वत्यन्ताभेद एवेति । एवकारः कारणातिरिक्तांशाभावात्किमस्य पृथग्ग्रहणेनेत्यस्यापाकरणार्थः । प्रत्यक्षत एव पटाद्यंशिनां तन्त्वाद्यतिरिक्तांशप्रतीतेः ।

### **मन्दारमञ्जरी**

॥ तत्रैकांशेन भेदाभेदाविति ॥ भेदस्तावदङ्गीकार्यः । अंशापगमे अंश्यवस्थानात् । अभेदोऽपि । घटव्यतिरेकेण पटवत् खण्डव्यतिरेकेण महापटस्यादर्शनात् ॥ सर्वैस्त्वत्यन्ताभेद एवेति ॥ एते मिलिता वृक्षा वनं, एते गजादयो मिलितास्सेना, एते मिलितास्तन्तवः पटः, एते खण्डपटा मिलिता महापटो नान्य इत्यनुभवादित्यर्थः ॥ तन्त्वाद्यतिरिक्तेति ॥ हस्तवितस्त्याद्यवच्छेद्यानां ततो न्यूनपरिमाणेभ्यस्तन्तुभ्योऽधिकपरिमाणमहापटाच्चातिरेकप्रतीतेरित्यर्थः ।

### **तत्वविवेकटीकाविवरणं** 

उपमायामिति । तथा चांशांशिनोश्च गुणगुण्यादिवदित्यर्थः । एकांशेन । एकैकतन्तुना पटस्येति शेषः ॥ तस्मिन्निति । एकैकस्मिन् तन्तुरूपांश इत्यर्थः । अंशिनः पटस्य ॥ सर्वैरिति । व्यतिषङ्गविशेषविशिष्टैस्सर्वैस्तन्तुरूपांशैरत्यन्ताभेद एव । तद्व्यतिरेकेण पटस्यैवाभावात् । यथोक्तम् । तन्तुभ्योऽन्यः पटस्साक्षात्कस्य दृष्टिपथंगत इति ॥ कारणातिरिक्तेति । उपादानातिरिक्तेत्यर्थः । तथा च पटस्योपादानातिरिक्तांशाभावेन कार्यकारणयोरित्यनेनैवांशांशिनोरपि गृहीतत्वादंशांशिनोरिति पुनः पृथग्ग्रहणं व्यर्थमिति भावः । तमेवापाकरणप्रकारं दर्शयति ॥ प्रत्यक्षत एवेति ॥ तन्त्वाद्यतिरिक्तांशेति । उपादानभूततन्त्वाद्यतिरिक्तहस्तवितस्त्यादिरूपखण्डपटरूपेत्यर्थः ।

------------------------------------------------------------------------

किञ्चाकाशस्य तावदंशाः सन्तीत्यङ्गीकार्यम्

## **टीका**

किञ्चाकाशस्य तावदंशाः सन्तीत्यङ्गीकार्यम् । अन्यथा आकाशे विहगशरीरभावाभावौ न स्याताम् । संयोगः स्वात्यन्ताभावसमानाश्रय इति चेन्न । विरोधात् । अन्यथा सर्वत्र भावाभावविरोधाभावप्रसङ्गात् । न चोपाधिकृतांशसद्भावादविरोधः । उपाधेरपि विहगशरीरसमानयोगक्षेमत्वात् । न चाकाशस्योपादानकारणमस्ति । तस्मात्कार्यकारणातिरिक्तांशांशिनौ अङ्गीकार्यौ । अत्र सर्वत्रोपपत्तिः शास्त्रोक्ताऽनुसन्धेया ।

### **मन्दारमञ्जरी**

॥ न स्यातामिति ॥ अंशभेदाभावे एकत्र भावाभावयोर्विरोधादित्यर्थः । अन्यत्र भावाभावयोर्विरोधेऽपि संयोगतदत्यन्ताभावौ न विरुद्धौ । एकत्र प्रतीतेरिति चोदयति ॥ संयोग इति ॥ देशभेदेनैव संयोगतदत्यन्ताभावयोः प्रतीतेरेकत्र प्रतीतिरसिद्धा । तस्मात्संयोगतदत्यन्ताभावावपि एकत्र विरुद्धाविति परिहरति ॥ न विरोधादिति ॥

### **तत्वविवेकटीकाविवरणं** 

उपादानातिरिक्ता अप्यंशास्सन्तीत्येतद्युक्तयाऽप्युपपादयति ॥ किञ्चेति । सन्तीत्यनन्तरं तावदिति शेषः । अन्यथा अंशानङ्गीकारे । विहगः पक्षी । पतत्रीविहगः पक्षीत्यमरः ॥ विहगशरीरभावाभावौ । पक्षीशरीरसंयोगभावाभावौ । तथा च यद्यकाशेंऽशा न स्युस्तर्हि इह पतत्री पतति नेहेति आकाशे युगपद्विहगशरीरभावाभावौ न स्याताम् । अतस्तद्भावाभावावच्छेदकत्वेनाकाशेंऽशभेदाङ्गीकार आवश्यक इत्यर्थः । ननु पक्षिशरीरसंयोगभावाभावावच्छेदकत्वेनाकाशें शभेदोऽनाङ्गीकार्यः । संयोगस्य स्वात्यन्ताभावसमानाधिकरणत्वादित्याशङ्कते ॥ संयोग इति ॥ विरोधादिति । प्रतियोगितदत्यन्ताभावयोस्सामानाधिकरण्यस्य विरुद्धत्वादित्यर्थः ॥ अन्यथेति । विरोधानङ्गीकार इत्यर्थः ॥ सर्वत्रेति । घटतदभावयोस्तज्ज्ञानयोरित्यर्थः । भावाभावयोर्हि साक्षाद्विरोधस्तद्द्वारा तज्ज्ञानयोरिति हि स्थितिः । घटतदत्यन्ताभावयोरविरोधे तज्ज्ञानयोरप्यविरोधापत्त्या सर्वत्रविरोधवार्तैवोच्छिद्येतेति भावः ।

ननु विहगशरीरसंयोगस्य स्वात्यन्ताभावसामानाधिकरण्यमस्त्येव । न च विरोधः । अंशभेदेनाविरोधात् । न चांशाङ्गीकारेऽस्मदभीष्टसिद्धिरिति वाच्यम् । अंशानां स्वाभाविकत्वे हि भवदभीष्टसिद्धिस्स्यात् । न चैवमौपाधिकत्वाङ्गीकारादित्याशङ्कते ॥ न चेति ॥ विहगशरीरेति । विहगशरीरवदुपाधिसम्बन्धोऽप्येकदेश एव वक्तव्यः । तथा च सांशत्वसिद्धिरित्यर्थः । अयं भावः । अंशस्यौपाधिकत्वपक्षे प्रष्टव्यम् । असम्बध्यवा । न द्वितीयः । अतिप्रसङ्गात् । आद्ये स किं सर्वाकाशसम्बन्धी उतैकदेशसम्बन्धी । नाद्यः । कृत्स्नस्याप्युपाधिना ग्रस्तत्वेनांशभेदकारित्वानुपपत्तेः । द्वितीये तस्यैकदेशस्यौपाधिकत्वेऽनवस्था प्रसङ्गात् स्वाभाविकत्वमेव वक्तव्यमिति स्वाभाविकांशसिद्धिरिति भावः । सन्त्वाकाशांशास्ततः किं प्रकृत इत्यत आह ॥ न चेति । न हीत्यर्थः । तथा चोपादानातिरिक्तांशसिद्धिरिति भावः । उपसंहरति ॥ तस्मादिति । ननु कार्यकारणयोर्भेदाभेदौ गुणगुण्यादीनां भेदाभेदावत्यन्ताभेदश्चेत्युक्तम् । न हि वाङ्मात्रेणार्थसिद्धिरिति तत्रोपपत्तिर्वक्तव्या । तथा कार्यकारणादीनामत्यन्ताभेदवादिनां सर्वत्र भेदाभेदवादिनां परमाणुपुञ्जवादिनां विशिष्टानभ्युपगमवादिनां च निराकरणमेवकारेण कृतमित्युक्तम् । वाङ्मात्रेण तन्निराकरणायोगात्तत्राप्युपपत्तिर्वक्तव्येति चेत्तत्राह ॥ अत्र सर्वत्रेति ॥

------------------------------------------------------------------------

अनेन कार्यकारणादीनां समवायो नास्तीत्युक्तं भवति

## **टीका**

अनेन कार्यकारणादीनां समवायो नास्तीत्युक्तं भवति । तथा गुणादीनामनेकाश्रितत्वं जातेर्नित्यत्वं च निरस्तं भवति । अन्यथा सर्वाभेदादिप्रसङ्गात् ।

### **मन्दारमञ्जरी**

॥ अन्यथा सर्वाभेदादिप्रसङ्गादिति ॥ यदि संयोगादीनां जातेश्चानेकाश्रितत्वं स्यात्तदा गुणिगुणादेरभेदाद् घटाभिन्नसंयोगाभिन्नस्य पटस्यापि घटाभेदः प्रसज्येत । तथा घटाभिन्नद्रव्यत्वाभिन्नपटस्यापि घटाभेदः स्यात् । स बाधितः । तस्मान्नानेकाश्रितत्वमित्यर्थः । जातेर्नित्यत्वनिराकरणोक्तिस्तु ‘न चैवं जातेरेकाश्रितत्वे निराश्रयजातेरसम्भवेनाश्रयनाशे नाशः स्यादिति वाच्यम् । जातेर्नित्यत्वाभावेनेष्टापत्तेः’ इत्यभिप्रायेण व्याख्येया ।

यद्वा यावद्वस्तु न भेदवदिति घटघटत्वयोरत्यन्ताभेद उक्तः । स न युक्तः। जातेर्नित्यत्वेन घटनाशेऽप्यनष्टाया घटेन सहात्यन्ताभेदायोगादित्याशङ्कापरिहाराय जातिनित्यत्वनिराकरणोक्तिर्व्याख्येया ।

### **तत्वविवेकटीकाविवरणं** 

अनेनेति । उपादानोपादेययोर्भेदाभेदवचनेनेत्यर्थः ॥ समवायो नास्तीत्युक्तं भवतीति । उपादानोपादेययोरभेदेनोपादानस्यैवोपादेयात्मना परिणामाङ्गीकारेण समवायिकारणे समवेततयोत्पत्त्यनङ्गीकारादिति भावः ॥ तथा गुणादीनामिति । संयोगविभागरूपगुणयोरादिपदेन द्रव्यत्वादिजातीनां चेत्यर्थः । अनेकाश्रितत्वमेकस्यैव संयोगादेर्द्विष्ठत्वमेकस्या एव जातेरनेकाश्रितत्वं चेत्यर्थः ॥ जातेर्नित्यत्वं चेति । यदि जातिर्नित्या स्यात्तदा यावद्वस्तुन भवेदिति घटघटत्वयोरत्यन्ताभेद उक्तः । सोऽयुक्तस्स्यात् । जातेर्नित्यत्वेन घटनाशेऽप्यनष्टायास्तस्या घटेन सहात्यन्ताभेदानुपपत्तेः । अतो जातेर्नित्यत्वं नास्तीत्यर्थः । कथं निरस्तमित्यत आह ॥ अन्यथेति । अयमर्थः । यदि संयोगादेर्जातेश्चानेकाश्रितत्वं स्यात्तदा गुणगुणिनोर्जातिव्यक्तयोश्चाभेदाद्यद्यदभिन्नाभिन्नं तत्तेनाभिन्नमिति व्याप्तिबलाद्घटाभिन्नसंयोगाभिन्नस्य पटस्यापि घटेनाभेदः प्रसज्ज्येत । तथा घटाभिन्नद्रव्यत्वजात्यभिन्नस्य पटस्यापि घटेनाभेदः प्रसज्जयेत । किञ्च पटो घटेन संयुक्तो घटाद्विभक्त इति पटधर्मसंयोगादिर्घटप्रतियोगिकतया प्रतीयेत । यश्च यत्प्रतियोगिको नासौ तद्धर्मः । यथा स्थविरप्रतियोगिकमपरत्वं न स्थविरधर्मः । तस्मान्नायं संयोगादिर्घटधर्मः । एवं घटधर्मः संयोगादिः पटप्रतियोगिकतयोपलभ्यमानो न पटधर्मो भवितुमर्हति । तथा च पृथक्संयोगादिरनेकधर्मोऽवगम्यत इत्येवम् । संयोगश्च विभागश्च भेदश्चैव पृथक्पृथक् । अन्योन्यप्रतियोगेन ह्युभयोरपि दृश्यत इत्यनुव्याख्याने संयोगादेरेकैकवृत्तित्वेऽनुमानरूपप्रमाणस्योक्तत्वात्संयोगादेर्गुणस्यानेक वृत्तित्वाङ्गीकारे तद्विरोधप्रसङ्गः । तथा नरत्वादिकमप्येवं तत्तद्धर्मतयेयत इत्यनेन जातेरनेकाश्रितत्वे प्रत्यक्षस्य, एकस्मिन् स विनष्टेऽपि यतोऽन्यत्रैव दृश्यत इत्यनेन नष्टानष्टवृत्तिनरत्वं भेदवद्विरुद्धधर्माश्रयत्वात् । छायातपवदित्याद्यनुमानस्योक्तत्वात्तद्विरोधप्रसङ्गश्चादिशब्दार्थः ॥

[Load More](javaऽcriptःvoid(0))
