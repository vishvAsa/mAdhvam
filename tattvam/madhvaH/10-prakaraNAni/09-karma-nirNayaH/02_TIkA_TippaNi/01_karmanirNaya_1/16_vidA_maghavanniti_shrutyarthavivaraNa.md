+++
title = "१६ विदा मघवन्निति श्रुत्यर्थविवरणम्"
upstream_url = "https://dvaitavedanta.in/category-details/19216/945/thasha/9-kara/taka-t/karama/vatha-"
+++
## ताश्च विदा मघवन्नित्याद्याः

## विदा मघवन्निति श्रुत्यर्थविवरणम्

## ****मूलम्

१५- मूलम्-ताश्च विदा मघवन्नित्याद्याः । ऋक्-विदा मघवन् विदा गातुमनुशंसिषो दिशः । शिक्षा शचीनां पते पूर्वीणां पुरुवसो ॥ १ ॥ हे मघवन् धनवन् यशस्विन् मखपत इति वा । 'तं वा एतं मघ(ख)वन्तं सन्तं मघवानित्याचक्षते परोक्षेण । परोक्षप्रिया इव हि देवाः प्रत्यक्षद्विपः', ‘तेभिरिन्द्रं चोदय दातवे मघम्', 'तन्न आयातु मघाय । यशो वा मघम् । मघमनुप्रापत्सि’, ‘आ मामेतु मघम् । मघमनुप्रापत्सि । धनं वाव मघम्' इत्यादिश्रुतिभ्यः । गातुं त्वां स्तोतुम् । विद वेदयेति सामान्यतोऽपेक्षिताशेषवेदनमुक्त्वा तात्कालिकापेक्षितार्थं प्रार्थयति गातुं विदेति । त्वमेवानुशासिषो दिशः मार्गान् । आत्मनस्तुतिप्रकारांस्त्वमेवोपदिशेत्यर्थः । पूर्वीणां भगवत्सम्प्रदायागतानां परमविद्यानामर्थे शिक्ष, शचीनां विद्यानां पते वाचां पते इति वा । पुरुवसो बहुवित्त बहुज्ञानेति वा बहुषु वसति बहूनामावास इति वा ॥

### **टीका**

टीका-कास्ता महानाम्न्यो यासु महार्थं नामेत्यत आह-ताश्चेति ॥ यद्यपि स्वरूपप्रदर्शनानन्तरं नामनिर्वचनं कार्यम्, तथापि नामनिर्वचने स्वरूपबुभुत्सातिशयो भवतीत्यतः क्रमव्यत्यासः । कथं तासां विष्णुमहागुणपरत्वमित्यतस्ता व्याकुर्वन्नाद्यामृचं तावन्याचष्टे-हे मघवन्निति ॥ सम्बोध्य पश्चादुच्यत इत्यतोऽनादेरपि पदस्य प्रथमं व्याख्यानम् । एवमर्थक्रमानुसरणमन्यत्रापि ज्ञातव्यम् । सम्बन्ध विवरणम् । तृतीयोऽतिशय इत्यतः खकारस्य घकारः । मघवच्छब्दस्य मखवत्वार्यत्वे प्रमाणमाह-तमिति ॥ परोक्षेणाप्रसिद्धेन मघवानिति शब्देन । प्रत्यक्षं प्रसिद्धम् । मघशब्दस्य धनवाचित्वे प्रयोगं दर्शयति-तेभिरिति ॥ हे सोम तेभिस्तैस्तैर्मदहेतुभिः रसैः पीतैरिन्द्रमस्मभ्यं मघं धनं दातवे दातुं चोदय प्रेरयेत्यर्थः । तस्य यशोवाचित्वे प्रमाणमाह-तन्न इति । तद्ब्रह्मास्मान् प्रत्यायातु मघं दातुम् । किं तन्मघम् ? यशो वै मघं त्वमपि मघमनुप्रापत्स्यस इत्यर्थः । तस्य धनवाचित्वे स्पष्टं प्रमाणमाह-आ मामिति । मामैत्विति सम्बन्धः । गातुमित्यस्य तात्पर्यमाह-गातुमिति ॥ गै शब्दे । विदेतिपदं व्याकुर्वंस्तस्य द्विरुक्तौ प्रयोजनमाह-विदेति ॥ व्यत्ययेन शविकरणस्यान्तर्णीतण्यर्थस्य वेत्तेर्लोटि रूपमेतदित्यर्थः । उक्त्वा प्रार्थयित्वा । ' बहुलमेतन्निदर्शनम्' इतिवचनात्प्रार्थयतीति परस्मैपदं साधु । पूर्वेण सङ्गतिं सूचयन् अन्वित्यादिकमनूद्य तत्र दिश इति पदस्यार्थमाह-त्वमेवेति ॥ ' ऋत्विग्' इत्यादिना दिश्यत इति दिक् । तात्पर्यमाह-आत्मन इति ॥ शंसिप इति 'शंसु स्तुतौ' इत्यस्य 'शासु अनुशिष्टौ' इत्यस्य वा लेटि रूपम् । न केवलं वेदनेन पूर्यत इत्यर्थः । वाक्यद्वयार्थविवरणार्थमुत्तरार्धम् अत एव द्वेधा व्याचष्टे-पूर्वीणामिति ॥ पूर्वासामित्यर्थः । ज्ञानानामुत्पत्तिमत्त्वात्पूर्वत्वमयुक्तमित्यतो भगवदित्युक्तम् । शचीनामित्यस्य व्याख्यानं परमविद्यानामिति । अनेन पूर्वीणां शचीनामित्येतदुभयत्र सम्बध्यत इत्युक्तं भवति । वाक्यपक्षेऽप्यपौरुषेयाणां वाचामर्थे शिक्षेति ज्ञातव्यम् । वसुशब्दस्य वित्तवाचित्वाद्बहुवित्तेत्युक्तम् । ‘दैवं वित्तं ज्ञानम्' इत्यतो बहुज्ञानेति । 'वस निवासे' इत्यस्मात्कर्तर्यधिकरणे चोकारप्रत्ययमङ्गीकृत्यार्थद्रयमुक्तम् । इति वा पुरुवसुरिति शेषः । रूदेर्योगस्य चाश्रयणमेतदिति सूचनाय मध्ये इति वेति ॥ २ ॥

### **भावदीपः**

(रा. टि.) स्वरूपेति ॥ 'विदा मघवन्' इत्यादिऋक्स्वरूपप्रदर्शनानन्तरं तद्वाचिनो महानाम्नीति नाम्नः 'महन्नाम यास्वृक्षु' इति निर्वचनं कार्यमित्यर्थः । आद्यामृचमिति । 'विदा मघवन्विदा गातुमनुशंसिषो दिशः । शिक्षा शचीनां पते पूर्वीणां पुरूवसो' इति ऋचि विदेति पदं हित्वा तदुत्तरपदव्याख्याने बीजमाह-सम्बोध्येति ॥ लोके हि सम्बोधनेनाभिमुखीकृत्य वक्तव्यं यत्किञ्चित्पश्चादुच्यत इति हेतोरिहाप्यनादेरप्रथमस्यापि परस्य पश्चात्तनस्य सम्बुद्ध्यन्तस्येत्यर्थः । अन्यत्रापीति ॥ 'आभिः ' इत्युत्तरमन्त्रादौ प्रचेतनेत्यादिसम्बुद्ध्यन्तं प्रथमं संयोज्यमिति वा, शिक्षेत्युत्तरार्धेऽप्यर्थानुसारेण पश्चात्तनस्य पूर्वं व्याख्यानं ज्ञेयमिति वार्थः । एतेन गातुमित्यादिव्याख्यानमपि समाहितं ध्येयम् । प्रत्यक्षं प्रसिद्धमित्युक्त्या प्रसिद्धशब्दद्विष इति प्रत्यक्षद्विष इत्यस्यार्थः सूचितः । ‘तेभिः' इति मन्त्रे पूर्वत्र सोमेति श्रवणादाह-सोमेति ॥ ‘ये ते मदाः' इत्युक्तस्य परामर्श इत्युपेत्याह-तेभिस्तैस्तैर्मदैरिति ॥ भिस ऐसादेशाभावश्छान्दसः । दातवे दातुमिति ॥ ‘तुमर्थे सेसेन’ इत्यादिना तवेप्रत्यय इति भावः । नो ऽस्मान् । मघाय मघं दातुम् । आङ ः क्रियापदेनान्वयमाह-ऐत्विति सम्बन्ध इति ॥ व्यत्ययेन शविकरणस्येति ॥ लुग्विकरणत्वात् 'विद ज्ञाने' इत्यस्य व्यत्ययेनेत्युक्तम् । प्रार्थयित्वेति ॥ 'समासेऽनञ्पूर्वे क्त्वो ल्यप्' इति नाश्रितम् । ‘अर्थ याञ्चायाम्' इत्यस्याऽत्मनेपदत्वात् प्रार्थयतीति कथमित्यत आह-बहुलमेतन्निदर्शनमिति ॥ आत्मनेपदादि बहुलमन्यथापि दृश्यत इत्यर्थः । सङ्गतिं सूचयन्निति । यो विदेति प्रार्थितः स त्वमेव स्तुतिप्रकारानुपदिश, वेदनदानमात्रेण नालमिति सङ्गतेः सूचनादिति भावः । ऋत्विगिति ॥ ‘ऋत्विग्दधृक्स्रग्दिगुष्णिगञ्चुयुजिक्रुञ्चां च' इति सूत्रेण 'दिशअतिसर्जने' इति धातोः कर्मणि क्किन्नन्तत्वेन निपातनादिति भावः । लेटीति ॥ ‘लिङथें लेट्' इति लेट्प्रत्यये तस्य मध्यमपुरुषसिवादेशे, तत्स्थले तस्य 'लेटोऽडाटयै' इत्यडागमे 'सिब्बहुलं लेटि' इत्यडागमनात्पूर्वं विकरणे सिपि तस्य 'आर्द्धधातुकस्येड् वलादेः' इतीडागमे 'आदेशप्रत्यययोः' इति पत्वे 'इतश्च' इत्यन्तस्येकारस्य लोपे रुत्वविसर्गयो रूपमिति भावः ।

सङ्गतिं सूचपनित्युक्तसूचनं लेशेन दर्शयति-न केवलमिति ॥ अपौनरुक्त्यायाह- वाक्यद्वयार्थेति ॥ ' विदा गातुम्' इति, 'अनुशंसिषो दिशः' इति वाक्पद्वयेत्यर्थः । द्वेधा व्याचष्ट इति ॥ शचीनामित्यस्यार्थद्वयकथनात्तदनुसारेण विद्यानामर्थे शिक्षेतिवत् पूर्वीणां शचीनां वेदवाचामर्थे शिक्षेत्यपि योज्यत्वाद् द्वेधा व्याचष्ट इत्युक्तम् । वक्ष्यति च 'वाक्यपक्षे' इत्यादि । अनेनेति ॥ परमविद्यानामर्थे शिक्ष इति, पूर्वीणां शचीनां विद्यानां पते इति कथनेनेत्यर्थः । उभयत्र-शिक्षेत्यत्र पत इत्यत्र चेत्यर्थः । द्वितीयार्थे योजनां स्वयमाह-वाक्यपक्ष इति ॥ पूर्वीणां शचीनामित्यस्यार्थोऽपौरुषेयाणां वाचामिति । एतेन यथाक्रमं वाक्यद्वयार्थविवरणमेतदर्थमिति स्पष्टीकरणं कृतं भवति । कर्तर्यधिकरणे चेति ॥ वसतीति वसुः, वसत्यस्मिन्निति वसुरित्यभिप्रेत्य बहुषु वसति बहुनामावास इत्यर्थद्वयमुक्तं मूल इति भावः । इति वेत्यस्य साकाङ्क्षत्वादाह-इति वा पुरूवसुरिति शेष इति । पुरुषु वसुः, पुरूणां वसुरिति च विग्रह इति भावः । ननु इतिवेत्यन्तिमोक्त्यैव पुरुवसुशब्दस्य चतुधार्थोक्तिज्ञानसम्भवान्मध्ये इति वेत्युक्तिर्व्यर्था । इति वेति इति वेति विभागकरणे हेत्वभावादित्यत आह-रूढेरिति । पूर्वं वसुशब्दस्य रूढ्याश्रयेणार्थद्वयोक्तिः,योगाश्रयेणोत्तरार्थद्वयोक्तिरिति सूचनायेत्यर्थः॥ २ ॥

### **विवरणम्**

( श्री. टि. ) असङ्गतिपरिहारायाह-यास्विति ॥ ननु आदी विदा मघवन्नित्याद्या महानाम्न्य इति महानाम्नीस्वरूपं प्रदर्श्य 'विदा मघवन् ' इत्यादीनां महानाम्नीति नाम कुत इति शङ्कायाम् ' महन्नाम यासु’ इतिनामनिर्वचनं पश्चात्कार्यमिति हि क्रमः । एवमकृत्वा आदी नामनिर्वचनं कृत्वा पश्चात्स्वरूपं प्रदर्श्यत इति क्रमव्यत्यासे किं कारणमित्यत आह-यद्यपीत्यादिना ॥ बुभुत्सेति । एतादृनिर्वचनोपेतनामवाच्यं किमिति तत्स्वरूपं बोद्धुमिच्छातिशयो भवतीत्यर्थः ।

ननु विदेतिप्रथमपदं प्रथमतो व्याख्याय मघवन्नितिद्वितीयपदं पश्चाद्व्याख्येयम् । तद्विहाय द्वितीयपदमादी कस्माद्व्याख्यायत इत्यत आह-सम्बोध्येति ॥ भगवत्सम्बोधनत्वेन प्राधान्यादित्यर्थः । उच्यते प्रार्थ्यते । इतीति ॥ इतिन्यायादित्यर्थः । अनादेरिति ॥ न आदिरनादिस्तस्य अप्रथमस्येत्यर्थः । द्वितीयस्यापि पदस्येति यावत् । एवम् एवमादिरीत्या । अन्यत्रापि ‘विदा गातुम्’इत्यादावपीत्यर्थः । वेदनविषयप्रदर्शकत्वेन गातुमित्यस्य प्राधान्यमिति भावः । सम्बन्धसामान्यस्यैव मतुबर्थत्वान्मखपत इति कथं व्याचख्यावित्यत आह-पत इतीति ॥ मघवन्नित्यनेन मखस्वामित्वरूपसम्बन्धस्य विवक्षितत्वेन तस्याविस्पष्टत्वाद्विवरणं क्रियत इति भावः ।

नन्वेवं तर्हि मखवन्नित्येव स्यान्न तु मघवन्नितीत्यत आह-तृतीय इति ॥ खकारापेक्षया घकारस्य तृतीयत्वात्खकारस्य घकारादेशः । स च पतित्वस्वरूपातिशयार्थ इति ध्येयम् । अप्रसिद्धेनेति ॥ मघवच्छब्दस्य मखवत्यप्रसिद्धत्वादिति भावः । प्रसिद्धमिति ॥ स्पष्टार्थद्विष इत्यर्थः । स्पष्टोक्तौ दुष्टानामपि ज्ञानप्राप्तिः स्यात् । सा च ‘मा नः स्तेनेभ्यः' इति निषिद्धेति भावः । ' परि सोम प्रधन्वा स्वस्तये' इति पूर्ववाक्यात् सोमशब्दोऽनुवर्तत इति भावेन हे सोमेत्युक्तम् । ‘ये ते मदा आहनसो विहायसः' इति पूर्ववाक्ये यच्छब्दोक्तमदानां तेभिरित्यत्र तच्छब्देन परामर्शस्तत्रत्यत इत्यस्यानुवृत्तिश्चेत्याशयेनाह-तेभिरिति ॥ ये ते इत्यत्रत्यस्य ते इत्यस्यानुवादस् तम् इति । ते तव मदैस्त्वत्सम्बन्धिभिर्मदैरित्यर्थः । मदशब्दार्थो रसैरिति ॥ रसानां कथं मदत्वमित्यतस्तादर्थ्यात्ताच्छब्द्यमितिभावेन मदहेतुभिरित्युक्तम् । पीतैर्निमित्तैरित्यर्थः । मत्तो मधं प्राप्तुमिति प्रतीतिवारणाय मधायेत्यस्यार्थमाह-मघं दातुमिति ॥ त्वमपीति ॥ मम यशोदानेनेति शेषः । मघमिति ॥ एतादृशं यशो भक्ताय दत्तवानितियशस्तवापि भविष्यतीत्यर्थः ।स्पष्टमिति ॥ तेभिरिन्द्रम्' इत्यत्रत्यमघशब्दस्य यशोवाचित्वस्यापि सम्भवादिति भावः । ऐत्विति ॥ आ एतु इति स्थिते ऐकाररूपवृद्धौ ऐत्विति भवति । कुतोऽयं तात्पर्यार्थी वाच्यार्थ एव किं न स्यादित्यतस्तस्य शब्दसामान्यत्राचिनः स्तोत्रविशेषे लक्षणयैव तात्पर्यमित्याशयेन वाच्यार्थं गैधातोर्दर्शयति-गै शब्द इति ॥ ऐकारस्य 'आदेच उपदेशेऽशिति' इत्या तुमुन्प्रत्यये च सति गातुमिति भवति ।

ननु विद अस्माल्लोटि सिपि तस्य 'सेर्ह्यपिच्च' लोटः सेर्हिः स्यात् सोऽपिच्च इति सकारस्य हिकारे 'हेर्धिः' इति हिकारस्य धिकारे विद्धि विद्धीति स्यात्, न तु विदेतीत्यत आह-व्यत्ययेनेति ॥ 'व्यत्ययो बहुलम्' इति वचनाल्लुग्विकरणस्य व्यत्ययेन शविकरणमङ्गीक्रियत इत्यर्थः । ननु तथापि वेदयेति णिच् प्रतीयेतेत्यत उक्तम्अन्तर्णीतण्यर्थस्येति ॥ ननु 'आ गर्वादात्मनेपदम्' इति धातुसूत्रे 'पद गतौ' इत्यादीनाम् ‘गर्व माने’ इत्यन्तानां धातूनामात्मनेपदत्वोक्तेस्तन्मध्यपठितस्य 'अर्थ याञ्चायाम्' इत्यस्यापि धातोरात्मनेपदित्वादात्मनेपदिनि प्रार्थयते इति स्यात् प्रार्थयतीति कथं परस्मैपदप्रयोग इत्यत आह- बहुलमिति आह- बहुलमिति ॥ एतदात्मनेपद-परस्मैपदप्रदर्शनं बहुलं भवति, क्वचित् स्यात् क्वचिन्न स्यादित्यर्थः । अत एव ‘प्रार्थयन्ति शयनोत्थितं प्रियाः' इति काव्ये प्रार्थयन्तीति परस्मैपदप्रयोग इति ध्येयम् । सङ्गतिमिति ॥ त्वमेवेत्यस्य अपेक्षिताशेषवेदनविषयत्वेन पूर्वं प्रार्थितस्त्वमेवेत्यर्थकत्वेन तेन सङ्गतिस्सूचितेति ध्येयम् । ऋत्विगिति ॥ ‘ऋत्विग्दधृक्स्रग्दिगुष्णिगञ्चुयुजिक्रुञ्चां च' आद्याः पञ्च कर्मणि किन्नन्ता निपात्यन्त इति 'दिश अतिसर्जने' इतिधातोरपि कर्मणि विन्नन्तस्य निपातनादित्यवधेयम् । अत एव दिश्यत इति कर्मार्थः प्रदर्शितः । तात्पर्यमिति ॥ अनुशंसिषो दिश इत्यस्य तात्पर्यमाहेत्यर्थः । शंसु स्तुताविति ॥ शंसतेः स्तुत्यर्थकत्वेऽपि ‘क्रियावाचित्वमाख्यातुमेकैकोऽर्थः प्रदर्श्यते । प्रयोगतोऽनुगन्तत्र्या अनेकार्था हि धातवः' इति धातूनामनेकार्थत्वोक्तेरुपदिदेशेति व्याख्यानमुपपद्यत इति ध्येयम् । शासु अनुशिष्टाविति ॥ अत्र शास् इत्यस्य व्यत्ययेन छान्दसः शंसादेश इति ध्येयम् । एवं च धातुद्वयेऽपि अनुपूर्वशंस्धातोः ‘सिब् बहुलं लेटि' इति सिपि इष् इत्यस्य लोपे 'आर्द्धधातुकस्येड् वलादेः' वलादेरार्धधातुकस्येडागमः स्यादिति सकारस्य वल्प्रत्याहारमध्यपतितत्वेन वलादित्वादिडागमे शंसिसेति जाते, ‘आदेशप्रत्यययोः’ इङ्कवर्गाभ्यां परस्यादेशप्रत्यययोरपदान्तस्य सस्यमूर्धन्यादेशः स्यादिति इणः परस्य सस्य षत्वेऽनुशंसिष इति रूपम् ।

वाक्यद्वयार्थेति ॥ यद्यपि ‘विदा मघवन् विदा गातुम्' इति वाक्यद्वयम्, तथापि वेदनप्रार्थनपरत्वादेकवाक्यतयाऽभिप्रेतम् । एवं च वेदनप्रार्थनं पूर्ववाक्यार्थः । स्तुतिप्रकारोपदेशप्रार्थनं द्वितीयवाक्यार्थः । उत्तरार्धम्-'शिक्षा शचीनाम्' इत्युत्तरार्धमित्यर्थः । अत एवेति ॥ वाक्यद्वयार्थविवरणरूपत्वादेवेत्यर्थः । वेदनं मां प्रति कस्मात्प्रार्थ्यत इत्यतस् तत्र ज्ञानानां पतित्वादित्युक्त्या पूर्ववाक्यार्थस्य, स्तोत्रप्रकारोपदेशो मां प्रति कस्मात्प्रार्थ्यत इत्यतो याभिर्वाग्भिस्तोत्रं कार्यं तासां पतित्वात्तवेति द्वितीयवाक्यार्थस्य विवरणं द्रष्टव्यम् । द्वेधेति । शचीशब्दं धीवागुभयपरत्वेनेत्यर्थः । शचीशब्दस्य 'धीः शचीमाया' इति प्रज्ञानामसु 'अदितिः शचीवाग्' इति वाङ्नामसु पाठादिति भावः । ‘तृतीयोऽतिशये’ इत्याकारस्य ईकारः श्रुतावित्याशयेन पूर्वासामिति व्याख्यानमिति ध्येयम् । उभयत्रेति ॥ शिक्षेत्यनेन पत इत्यनेन च सम्बध्यत इति भावः । ननु मूले शचीनामित्यस्य द्वेधा व्याख्यानेऽपि पूर्वीणामित्यस्यवाक्यपक्षे कथं व्याख्यानमित्यत आह- वाक्पक्षेऽपीति ॥ वित्तवाचित्वादिति ॥ वसु रायो धनम्' इति धननामसु पाठादिति भावः । दैवमिति ॥ 'अर्थस्तु द्विविधो ज्ञेयो देवो मानुष एव च । दैवो विद्या हिरण्यादिर्मानुषः परिकीर्तितः ॥' इति वचनादिति भावः । 'उरुपुरुवहु ' इति शब्दस्य बहुनामसु पाठाद्वह्निति पुरुषशब्दार्थ उक्तो मूल इति ज्ञेयम् । कर्तरीत्यादि ॥ पुरुशब्दोपपादनात् 'वस निवासे' इत्यस्मात्पुरुषु वसतीति कर्तरि पुरवो वसन्त्यस्मिन्नित्यधिकरणे चोकारप्रत्यये सकारस्थाकारस्य लोपे पुरुवस् उ पुरुषस्त्विति प्रातिपदिकं निष्पद्यते, पश्चात्स्वाद्युत्पत्तौ सम्बुद्धौ पुरुवसो इति भवतीति ध्येयम् ।

ननु पुरुषसुशब्दस्य प्रकारद्वयेन व्याख्यायमानत्वाद् द्वितीयव्याख्यानानन्तरमितिवेति स्थाने इति चेति वाच्यं मध्ये इति वेति कस्मादुक्तमित्यत आह-रूडेरिति ॥ बहुवित्त बहुज्ञानेति रूढ्याश्रयणेन व्याख्यानद्वयम्, बहु बहुषु वसति बहूनामाश्रय इति योगाश्रयणेन व्याख्यानद्वयम् । तत्र रूढयाश्रयणेन व्याख्यानद्वयसमाप्तिद्योतनाय मध्ये इति वेत्युक्तमित्यर्थः । विदा शिक्षा पुरू इत्यादौ संहिताकाले दीर्घदर्शनेऽपि पदकालेऽदर्शनमुक्तार्थस्याधिक्यद्योतकम् । ‘संहितायां यत्र दैर्घ्यं पदे यत्र न दृश्यते । उक्तार्थस्य महाधिक्यम्' इति वचनादित्यवधेयम् ॥ १ ॥

### **कर्मप्रकाशः**

(स.टि) आद्यामृचमिति ॥ ‘विदा मघवन् विदा गातुमनुशंशिषो दिशः। शिक्षा शचीनां पते पूर्वीणाम् पुरूवसो' इत्याद्यामृचमित्यर्थः । अनादेरपीति ॥ अप्रथमस्येत्यर्थः । मतुवर्थस्येति । मघवच्छब्दान्तर्गतस्य मतुबस्येत्यर्थः ॥

ननु मघवच्छब्दः कनिन्प्रत्ययान्तः, न तु मतुबन्तः । श्वन्म् उक्षन् पूषन् प्लीहन् क्लेदन् स्नेहन् मूर्धन् मज्जन् अर्यमन् विश्वप्सन् परिज्मन् मातरिश्वन् मघवन्' इति कनिन्प्रत्ययान्तस्य मघवन्नित्यस्य निपातनात् । उक्तं च वृत्तिकारेण । महत्पूजायामित्यस्यात्कनिन्प्रत्ययो घकारश्चान्तादेशो उगागमश्च निपात्यत इति । अत एव मघवा बहुलमिति मघवच्छब्दस्य तु इत्यन्तादेशो विहितः । मतुबन्तत्वे हि विनापि तु इत्यन्तादेशं मववानिति रूपसिद्धेः सूत्रमिदमनर्थकं स्यात् । किं च अस्य मत्वन्तत्वे 'मतुवसो सम्बुद्धी छन्दराः ' इति रुत्वेन भाव्यमिति चेन्न तदा मघवेत्यादिशब्देन पूज्यत्वं विवक्षितं तदा कनिन्प्रत्ययान्तो निपातितः । यदा तु धनादिमत्वं शब्दार्थतया विवक्षितं तदा धनवाचिनो मघशब्दात् तदस्यास्त्यस्मिन्निति मतुविति सूत्रविहितो मतुबित्यङ्गीकारात् । न हि मह पूजायामित्यस्मात् कनिन्प्रत्ययं वदन् सूत्रकारो मघशब्दान् मतुपो निषेधं कृतवान् येन मघवन्निति शब्दो मतुबन्तो न स्यात् । एवं मघवानित्यादिशब्देन पूज्यत्वार्थलाभाय कनिन्प्रत्ययान्तस्य मघवन्नित्यस्य इत्यन्तादेशो विहितः । कनिन्प्रत्ययान्तस्य वान्तादेशं विना मघवानिति रूपासिद्धेः सूत्रं सार्थकम् । न च मत्वन्तत्वे सम्बुद्धौ रुत्वप्रसङ्गः । भाषायामश्रूयमाणस्य रुत्वस्योपपत्त्यर्थमेव ' मतुवसो रु सम्बुद्धौ छन्दसि' इत्यस्य प्रवृत्तित्वेन रुत्वस्यावश्यम्भावनियमा । वात् । खकारस्य घकार इति ॥ मघवन्निति शब्दस्येति शेषः । लोटि रूपमेतदिति ॥ वित्तेर्लुग्विकरणादन्तर्णीतण्यर्थाद् व्यत्ययेन शब्विकरणे शव्विकरणस्य ङित्वाद्गुणाभावे लोटि तस्य सिपि, सिपो हित्वे, अतो हेरिति हेलुकि विदेति रूपमिति भावः ।

नन्वर्थयतेरात्मनेपदित्वात्प्रार्थयतीति परस्मैपदप्रयोगः कथमित्यत आह-बहुलमेतदिति ॥ परस्मैपदं प्रयुक्तमित्यर्थः । इत्यादिनेति । निपातनादिति शेषः । लेटि रूपमिति ॥ शंस स्तुतावित्यस्य लेटि तस्य सिपि इकारलोपे सिब्बहुलं लेटीति शिपि तस्येडागमे लेटोऽडाटाविति लेटो ऽडागमे षत्वे आदेशसिपो रुत्वविसर्गयोः शंशिष इति रूपम् । तथा शास्तेर्लेटि तस्य सिपि सिब्बहुलं लेटीति सिपि इडागमे लेटो ऽडागमे धातोर्हस्वत्वेऽनुमागमे च शंशिष इति रूपम् ।

उभयत्रेति ॥ पूर्वीणां शचीनां शिक्षेति पूर्वत्र पूर्वीणां शचीनां पतये इत्युत्तरत्रेत्युभयत्र सम्बन्ध इत्यर्थः । ननु बहुवित्तबहुज्ञानबहुषु वसति, बहुनामावस इति वेति व्याख्यानचतुष्टयान्तिमेन इति वेत्येकेन शब्देन पूर्तेर्व्याख्यानद्वपानन्तरं बहुज्ञानेति वेति इति वाशब्देन किं प्रयोजनमित्यत आह- रूढेरिति ॥ आद्यव्याख्यानद्वयं रूढिबलात् । तृतीयचतुर्थव्याख्यानं योगबलाद् लभ्यते इति सूचयितुं मध्ये इति वेतिशब्द इति भावः ।

### **गूढवाक्यार्थपञ्चिका**

( छ.टि.) श्रीनृसिंहं मध्वगुरुं जयतीर्थाद्यभीष्टदम् । वेङ्कटेशं हयग्रीवं नमामि पुरुषोत्तमम् ॥ महार्थं नामेति ॥ उत्तमार्थप्रतिपादकमित्यर्थः । ननु महानाम्नीसंज्ञकऋकूस्वरूपप्रदर्शनानन्तरं महानाम्नीशब्दनिर्वचनं कार्यं तत्कथं महन्नाम यासु ऋक्षु विद्यते ता महानाम्न्य इत्यनेन पूर्वं ता निर्वचनं कृत्वा पश्चात् ताश्च ‘विदा मघवन्’ इत्याद्या इत्यनेन तत्प्रदर्शनं कृतमित्याशङ्क्य समाधत्ते-यद्यपीत्यादिना ॥ अत्रायं विशेषः । ‘विदा मघवन्' इत्याद्यारभ्य ‘विदा मघवन्विदोमि’त्यन्तं महानाम्नीविद्याया ब्रह्मा ऋषिर् विश्वामित्रश्च मूले एव तथाऽग्रे तयोरनया विद्यया विष्णोस्तुतिकर्तृत्वस्य वक्ष्यमाणत्वात् तेन विदेत्यादिमध्यमपुरुषप्रयोगात् 'ऊतये हवामह' इत्याद्युत्तमपुरुषप्रयोगश्चोपपन्न इति ज्ञेयम् । ता व्याकुर्वन्निति ॥ ता ऋचः व्याकुर्वन् व्याकरिष्यन् ‘वर्तमानसामीप्ये वर्तमानव्यपदेशः' इत्युक्तेर्लट्प्रयोगः । लटः शत्रादेशोऽयम् । आद्यम् ऋचम् । ‘विदा मघवन् विदा गातुमनुशंसिषो दिशः । शिक्षा शचीनां पते पूर्वीणां पुरूवसो' इति ऋचम् ।

ननु विदेतिपदस्य ऋचि आद्यत्वात् तद्व्याख्याय 'मघवन्' इति द्वितीय पदस्य पश्चाद्व्याख्यानमुचितम् । तत्कथं ' मघवन्' इत्यस्य प्रथमतो व्याख्यानमित्यत आह-सम्बोध्येति ॥ लोकेऽयं प्रति किंचित्कार्यमुच्यते तं प्रथमतः संबोध्य सन्मुखं कृत्वा पश्चात् तं प्रति कार्यमुच्यते इत्यतोऽनादेरपिपदस्य अप्रथमस्यापि मघवन्नितिपदस्य प्रथमं विदेति पदव्याख्यानात्पूर्वं व्याख्यानं कृतमित्यर्थः । मतुवर्थस्येति । मघवन्निति पदार्थान्तर्गतमतुपः योऽयमर्थः सम्बन्धस् तस्य विवरणं स्वामित्वरूपविशेषेण स्थापनमित्यर्थः । तदस्यायस्मिन्निति मतुविति षष्ट्यर्थे सम्बन्धसामान्य मतुपो विधानात् । अत्र च स्वामित्वरूपग्रहणादिति भावः । यद्यपि 'श्वन् उक्षन्-पूपन्' इति उणादिसूत्रे मधवत्रितिशब्दः कनिन्प्रत्ययान्तो निपातितः । वृत्तिकार ः महापूजायमित्यतः कनिनृप्रत्यये धातुहकारस्य घकारादेशे उगागमे मघवन्नितिरूपनिष्पत्तेरङ्गीकारात् । अत एव मघवन्तावित्यादिरूपसिद्ध्यर्थं 'मघवा बहुलम्' इति सूत्रे तृइत्यन्तादेशोऽङ्गीकृतः । तथापि उपेयप्रतिपत्यर्थमुपाया अव्यवस्थिता इत्युक्तेः श्रुत्यनुसारेण धनादिवाचकमखशब्दान् मतुप्प्रत्यये विदा मघवन्नित्यत्र रूपनिष्पत्तिरिति बोध्यम् । तथा च मघवन्शब्दस्य कनिन्प्रत्यये पक्षे पूजार्थत्वं च बोध्यम् । तर्हि भवत्पक्षे मुखवन्निति स्यादित्यत आह-तृतीयोऽतिशये इत्यत इति ॥ महाव्याकरणसूत्रादिति शेषः । अतिशयार्थे स्वापेक्षया पूर्वभावितृतीयो वर्णः परभावी वा तृतीयो वर्ण आदेशः स्यादिति सूत्रार्थः । मघवन्नित्यत्र तु खकारस्य परभावितृतीयत्वाद् घकारादेश इति भावः । तथा च ‘सप्ततन्तुर्मखः क्रतुः’ इत्यमरोक्तेर् मघवन्नित्यस्य मखपतित्वं नाम यज्ञभोक्तृत्वमित्यर्थ उक्तो भवति । परोक्षेण अप्रसिद्धेनेति । अस्पष्टार्थकेन मघवानित्युक्तौ मखवत्वार्थस्य स्पष्टमप्रतीतेरिति भावः । प्रत्यक्षं प्रसिद्धमिति । तथापि प्रत्यक्षद्विष इत्यस्य दैत्यादीनां मखवत्वरूपोत्तमार्थप्रतीतिर्मा भूदिति भावेन स्पष्टार्थशब्दप्रयोगं न कुर्वन्तीत्यर्थो बोध्यः ।

तेभिरिन्द्रमिति ॥ ऋक्पदात्पूर्वं पठिते परिसोमप्रघन्वा स्वस्तये । नृभिः पुनानो अभिवासय शिरम् । ते मदा आहसो विहायसः' इति वाक्ये प्रथमपदपठितसम्बुध्यन्तसोमशब्दस्य अत्र अनुव्यावृत्य अन्वयो बोध्यः । तथा एते मदा इत्युक्तमदानां तेभिरित्यनेन परामर्श इति भावेन व्याचष्टे-हे सोमेति ॥ सोमलताभिमानिन् चन्द्र । तेभिस् तच्छब्दात् 'त्यदादिनाम' इत्यकारादेशे ‘भिसः बहुलं छन्दसि' इति ऐसादेशाभावे बहुवचने झल्येदितिएत्वे निष्पन्न तेभिरित्यस्य प्रतिपदं तैरिति । तत्र वीप्साविवक्षया पुनरतैरिति द्वितीयवारमुक्त्वा तत्परामृष्टं मदैरित्यस्य लक्षणया मदहेतुभिः सुखहेतुभिः खैः सोमरसैरिति व्याख्यानपूर्वकं तत्र तृतीयाविभक्त्युक्तकरणत्वोपपादनार्थं पति- रित्यध्याहृतमति भावः । मघं धनमिति ॥ मघरेकणेति वैदिकनिघण्टी धननामसु पाठात् । दातवे दातुमिति । 'तुमर्थे सेसेन' इति सूत्रेण डुदाञ् दाने इत्यतस् तुमनोऽर्थे तचेनूप्रत्यय इति भावः । अस्मभ्यमिति शेषः । वेदद्रष्टु ऋषेः सोमं प्रति इदं वचनम् । तन्न आयातु मवायेत्यतव्याचष्टे-तल अस्मानिति । न इत्येतद् अस्मच्छन्दस्य द्वितीया बहुवचने रूपम् । मषायेत्पत्र कियार्थोपपदस्य च 'कर्मणि स्थानिनः' इति सूत्रेण चतुर्थी । अस्यार्थः । क्रियार्थक्रियावाचकपदम् उपपदं यस्य तस्य स्थनिनो ऽप्रयुज्यमानस्य क्रियावाचकस्य कर्मणि कारके चतुर्थी स्यादिति भावेनोक्तम्-मघं दातुमिति ॥ मघं दानरूपक्रियार्थं विष्णोरागमनं तद्वाचके आयातुशब्दे उपपदे स॒ति प्रयुज्यमानदातुमिति शब्दस्य कर्मत्वान् मघशब्दाच् चतुर्थीति भावः । त्वमपीति ॥ मघं यशः । अनुप्राङपूर्वात् पतधातोः श्यन्विकरणात् केबलात्मनेपदिना भविष्यदर्थे व्यत्ययेन लुग्विकरणं परस्मैपदलट्प्रत्यया इति भावेन अनुप्रापत्सीत्यस्यार्थमाह-अनुप्रापत्स्यस इत्यर्थ इति ॥ त्वमपीति मध्यमपुरुषप्रयोगाल्लब्धमिति भावः । स्पष्टमिति ॥ तेभिरिन्द्रमित्यस्य यशोवाचित्वेऽपि सावकाशत्वात् 'आ मामे तु' इति श्रुतिद्वयमुपादाय अत्रोक्तमबशब्दस्य श्रुत्या धनार्थत्वोक्तेर् इति भावः । मामेत्विति सन्वन्ध इति । मयं कर्तुं मां प्राप्नोत्वित्यर्थः । इण गतावित्यतः लोटि अदादित्वाच्पो लुकि गुणे रूपमेतदिति भावः । गातुमित्यस्य स्तोतुमिति तात्पर्यार्थ इत्येत्प्रकटयति-गैशब्दे इति । सामान्यार्थकशब्दस्य विशेषे तात्पर्यात् त्वमित्यध्याहारप्रतीतेश्च । अस्य धातोर् गायने रूढत्वाच्चेति भावः । गैरित्यैकारस्य आदे च उपदेशेऽशितीत्यात्वामिति भावः ।ननु विद् ज्ञाने' इत्यस्य लोटि सिवित्यादेशे अदादिगणपठितत्वेन 'अदिप्रभृतिभ्यः शपेः' इति शपो लुकि 'हुझलभ्यो हेर्धिः' इति धित्वे विद्धीति भाव्यम् । कथं विदेति रूपमित्यत आह- व्यत्ययेन शविकरणस्येति॥ व्यत्ययो बहुलमिति सूत्रेण विदेस् तुदादित्वाभावेऽपि 'तुदिभ्यः श’ इति विहितशप्रत्यये तस्य ङित्वेन लघुपधगुणाभावे ' अतो हेः' इति 'हेलुकिव्यचोतस्तिड ः ' इति अन्तस्यातो दीर्घे सतीति भावः । शच्चिकरणस्येति पाठस्तु अपपाठः । तथात्वे उपधागुणे वेदेति स्यात् ।

ननु अत्र णिचोऽभावाद् वेदयेति मूले कथं प्रतिपदमित्यत आह-अन्तर्णीतण्यर्थस्येति ॥ अन्तः धात्वन्तः नीतः प्रापितो ऽङ्गीकृतः ण्यर्थः णिजर्थः प्रयोजकव्यापाररूपः यत्र तस्येति विग्रहः । ईश्वरं प्रति विदेति लोट उपासकस्य विध्यर्थकत्वासंभवाद् विदेर् णिचि प्रेरणरूपत्वादिति भावेन उक्त्वेत्यस्य प्रकृते वचनार्थत्वासम्भवाच्च प्रकृतोपयोग्यार्थमाह- उक्त्वा प्रार्थयित्वेति ॥ लोटि चेति सूत्रे विधिनिमन्त्रणामन्त्रणाधीष्टसम्प्रश्नप्रार्थनेष्वित्यनुवृत्तेति भावः । मूले अपेक्षितेत्युक्तिस्तु अधिकारिण्यशेषवेदनस्य बाधितत्वाज् ज्ञानध्यानसाधनवेदनमेव अपेक्षिताशेषवेदनम् । तात्कालिकापेक्षितं तु स्तोत्रोपयोगिगुणज्ञानमिति बोध्यम् । ननु चुरादिगणे 'आगर्वादात्मनेपदिन' इति सूत्रेण पदगतावित्यादीनां गर्वमाने इत्यन्तानां धातूनाम् आत्मनेपदित्वोक्तेस् तन्मध्यस्थम् अर्थउपायाञ्चायामिति धातोरपि आत्मनेपदित्वप्राप्तेः कथं मूले प्रार्थयतीति परस्मैपदप्रयोग इत्यत आह-बहुलमेतदिति ॥ एतद् आत्मनेपदपरस्मैपदनिदर्शनं दशगणिधातुपाठनिदर्शनं वा बहुलं ज्ञेयमिति धातुपाठान्त्यसूत्रार्यः । पूर्वेण सङ्गतिमिति ॥ त्वमेवेत्यनेन सामान्यतो विशेषतश्च यो बाधकः स त्वमेव स्तुतिप्रकारप्रदर्शक इति वचनाज् ज्ञानस्तोत्रकरणयोः कार्यकारणभावलक्षणा सङ्गतिः सूचिता ।

ननु दिश इत्यस्य कथं मार्गानिति व्याख्यानमित्यत आह-ऋत्विगित्यादिनेति ॥ सूत्रेणेति शेषः । अनेन 'ऋत्विग्दधृक्स्रग्दिगुणिग- युजिकुत्र्यां च' इति सूत्रं विवक्षितम् । अत्र प्रथमपञ्चसु किन्नन्तप्रातिपदिकेषु निपातनसामर्थ्यात् 'दिश अतिसर्जन' इति धातौ क्विनः कर्मार्थत्वग्रहणादयमर्थो लभ्यत इति भावः । अतिसर्जनं नाम उपदेशनम् । लेटि रूपमिति ॥ लिङ लेडित्युक्तेर् अत्र प्रार्थनायां लेटि शंसेर्लेटि तु मध्यमपुरुषसिपि 'इतश्च लोपः परस्मैपदे तु' इति इकारलोपे 'लेटोऽडाटौ' इत्यडागमे 'शिब्बहुलं लेटि इति मध्ये सिप्प्रत्यये इकारपकारयोरित्संज्ञायां सिपि आर्धधातुकत्वादिडागमे ‘आदेशप्रत्ययोः’• इति षत्वे च अन्त्यशिपः रुत्वविसर्गयोः शंसिष इति रूपम् । एवं शासरुपधाया ह्रस्वत्वं नुम्विशेषः लेडादिसर्वं समानम् । वाक्यद्वयेति ॥ ‘विदा मघवन्' इत्याद्यनेकं वाक्यम् अनुशंसिष इति द्वितीयम् । उत्तरार्धम्-‘शिक्षा शचीनां’ इत्येत् कथं पूर्वं विवरणार्थमित्यत आह- अत एवेति ॥ द्वेधा ज्ञानपरत्वेन वाक्यपरत्वेन चेत्यर्थः । पूर्वीणामित्यत्र ‘तृतीयोऽतिशय’ इति महाव्याकरणसूत्रेण आकारस्य ईकारादेशः श्रुतौ इति भावेनाह-पूर्वासामिति ॥ ङीपस्तु विधायकाभावादनुक्तिः । भगवदित्यनेन ज्ञानस्य अतिशयितत्वोक्तिश्च ज्ञेया । शचीनामित्यस्य व्याख्यानमिति 'धीः शचीमाया' इति प्रज्ञानामसु पाठादिति भावः । उभयत्रेति ॥ शिक्षेति पूर्वत्र पते इत्युत्तरत्र चेत्यर्थः । यद्यपि बह्वर्धकपुरुशब्दात् 'वोतो गुणवचनात्' इति ङीप्प्रत्यये यणादेशे 'हलि च' इति दीर्घे च सति पूर्वीणां बह्वीनामिति व्याख्याने व्यत्ययो नाश्रयणीयः । तथापि शचीनामिति बहुवचनेनैव बहुत्वसिद्धेः पूर्वीणामित्यस्य व्यर्थत्वप्राप्त्या पूर्वेतिप्रादिपदिकाश्रयणे भगवत्संप्रदायागतत्वरूपार्थस्य व्यत्ययाश्रयणे अर्थविशेषस्य च लाभात् स एवाश्रितः ॥ अत एव मूले प्रवाहतोऽनादीनां विद्यानामित्यनुक्त्वा भगवत्संप्रदायागतानां परमविद्यानामित्युक्तमिति द्रष्टव्यम् । अनेन भगवत्संप्रदायागतत्वं पूर्वेतिप्रातिपदिकार्थः व्यत्ययार्थस्तु परमत्वं शचीशब्दार्थस्तु विद्येति ज्ञेय इत्युक्तं भवति ।

ननु शचीनामित्यस्य विद्यानां वाचामिति द्वेधा व्याख्यानं कृत्वा पते इत्यन्वयप्रर्दशनेऽपि पूर्वं शिक्षेत्यन्वयप्रदर्शनकाले परमविद्यानामर्थ इति एकस्यैव शचीशब्दस्यानुवादात् । वाग्रूपार्थस्य कथं शिक्षत्यनेनान्वय इत्यत आह-वाक्यपक्षे इति ॥ अस्मद्वाक्यैर्निराकर्तुं योग्या याः पौरुषेयत्वविषया दुर्वादिकर्तृका वाचस् तासामर्थे तन्निराकरणार्थम् अस्मान् शिक्षातन्निराकरणसमर्थवाक्ययुक्तान् कुर्विति यावत् । ज्ञेयं मूले उपलक्षत्वेन ज्ञेयमित्यर्थः । मूले परमविद्यानामर्थे शिक्षेत्यस्य तु परमविद्यासाधनप्रयुक्तान् कुर्वित्यर्थो बोध्यः । यद्यपि शचीशब्दस्य धीः शची शमी इति कर्मनामसु पाठात् शचीनां कर्मणामर्थे शिक्षेति शचीनां कर्मणां पते इति च व्याख्यातुं शक्यते तथापि स्फुटत्वात् शिष्यैरेव ज्ञातुं शक्यत्वेन आचार्यैर्नोक्तमिति बोध्यम् । वित्तवाचित्वादिति ॥ वसु रायः राध इति धननामसु पाठादिति भावः । ननु तर्हि बहुज्ञानेति व्याख्यानानन्तरं कथम् अभिधानाभाव इत्यत आह-दैवं वित्तं ज्ञानमिति ॥ भगवद्ज्ञानमेव देवसम्बन्धिधनमित्यर्थः । इतिशब्दानन्तरं व्याख्यानमिति शेषः । उकारप्रत्ययमिति । 'शृस्वृस्निहित्रप्यसिवसिहनिक्लिदिबन्धिमनिभ्यश्च' इत्युणादिसूत्रेणेति शेषः । उणादिप्रत्ययानां कृत्प्रत्ययत्वात् ‘कर्तरि कृत्’ इति कर्तृर्थकत्वमात्रप्राप्तावपि 'उणादयो बहुलं' इति बहुलग्रहणादिति च शेषः । अर्थद्वयं वसतीति वसुरिति कर्तर्थकत्वमेकम् । आवास इत्यनेन अधिकरणार्थकत्वं द्वितीयमित्यर्थः । वसंत्यस्मिन्निति वसुरिति विग्रहः । आवासशब्दे घञ् 'अकर्तरिच कारके संज्ञायाम्' इत्यधिकरणेऽपि विधानादिति भावः । मूले इति वेत्यस्य अन्वयादर्थनादाह-पुरूवसुरिति शेष इति ॥ पुरुशब्दस्य अन्येषामपि दृश्यत इति दीर्घे पुरूवसो इति रूपमितिभावः ।

ननु मूले बहुज्ञानेत्यनन्तरमुक्तम् इति वेति व्यर्थं व्याख्यानभेदस्य अन्तिमेनेतिशब्देन चतुर्ष्वपि तेन ज्ञातुं शक्यत्वादित्यत आह- रूढेरिति ॥वसुशब्दस्य पूर्वव्याख्याद्वयं रूढयाश्रयेण । उत्तरव्याख्याद्वयं योगाश्रयणेतिसूचनायेति भावः ।
