+++
title = "१८ अन्त्यमङ्गलाचरणम्"
upstream_url = "https://dvaitavedanta.in/category-details/19248/945/thasha/9-kara/taka-t/karama/anatay"
+++
## नमो नारायणायाजभवशक्रोष्णरुङ्मुखैः । सदा वन्दितपादाय श्रीपाय प्रेयसेऽधिकम्

## अन्त्यमङ्गलाचरणम्

## **मूलम्** 

५६- मूलम्-

**नमो नारायणायाजभवशक्रोष्णरुङ्मुखैः ।**

**सदा वन्दितपादाय श्रीपाय प्रेयसेऽधिकम् ॥**

**इति श्रीमदानन्दतीर्थभगवत्पादाचार्यविरचितः कर्मनिर्णयः समाप्तः**

### **टीका**

टीका-

समापितग्रन्थोऽप्याचार्यः प्रचयगमनाद्यर्थं भगवत्प्रणामम् आचरति- नम इति ॥ मम प्रेयसे ॥

यत्सम्बन्धेन कर्माणि फलवन्ति भवन्ति हि ।

यः सर्वकर्मणां कर्ता तस्मै भगवते नमः ॥

**इति श्रीमदानन्दतीर्थमुनिविरचितकर्मनिर्णयस्य श्रीजयतीर्थमुनिविरचिता टीका समाप्ता**

### **भावदीपः**

(रा. टि.) प्रचयगमनादीति । शिष्याभिमताऽयुरादिसिद्धिरादिपदार्थः । प्रेयसे, कस्येत्याकाङ्क्षायामाह-ममेति ॥ ग्रन्थकर्तुरित्यर्थः । अभ्यर्हितत्वादिति भावः । एतत्प्रकरणाभिमतगुणवत्त्वेन भगवन्तं नमति-यत्सम्बन्धेनेति ॥ फलवन्ति फलोपेतानि भवन्तीत्यर्थः ॥

यदापादनरूपाणि कर्माणि निखिलान्यपि ।

कर्मणां फलदाता यस्तस्मै श्रीपतये नमः ॥

कर्मनिर्णयटीकाया भावदीपो यथामति ।

राघवेन्द्रेण यतिना कृतो मध्वेशतुष्टये ॥

**इति कर्मनिर्णयटीकाया भावदीपः श्रीराघवेन्द्रयतिविरचितः समाप्तः**

### **कर्मप्रकाशः**

(स.टि.) प्रचयगमनाद्यर्थमिति (प्रचयगमनार्थमिति ) ॥ वस्तुतः प्रचयगमनप्रयोजनकं प्रणामं स्वभावादेवाचरतीत्यर्यः । सर्वकर्मणां कर्तेति ॥ सर्वकर्मणां प्रयोजककर्तेत्यर्थः ।

य इज्यते मखैस्सर्वैः फलदस्सर्वकर्मणाम् ।

यस्सुत्यो विविधैश्शस्त्रैस्तस्मै भगवते नमः ॥

**इति श्रीसत्यनिधितीर्थश्रीमच्चरणाराधकश्रीसत्यनाययतिविरचितः कर्मनिर्णयटीकाव्याख्यानरूपः कर्मप्रकाशः समाप्तः ।**

### **गूढवाक्यार्थपञ्चिका**

( छ. टि.) ननु ग्रन्थस्य निर्विघ्नेन समाप्तत्वाद् अन्तमङ्गलनिबन्धनं किमर्थमित्यत आह-समर्पित (समापित ) ग्रन्थोऽपीति । प्रचयगमनाद्यर्यमिति ॥ शिष्यपरंपरया ग्रन्थव्याख्यानं प्रचयः । गमनं नाम शिष्याणां ग्रन्थार्थज्ञानम् । आदिशब्देन ग्रन्थप्रतिपाद्यदेवताप्रीतिः । अजभवेत्यस्य अजो ब्रह्मा । भवो रुद्रः शक्र इन्द्रः । उष्ण ऋक् । उष्णकान्तिमत्वेन सूर्य अग्निश्च । एते मुखं येषान्ते तैर् यज्ञभोक्तृदेवैरित्यर्थः । श्रियं पाति रक्षतीतिश्रीपस् तस्मै । ‘आतोऽनुपर्गे कः' इति कः । प्रियशब्दाद् अतिशयार्थे ईयसुन्प्रत्यये प्रियस्थिरेति प्रादेशे प्रकृत्येकाजिति प्रशब्दाकारस्य प्रकृतिभावेन यस्येति लोपाभावेन अतिशयेन प्रिय इत्यर्थकप्रेयशब्दस्य सम्बन्धिनमध्याहरति-मम प्रेयसे इति ॥ इदानीं समापितकर्मनिर्णयटीकः श्रीमज्जयतीर्थाचार्यवर्यः शिष्यशिक्षायै अन्तेऽपि मङ्गलं निबध्नाति यत्सम्बन्धेनेति ॥ कर्माणि यज्ञादीनि ॥ मनोवाक्कायजसर्वचेष्टारूपाणि वा । यत्सम्बन्धेन कायेन वाचा यत्करोषीत्याद्युक्तप्रकारेण भगवत्समर्पणेन । फलवन्ति मोक्षादिमहाफलवन्ति भवन्ति प्रसिद्धम् । यः सर्वकर्मणां कर्ता स्वातन्त्र्येणेत्यर्थः कारयिता वा । तंत्र हेतुगर्भविशेषणं-भगवते इति ॥ इत्यशेषमतिमङ्गलम् ॥ श्रीमुख्यप्राणंगेऽनन्तवेदोक्ते यज्ञभोक्तरि ।

सन्यस्तं कर्म सुफलं तस्मै कृष्णाय ते नमः ॥

कर्मनिर्णयटीकाया मत्कृतव्याख्यया शुभम् ।

यज्जातं मम पित्रोस्तद् ददातु श्रीनृसिंहराट् ॥

श्रीमन्मध्वोक्तिसिन्धोर्जयमुनिशुभवाक्जाह्नवीसङ्गमेऽलम् ।

व्यारत्र्यासंस्नानशुद्धे गुरुहरिदयया ज्ञानसाध्यं प्रसादम् ।

दत्वा विज्ञानतेजो भवभयदहनं पूर्णसंवित्प्रमोदः ।

कृत्वा श्रीशः प्रसन्नाननहृदयवपुः प्रीयतां मय्यनाथे ।

भ्रान्तेः पुरुषधर्मत्वाद् गच्छतः स्कलनं तथा ।

अत्र यत्स्खलनं मे स्यात् तत्सर्वं क्षम्यतां बुधैः ॥

बहुग्रन्थसंदर्भमालोक्य कृच्छ्राद् गुरुप्रीतये संगृहीतेऽत्र भावम् ।

अविज्ञाय चेद्दूषयेत्कश्चिदेतद् भवेद्भूषणं नाग्रहस्तत्र मे स्यात् ॥

श्रीपारिजातहरणकाव्यटीका मया कृता ।

सटीकतारतम्याख्यकौस्तुभः सप्रमाणकः ॥

षट्प्रश्नोपनिषद्भाष्यटीकाया विवृतिः कृता ।

अथेशावास्यभाष्यस्य टीकाया व्याकृतिस्तथा ॥

ऋरभाष्यटीकाव्याख्यानं तथा स्मृत्यर्थसागरः । 

शाब्दिकानां कण्ठमणिस् तट्टीकामणिमण्डनम् ॥

बालानां सुखबोधार्थं बालकण्ठमणिः कृतः ।

कर्मनिर्णयटीकाया गूढवाक्यार्थपञ्चिका ।

एतैर्दशग्रन्थवरैश्छलारिनरसिंहजैः ।

मत्स्यादिदशरूपात्मा प्रसान्नो दशदिक्षु च ॥

एतेषां प्रचयं कुर्याद् व्याख्यातृषु मनस्विषु ।

शके षट्पूर्णरसभू(१६०६) मिते रक्ताक्षिवत्सरे ॥

आषाढ्यां हि कृतो ग्रन्थः श्रीनृसिंहे समर्पितः ।

भूयाद्गुरुहरिप्रीत्यै बालकानामभीष्टदः ॥

छलारिनारायणपुत्रवर्यनृसिंहनाम्ना रचिता पुमार्थान् ।

श्रीमाध्वसत्कर्मविनिर्णयस्य जयार्यटीकाविवृतिः प्रदद्यात् ॥

**इति श्रीमद्गुरुवरतिलकश्रीमदानन्दतीर्थभगवत्पादाचार्यकृतकर्मनिर्णयस्य टीकायाः**

**श्रीमज्जयतीर्थवर्यकृतायाश् छलारीनारायणाचार्यपुत्रनृसिंहाचार्यविरचिता गूढवाक्यार्थपञ्चिका समाप्ता ।**

**॥ मध्वेशार्पणमस्तु ॥ ॥ श्रीकृष्णार्पणमस्तु ॥**
