+++
title = "०९ एवाह्येवेत्यृचोऽर्थोपवर्णनम्"
upstream_url = "https://dvaitavedanta.in/category-details/19222/945/thasha/9-kara/taka-t/karama/evahay"
+++
## एवाह्येवैवाह्यग्ना ३ इ

## एवाह्येवेत्यृचोऽर्थोपवर्णनम् 

## मूलम्

२४-मूलम्- एवाह्येवैवाह्यग्ना ३ इ । एवाह्येवैवाहीन्द्रम् । एवाह्येवैवाहिविष्णा३ उ । एवाह्येवैवाहि पूषन् । एवा हि शक्रो वशी हि शक्रो वशाँ अनु ॥ १० ॥

एवाह्येवैवाहीत्यग्न्यादिदेवतानां संवादरूपेणोक्तमर्थमतिशयेनावधारयति । अभ्यासो हि तात्पर्यार्थः । एवं हि एवमेव हीत्यर्थः । 'विनिश्चिते तु संवादे विभागो रङ्ग एव च' इति शब्दनिर्णये । अतोऽग्र इत्यादि । एवमेव हि शक्रः । वशाननु यथावशं स्वतन्त्रो वर्तत इत्यर्थः ॥ १० ॥

### **टीका**

टीका- एवाहीत्यादेस्तात्पर्यमाह एवाहीति ॥ बहूनां संवादस्य फल-मतिशयेनेति । अयादीन् सर्वान् सम्बोध्य सकृदेव एवाहीत्युच्यताम् । किं पृथक् पृथगित्यत आह-अभ्यास इति ॥ एवाहीत्यस्यार्थ एवं हीति । अग्न इति वक्तव्ये अग्ना इ इति विभागः किमर्थः । अवर्णवर्णभक्तिकत्वादेकारस्य । तथा विष्णविति च वक्तव्ये विष्णा उ इति । अवर्णोवर्णभक्तिकत्वादोकारस्य । तथेन्द्र इति रङ्गश्च किमर्थ इत्यत आह-निश्चित इति ॥ विनिश्चितेऽप्यर्थे संवादेऽतिनिश्चियार्थे । विभागः स्वरभक्तीनाम् ॥ १० ॥

### **भावदीपः**

(रा.टि.) ‘एवाह्येवैवाह्याग्ना३ इ । एवाह्येवैवाहीन्द्रम् । एवाह्येवैवाहि विष्णा३ उ । एवाह्येवैवाहि पूषन् । एवा हि शब्दो वशी हि शक्रो वश अनु’ । मूले ‘एवाह्येवैवाहि' इति वाक्यमुपलक्षणमिति भावेनाह-एवा-हीत्यादेरिति ॥ अनेकवाक्यजातस्येत्यर्थः । अतिशयेनेत्यस्य बोधकपदाभावादाह-बहूनामिति ॥ बहूनां संवादार्थमनेकवाक्योक्तेरुपयोगस्य सिद्धत्वात् ‘अभ्यासो हि तात्पर्यार्थः' इत्युक्तिः कथमित्यत आह-अग्यादीनिति ॥ एवंहीत्यस्य विवरणम् एवमेवहीत्येतदिति भ्रमनिरासायाह-एवाहीत्यस्यार्थ इत्यादि । ननु किमर्थ इति प्रयोजनप्रश्नोऽयुक्तः मूलोक्तश्च विभाग एवायं न युक्तः, एकैकाक्षरत्वादेकारादेरित्यतस्तदुपपादयति-अवर्णे-वर्णेति ॥ अवर्णेवर्णी भक्ती एकैकभागौ यस्य तस्य भावस्तस्माद् अवर्णेवर्णभक्तित्वादित्यर्थः । एवमग्रेऽपि । अत एव शाब्दिका ए ओ ऐ औ इत्येतानि सन्ध्यक्षराणि प्राहुरिति भावः । उ इतीत्यनन्तरं विभागः किमर्थम् इत्यनुषङ्गः । भक्तित्वादिति पञ्चम्यन्तयोर्विभागपदेनान्वयः । रङ्ग इति स्वरविशेषः । विनिश्चिते त्वित्यस्यार्थः-विनिश्चितेऽप्यर्थ इति ॥ विषय-सप्तमीयम् । विनिश्रितार्थविषयेऽपि संवादे राति विभागो र भवतीति मूलार्थ उक्तो भवति । फलितमाह अतिविनिश्रितार्थ इति ॥ ' अचः स्वराः' इत्युक्तत्वाद् एकाररूपे च स्वरे अवर्णादिभक्तीनामित्यर्थः । एवाहि शक इत्यस्यार्थो मूले एवमेव हि शक्र इति । तत्र प्रकरणवलादेवैवाहीत्या-वृत्तिमभिप्रेत्य एवमेवहीत्यर्थेक्तिरिति ध्येयम् । वशी हि शक्र इत्यस्य स्वतन्त्रो वर्तत इति । वशाँ अनु इत्यस्य पूर्ववदेवार्थ इति स्पष्टत्वान्न व्याख्या कृता । यथावशमिति क्रियाविशेषणस्य वा स्वतन्त्रो वर्तत इत्यर्थः ॥ १० ॥

### **विवरणम्**

(श्री.टि.) पृथक्पृथगिति । हे अग्ने इन्द्र विष्णो पूषन् देवा एवा-हीत्यनुक्त्वा पृथक्पृथक् ‘एवाह्येवैवाह्यग्ना इ' इत्यादिरूपेण किमर्थमुच्यते ? इत्यर्थः । नन्वत्र अग्ना इ इत्यत्र एकारं विहाय इवर्ण एव कथ्यते विभागः क्वत्य इत्यत आह-अवर्णेवर्णेति ॥ भक्तिर्भाग एकदेशः । एकाररूपस्वरस्य अवर्णेवर्णरूपैकदेशवत्वादित्यर्थः । अकारेकारयोर्गुणे हि ए इति जातमस्तीत्युक्तं युक्तमिति भावः । उ इति ॥ विभागः किमर्थ इति वर्तते । ननु विष्णा उ इत्यत्र ओकारं विहाय उवर्ण एव कथ्यते विभागः क्वत्य इत्यत आह- अवर्णोवर्णेति । ओकाररूपस्वरस्य अवर्णोवर्णरूपैकदेशवत्वादित्यर्थः । अकारोकारयोर्गुणे हि ओ इति जातमस्तीत्युक्तं युक्तमिति भावः । संवादेऽतिविनिश्चयार्थ इति । तथा च संवाद इति तादर्थ्ये सप्तमीत्युक्तं भवति । विनिश्चितोऽप्यर्थे संवादो नामातिविनिश्चयस्तदर्थेऽतिविनिश्चयरूपे संवादे द्योतमाने स्वरभक्तीनामेकारौकारादिस्वराक्षराणां विभाग आ इ आउ एवमादिरूपः, रङ्गश्च भवतीति श्लोकार्थः ॥ १० ॥

### **कर्मप्रकाशः**

(स.टि.) एवा हीत्यादेरिति ॥ ' एवाह्येवैवाह्यग्नाँ३इ । एवाह्येवैवाहीन्द्र एवाह्येवैवाहि विष्णाँ३इ । एवाह्येवेवाहि पूषन् । एवाह्येवैवाहि देवा एवाहि शक्रो वशीहि शक्रो वशाँ अनु ॥' इति निगदषट्कस्येत्यर्थः ।

ननु भाष्ये एवं हीति व्याख्येयं पदमनूद्य एवमेव हीति व्याख्यातम् । तदनुपपन्नम् । निगदे एवं हीति पदाभावादित्यत आह एवाहीत्यस्यार्थ इति ॥ निगदगतस्य एवाहीतिपदस्य एवं हीत्यर्थः । तथा एवैवाहीति निगदपदस्य एवमेव हीत्यर्थो भाष्यकारेणोक्तः । येन निगदे व्याख्येयपदादर्शनं दोषः स्यादिति भावः । अग्न इति वक्तव्य इति ॥ इतः परं टीकायां श्रूयमाणम् 'अवर्णे वर्णभक्तिकत्वादेकारस्येति वाक्यं प्रक्षिप्तम् । तथा विष्णाविति च वक्तव्ये विष्णा उ इत्यतः परं च श्रूयमाणम् अवर्णो वर्णभक्तिकत्वादोकारस्य' इति वाक्यं प्रक्षिप्तम् । न टीकावाक्यम् । अवश्यं चैतदेवं विज्ञेयम् । आद्यस्य वाक्यस्य पूर्वोत्तराभ्यामन्वयाभावात् । न हि एकारस्य अवर्णेवर्ण इति विभक्तिकत्वादिति पञ्चम्यन्तस्य अग्ग्रा इति विभागः किम इति पूर्वेणान्वपोऽस्ति । येनेदं टीकावाक्यं स्यात् । तथा विष्णो इति वक्तव्य इत्युत्तरेणान्वयप्रसक्त्यभावाच्च । एवमुत्तरवाक्यस्यापि पूर्वोत्तराभ्यामन्वयाभावो द्रष्टव्यः ।

विभागः स्वरभक्तीनामिति ॥ ननु विभागः स्वरभक्तीनामित्येतदनुपपन्नम्। अग्ना इत्यकारेकाररूपवर्णद्वयस्य अग्ने इत्येकारविभागत्वाभावात् । तथा उ इत्यकारोकाररूपवर्णद्वयस्य विष्णो इत्योकारविभागत्वाभावात् । नित्यविभूनां वर्णानां विभागायोगाच्चेति चेत् । सत्यम् । वर्णानां विभागो नास्तीति । तथापि विभागस्वरभक्तीनामित्येतद्युज्यते । गङ्गेश इत्यादौ आद्गुण इति सूत्रेण अवर्णेवर्णस्थाने एकार उच्यते । तथा गङ्गोदकमित्यादौ अवर्णो-वर्णस्थाने ओकार उच्यत इत्येकारस्य अवर्णोवर्णभक्तिकत्वम् ओकारस्यावर्णो-वर्णभक्तिकत्वं च यथोपचर्यत तथा अग्ने इत्येकारस्थाने अवर्णेवर्शादेशौ तथा विष्णो इत्योकारस्थाने अवर्णोवर्णादेशौ 'विनिश्चिते तु संवादे विभागो रङ्ग एव च' इति स्मृत्या विधीयेते इति अनयोरप्यकारेकारयोर् अकारोकारयोश्च एकारौकारविभागोपचारविषयत्वात् । तथा च विभागरस्वरभक्तीत्तानामित्यस्य अग्ने इत्येकारस्थाने अग्रा इति वर्णद्वयादेशः । विष्णो इत्योकारस्थाने विष्णा उ इति वर्णद्वयादेश इत्यत्र तात्पर्यम् ।

### **गूढवाक्यार्थपञ्चिका**

(छ. टि.) ननु एवाह्येवैवाहीत्यादेः पूर्ववद् व्याख्यानादर्शनान् मूले किगुच्यत इति न ज्ञायते इत्यतो अभिप्रायमाह एवाहीत्यादेस्तात्पर्यमाहेति ॥ निगदषट्कस्येति शेषः । ‘एवाह्येवैवाह्यग्रा३ इ । एवाह्येवैवाहीन्द्रम् । एवाह्ये-वैवाहि विष्णा३ उ । एवाह्येवैवाहि पूषन् । एवाह्येवैवाहि देवाः । एवा हि शक्रो वशी हि शक्रो वशाँ अनु' इति वाक्यपट्केण अग्यादिदेवतासंवादरूपेण अग्नीन्द्रविष्णुपूषदेवशक्राणां समतिरूपेण 'विदा मघवन्' इत्यादिनोक्तमर्थं भगवन्माहात्म्यरूपमिति मूलार्थसिद्धेऽपि अतिशयेनेत्युक्तार्थस्य वाक्यपट्के अप्रतीतेस्तद्ज्ञापकमाह-बहूनामिति ॥ अग्र्यादीनामिति शेषः । मूले अभ्यासग्रहणेन श्रुतौ पुनः पुन एवाह्येवैवाहीत्युक्तिर्गृह्यते ।

मूले एवं हि एवमेव हीत्युक्त्या एवं हीत्यस्य एवमेव हीति व्याख्यानमिति प्रतीयते । तदयुक्तम् । श्रुतौ एवं हीति वाक्यस्याभावादित्यतो मूलोक्तोभमयोरपि वाक्ययोर्व्याख्यानत्वमेवेत्यभिप्रेत्य श्रुत्युक्तं व्याख्येयवाक्यद्वयं मूलेन सङ्गमयति-एवाहीत्यस्यार्थ एवं हीत्यादि ॥ अनेन मूलोक्त इत्यर्थशब्द एवं हीत्यनेनापि सम्बध्यत इत्युक्तं भवति । तथा च प्रथमनिगदवाक्यस्यायमर्थः । एवाहीत्यत्र एवंशब्दे मकारस्य वर्णव्यत्ययेन अकारादेशमाश्रित्य मूले एवं हीत्यर्थ इत्युक्तम् । तथैववाहीत्यत्रापि एवंशब्दे एवेत्यादेशमाश्रित्य एवमेव हीत्यर्थ इति व्याख्यातम् । तत्र पूर्वैवंशब्देन 'विदा मघवन्' इत्याद्युक्तं परामृश्यते । द्वितीयैवंशब्देन तु यथास्थितत्वमुच्यते । तेन हे अग्ने एवाहि एव हि । विदा मघवन्' इत्याद्युक्तं प्रमेयं हि । एवैवाहि एवमेव हि अस्मदुक्त-प्रकारेण यथास्थितमेव हि भवतां सम्मतमिति यावत् । एवम् उत्तरवाक्य-चतुष्टयमपि योज्यम् । ननु अग्निशब्दस्य इकारान्तत्वेन सम्बुद्धौ परतः 'ह्रस्वस्य गुणः' इति गुणे इकारस्य एकारादेशाद् अग्ने इति भाव्यम् । एवं विष्णुशब्दस्यापि संबुद्धौ विष्णो इति भाव्यम् । तत्कथं श्रुतौ अग्ना इ विष्णा उ इति प्रयुज्यते । न च वाच्यं 'एचोऽप्रगृह्यस्यादूराद्भूते पूर्वस्यार्धस्याऽऽदुत्तरस्येतौ' इति 'आमन्त्रिते च छन्दसि प्लुतविकारोऽयं वक्तव्य' इति वचनाद् अग्ने विष्णो इति शब्दयोरामन्त्रितत्वाद् एकारौकारयोः पूर्वार्ध प्लुतसहित आकारादेशस्य एकारस्य उत्तरार्धे इकारादेशस्य ओकारस्योत्तरार्धे उकारादेशस्यासिद्धत्वेऽपि श्रुतौ तत्प्रयोगः किमर्थमिति भावेन शङ्कते अग्ने इति वक्तव्य इत्यादि ॥

ननु अग्ने इत्यत्र एकारे उत्तरार्धस्य इकारादेशः । विष्णो इत्यत्र ओकारे उत्तरार्धस्य उकारादेशश्च कुतः सूत्रे उत्तरस्येदुताविति सामान्योक्तेर् एकारोत्तरार्धस्य उकार ओकारोत्तरार्धस्य इकारः किं न स्यादित्यतस्त हेतुद्वयमाह अवर्णैवर्णभक्तिकत्वादेकारस्येति ॥ अवर्णोवर्णभक्तिकत्वादोकारस्येति च ॥ एकारपूर्वभागस्य कण्ठस्थानकत्वेन उत्तरभागस्य तालुस्थानकत्वेन उपचाराद् अवर्णेवर्णाख्यदेशोपयुक्तभागवत्वाद् एदैतोः कण्ठतालु इति शिक्षायाम् एकारस्य अकारइकारसम्बन्धिस्थानद्वयोक्तेः स्थानसाम्येन पूर्वभागस्य अकारादेश उत्तरभागस्य इकारादेशः । एवं विष्णो इत्यत्र ओकारस्य कण्ठोष्टस्थानकत्वेन लक्षणया अवर्णोवर्णस्थानकपूवोत्तरभागवत्वात् पूर्वार्धस्य स्थानसाम्याद् अकारादेश उत्तरार्धस्य उकारादेशः । न तु एकारौत्तरभागस्य उकारादेशः । ओकारोत्तरभागस्य इकारादेशः स्थानसाम्याभावेन स्थानेन्तरतमपरिभाषया विरोधात् । तथा एवाह्येवैवाहीन्द्रमित्यत्र इन्द्रेति सम्बुध्यन्ते शब्दे प्रयोक्तव्ये इन्द्र इति रंगश्च किमर्थः किं प्रयोजनक इत्यर्थः । रंगस्य लक्षणं तु अन्यत्रोक्तम्- ‘हृदयादुत्थितो रंग ः महाँ इन्द्रो निदर्शनम् । ङणगास्तु प्रयोक्तव्या रंगवर्णे विवक्षिताः ॥ रंगवर्णं प्रयुंजानो ग्रसद्वै पूर्वमक्षरम् । दीर्घस्वरं प्रयुंजयात् पश्चान्नासिक्यमाचरेत् ॥' इति तत्प्रयोगप्रकारस्य च शिक्षायामुक्तेश्चेति भावः । 'विनिश्चिते तु संवादे' इत्यत्र अग्न्यादिसंवादे सतीत्यर्थभ्रान्तिं वारयितुमाह-विनिश्रितेऽप्यर्थ इति ॥ संवादे अग्न्यादिसम्मतौ कथायां सत्यां विनिश्चितेऽपि प्रमेये स्वरभक्तीनाम् एकरिकाराख्यस्वरभागभूतपूर्वोत्तरार्धानाम् आदेशभूत इति शेषः । विभागो ऽकारेकारादिरूपस् तत्प्रयोग इति यावत् । विनिश्चिते त्विति तुशब्दविशेषार्थस् तस्याप्यर्थष् टीकाकारैरतिविनिश्चयार्थ इति कृतः । मूलटीकावाक्ययोर्मिलित्वायं भावः । संवादेन उक्तार्थनिश्चये जातेऽपि अग्ने विष्णो इति सम्बुध्यन्तं प्रयोगं विहाय एकारौकारयोः पूर्वोत्तरार्धादेशभूतानाम् अकारेकारोकाराणां प्रयोगकरणं श्रुतौ अतिविनिश्चियद्योतनार्थमिति । एतेन वर्णानां नित्यत्वाद् विभुत्वाद् अखण्डत्वेन कथं पूर्वोत्तरविभागः कथ्यत इति शङ्का परास्ता । आकाशवद् वर्णानामपि पूर्वोत्तरावयवरूपविभागाङ्गीकारात् । न च वाच्यम् अवयवाङ्गीकारे वर्णानां द्रव्यत्वेनानित्यत्वापत्तिः । द्रव्यं समवायिकारणम् अवयवत्वादिति अवयवलक्षणोक्तेर् वर्णानामप्यवयवत्वादिति । अस्माभिराकाशादौ अवयवत्वेऽपि नित्यत्वाङ्गीकारात् । प्रदेशत्वमेव अवयवत्वमिति अवयवलक्षणाङ्गीकारेण अवयवत्वेऽनन्तर्भावात् ।

एवमेव वैय्याकरणसिद्धान्तोऽपि । तैरपि तस्यादित 'उदात्तधर्म ह्रस्वं ' इति सूत्रे स्वरितवर्णपूर्वावयवस्य उदात्तत्ववत्वेन परिशपतो उत्तरावयवस्य अनुदात्तत्वोक्तेर् वर्णानाम् अवयवाङ्गीकारात् । 'एचोऽप्रगृह्यस्य' इति सूत्रे तु स्पष्टमेव । पूर्वस्यार्धस्योत्तरस्येति अवयवद्वयोक्तेश्च । वर्णानां निरवयवत्वरूपाखण्डत्वानुक्तेश्च । तन्मतेऽपि वर्णानां नित्यत्वसर्वगतत्वविरोधात् । एवाहि शक्र इत्यत्र एवेत्यस्यावृत्तिपूर्ववदर्थद्वयं चाभिप्रेत्य मूले एवमेव हि शक्र इन्द्रनामको विष्णु इत्युक्तमिति स्पष्टत्वाट् टीकायां न व्याख्यातम् । एवं वशी हि शक्र इति श्रुतौ तु हि यस्मात् शक्रः वशी भक्तवशवान्, अत एव वशाँ अनु वशान् स्वेच्छाविशेषान् अनु अनुसृत्य अस्य क्रियाविशेषणत्वेन बर्तत इत्यध्याहृतम् । तस्य सर्वस्यापि तात्पर्यं स्वतन्त्रो वर्तत इति मूले स्पष्टत्वादिदमपि टीकायां न व्याख्यातम् । तथा चायं भावः । एवमेव हि इन्द्रः हि यस्मात् शक्रः हि यस्माद् भक्तवशानांश्च तस्मात् स्वेच्छाधीनत्वेन स्वतन्त्र वर्तते, सोऽपि 'विदा मघवन्' इत्यायुक्तप्रकारेणाङ्गीकरोति खल्विति यावदिति । पूर्वोक्तप्रमेयस्य देवसंमतिकथने देवेषु मध्ये अग्रेनर्चितत्वेन सोपानारोहणन्यायेन एवाह्येवैवाह्यग्ग्रा इ इति प्रथमतो ग्रहणम् । विष्णोः सर्वोत्तमत्वेन मध्ये अन्तेऽपि विष्णुग्रहणम् । वशाम् अन्विति स्वातन्त्र्योक्तेः शक्रशब्देन विष्णुग्रहणाद् देवा इति मध्ये अन्येषां देवानां ग्रहणम् । 'अग्निर्वै देवानामवमो विष्णुः परमस् तदन्तरेण सर्वा अन्यदेवताः' इत्यैतरेय ब्राह्मणोक्तेः । तथा च सर्वदेवसंमतिकथनमित्यवधेयम् ॥ छ ॥
