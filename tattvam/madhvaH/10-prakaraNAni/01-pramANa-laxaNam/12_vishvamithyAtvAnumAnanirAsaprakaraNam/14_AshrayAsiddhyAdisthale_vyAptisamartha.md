+++
title = "१४ आश्रयासिद्ध्यादिस्थले व्याप्तिसमर्थनम्"
upstream_url = "https://dvaitavedanta.in/category-details/13679/937/thasha/1-para/vashav/aashar"
+++
## असत्यपि व्याप्तिरस्त्येव

**आश्रयासिद्ध्यादिस्थले व्याप्तिसमर्थनम्**

### **प्रमाणलक्षणटीका**

किमतो यदि व्याप्तिरेव प्रयोजिका ? इत्यत आह

## प्रमाणलक्षणम्

***असत्यपि व्याप्तिरस्त्येव***

प्रयोजिका च व्याप्तिर् असत्यप्याश्रये साध्यसाधन-योरस्त्येव । ‘वन्ध्यासुतो न वक्ता अचेतनत्वात्’ इत्यादौ दर्शनात् । अतो नाश्रयासिद्धिर्दूषणमिति ।

### **प्रमाणलक्षणटीकावाक्यार्थकौमुदी**

॥ प्रयोजिकेति ॥ साध्यसिद्धिप्रयोजिकेत्यर्थः ॥ अचेतनत्वा-दिति ॥ ज्ञानानधिकरणत्वादित्यर्थः । व्यवहारस्य व्यवहर्तव्यज्ञानसाध्यत्वेन तदभावे तदभावः साध्यत इति द्रष्टव्यम् । नन्ववक्तृत्वं वचनेतरक्रियाकर्तृत्वम् अतो ऽचेतनत्वं बाधितविषयम् इति चेन्न । वक्तृत्वाभावमात्रस्य साध्यत्वात् । नन्वभावोऽपि असति कथं ? तत्र धर्माभावादिति चेन्न धर्माणामनेकविधत्वात् । तथा हि , केचिद् धर्मिसमवेता भवन्ति यथा रूपादयः । केचिद् अन्यसमवेता अपि अन्यमुपरञ्जयन्ति यथा ज्ञानादयो घटादीनाम् । केचिद् आश्रयसमवायमपि नापेक्षन्ते । केवलं केनचिन् निरूप्यन्ते यथा अभावाः । एवं च अभावरूपधर्मस्य धर्मिसत्तासापेक्षत्वाभावाद् वक्तृत्वाभावसाधनमुपपन्नमेव । न च वाच्यं ‘सद्भ्यामधिकरणप्रतियोगिभ्याम् अभावो निरूप्यते’ इतिवचनाद् अत्र धर्मिण एवाभावात् कथं वन्ध्यासुते वक्तृत्वाभावनिरूपणम् ? इति । तथात्वे प्रागभावाद्यनिरूपणप्रसङ्गात् । घटादेः कदाचित्सत्त्वान्नैवम् इति चेन्न तस्य निरूपणसमये अनुपयोगात् । प्रतीत्यानिरूपकत्वमिति चेत् समं प्रकृतेऽपि । शब्दाभासादिना वन्ध्यासुतस्यापि प्रतीतिसम्भवात् । ननु काल्पनिकस्य कथं पक्षत्वम् ? इति चेन्न। निषेधं प्रति पक्षत्वे बाधकाभावात् । अन्यथा परपक्षप्रतिक्षेपायोगात्। अथ अचेतनत्वमसिद्धम् । तस्य चेतनातिरिक्तस्वभावत्वाद् इति चेन्न । चैतन्यव्यावृत्तिमात्रस्य हेतुत्वात् । अभावस्य च असताऽपि धर्मिणा निरूपणमुप-पद्यत इत्युक्तम् ।

अथ मतं ‘वन्ध्यासुतो वक्ता सुतत्वात् संमतवत्’ इति सत्प्रतिपक्षमेतत् किं न स्यात् ? असदाश्रयताभयस्य भवद्भिरेव त्याजितत्वादिति । मैवं, तदीयवक्तृताकार्यस्य कदापि केनापि अनुपलब्धत्वेन बाधितविषयतया दुर्बलस्य अप्रतिपक्षत्वात् । न हि भवति तरक्षोः प्रतिपक्षो हरिणशावः । सिद्धं च सुतत्वं वन्ध्यासुतस्य । न चैवं स्ववचनव्याघातः । काल्पनिकानुवादेन वास्तवस्य निराकरणात् ।

न चैवं ‘गगनारविन्दं सुरभि अरविन्दत्वात् सरोजारविन्दवत्’ इत्यस्यापि साधकत्वापत्तिः । म्लानारविन्दे व्यभिचारेण तत्र व्याप्तेरेवाभावात् । नन्वथापि ‘नृशृङ्गमस्ति शृङ्गत्वाद् गोशृङ्गवत्’ इत्यस्यापि साधकत्वप्रसङ्ग इति चेन्न । प्रमाणबाधितत्वात् । शृङ्गशब्दो हि महतः शिरस्संयुक्तस्य अवयवविशेषस्य वाचकः । तस्य च प्रत्यक्षेण नास्तिताया एवावधारणादिति । यथोक्तं

दोषो व्याहतिरेवास्ति नृशृङ्गास्तित्वसाधने । इत्यादि ।

एतेन एतदपि परास्तम् ‘अप्रामाणिकस्य प्रमाणाङ्गताऽसम्भवेन असदाश्रयस्य हेतोर् व्याप्त्यनुपपत्त्या च असदाश्रयस्यानुमानस्य दुष्टत्वम्’ इति । अप्रामाणिकस्यापि निषेधरूपं साध्यं हेतुं च प्रत्याश्रयत्वे निषेधरूपव्यवहार-भाजनत्वे निषेधसाधकप्रमाणाङ्गत्वे च बाधकाभावस्योक्तत्वात् । असदाश्रयेऽपि हेतौ व्याप्तेरविकलत्वाच्च । अतोऽचेतनत्वानुमानं निर्दोषमेव इत्यास्तां प्रपञ्चः ।

------------------------------------------------------------------------

एवम् असत्यपि साध्यस्य प्रसिद्धत्वे प्रयोजिका व्याप्तिरस्त्येव

### **प्रमाणलक्षणटीका**

एवम् असत्यपि साध्यस्य प्रसिद्धत्वे प्रयोजिका व्याप्तिरस्त्येव ‘जीवच्छरीरजातं सात्मकं प्राणादिमत्वात्’ इत्यादौ दर्शनात् । अतो न साध्यासिद्धिर्दूषणमिति ॥

### **प्रमाणलक्षणटीकाभावदीपः**

॥ जीवच्छरीरजातमिति ॥ सर्वस्य सात्मकस्य पक्षत्वान् न साध्यप्रसिद्धिरत्रेति भावः । विस्तरस्तु सुधातर्कताण्डवयोः ।

### **प्रमाणलक्षणटीकावाक्यार्थकौमुदी**

॥ एवमसत्यपि साध्यस्य प्रसिद्धत्व इति ॥ नन्वेवं ‘विश्वं सदसद्विलक्षणं बाध्यत्वात्’ इत्यादेरपि साधकत्वापत्तिरिति चेन्न व्याहत्यैव दुष्टत्वात्। यथोक्तम्

अन्यत् सदसतोर्विश्वमिति च व्याहतेरमा । इति ।

ननु च साध्यरूपविशेषणाप्रसिद्धौ तत्सन्देहानुपपत्त्या पक्षत्वानुपपत्तेर् हेतोः पक्षधर्मत्वानुपपत्तिरिति चेन्न । हेतोः पक्षधर्मत्वासिद्धिस्तदा स्याद् यदि धर्मी वा हेतोस्तद्धर्मत्वं वा न स्यात् । सन्देहाभावेन पक्षत्वानुपपत्त्या पक्षधर्मत्वाभावे तु स्वार्थानुमानविशेषविलोपः स्यात् । यदा हि ‘यो धूमवानसावग्निमान्’ इति गृहीतव्याप्तिको गिरिशिखरे धूमं सहसैव पश्यन् व्याप्तिं स्मरति तदा उत्पद्यत एव तस्यानुमितिः । न च तस्याग्निसन्देहोऽस्ति । यदा च आप्तवचनाद् विनिश्चिताग्नि-सम्बन्धः पर्वतं प्रत्यासीदन् धूममेव अवलोकयति तदा तस्य विना सन्देहेन अग्न्यनुमितिर्भवत्येव । न हि सामग्री बुद्धिमती । येन यन्मया कर्तव्यं तदन्येन कृतमिति पर्यालोच्योदासीत ।

नापि पदार्थानुमाने सन्देहनियमः । विपर्यस्तस्यापि प्रतिवादित्वोपपत्तेः । किं च विदिततत्वोऽपि यदा परपरीक्षार्थं प्रमाणं पृच्छति तदा प्रयुक्तमनुमानममानं स्यात् सन्देहाभावात् । तस्मात् ‘सन्दिग्धसाध्यः पक्षः’ इत्याद्याः प्राचां वाचः सम्भावनाभिप्रायाः । परमार्थतस्तु अनुमितिविशेष्यः पक्षः । अतः सन्देहाभावे पक्षत्वानुपपत्याभावान् नाप्रसिद्धसाधने पक्षधर्मत्वानुपपत्तिरूपो दोष इति । किं च साध्याप्रसिद्ध्या यत्र हेतोः पक्षधर्मत्वासिद्धिरुच्यते तत्र व्याप्त्यादीतराङ्गसाकल्यम् अस्ति न वा ? न चेत् तत एवानुमानं दुष्टं किं साध्याप्रसिद्ध्या ? यद्यस्ति तदा अप्रसिद्धस्यापि साधने को दोषः ? यथोक्तम्

असिद्धसाधने दोषः को व्याप्तिर्यदि विद्यते । इति ।

नन्वथापि प्रतिज्ञावाक्यस्य अविदितपदार्थकत्वेन अबोधकत्वापत्तिर् इति चेन्न । वादिना तदर्थस्य व्युत्पाद्यत्वादिति संक्षेपः ॥ जीवच्छरीरं सात्मकमिति ॥ नन्वत्र कथं साध्यस्याप्रमिद्धत्वं सामान्यतः प्रसिद्धिविधानात् । हि ‘इच्छादयः क्वचिदाश्रिता गुणत्वाद् रूपवत्‘यश्चेच्छादीना-माश्रयः स एवात्मा इति सामान्येन आत्मतया सिद्धौ तत्सम्बन्धो जीवच्छरीरस्य केवलव्यतिरेकिणा साध्यत इति चेन्न । भवेदेतद् यद्ययं केवलव्यतिरेकिण्युक्तिविशेषः कार्य इत्यत्र नियामकं स्यात् । न चैतदस्ति । तथा हि, किमनेन उक्तिविशेषेण केवलव्यतिरेकि साध्यम् अन्वयितां नीयते ? उत न ? इति वक्तव्यम् । नाद्य उक्तेरर्थतथात्वपरिवर्तकत्वाभावात् । न हि सहस्त्रेणाप्युक्तीनां नरो वानरीकर्तंु शक्यते । शक्यत्वे वा केवलव्यतिरेकिप्रामाण्यं त्यक्तं स्यात् । न द्वितीयः । यदि उक्तिविशेषेणापि लिङ्गं केवलव्यतिरेकिसाध्यसाधक-मेव नान्वयितामापाद्यत इतीष्यते तदाऽयमुक्तिविशेषः केन मानेन कर्तव्यतया ज्ञायते ? न केनापि । यथोक्तम्

अप्रसिद्धस्य साध्यस्य साधकत्वं यदेष्यते ।

लिङ्गस्योक्तौ विशेषोऽयं केन मानेन गम्यते ॥ इति ।

नन्वस्त्येवोक्तिविशेषस्य कर्तव्यतायां नियामकम् । तथा हि, यद्यपि अयमुक्तिविशेषो न व्यतिरेकिणमन्वयिनं करोति तथापि व्यतिरेकव्याप्तिस्तावत् साध्यसिद्ध्यङ्गम् । तथा च तद्ग्रहोऽवश्यम्भावी । व्यतिरेकश्च प्रतियोगिप्रतीत्यधीन-प्रतीतिक एव । प्रतियोगिनौ च लिङ्गसाध्यधर्मौ । तत्र लिङ्गं पक्षे प्रतीतमेव । साध्यधर्मश्च न पक्षे प्रतीतो नाप्यन्यत्र । तत्कथं व्यतिरेकयोर्व्याप्तिर्गृह्यतां ? एतैस्तु उक्तिविशेषैः कथं चित् प्रतियोगिनः साध्यधर्मस्य बुद्धिस्थतायां सत्यां सुकरो व्याप्तिग्रहः स्याद् इति चेन् न । प्रत्यक्षेण उपदेशेन वा असाधारणौ धर्मौ एकत्रोपलब्धवतस् ततोेऽन्यत्र सर्वत्रापि तदभावोपलम्भसम्भवे व्यतिरेकेण व्याप्तिग्रहस्तावद् वादिनः सुकर एव । प्रतिवादिनोऽपि वादिवाक्यावगतप्रतियोगिनस् तदभावावगमसम्भवाद् व्यतिरेकव्याप्तिग्रहः सम्भवत्येवेति किमेताभिः क्लिष्टकल्पनाभिः ? किं च प्राणादिमत्वहेतावपि यद् यत्कार्यवत् तत् तत्कारणवद् यथा अङ्कुरवती भूमिर्बीजगर्भा इति सामान्यव्याप्तिसम्भवात् किमर्थं व्यतिरेकयोर् व्याप्तिराश्रयणीया ? इति भावः । यथोक्तं यथानुभवमेवैतन्नाङ्गीकार्यं कुतस्तदा । इति ।

### **प्रमाणलक्षणटीकाविवरणम्**

॥ वन्ध्यासुत इति ॥ ननु वंध्यासुतस्य धर्मिण एवाभावात् कथं तत्रवत्कृत्वा भावः साध्यत इति चेन्न । केषांचिद्रूपादीनां धर्माणां धर्मिसत्ता-सापेक्षत्वेऽपि प्रतियोगित्वादीनां धर्माणां तदनपेक्षणात् । न चैवं गगनारविन्दं सुरभि अरविन्दत्वादित्यस्यापि सदनुमानत्वापत्तिः । तत्र व्याप्तेरेवाभावाद् अरविन्दमात्रे सुरभित्वाभावेन व्यभिचारात् । तथा च दोषान्तरा संकीर्णोदाहरणा-भावादाश्रयासिद्धेर्न दूषणत्वम् ।

॥ सात्विकमिति ॥ यद्यप्यत्र साध्यं प्रसिद्धमेव । सात्विकत्वं नाम इच्छासमवायिकारणसंयोगावच्छेदकत्वम् । तथा च संयोगासमवायीकारणका-त्मविशेषगुणत्वाज् ज्ञानवदिति । संयोगासमवायीकारणत्वे सिद्धे इच्छासमवायिकारणः संयोगः किंचिदवछिन्नः । सयोगत्वाद् इत्यनुमानेन यदवच्छिन्नत्वं संयोगस्य पर्यवश्स्यति तदेव सात्मकत्वमिति सिद्धिसंभवात् । तथाऽपि सामान्यत एव न तु विशेषः । सामान्यतः प्रसिद्धिर् अन्यस्मिन्नपि साध्यप्रसिद्धिसंभवस्तस्मात् साध्यप्रसिद्धिपक्षादन्यत्र साध्यस्य निश्चय एव । अत एव ततः प्राक् साध्यस्य प्रसिद्धिरिति पूर्वं व्याख्यातम् ।

नन्वेवं व्यधिकरणासिद्धस्य दूषणत्वाभावे पूर्वं दूषणत्वोक्तिरयुक्तेति चेन्न । परमताभिप्रायेण तस्योक्तत्वात् । यद्वा व्याप्त्यभावे व्यधिकरणासिद्धो दूषणमिति तत्रोक्तम् । अत एव तत्र शब्दो नित्यः घटस्य कृतकत्वादित्येवोदाहरणम् । न ह्यत्र व्याप्तिरस्ति । अत्र च व्याप्तिसत्वे व्यधिकरणासिद्धो दूषणमित्युच्यते । अत एवात्र चंद्रोदयादिनेत्युक्तम् । चंद्रोदयस्य समुद्रवृद्धिव्याप्तिसत्वादिति बोद्ध्यम् ।

------------------------------------------------------------------------

तथा असत्यपि साध्यसाधनयोरेकाधिकरणत्वे प्रयोजिका व्याप्तितरस्त्येव

### **प्रमाणलक्षणटीका**

तथा असत्यपि साध्यसाधनयोरेकाधिकरणत्वे प्रयोजिका व्याप्तितरस्त्येव । चन्द्रोदयादिना समुद्रवृद्धि्याद्यनुमान-दर्शनात् । अतो न व्यधिकरणासिद्धिरपि दूषणमिति ।

### **प्रमाणलक्षणटीकावाक्यार्थकौमुदी**

॥ असत्यपि साध्यसाधनयोरेकाधिकरणत्व इति ॥ ननु ‘व्यधिकरणस्यापि हेतोः साधकत्वाङ्गीकारे आत्मा अनित्यः काकस्य कार्ष्ण्यात्, इत्ययमपि हेतुः साधकः स्यात्’ इत्यतिप्रसङ्गइति चेन्न । काकस्य कार्ष्ण्ये अनित्यत्वनिरूपितव्याप्त्यभावादेव असाधकत्वम् । न तु व्यधिकरणत्वात् । अतो नातिप्रसङ्गः ।

कुत एतत् ? इति चेत् । व्याप्त्याद्यङ्गसाकल्ये व्यधिकरणत्वमात्रेण असाधकत्वस्य क्वाप्यदर्शनात् । प्रत्युत व्याप्त्यादिसम्पत्तिमता व्यधिकरणेन चन्द्रगतेन उदयेन समुद्रगतवृध्द्यनुमानदर्शनात् । ननु व्याप्त्याद्यङ्ग साकल्ये व्यधिकरणत्वमात्रेण असाधकत्वं ‘शब्दोऽनित्यो घटस्य कृतकत्वात् ‘इत्यादौ दृष्टमिति चेन्न । अत्रापि व्याप्त्यभावादेव असाधकत्वम् । न तु व्यधिकरणत्वात् । तथा हि, घटस्य इत्येेतत् हेतुविशेषणत्वेन विवक्षितं न वा ? । आद्ये वैयर्थ्यम् । द्वितीये कथं व्याप्त्यभावेनासाधकत्वं ? कृतकत्वे अनित्यत्वनिरूपितव्याप्तेः सद्भावात् । ननु व्यधिकरणस्य पक्षधर्मता नास्तीति चेत्, मा भूत् । तन्नियमस्य निर्निबन्धनत्वात् । तथा सति साध्यस्य नियतदेशता कथं सिध्येत् ? व्याप्तस्वभावादिति वदामः ।

ननु ‘समुद्रो वृध्दिमान् चन्द्रस्योदितत्वात्’ इति व्यधिकरणस्थले सामानाधिकरण्यगर्भा व्याप्तिरेव नास्तीति कथं तत्स्वभावादपि नियतदेशतासिद्धिः ? इति चेन्न । अविनाभावमात्रस्य व्याप्तित्वात् । अविनाभावरूपा व्याप्तिश्च ‘यत् कृतकं तत अनित्यम्’ इति सामानाधिकरण्यगर्भैव कृतकत्वानित्यत्वयोर्दृष्टेति कृतकत्वं स्वाश्रय एव अनित्यत्वं गमयति । एवं चन्द्रोदयो व्यधिकरणयैव समुद्रवृद्ध्या व्याप्त इति तां गमयति । यथा च
सामानाधिकरण्येऽप्यस्ति प्रदेशादिनियमस् तथा वैयधिकरण्येऽपीति को दोषः ? तस्मात्’ इत्यपि व्याप्तिसम्भवाद् व्याप्त्यनुरोधेनैव हेतुना साध्यसिद्धेरावश्यकतया पक्षधर्मताया अनावश्यकत्वाद् युक्तं व्यधिकरणस्यापि साधकत्वमिति सर्वमवदातम् ।

------------------------------------------------------------------------

असदाश्रयस्य साधकत्वं न’ इत्यपि व्याप्तिं विना कथं निवार्यते ?

### **प्रमाणलक्षणटीका**

असादाश्रयस्य हेतोर्व्याप्त्यनङ्गीकारे बाधकं चाह

## प्रमाणलक्षणम्

***‘असदाश्रयस्य साधकत्वं न’ इत्यपि***

***व्याप्तिं विना कथं निवार्यते ?***

असदाश्रयस्य साधकत्वं न’ इति ब्रुवंस्तत्र किञ्चित् प्रमाणमाचष्टे न वा । न द्वितीयाः । प्रमाणं विना अर्थसिद्धे-रभावात् । आद्ये न तावत् प्रत्यक्षमागमो वा तत्रास्ति । अतोऽनुमानमेव वाच्यम् । तत् किमसत् तदाश्रयं हेतुं वा पक्षीकृत्य प्रवर्तते ? उभयमप्यसदाश्रयं स्यात् । सतो ऽसद्धर्म-त्वानङ्गीकारात् । तत्र प्रष्टव्यं, तस्य व्याप्तिरस्ति न वा ? इति। नाद्यः सर्वत्रापि तत्प्रसङ्गात् । द्वितीये ‘असदाश्रयस्य साधकत्वं न’ इति निवारणं न स्यात् । अव्याप्तस्य साधनबाधना-नङ्गत्वादिति ।

### **प्रमाणलक्षणटीकाभावदीपः**

असदाश्रयस्य हेतोरिति बहुव्रीहिः । एवमग्रेऽपि ॥ असत्तदाश्रयं हेतुं वेति ॥ वन्ध्यासुतो नानुमानाङ्गम्, तदाश्रिताचेतनत्वहेतुर्वा न साधको ऽसत्वात्, असदाश्रयत्वाद् इति वा प्रवर्तत इत्यर्थः ।

॥ उभयमपीति ॥ प्रमाणमित्यर्थः ॥ सर्वत्रापीति ॥ ‘वन्ध्यासुतो न वक्ता अचेतनत्वात्’ इत्यादावपीत्यर्थः । मूलवाक्यार्थमाह ॥ द्वितीय इत्यादिना॥

### **प्रमाणलक्षणटीकावाक्यार्थकौमुदी**

॥ तत्रास्तीति ॥ असदाश्रयस्य साधकत्वं नास्तीत्यस्मिन्नर्थ इत्यर्थः ॥ असदाश्रयं हेतुं वेति ॥ असन् य आश्रयस् तस्य साधकत्वं नास्ति असदाश्रयः साधनाङ्गं न भवतीति यावत् । इत्येवम् असदाश्रयमेव पक्षीकृत्य साध्यते उत असदाश्रयो हेतुः साध्यासाधक इति असदाश्रयं हेतुं वा पक्षीकृत्येत्यर्थः ।

ननु हेत्वाश्रयस्य असत्त्वेऽपि पक्षीभूतस्य हेतोः सत्त्वमेव किं न स्यात् ? इत्यत आह ॥ सत इति ॥ तथा च आश्रयस्यासत्त्वे असदाश्रयत्वविशिष्टो हेतुरप्य-सन्नैव । विशेषणस्य असत्त्वे तद्विशिष्टस्य हेतोरपि असत्वादिति भावः । पररीत्यैतदुक्तम् । स्वमते तु प्रतियोगित्वज्ञेयत्वादेः सतोऽपि असद्धर्मत्वाङ्गीकारादिति ज्ञातव्यम् ॥ तस्येति ॥ असदाश्रयस्य साधकत्वाभावसाधकं यद् असदाश्रयपक्षकम् असदाश्रयहेतुपक्षकं वा अनुमानं तस्येत्यर्थः ॥ सर्वत्रापीति ॥ ‘वन्ध्यासुतो न वक्ता’ इत्याद्यसदाश्रयपक्षकानुमानजातेष्वपीत्यर्थः ।

॥ असदाश्रयस्येति ॥ असदाश्रयकस्य हेतोः साधकत्वनिराकरणं न स्याद् व्याप्त्यभावादिति भावः । ननु व्याप्त्यभावेऽपि साधकत्वनिवारणं कुतो न स्यात् ? इत्यत आह ॥ अव्याप्तस्येति ॥ व्याप्तिरहितस्येत्यर्थः ।

### **प्रमाणलक्षणटीकाविवरणम्**

॥ तत्किमिति ॥ असन्न साध्यसाधनादिधर्मवान् असत्वाद् असदाश्रये हेतुर्वा साध्यासाधको ऽसदाश्रयत्वादित्यर्थः । न चाश्रयस्यासत्वेऽपि हेतोः सत्वमेव किं न स्यादित्यत आह ॥ सत इति ॥ यद्यप्यत्र सत एवासत्वस्य असद्धर्मत्वं स्वेनाङ्गीकृतमिति सतो सद्धर्मत्वाभावोक्तिरयुक्तेति भाति । तथापि परमतानुसारेण परं प्रति इयमुक्तिः परेण च तस्य सत्वरूपत्वं नाङ्गीकृतमतो न विरोध इति हृदयम् ।

॥ सर्वत्रेति ॥ वंध्यासुतो न वक्ता इत्यादावित्यर्थः ॥ द्वितीय इति ॥ विमतो हेतुःसाध्यासाधको ऽसदाश्रयत्वाद् इति असदाश्रयत्वेन साधकत्वनिवारणमपि न स्याद् व्याप्त्यभावादित्यर्थः । मास्तु व्याप्तिः साधकत्वनिराकरणं तेन किं न स्यादित्यत आह । अव्याप्तस्येति ।



------------------------------------------------------------------------

नन्वसतो निर्धर्मकत्वेन साध्यसाधनाश्रयत्वानुपपत्तेः कथमसदाश्रयो हेतुः साधकः स्यात् ?

### **प्रमाणलक्षणटीका**

नन्वसतो निर्धर्मकत्वेन साध्यसाधनाश्रयत्वानुपपत्तेः कथमसदाश्रयो हेतुः साधकः स्यात् ? इत्यत आह ॥ असदाश्रयस्येति ॥

अत्र व्याप्तिरिति तद्वतोः साध्यसाधनयोराश्रयत्व-मुपलक्ष्यते । प्रागपिर्हेतुसमुच्चये अत्रासद्विषयव्यवहारान्तरा-नुपपत्तिं समुच्चिनोति ।अन्यत्समानम् ।

### **प्रमाणलक्षणटीकाभावदीपः**

तदेव वाक्यम् अन्यथापि अवतार्य व्याचष्टे ॥ असतो निर्धर्म-कत्वेनेति ॥ आश्रयत्वमुपलक्ष्यत इति ॥ असदाश्रयस्य साधकत्वं नेत्यपि व्याप्तिमत्साध्यसाधनाश्रयत्वम् असतो विना साधकत्वं कथं निवार्यते ? इति वाक्यव्यक्तिरित्यर्थः । ‘असत् साध्यसाधनाश्रयो न भवति निर्धर्मकत्वात्’ इति त्वदीयसाध्यसाधनाश्रयत्वम् असतो ऽनङ्गीकृत्य कथम् असतः साधकत्वं निवार्यते निर्धर्मकत्वहेतुना ? इति भावः ।

नेत्यपि इति अपिपदसमुच्चयमाह ॥ प्रागिति ॥ पूर्वयोजनायां व्याप्तिं विना हेतुं च विनेति समुच्चये अपिशब्दः । अत्र द्वितीययोजनायाम् असतो निर्त्धर्मकत्वान् न साधनाद्याश्रयत्वमिति चेन्मन्यसे तर्हि न केवलं त्वदीय-निर्धर्मकत्वादिहेतुसाध्याश्रयत्वानुपपत्तिर् अपि तु असन्नास्ति, असतो न साधनाश्रयत्वम् इत्यसद्विषयव्यवहारान्तरानुपपत्तिरित्यर्थः । निषेधप्रतियोगित्वादेर् असत्यभावादिति भावः ॥ अन्यदिति ॥ अवशिष्टं वाक्यं पूर्वयोजनया समयोजन-मित्यर्थः ।

### **प्रमाणलक्षणटीकावाक्यार्थकौमुदी**

॥ साध्यसाधनाश्रयत्वानुपपत्तेरिति ॥ साध्यधर्माश्रयत्वा-नुपपत्तौ बाधितविषयत्वं साधनधर्माश्रयत्वानुपपत्तौ स्वरूपासिद्धत्वमिति भावः

॥ कथमिति ॥ तथा च ‘असदाश्रयो हेतुः साध्यसाधको न भवति बाधित-विषयत्वात् स्वरूपासिद्धत्वाच्च’ इत्यनुमानमुक्तं भवति ॥ आहेति ॥ स्वन्यायेन विरोधमाहेत्यर्थः । अस्यां योजनायां व्याप्तिरित्यस्य स्वारस्याभावादाह ॥ व्याप्तिरितीति ॥ तद्वतोर् व्याप्तिमतोर् व्याप्तिनिरूपकयोरिति यावद् इति लक्षणा-बीजशक्यसम्बन्धोपपादनायोक्तमिति ज्ञातव्यम् । तथा च असदाश्रयो हेतुः साध्यसाधको न भवति बाधितविषयत्वात् स्वरूपासिद्धत्वाच्च इत्येवम् असदाश्रयस्य हेतोः साधकत्वं नेत्येतद् व्याप्तिं विना तन्निरूपकसाध्यसाधनधर्मयोराश्रयत्वं विना कथं निवार्यते ? इति मूलार्थ इत्युक्तं भवति । एवं च अस्मिन्नप्यनुमाने पक्षीभूते असदाश्रयहेतौ असाधकत्वबाधितविषयत्वादिरूपसाध्यसाधनाश्रयत्वमवश्यं वक्तव्यमेव । अन्यथा अत्रापि बाधाद्यापत्तेरिति स्वन्यायविरोध इत्याशयः ।

योजनाद्वयेऽपि अपिशब्दार्थमाह ॥ प्रागपिरिति ॥ प्राक् पूर्वयोजनायां ‘असदाश्रयस्य साधकत्वमस्ति इत्यत्र व्याप्तिसद्भावरूपं साधकम् असत्यपि इति वाक्येनोक्तम् । तदनङ्गीकारे बाधकरूपहेतुसमुच्चयार्थो ऽपिशब्द इत्यर्थः । अत एव ‘बाधकं चाह’ इत्यवतारितमिति ध्येयम् इत्याहुः । तथात्वे प्रागपिर्बाधकसमुच्चय इति वक्तव्यतया हेतुपदास्वारस्यं द्रष्टव्यम् ।

सम्प्रदायस्तु असदाश्रयस्य साधकत्वं नेति व्याप्तिं विना अपिशब्दात् हेतुं विना कथं निवार्यत । इत्येवम् अपिशब्दो ्नहेतुसमुच्चायक इत्यर्थः । तथा च असदाश्रयस्य साधकत्वं न इत्यत्र कश्चिद्धेतुर्वक्तव्यः । स तु नास्तीति भावः । अत एव टीकाकारैर् अनुमानमेव वाच्यम् इत्यादिना सामान्येनैवोक्तम् । न तु हेतुर्व्यवहृत इति ध्येयम् । अथ एवैतद्दूषणपरिहाराय नन्वसतो निर्धर्मकत्वेन साध्यसाधनाश्रयत्वानुपपत्तेर् इति हेतुराशङ्गित इत्यवधेयम् । अत एव द्वितीययोजनायाम् अपिशब्दस्य हेतुं विना इत्यर्थो न सम्भवति ‘असदाश्रयस्य हेतोः साधकत्वं न’ इत्यत्र साध्यसाधनरूप-धर्मानाश्रयत्वरूपहेतोः परेण कथितत्वात् । अत आह ॥ अत्रेति ॥ द्वितीययोजना-यामित्यर्थः । व्यवहारान्तरं व्यवहारविशेषः । तथा च अस्यां योजनायाम् अपीत्यस्य किंञ्च इत्यर्थो द्रष्टव्यः । एवं च असतो निर्धर्मकत्वे व्यवहारविषयत्वादि धर्माश्रयत्वाद्यभावस्याप्यापत्त्या ‘शशविषाणम् असत्’ इत्यादिव्यवहारविशेषोच्छेद-प्रसङ्ग इति
भावः । एवं च निर्धर्मकत्वस्य सिद्धत्वे बाधितविषयत्वादित्वरूपहेतु-साधकाभावेन तेन असदाश्रयस्य हेतोरसाधकत्वसाधनमनुपपन्नम् इति हृदयम् ।

॥ अन्यत्समानमिति ॥ असदाश्रयो हेतुः साध्यसाधको न बाधितविषय-त्वात् स्वरूपासिद्धत्वाच्च इत्यत्र प्रष्टव्यम् , पक्षीभूते असदाश्रये हेतौ असाधकत्व-रूपसाध्यं बाधितविषयत्वादिरूपो हेतुश्च अस्ति न वा इति । यद्यस्ति तर्हि अनेनैव न्यायेन सर्वत्र ‘वन्ध्यासुतो न वक्ता’ इत्याद्यसदाश्रयपक्षकाचेतनत्वाद्यनुमानेष्वपि पक्षे साध्याद्याश्रयत्वोपपत्तेः साधकत्वं प्राप्तमेव । यदि नास्ति तर्हि बाधाद्यापत्त्या असदाश्रयस्य साधकत्वं नेति निवारणं न स्याद् इत्युपपादनं समानमित्यर्थः ।

### **प्रमाणलक्षणटीकाविवरणम्**

परपक्षे बाधकरूपत्वाभावेन व्याप्तिं विनेत्यस्यास्मिन्पक्षे-नुपयुक्तत्वाद् व्याप्तिपदेन व्याप्तिमत्साध्यसाधनाश्रयत्वमुपलक्षणीयमिति भावेनाह ॥ अत्रेति ॥ तद्वतोरिति संबन्धोक्तिः ।

नन्वेवमस्य परपक्षे बाधकरूपत्वाभावे अपिशब्दो व्यर्थ इत्यत आह ॥ प्रागपिरिति ॥ असत्यपि व्याप्तिरस्त्येवेत्युक्तासदाश्रयसाधकेन साध्यसाधकेन सह असदाश्रयस्येत्युक्तासदाश्रयस्य साधकत्वाभावे बाधकस्य समुच्चयार्थं पूर्वव्याख्याने अपिशब्दः । न केवलमसदाश्रयस्य साधकत्वेसाधकसद्भावो ऽपि तु तस्यासाधकत्वे बाधकं चास्तीति ॥ अत्रेति ॥
स्वपक्षेऽनुपपत्तिपरिहारार्थत्वेन व्याख्याने सदाश्रयस्य साध्यासाधकत्वे असाधकत्वादिधर्माश्रयत्वं न स्यात् । तस्यापि धर्मत्वात् । न केवलं तावन्मात्रमपि तु असद्विषयकं व्यवहारान्तरमपि न स्याद् असदिति व्यवहारो न स्यादिति यावत् । व्यवहारविषयत्वस्यापि धर्मत्वादिति अपिशब्दार्थ इति भावः ॥ अन्यत्समानमिति ॥ उपपादनप्रकारसमान इत्यर्थः।

[Load More](javaऽcriptःvoid(0))
