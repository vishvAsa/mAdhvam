+++
title = "०४ चतुर्थः पादः"
upstream_url = "https://dvaitavedanta.in/category-details/15046/564/satara/3-naya/taka-t/catara/catara"
+++
## संपद्याधिकरणम्

**अथ चतुर्थः पादः**

**संपद्याधिकरणं ञ्ब्–४–१**

## **न्यायविवरणम्**

न च ‘एतं सेतुं तीर्त्वा’ इत्यत्रातिक्रमोक्तेर्मुक्तो ब्रह्म तीर्त्वा गच्छति । तरतीति सामान्यप्रतीतेः । ब्रह्म तीर्त्वेदं गच्छतीति विशेषानुक्तेः । ‘इमां घोरामशिवां नदीं तीर्त्वा ब्रह्म सम्पद्यते’ इति विशेषोक्तेश्चैतं सेतुं प्रत्यन्यत्तीर्त्वेत्यन्यथोपपत्तेः ॥ १ ॥

### **भावबोध**

भोगप्रतिपादकैतत्पादान्तर्गताधिकरणपूर्वपक्षसिद्धान्त-न्याया अनुव्याख्यायां सङ्ग्रहणोक्ताः ।

अतिक्रमोक्तिः कृतिरर्थलाभः परा गतिः पारगतिस्तदोकः ।

समस्तकार्यं वशिता च विश्वसम्भावनायुक्तयस्त्वन्यपक्षे ।

सामान्यरूपं प्रतिभानमुक्तिराश्चर्यता कृत्रिमताऽस्तदोषः ।

विशेषक्लृप्तिः कृतनिनिश्रमश्च माहात्म्यमित्येव सुनिर्णयार्थाः ॥

इति ॥

ॐ सम्पद्याविहाय स्वेन शब्दात् ॐ ॥ इत्यत्रार्चिराद्यतिक्रमोक्त्या ब्रह्मणो गम्यत्वोक्त्या च ज्ञानी किं ब्रह्मातिक्रम्य भोगान् भुङ्क्ते अथ तत्समीप एवेति सन्देहे अतिक्रम्यैवेति पूर्वः पक्षः । समीप एवेति सिद्धान्तः । तत्र ‘अतिक्रमोक्तिः’ इत्युक्तपूर्वपक्षन्यायं तत्साध्यप्रदर्शन-पूर्वकं विवृण्वन् प्रतिक्षिपति ॥ न चैतं सेतुमिति ॥ अतिक्रमेत्यतः पूर्वं ब्रह्मेत्युपस्कर्तव्यम् । ब्रह्मणोऽप्यतिक्रमे गम्येनान्येन भवितव्यमित्या-शयेन गच्छतीत्युक्तम् । ननु श्रुतौ समानकर्तृकक्रियाप्रदर्शनार्थं भवतीति श्रूयते । अत एवेदं गच्छतीति वक्ष्यति । एवं चैतं सेतुमिति ब्रह्मणोऽप्यतिक्रमोक्तेर्न तद्गम्यमिति नेति भावः । (अयं च न्यायः ‘अविहाय’ इत्यनेन ब्रह्मणोऽतिक्रमाभावोक्त्या सूचितः ।) तद्धेतुत्वेन ‘सामान्यरूपम्’ इत्युक्तसिद्धान्तन्यायं विवृणोति ॥ तरतीति ॥ तीर्त्वेत्यस्यार्थतो ग्रहणमिदम् । कथमनेन सामान्यप्रतीतिरित्यत आह ॥ ब्रह्म तीर्त्वेति ॥ तर्ह्यनिर्णय इत्यत आह ॥ इमामिति ॥ एतं सेतुं प्रतीति ॥ ‘सेतुश्चापि विधारणात् ।

सितमस्मिन् जगत्सर्वमिति सेतुरितीरितः ।

एतं सेतुं प्रति पुमानन्यत्तीर्त्वा ह्यदोषवान् ॥

इत्युक्तेश्चेति भावः । एवं चैतं सेतुमिति श्रुतेः सामान्यरूपत्वादेतं सेतुं प्रति अन्यत्तीर्त्वेत्यर्थोपपत्तेर्युक्तं तस्य गम्यत्वमिति भावः । (अयं च न्यायः ‘शब्दात्’ इत्यनेन ‘इमां घोराम्’ इति श्रुतिग्राहकेण एतं सेतुं तीर्त्वा इदं गच्छतीति वचनाभावेन सामान्यरूपत्वादिमां घोरा-मिति श्रुत्यनुसारेण एतं सेतुं प्रत्युतान्यत्तीर्त्वेत्यर्थोपपत्तेरिति सूचनेन सूचितः ।) ॥ १ ॥

------------------------------------------------------------------------

मुक्ताधिकरणम्

**मुक्ताधिकरणं ञ्ब्–४–२**

## **न्यायविवरणम्**

न च कृतिमत्वादमुक्त एवोच्यते । स तत्र पर्येतीत्यादौ स्वेन रूपेणाभिनिष्पद्यत इति मुक्तस्य स्पष्टं प्रतिभातत्त्वात् श्रुतौ । स तत्र पर्येतीति श्रुत्यैक्यप्रतीतेश्चैवं-भूतस्यापि प्रकरणत्वं प्रकल्प्य श्रुतिबाधाङ्गीकारे सा श्रुतिरप्येवं विभज्य किं योजयितुं न शक्यत इति श्रुतेरेवाभावप्रसङ्गः । सत्यं ज्ञानमित्यादावपि सत्यमित्यस्यान्नमित्यनेनान्वय इत्यादि-प्रसङ्गात् ॥ २ ॥

### **भावबोध**

ॐ मुक्तः प्रतिज्ञानात् ॐ ॥ इत्यत्र ‘स तत्र पर्येति’ इत्यादिनाऽस्य क्रियाप्रतीतेः श्रुत्युक्तेरुभयथापि सम्भवात् किं मुक्तो न वेति सन्देहे न मुक्त इति पूर्वः पक्षः । मुक्त इति सिद्धान्तः । तत्र ‘कृतिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षि-पति ॥ न च कृतिमत्वादिति ॥ कृतिरत्र क्रिया ग्राह्या । पर्येतीति श्रुत्यानुगुण्यात् । अत एव तत्वप्रकाशिकायां ‘स तत्र पर्येतीत्यादि-नाऽस्य क्रियाप्रतीतेः’ इत्युक्तम् । न च कृतिमत्वेऽपि मुक्तत्वं किं न स्यादिति वाच्यम् । न हि क्रियावत्त्वं कृतकृत्यस्य मुक्तस्योपपद्यत इति मुक्तत्वे क्रियावत्त्वमेव न स्यादिति भावः । एवं च कृतिमत्वाच्छ्रु-त्युक्तस्यामुक्तत्वेन मुक्तस्य भोगासम्भव इति नेति भावः । (अयं च न्यायः ‘तत्र पर्येति’ इति श्रुत्युक्तस्य मुक्तत्वस्य विधायकेन मुक्त इत्यनेन स तत्र पर्येतीति क्रियावत्त्वविधानादमुक्त एव सर्वत्रोच्यत इति सूचनेन सूचितः ।) तद्धेतुत्वेन ‘प्रतिभानम्’ इत्युक्तसिद्धान्तन्यायं विवृणोति ॥ स्वेन रूपेणेति ॥ इति श्रुतावित्यन्वयः । यद्वेति पूर्ववाक्येन । श्रुतौ– स तत्र पर्येतीत्यस्यामित्यर्थः । ननु स एष सम्प्रसूतोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभि-निष्पद्यत इति निर्गुणब्रह्मोपासकस्य स्वरूपाविर्भावाभिवायकमिदं प्रकरणान्तरम् । स तत्र पर्येतीत्यत्र तु पूर्वोक्तसगुणप्रतिपादकदहर-विद्योपासको भोगवत्त्वेनोच्यते । स चाऽमुक्त एव । तथा परं ज्योतिरित्यस्य स तत्र पर्येतीत्यस्माद्भिन्नप्रकरणत्वात्कथमनेन वाक्येन तद्वाक्योक्तभोगवतः स्पष्टतया प्रतिभानमित्यत आह ॥ स तत्रेति ॥ स तत्र पर्येतीत्यस्य परं ज्योतिरिति पूर्वश्रुत्यैक्यस्यैकविषयत्वस्य प्रतीतेरित्यर्थः । ‘स्वेन रूपेणाभिनिष्पद्यते स उत्तमः पुरुषः स तत्र पर्येति’ इत्यानुपूर्वीविशिष्टवाक्ये स इति तच्छब्देन स्वेन रूपेणाभि-निष्पद्यत इत्युक्ताविर्भूतस्वरूपमुक्तस्यैव परामर्शः । न तु दूरोक्तदहर-विद्योपासकस्य । अव्यवहितपरामर्शसम्भवे व्यवहितपरामर्शकल्पका-भावादिति भावः । प्रतीतपरित्यागेनाऽन्यथाकल्पने बाधकमाह ॥ एवंभूतस्यापीति ॥ एकवाक्यतया प्रतीतस्यापि । प्रकरणत्वं भिन्नप्रकरणत्वम् । श्रुतिबाधः स तत्रेत्यस्य मुक्तपरत्वापहारः । सा श्रुतिः परं ज्योतिरिति श्रुतिः । विभज्य परं ज्योतिस्तिष्ठतीत्यादि-रूपेण । श्रुतेरेव एकस्मिन्नर्थे प्रमाणतया एकवाक्यतापन्नश्रुतेरेवेत्यर्थः । ततश्चाव्यवहितत्वेनैकवाक्यतया प्रतीतस्यापि ज्ञापकं विना भिन्न-प्रकरणत्वकल्पने एकवाक्यतया सम्प्रतिपन्नस्य परं ज्योतिरुपसम्पद्ये-त्यस्यापि तिष्ठतीत्यादिपदाध्याहारेण भिन्नप्रकरणत्वं कल्पयितुं शक्यत इति श्रुतौ किञ्चिदप्येकार्थतयैकं वाक्यम् एकं प्रकरणमिति न स्यादिति भावः ।

ननु ‘सत्यं ज्ञानमनन्तं ब्रह्मे’त्यादिश्रुतीनां सत्यादिपदानां ब्रह्मपदे-नैकार्थप्रतिपादकतया सामानाधिकरण्यरूपान्वय सम्भवेनैकवाक्य-तापन्नानां विद्यमानत्वात्कथमेकवाक्यतापन्नश्रुतेरेवाभावप्रसङ्ग इत्यत आह ॥ सत्यमिति ॥ न केवलं सा श्रुतिरेव विभज्य योजयितुं शक्यते किं तु सत्यं ज्ञानमित्यत्रापि । एवं व्यवहिताङ्गीकारेण योजना कर्तुं शक्यत इत्यपेरर्थः । अनेन स तत्रेत्यस्य सन्निहितमुक्तपरत्वत्यागेन व्यवहितसगुणोपासकस्य जीवन्मुक्तिप्रतिपादकत्वाङ्गीकारे चातिप्रसङ्ग उक्तो भवति । तथा हि । अन्नमयादिप्रकरणस्य सत्यं ज्ञानमिति मन्त्रवर्णोक्तप्रवचनरूपत्वेन सत्यमित्यस्य ‘येऽन्नं ब्रह्मोपासते’ इत्युक्तान्नमित्यनेनैकार्थप्रतिपादकत्वेन सामानाधिकरण्यरूपान्वयः स्यात् । आदिपदेन ज्ञानमित्यस्य, मन इत्यनेन चाऽनन्तमित्यस्य, आनन्दमित्यनेनोक्तरीत्या सामानाधिकरण्यरूपान्वयः स्यात् । न चेदं तस्येष्टम् । सत्यं ज्ञानमिति मन्त्रस्याखण्डार्थनिष्ठतया ब्रह्मपरत्वेना-न्नमयादिप्रकरणानां च कोशपरत्वेन भिन्नप्रकरणत्वाङ्गीकारादिति पररीत्यैवेदमापादनं द्रष्टव्यम् । सिद्धान्ते त्वेकप्रकरणत्वस्याऽचार्यैरेव ‘मात्रवर्णिकमेव च गीयते’ इति सूत्रार्थतयोपपादितत्वादिति । एवं च स तत्र पर्येतीति श्रुत्युक्तस्य स्पष्टं मुक्तत्वप्रतिभानाद्युक्तो मुक्तस्य भोग इति भावः । (अयं च न्यायः ‘प्रतिज्ञानात्’ इत्यनेन सूचितः ।)

॥ २ ॥

------------------------------------------------------------------------

आत्माधिकरणम्

**आत्माधिकरणं ञ्ब्–४–३**

## **न्यायविवरणम्**

न च परंज्योतिःशब्देनादित्यज्योतिरङ्गीकारे, ‘स तेजसि सूर्ये सम्पन्नो यथा पादोदरस्त्वचा विनिर्मुच्यत एवं हैव स पाप्मना विनिर्मुक्तः’ इत्यादिनैकार्थतेति प्रयोजनम् । ‘अथ किमुच्यते परंज्योतिरित्यात्मैव परं ज्योतिः । स हि परमो द्योतते जीवाच्चाजीवाच्च तस्मादाहुः परं ज्योतिरिति तमेवैष जीवोऽभिसम्पद्य स्वेन रूपेणाभिनिष्पद्यत’ इति तस्यैव परंज्योतिष्ट्वोक्तेः । सावकाशलिङ्गान्निरवकाशश्रुतेरेव बलवत्त्वात्

॥ ३ ॥

### **भावबोध**

ॐ आत्मा प्रकरणात् ॐ ॥ इत्यत्र परं ज्योतिरुप-सम्पद्य स्वेनेति श्रुत्युक्तज्योतिःशब्दवाच्यत्वाविशेषात्किं विष्णुरादित्यो वेति सन्देहे आदित्य इति पूर्वः पक्षः । विष्णुरिति सिद्धान्तः । तत्र ‘अर्थलाभः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च परञ्ज्योतिरिति ॥ एकार्थतेति ॥ स तेजसीति श्रुतिसमाख्यानादादित्याख्यं परं ज्योतिरुपसम्पद्य स्वेन रूपेणाभि-निष्पद्यते प्रारब्धकर्मणा मुच्यत इत्यर्थस्य परं ज्योतिरिति वाक्यस्य वक्तुं शक्यत्वादिति भावः । एवं च परं ज्योतिःशब्दस्यादित्य-परत्वाङ्गीकारे स तेजसीति श्रुत्यैकवाक्यत्वरूपार्थलाभान्न मुक्तस्य ब्रह्मसमीपे भोग इति नेति भावः । (अयं च न्यायो भाष्यानुसारेण सावधारणेन हेत्यनेन परं ज्योतिःशब्देन सूर्य एवोच्यत इति सूचनेन सूचितः ।) तद्धेतुत्वेन ‘उक्तिः’ इत्युक्तसिद्धान्तन्यायं श्रुत्युदाहरण-पूर्वकं विवृणोति ॥ अथेति ॥ परं ज्योतिःशब्दवाच्यत्वं कुत इत्यत उक्तम् ॥ स हीति । द्योतते प्रकाशते । ज्योतिःशब्दस्यापि प्रकाशार्थत्वदिति भावः । जीवाद् ब्रह्मभवादेः, अजीवात् श्रीतत्वात्, जडप्रकृत्यादेश्च परम इत्यनेन सम्बन्धः । निगमयति तस्मादिति । यद्वा हि– यस्मात्तस्मात्परं ज्योतिरित्याहुर् इत्यन्वयः । परंज्योतिरिति परंज्योतिःशब्दवाच्यमात्मानमित्यर्थः । तमात्मानम् । तस्यैवेति श्रुतावात्मैवेत्यवधारणादिति भावः । तर्ह्येकार्थतेति लिङ्गस्य का गतिरित्यत आह ॥ सावकाशेति ॥ लिङ्गात्समाख्यालक्षणादित्यर्थः । तस्य सावकाशत्वं नाम ‘परंज्योति’ इति वाक्यस्य स तेजसीति वाक्यसमानार्थत्वाङ्गीकारेऽपि स तेजसीति वाक्यस्यानुपपत्त्यभावः । उभयोरभिन्नार्थत्वसम्भवात् । श्रुतेरेवेत्येवकारेण जात्यापि बलवत्त्व-माचष्टे । एवं च परंज्योतिःशब्देन ब्रह्मण एवोक्तेर्ब्रह्म प्राप्यैव भोगान् भुङ्क्त इति भावः । (अयं च न्यायः ‘प्रकरणात्’ इत्यनेनान्यप्रकारेणा-न्यस्याप्युक्तिसम्भवान्न प्रकरणमात्रेण निर्णय इति निरवकाशा परञ्ज्योतिःश्रुतिरपि विवक्षिता । तथा च परंज्योतिःशब्देन परमात्मन एवोक्तत्वान्न सूर्यः परंज्योतिःशब्देनोक्त इति सूचनेन सूचितः ।)

॥ ३ ॥

------------------------------------------------------------------------

अविभागाधिकरणम्

**अविभागाधिकरणं ञ्ब्–४–४**

## **न्यायविवरणम्**

न च परमगतित्वादीश्वराभुक्ता अपि भोगा मुक्तौ भवन्ति । ईश्वरस्य स्वत एव पूर्णानन्दत्वादभोगस्यापि सम्भवादिति वाच्यम् ।

पूर्णानन्दः पूर्णभुक्पूर्णकर्ता पूर्णज्ञानः पूर्णभाः पूर्णशक्तिः ।

(पूर्णैश्वर्या) आश्चर्यत्वाद्भगवान्वासुदेवो विरुद्धशक्तिर्न च

दोषस्पृगीशः ॥

इति श्रुत्याश्चर्यतयैव ब्रह्मण उभयोक्तेः । सावकाशोपपत्ति-मात्रान्निरवकाशश्रुतियुक्तोपपत्तेरेव बलवत्त्वात् ॥ ४ ॥

### **भावबोध**

ॐ अविभागेन दृष्टत्वात् ॐ ॥ इत्यत्रोभयथापि सम्भवात्सायुज्यभाग्भिः किं परमात्मभुक्ता एव भोगा भुज्यन्ते उत तदभुक्ता इति सन्देहे तदभुक्ता इति पूर्वः पक्षः । परमात्मभुक्ता एवेति सिद्धान्तः । तत्र ‘परा गतिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च परमगतित्वादिति ॥ परमगतित्वस्या-प्रयोजकत्वपरिहारार्थमुक्तम् ईश्वरस्येति । परमात्मभुक्ता एव मुक्तौ भुज्यन्त इति नियमे ईश्वरस्य नित्यपूर्णानन्दत्वेन कदाचिदभोगस्यापि सम्भवे तदा सञ्जातभोगेच्छानामपि मुक्तानां भोगाभावप्रसङ्गेन मोक्षस्यापुरुषार्थत्वापत्त्या परमगतित्वमेव न स्यादिति भावः । एवं च मोक्षस्य परमगतित्वान्मुक्तेन परमात्माभुक्ता एव भोगा भुज्यन्त इति न तस्य सर्वभोक्तृत्वमिति नेति भावः । (अयं च न्यायः सूत्रस्यापूर्णत्वा-त्पूर्वसूत्रादनुवृत्तेन मुक्तो विभागेन भोगान् भुङ्क्त इति सम्बद्धेन मुक्त इत्यनेन मुक्तेः परमगतित्वमिति सूचितः ।) तद्धेतुत्वेन ‘आश्चर्यता’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ पूर्णानन्द इति ॥ उभयोक्तेःपूर्णानन्दत्वपूर्णभुक्त्वरूपोभयोक्तेरित्यर्थः । तथा च ब्रह्मणः पूर्णानन्दत्वेऽपि पूर्णभुगिति पूर्णभोगस्यापि श्रवणात्कदापि तस्या-भोगाभावेन सञ्जातभोगेच्छानां भोगस्यैव सम्भवेन युक्तं परमात्मभुक्त-भोगभोक्तृत्वं मुक्तानामिति भावः । ननु परमगतित्वयुक्तेस्तर्कसहितत्वेन प्रबलत्वात्कथमुपपत्तिमात्रात्सिद्धान्तनिर्णय इत्यत आह सावकाशेति । परमगतित्वस्य मुक्तानामीश्वराभुक्तभोगभोक्तृत्वाभावेऽपि आवृत्तिशून्य-त्वादिनोपपत्तेरित्यर्थः ॥ श्रुतियुक्तेति ॥ तथा बहुत्वेनापि प्राबल्यमिति भावः । एवं च ब्रह्मण आश्चर्यतयैव पूर्णानन्दत्वेऽपि पूर्णभोग-श्रवणाद्युक्तं मुक्तानां भगवद्भुक्तभोगभोक्तृत्वमिति भावः । (अयं च न्यायो न्यायविवरणानुसारेण विरुद्धशक्तिरित्याश्चर्यतया पूर्णानन्दस्यापि पूर्णभोगस्य दृष्टत्वादित्यर्थकेन ‘दृष्टत्वात्’ इत्यनेन सूचितः ।) ॥४॥

------------------------------------------------------------------------

ब्राह्माधिकरणम्

**ब्राह्माधिकरणम् (चितिम•धिकरणम्) ञ्ब्–४–५**

## **न्यायविवरणम्**

न च पारङ्गतत्वान्मुक्तस्य चिन्मात्रदेहोऽपि नास्तीति वाच्यम् । अकृत्रिमत्वात्तस्य देहस्यानपगमात् । ‘‘अथ विमुक्तस्य चिन्मात्र एव देहो भवति । चिन्मात्राणि करणानि तैरीशानुगृहीतैर्भोगान् भुङ्क्ते’’ इति श्रुतेः ॥ ५ ॥

### **भावबोध**

ॐ ब्राह्मेण जैमिनिरुपन्यासादिभ्यः ॐ ॥ इत्यत्र वादिविप्रतिपत्त्या मुक्तानां भोगो युक्तो न वेति सन्देहे न युक्त इति पूर्वः पक्षः । युक्त इति सिद्धान्तः । तत्र ‘परागतिः’ इत्युक्त-पूर्वपक्षन्यायं विवृण्वन् प्रतिक्षिपति ॥ न च पारङ्गतत्वादिति ॥ पारेत्यतः पूर्वं संसारेति द्रष्टव्यम् । देहोऽपीत्यपिशब्दः जडदेहाभाव-समुच्चये कैमुत्ये वा । न चाप्रयोजको हेतुः । देहवत्त्वे मुक्तत्वस्यैवा-योगादिति भावः । न च मुक्तस्य देहाभावेऽपि न दोष इति वाच्यम् । भोगासम्भवे पुरुषार्थत्वमेव न स्यादिति । एवं च संसारपारगतत्वेन मुक्तस्य शरीराभावेन भोगासम्भवादपुरुषार्थत्वं मुक्तेरिति नेति भावः । (अयं च न्यायः ‘एवमप्युपन्यासात्’ इत्यनेन, ‘स एष एतस्मा-न्मर्त्यात्’ इति मुक्तत्वप्रतिपादकश्रुतिसूचनेन सूचितः ।) तद्धेतुत्वेन ‘अकृत्रिमता’ इत्युक्तसिद्धान्तन्यायं विवृणोति ॥ अकृत्रिमत्वादिति ॥ देहस्य चिन्मात्रस्येत्यर्थः । देहस्येत्यस्य पूर्वत्रोत्तरत्र च सम्बन्धः । अयं भावः । चिन्मात्रस्य जीवस्वरूपस्याकृत्रिमत्वात् । कृत्रिमदेहस्यैव संसारापादकत्वादकृत्रिमचिन्मात्रदेहाङ्गीकारेऽपि न संसारपारगतत्व-रूपमुक्तत्वानुपपत्तिरिति । मुक्तस्य चिन्मात्रदेहादिसद्भावे श्रुतिमाह– अथेति । फलसम्बन्धः स्फुटः । (अयं च न्यायः ‘तदात्मकत्वात्’ इत्यनेन चिन्मात्रदेहस्य मुक्तस्वरूपत्वेनाकृत्रिमत्वाच् चिन्मात्रदेहेन भोगः सम्भवतीति सूचनेन सूचितः ।) ॥ ५ ॥

------------------------------------------------------------------------

सङ्कल्पाधिकरणम्

**सङ्कल्पाधिकरणं ञ्ब्–४–६**

## **न्यायविवरणम्**

न च भगवदोकसि स्थितत्वान्मुक्तस्य तस्या-प्योकस्त्वसाम्येन तत्तदुपायसाध्यभोगसाधनं वाच्यम् । निर्दोषत्त्वात्तदोकसो मुक्तस्य च सङ्कल्पादेवेति श्रुत्यनु-सारेणोपपत्तेः ॥ ६ ॥

### **भावबोध**

ॐ सङ्कल्पादेव च तच्छतेः ॐ ॥ इत्यत्र लोक-दृष्ट्यलौकिकत्वाभ्यां मुक्तभोगः किं तत्तदुपायसाध्यसाधनसाध्य उत सङ्कल्पमात्रसाध्य इति सन्देहे तत्तदुपायसाध्यसाधनसाध्य इति पूर्वः पक्षः । सङ्कल्पमात्रसाध्य इति सिद्धान्तः । तत्र ‘तदोकः’ इत्युक्त-पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च भगवदोकसीति ॥ तस्यापि भगवदोकसोऽपि । ओकस्त्वस्या-प्रयोजकत्वशङ्कानिरासार्थमुक्तम् ओकस्त्वसाम्येनेति । भूम्याद्योक-सेत्यर्थः । अन्यथा लोकविरोधापातादिति भावः । भगवदोकस एवंविधत्वेऽपि मुक्तभोगस्य तत्तदुपपायसाध्यसाधनसाध्यत्वे किमायात-मित्यत उक्तम् ॥ भगवदोकसि स्थितत्वान्मुक्तस्येति ॥ तत्तदुपाय-साध्यं भोगसाधनं यस्य मुक्तस्येति विग्रहः । एवं च मुक्तेरपि संसार-समानधर्मत्वादपुरुषार्थत्वमिति नेति भावः । (अयं च न्यायः भगव-दोकस ओकस्त्वसाम्यान्मुक्तिगतस्य भोगोऽप्रयत्नापेक्ष इति विपक्ष-व्यावर्तकेन चशब्देन सूचितः । तदुक्तं तत्वप्रकाशिकायाम् ‘चशब्दो विपक्षनिवृत्त्यर्थ(व्यावर्तक)तया व्याख्यातः’ इति ।) तद्धेतुत्वेन ‘अस्तदोषः’ इत्युक्तसिद्धान्तन्यायम् अपेक्षितांशपूरणेन विवृणोति ॥ निर्दोषत्वादिति ॥ तदोकसो भगवदोकसः । तथा च भगवदोकस्त्व-साम्येऽपि भगवदोकसो लोकविरोधस्यैवायुक्तत्वान्मुक्तौ भोगस्य सङ्कल्पमात्रसाध्यत्वाङ्गीकारे न लोकविरोधो बाधक इति भावः । बाधकाभावमात्रेण नार्थसिद्धिरित्यतः साधकमाह ॥ सङ्कल्पादेवेति ॥ ‘स यदि पितृलोककामो भवति सङ्कल्पादेवास्य पितरः समुत्तिष्ठन्ती’ति श्रुत्युक्तानुसारेण सङ्कल्पमात्रसाध्यभोगवत्त्वस्योपपत्तेरित्यर्थः । एवं च भगवदोकसो निर्दोषत्वान्मुक्तभोगस्य सङ्कल्पमात्रसाध्यत्वमिति युक्तं तस्य पुरुषार्थत्वमिति भावः । (अयं च न्यायः ‘सङ्कल्पादेव’ इत्यनेन भगवदोकसः सदोषत्वे तत्प्राप्तस्य मुक्तस्य सङ्कल्पादेव कामितप्राप्तिर्न सम्भवतीति सूचनेन सूचितः ।) ॥ ६ ॥

------------------------------------------------------------------------

अनन्याधिकरणम्

**अनन्याधिकरणं ञ्ब्–४–७**

## **न्यायविवरणम्**

न च परगृहगतत्वादस्य राजगृहगतस्येव स्वाधमा अपि कदाचिदीशते । निर्दोषत्वादेव मुक्तस्येश्वरस्य तत्रस्थानां मुक्तान्तराणां च राजदोषवद्दोषासम्भवाद्यथायोग्यमेव स्वीकारोपपत्तेः ।

मुक्तानां पतयो देवा देवानां च प्रजापतिः ।

तस्य विष्णुर्न चैवेदं पारावर्यं विनश्यति ॥ इति श्रुतेः ॥७॥

### **भावबोध**

ॐ अत एव चानन्याधिपतिः ॐ ॥ इत्यत्रोभयथापि सम्भवान्मुक्तः क्लृप्तपतिभ्योऽन्यपतियुक्तो न वेति सन्देहे मुक्तस्याधमा अपि पतयः सन्तीति पूर्वः पक्षः । न सन्तीति सिद्धान्तः । तत्र ‘तदोकः’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च परगृहगतत्वादिति ॥ अप्रयोजकत्वशङ्का-परिहारार्थमुक्तं राजगृहगतस्येवेति ॥ अन्यथा लोकविरोधः स्यादिति भावः । एवं च तदोकसि स्थितत्वान्मुक्तावधमा अपि पतयः सन्तीति मुक्तेः संसारसमानधर्मत्वादपुरुषार्थत्वमिति भावः । (अयं च न्यायः राजगृहगतस्येव भगवदोकोगतस्यापि मुक्तस्य स्वाधमनियम्यत्वमिति विपक्षव्यावर्तकेन चशब्देन सूचितः ।) तद्धेतुत्वेन ‘अस्तदोषः’ इत्युक्तमेव सिद्धान्तन्यायं विवृणोति ॥ निर्दोषत्वादेवेति ॥ मुक्तस्य नियम्यस्य । ईश्वरस्य प्रयोजकस्य । मुक्तान्तराणां प्रयोज्यानां च । राजेति तद्गृहं गतस्य प्रतिहारादीनां चोपलक्षणम् । राजगृहगतस्य स्वाधमनियम्यत्वं राजादीनां दोषवत्त्वाद्युक्तम् । अत्र भगवदोको-गतमुक्तस्य सर्वनियामकेश्वरस्य मुक्तान्तराणां च सत्यसङ्कल्पत्वेन निरस्ताज्ञानविरुद्धकामादिदोषवत्त्वादेव यथायोग्यमेवाधमोत्तमभावा-नतिक्रमेणैव नियम्यनियामकभावस्वीकारोपपत्तेरिति भावः । ननु निर्दोषत्वे प्रमाणमाह मुक्तानामिति । एवं च भगवदोकोगतत्वेऽपि मुक्तस्य निर्दोषत्वादधमनियम्यत्वाभावाद्युक्तं मुक्तेः पुरुषार्थत्वमिति भावः । (अयं च न्यायः ‘अत एव’ इत्यनेन सत्यसङ्कल्पत्वादेव स्वाधमनियम्यत्वं नेति वदता ईश्वरादेः सदोषत्वे सत्यसङ्कल्पत्वमेव न स्यादिति सूचनेन सूचितः ।) ॥ ७ ॥

------------------------------------------------------------------------

अभावाधिकरणम्

**अभावाधिकरणं ञ्ब्–४–८**

## **न्यायविवरणम्**

न च देहभावे तत्कार्यदुःखादिस्तदभावे भोगासम्भव इति दोषः ।

‘देहाभावाच्च भावाच्च निर्भोगित्वं च दुःखिताम् ।

यान्त्यमुक्ता नोभयं च मुक्तानां वशिता यतः ॥’

इति श्रुत्यैव विशेषक्लृप्तेः ॥ ८ ॥

### **भावबोध**

ॐ अभावं बादरिराह ह्येवम् ॐ ॥ इत्यत्र वादिविप्रतिपत्त्या मुक्तानां भोगो युज्यते न वेति सन्देहे नेति पूर्वः पक्षः । युज्यत इति सिद्धान्तः । तत्र ‘समस्तकार्यम्’ इत्युक्तपूर्वपक्ष-न्यायं विवृण्वन् प्रतिक्षिपति ॥ न च देहभाव इति ॥ देहिनो दुःखादिनियमदर्शनादिति भावः । अभिमानसाहित्येनेत्यपि द्रष्टव्यम् । तेन न सुप्त्यादौ व्यभिचारः । न च देहवत्त्वमप्रयोजकम् । ‘न ह वै शरीरस्य सतः प्रियाप्रिययोरपहतिरस्ति’ इति श्रुत्यनुगृहीतत्वात् । तर्हि मास्तु देह इत्यत आह ॥ तदभाव इति ॥ देहरहितस्य भोगा-दर्शनादिति भावः । न च चिच्छरीरब्रह्मदेहाभ्यां भोगः समर्थित एवेति वाच्यम् । चिच्छरीरस्य सुप्त्यादौ विद्यमानस्यापि भोगायतनत्वादर्श-नात् । ब्राह्मेण देहेन सायुज्यभाजां भगवत्प्रवेशदशायामेव गृहवदु-पपत्तावपि तदन्येषामनुपपत्तेरित्यधिकाशङ्कायाः प्रत्यवस्थानादिति भावः । एवं च मुक्तस्य देहाभावे भोगासम्भवाद्देहसद्भावे तत्प्रयुक्त-समस्तकार्यप्राप्त्या मोक्षे दुःखासम्भिन्नसुखाप्राप्त्याऽपुरुषार्थत्वमिति नेति भावः । (अयं च न्यायः ‘प्रदीपवदावेशः’ इत्यनेन यथा प्रदीपो दीपिकादिषु प्रविष्टस्तत्रत्यं तैलमेव भुङ्क्ते न तु कार्ष्ण्यादि तद्वन्मुक्तस्य देहसम्बन्धेऽपि सुखमेव भुङ्क्ते न दुःखमिति दुःखाद्यभावप्राप्तिं समर्थयता सूचितः ।) तद्धेतुत्वेन ‘विशेषक्लृप्तिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ देहाभावाच्चेति ॥ आद्यद्वितीय-चशब्दावितरेतरसमुच्चये । प्रलयादाविति शेषः । दुःखितां चेति चशब्दसम्बन्धः । देहाभावाच्चेत्यादेर्निर्भोगित्वमित्यादिना यथाक्रमं सम्बन्धः । मुक्तस्य निर्भोगित्वं दुःखित्वं च न यान्त्येवेत्येवार्थक-चतुर्थचशब्दसम्बन्धः । मुक्तानां देहसद्भावेन निर्भोगित्वासम्भवेऽपि दुःखं स्यादित्यत आह ॥ मुक्तानामिति ॥ वशिता वश्यप्रकृति-तेत्यर्थः । तथा च मुक्तस्य वश्यप्रकृतित्वेन प्रकृतिवशत्वाभावाद्वश्य-वह्न्यादिपुरुषस्य तद्योगजन्यदुःखाभाववन्मुक्तस्य ब्राह्मदेहाङ्गीकारेऽपि दुःखाभावोपपत्तिरित्यर्थः । एवं च श्रुत्यैव विशेषक्लृप्तेर्युक्तं मोक्षस्य पुरुषार्थत्वमिति भावः । (अयं च न्यायः ‘विकल्पाम्नानात्’ इत्यनेन ‘तथा हि दर्शयति’ इत्यनेन च ‘अथाऽऽनन्दी ह्येवैष भवति’ इत्यादिश्रुत्या सुखमात्रानुभवित्वरूपविशेषस्य क्लृप्तत्वादिति वदता सूचितः ।) ॥ ८ ॥

------------------------------------------------------------------------

जगद्व्यापाराधिकरणम्

**जगद्व्यापाराधिकरणं ञ्ब्–४–९**

## **न्यायविवरणम्**

न च सङ्कल्पादेव समस्तसम्भवात्सृष्ट्यादि-समस्तकार्यसम्भवः ।

व्यापारो जगतो विष्णोर्मुक्तानां तु स्वभोगगः ।

न हि स्वर्णं शुद्धमपि वह्निकार्यकरं भवेत् ।

अयोग्यशक्तितस्त्वेव नाधिकानन्दसम्भवः ।

न हि कश्चित्सुशक्तोऽपि चकाराचेतनं चितिम् ।

न च कामस्तथा भूयात्ततः स्यात्सत्यकामिता ॥

इति श्रुत्या विशेषक्लृप्तेरेव ।

मुक्तानां न जगद्यत्नस्तथापि विबुधाः सदा ।

मुक्तानां तु नियन्तारस्तेषां ब्रह्माऽस्य वै हरिः ॥

इति च विशेषक्लृप्तिः ॥ ९ ॥

### **भावबोध**

ॐ जगद्व्यापारवर्जम् ॐ ॥ इत्यत्र मुक्तानां सत्य-सङ्कल्पेन जगत्सृष्ट्यादेरीश्वरधर्मत्वोक्त्या च मुक्ताः किं जगत्सृष्ट्यादि-व्यापारानाप्नुवन्ति न वेति सन्देहे आप्नुवन्तीति पूर्वः पक्षः । नेति सिद्धान्तः । तत्र ‘समस्तकार्यम्’ इत्युक्तमेव पूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न च सङ्कल्पादेवेति ॥ मुक्तस्येति शेषः । सत्यसङ्कल्पत्वेन कामितसमस्तप्राप्तिसम्भवा-त्सृष्ट्यादिसमस्तव्यापाराणां मुक्तकाम्यत्वात्सृष्ट्यादिसमस्तकार्यसम्भव इत्यर्थः । न चाप्रयोजको हेतुः । ‘सर्वान्कामानाप्त्वाऽमृतः समभव-त्समभवत्’ इति श्रुतेः । सृष्ट्यादिव्यापारस्य मुक्तकाम्यत्वात्कामिता-प्राप्तौ मुक्तस्य सत्यकामत्वमेव न स्यादिति बाधकसत्वादिति भावः । एवं च मुक्तानां सत्यसङ्कल्पत्वेन जगत्सृष्ट्यादिसमस्तव्यापारप्राप्तेर् न युक्तं लक्षणसूत्रमिति नेति भावः । (अयं च न्यायः ‘जगद्व्यापार-वर्जम्’ इति प्रतिषेधेन ‘प्रत्यक्षोपदेशात्’ इत्यनेन चेशगतजगद्व्यापारा-द्यैश्वर्याणां सर्वदेवतापूज्यत्वादीनां समस्तानां कार्याणां च सङ्कल्पादेव सम्भवतीति सूचनेन सूचितः ।)

तद्धेतुत्वेन ‘विशेषक्लृप्तिः’ इत्युक्तमेव सिद्धान्तन्यायं प्रमाणो-दाहरणपूर्वकं विवृणोति ॥ व्यापार इति ॥ जगत इति सम्बन्धे षष्ठी । सम्बन्धश्च विष्णोर्व्यापारेण जगतो विषयविषयिभावः । स्वभोगगः स्वभोगविषय एवेति सावधारणम् । व्यापार इत्यनुवर्तते । ननु मुक्तस्याज्ञानाद्यपगमेन शुद्धत्वाभिव्यक्तज्ञानत्वादिना जगद्व्यापारः किं न स्यादित्यत आह ॥ न हि स्वर्णमिति ॥ वह्निकार्यं प्रकाश-दाहादिकम् । अयोग्यशक्तित इति पूर्वोत्तराभ्यां सम्बध्यते । अयोग्य-शक्तित एव तद्योग्यतारहितत्वादेव न तु प्रतिबन्धादिसद्भावादित्यर्थः । अधिकानन्दसम्भवस्त्विति तुशब्दसम्बन्धः । जगद्व्यापारस्या-प्युपलक्षणम् । अयोग्यकार्यस्य शक्त्यविषयत्वे दृष्टान्तमाह ॥ न हीति ॥ चितिं चेतनम् । तर्हि सत्यकामत्वहानिः स्यादित्यत आह ॥ न च कामस्त्विति ॥ नन्वस्मिन्नधिकरणे ‘जगद्व्यापारवर्जम्’ इति सूत्रेण सृष्ट्यादिव्यापारव्यतिरिक्तस्वावरनियामकत्वं सिद्धान्तत्वेनोक्तम् । तत्र सृष्ट्यादिव्यापारप्राप्तिरूपसिद्धान्तांशस्योक्तरीत्या विशेषक्लृप्त्यालाभेऽपि स्वावरनियामकत्वप्राप्तौ का युक्तिरित्यतस्तत्रापि विशेषक्लृप्तिमेव तादृशप्रमाणोदाहरणपूर्वकं विवृणोति ॥ मुक्तानामिति ॥ यद्यपीति शेषः । एवं च श्रुत्यैव विशेषक्लृप्तेर्मुक्तस्य जगद्व्यापाराभावाद्युक्तं लक्षण सूत्रमिति भावः । (अयं च न्यायः ‘आधिकारिकमण्डलस्थोक्तेः’ इत्यनेन ‘तथा हि दर्शयति’ इत्यनेन चेश्वरगतजगद्व्यापारव्यतिरिक्त-स्वयोग्यकामानुभवितृत्वं स्वावरनियामकत्वं महाचमस्यशब्दोक्त-चतुर्मुखस्यैव सर्वदेवाभिपूज्यत्वमित्येवंरूपस्य विशेषस्य श्रुतिक्लृप्तस्यैव ग्राह्यत्वादिति वदता सूचितः ।) ॥ ९ ॥

------------------------------------------------------------------------

स्थित्यधिकरणम्

**स्थित्यधिकरणं ञ्ब्–४–१०**

## **न्यायविवरणम्**

न च वशित्वान्मुक्तस्यापि वृद्धिः । कृतकृत्यत्वेन निःश्रमत्वादुपासनादावभ्यासपाटवान्निर्दोषत्वा-त्स्नेहाधिक्याच्च तस्यैव परमसुखरूपत्वेन फलरूपत्वात् ।

अभ्यासपाटवात्स्नेहादश्रमत्त्वादुपासना ।

भक्तिश्च सुखरूपैव मुक्तानां न तु साधनम् ॥

इति श्रुतिः ॥ १० ॥

### **भावबोध**

ॐ स्थितिमाह दर्शयतश्चैवं प्रत्यक्षानुमाने ॐ ॥ इत्यत्र लोकदर्शनालौकिकत्वाभ्यां मुक्त आनन्दादिवृद्धिह्नासवान्न वेति सन्देहे वृद्ध्यादिमानिति पूर्वः पक्षः । नेति सिद्धान्तः । तत्र ‘वशिता’ इत्युक्तं पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च वशित्वादिति ॥ वृद्धिर् आनन्दादेः । मुक्तस्य वशित्वात्कामिता-शेषप्राप्तेरानन्दादिवृद्धेरिष्टत्वेनाकामनानुपपत्तेर्युक्ता सुखाभिवृद्धिरिति भावः । किं च ‘एतत्साम गायन्नास्ते’ इत्यादिना मुक्तस्याप्युपासना-श्रवणात्सुखादिवृद्धिरेष्टव्या । अन्यथा तद्वैयर्थ्यादिति । एवं च वशित्वेन मुक्तस्यापि वृध्द्यादिसद्भावात्संसारसमानधर्मत्वेन मुक्तेर-पुरुषार्थत्वमिति नेति भावः । (अयं च न्यायः ‘स्थितिमाह’ इत्यनेन यथावस्थित एव मुक्तस्तिष्ठति न वृद्धिह्नासवानिति सूचनेन सूचितः ।) तद्धेतुत्वेन ‘कृतनिःश्रमश्च’ इत्युक्तसिद्धान्तन्यायं विवक्षितांशपूरणेन विवृणोति ॥ कृतकृत्यत्वेनेति ॥ मुक्तस्येति शेषः । अयं भावः । वशित्वेनापाद्यमाना वृद्धिः किं योग्यस्योतायोग्यस्य । नाद्यः । कृतकृत्यत्वेन योग्यस्य प्राप्तत्वेन निःश्रमत्वात्तद्विषयकश्रमाभावात् । न द्वितीयः । कृतकृत्यत्वेन मुक्तत्वेन ‘न चायोग्यं मुक्तिगोऽपि प्राप्नुयान्न च कामयेत्’ इति मुक्तस्यायोग्यकामनानिषेधेन निःश्रमत्वादयोग्य-फलरागादिदोषरहितत्वात् । तथा च वशित्वमप्रयोजकमिति । अनेन अनुव्याख्याने कृतशब्देन कृतकृत्यत्वं चशब्देन उपासनादावभ्यास-पाटवादीत्युच्यत इति विवृतं भवति ।

नन्वेवं सत्युपासनादिकारणं न स्यादित्येतस्यान्यथासिद्धिप्रतिपादन-परतयापि कृतनिःश्रम इत्युक्तन्यायं विवृणोति ॥ कृतकृत्यत्वेनेति ॥ उपासनादावित्यत्रापि सम्बध्यते । कृतेत्यतः पूर्वं मुक्तस्येति, फल-रूपत्वादित्यतः परं तदुपासनं न साधनमित्यपि पूरणीयम् । कृत-कृत्यत्वेन मुक्तत्वेनोपासनादिविषये निःश्रमत्वाच्छ्रमादिदोषरहितत्वाद-साधनरूपमप्युपासनादि मुक्तेन क्रियत इत्यर्थः । अत्रैव समुच्चितयुक्ति-माह ॥ उपासनादाविति ॥ मुक्तस्य श्रमाभावे कार्यान्तरा-करणेनोपासनादिकरणे किं निमित्तमित्यत उक्तम् ॥ अभ्यासेति ॥ तर्हि संसारकालाभ्यस्तं निषिद्धमपि कुर्यादित्यत उक्तम् ॥ निर्दोष-त्वादिति ॥ तथाप्युपासनादेर्विष्णुविषयत्वे किं निमित्तमित्यत उक्तम् ॥ स्नेहाधिक्याच्चेति ॥ विष्णाविति शेषः । एवमपि निष्प्रयोजन-मुपासनादिकं किमर्थं क्रियत इत्यत उक्तम् ॥ तस्यैवेत्यादि ॥ तत्र प्रमाणमाह ॥ अभ्यासपाटवादिति ॥ एवं च कृतनिःश्रमत्वेन मुक्तानां वृध्द्याद्यभावाद्युक्तं मोक्षस्य पुरुषार्थत्वमिति भावः । (अयं च न्यायोऽनुमानपदेन वृध्द्यादौ कारणाभावरूपानुमानोक्त्या मुक्तेन स्वयोग्यस्य प्राप्तत्वात्कृतकृत्यत्वेन निर्दोषत्वात् फलरागादिदोषस्य कारणाभावादयोग्यप्राप्त्याऽपि वृद्धिर्नेति सूचितः ।) ॥ १० ॥

[Load More](javaऽcriptःvoid(0))
