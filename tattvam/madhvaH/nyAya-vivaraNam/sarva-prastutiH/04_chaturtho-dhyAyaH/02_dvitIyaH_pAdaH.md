+++
title = "०२ द्वितीयः पादः"
upstream_url = "https://dvaitavedanta.in/category-details/15044/564/satara/3-naya/taka-t/catara/thavat"
+++
## वागधिकरणम्

**अथ द्वितीयः पादः**

**वागधिकरणं ञ्ब्–२–१**

## **न्यायविवरणम्**

न च ‘वाक्पूर्वरूपं, ‘मन उत्तररूपं, ‘मनः पूर्वरूपं, ‘वागुत्तररूपं, इत्युक्तेर्व्यामिश्रत्वादनिर्णीतिरेव । ‘वाक्पूर्वरूपं, ‘मन उत्तररूपं, इति वाचः पूर्ववर्णदेवतात्व-निर्देशमात्रेण ‘मनः पूर्वं, इत्यनेन साम्यम् । ‘मनसा वा अग्रे सङ्कल्पयत्यथ वाचा व्याहरती’ति युक्तितो विशेषो मनः-पूर्वकत्वस्यैव श्रुत इति प्राधान्यं मनस एवेति हि ज्ञायते ।

सृष्टौ च विलये चैव सदा पूर्वप्रवर्तने ।

नियन्तृत्वे च वचसे मनोऽधीशं शिवो हि तत् ॥

इति श्रुतेश्च ॥ १ ॥

### **भावबोध**

देवदेहलयमनुष्योत्क्रान्तिप्रतिपादनार्थोऽयं पादः प्रवृत्तः । एतत्पादीयाधिकरणपूर्वपक्षसिद्धान्तन्याया अनुव्याख्यायां सङ्ग्रहेणोक्ताः ।

व्यामिश्रता कार्यकरत्वमर्थक्लप्तिः सुदार्ढ्यं परतन्त्रता च ।

समानधर्मः कृतशेषता च लोकोपमा पूर्वमतानुसाराः ॥

विशेषसाम्यश्रुतिराढ्यता च समानलोपो महिमाविशेषः ।

कृतार्थता शश्वदनुप्रवृत्तिः सिद्धान्तनिर्णीतिविशेषहेतवः ॥

ॐ वाङ्मनसि दर्शनाच्छब्दाच्च ॐ ॥ इत्यत्र ‘तत्पूरकत्वाद्वाच’ इति वाचो मनोजातत्वोक्तिविशेषप्रमाणादर्शनाभ्यां वाङ्मनसि लीयते न वेति सन्देहे नेति पूर्वः पक्षः । मनसि लीयत इति सिद्धान्तः । तत्र ‘व्यामिश्रता’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च वागिति ॥ अनिर्णीतिर्वाङ्मनसयोर्नियम्य-नियामकभावस्येति शेषः । तदधीनस्य तत्र लयो वक्तव्यः । एवं च वाङ्मनसयोर्नियम्यनियामकभावे प्रतिपादकोक्तेर्व्यामिश्रत्वेन तद-निर्णयान्न मनसि वाचो लय इति मोक्षाभावादनियम इत्युक्तव्याघात इति नेति भावः । (अयं च न्यायः दर्शनाच्छब्दाच्चेत्यनेन, वाक्पूर्व-रूपमिति श्रुत्यपेक्षया मनः पूर्वरूपमिति श्रुतेः सयुक्तिकश्रुत्यानुकूल्येन प्रत्यक्षानुसारित्वेन च प्राबल्यद्योतकेन सूचितः) तद्धेतुत्वेन ‘विशेष-साम्यश्रुतिः’ इत्युक्तसिद्धान्तन्यायं विवृणोति ॥ वाक्पूर्वरूपमिति ॥ इति वाचो ऽस्य वाक्यस्येत्यर्थः । साम्यमित्यनेन सम्बन्धः । वाचो वाङ्नामकस्य विष्णोरिति च ॥ पूर्ववर्णदेवतात्वेति ॥ विष्णुरिति संहितायां षकारादिपूर्ववर्णप्रतिपाद्यत्वनिर्देशमात्रेणेत्यर्थः । साम्यमिति मनोनामकस्यापि विष्णोः पूर्ववर्णदेवतात्वोपपत्तेरित्यर्थः । इदमुक्तं भवति । अस्त्येव वाचो मनसि लयः । न चोक्तयोर्व्यामिश्रत्वेन मनःप्राधान्यानिश्चयः । अत्र खलु ‘वाक्पूर्वरूपं, मन उत्तररूपम्’, इत्यादिना विष्णुरिति संहितायां पूर्वोत्तरवर्णदेवतात्वे मुनिमतविवाद उच्यते । तत्र चास्तूक्त्योः साम्यम् । अन्यतरपक्षे विशेषादर्शनात् । न च व्यामिश्रतापि । वक्तृत्वमन्तृत्वनिमित्तकवाङ्मनःशब्दवाच्ययोरु-भयोरपि विष्णुरूपयोः पूर्वोत्तरवर्णदेवतात्वोपपत्तेरिति ।

ननु यदा पूर्वोत्तरवर्णदेवतात्वे मुनिमतविवादस्तदा मास्तु व्यामिश्रत्वं वाङ्मनसनामकयोर्देवतयोर्गुणप्रधानभावे यदा मुनिमत-विवादस्तदाऽस्त्येवोक्तयोर्व्यामिश्रत्वम् । न च तत्र मुनिमतविवाद एव नास्तीति वाच्यम् । तथा सत्येतद्वाक्यद्वयस्य देवताविषयकत्वाभाव-प्राप्त्या ‘तत्पूर्वकत्वाद्वाचः’ इत्यधिकरणे भाष्ये, ‘तस्मान्मन एव पूर्वरूपं वागुत्तररूपमिति मनःपूर्वकत्वाद्वाचो नानुत्पत्तिः’ इत्युक्त्य-योगादित्यतो विशेषश्रुतिरित्यंशं विवृणोति ॥ मनसेति ॥ युक्तित इति तृतीयान्तात्तसिः । मनःपूर्वकत्वस्य ‘मनः पूर्वरूपं’ ‘वागुत्तररूपं’ इत्युक्तस्य वाचो मनोजन्यत्वस्येत्यर्थः । एवकारेण मनसो वाक्पूर्व-कत्वस्येत्यस्य व्यवच्छेदः । हिशब्दो हेतौ । तथा च गुणप्रधानभावे मुनिमतविवादेऽपि नोक्त्योर्व्यामिश्रत्वम् । मनःपूर्वकत्वस्यैव युक्त्या विशेषश्रवणेन मनस एव प्राधान्यपरिज्ञानात् । न च वाचो मनोऽ-धीनत्वेऽपि देवतायाः कुतस्तदिति वाच्यम् । अचेतनस्यान्योन्यवश-त्वस्य देवतानिमित्तकत्वात् । न चास्मिन्पक्षे वाक्पूर्वरूपं मन उत्तर-रूपमिति मुनिमतस्याप्रामाण्यापत्तिः । तस्य पूर्वोत्तरवर्णदेवतात्वमात्र-परत्वेन देवतापरत्वाभावादिति भावः । मनस एव प्राधान्ये प्रमाणमाह ॥ सृष्टाविति ॥ पूर्वप्रवर्तने स्वावरापेक्षया प्रथमप्रवर्तन इत्यर्थः । वचसः सृष्ट्यादौ विषये मनोऽधीनता । मनोभिमानीन्द्रादीनां कथं वागभिमान्युमाधीशत्वमित्यत आह ॥ शिवो हीति ॥ एवं च वाङ्मनसयोर्नियम्यनियामकभावस्योक्तरीत्या निश्चयसम्भवाद्वाचो मनसि लयोपपत्तेर्युक्तमिति भावः । (अयं च न्यायः शब्दाच्चेत्यनेन, ‘मनसा वा अग्रे सङ्कल्पयती’त्युक्त्या वाचो मनोवशत्वरूपविशेषप्रतिपादक-श्रुतिग्राहकेणोक्तः । एतच्चोपलक्षणम् । उभयोरपि वर्णदेवतात्वरूप-साम्यस्यापि श्रुतत्वादित्यपि द्रष्टव्यम्) ॥ १ ॥

------------------------------------------------------------------------

मनःप्राणाधिकरणम्

**मनःप्राणाधिकरणं ञ्ब्–२–२**

## **न्यायविवरणम्**

न च मनःपूर्वकत्वनियमादशेषदृष्टादृष्ट-व्यापाराणां तस्य प्राणादनूनता ।

इन्द्रियस्थैः स्वरूपैस्तु ज्ञानानि जनयत्यसौ ।

मनःस्थेन विशेषेण कामैः कर्मवदेव च ॥

पृथक्स्थितेन रूपेण जीवं धारयति प्रभुः ।

जीवस्थितेन रूपेण वेदयत्यहमित्यपि ॥

प्राण एको वशी नित्यं बाह्यान्तःकरणेश्वरः ।

तान्येतान्यवशान्येव तथापि कृपयैव सः ॥

पृथक्शक्तोऽपि तद्गैस्तु स्वरूपैस्तद्गकार्यकृत् ।

तस्येशो भगवान्विष्णुरेवमेष यथान्यगः ॥

इत्यादिश्रुतेः प्राणस्यैवाढ्यतावगमात् ॥ २ ॥

### **भावबोध**

ॐ तन्मनः प्राण उत्तरात् ॐ ॥ इत्यत्र प्राणान्मन इति मनसः प्राणोत्पन्नत्वविशेषादर्शनाभ्यां मनः प्राणे लीयते न वेति सन्देहे नेति पूर्वः पक्षः । प्राणे लीयत इति सिद्धान्तः । तत्र ‘कार्य-करत्वम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च मन इति ॥ तदूनस्य हि तत्र लयो वक्तव्यः । न च मनसः प्राणादूनत्वं सम्भवति । यथा प्राणः सर्वप्रवृत्तिहेतुस् तथा मनोऽप्यन्वयव्यतिरेकाभ्यां सर्वप्रवृत्तिकारणं दृश्यते । एवं च मनसः सर्वकार्यकरणत्वेन प्राणानूनतया प्राणे लयाभावे नोक्तमयुक्तमिति नेति भावः । (अयं च न्यायोऽन्वयव्यतिरेकाभ्यां सर्वप्रवृत्तिकारणत्वेन ‘तद्दर्शनात्’ इति पूर्वसूत्रे प्रतिपादितं मनः, तत्परामर्शकेन तदित्यनेन सूचितः । अन्यथा ‘मन’ इत्येवावक्ष्यत् । तद्धेतुत्वेन, ‘आढ्यता’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ इन्द्रिय-स्थैरिति ॥ इन्द्रियस्थैः – चक्षुरादिनियामकसूर्यादिपुंस्थितैः । मनः-स्थेन मनोनियामकरुद्रस्थितेन । विशेषेण रूपेण । ज्ञानानि जनयतीति सम्बन्धः । मनसः सर्वज्ञानहेतुत्वादिति भावः । कामैः कर्मेन्द्रियनियामकदेवतागतैः ।

ननु प्राणः किमिन्द्रियादिदेवताः परित्यज्य ज्ञानजननादौ शक्तो न वा । आद्ये तत्रावस्थानवैयर्थ्यम् । द्वितीये कथं तस्याऽऽढ्यतेत्यत आह ॥ तानीति ॥ अपि– यद्यपि, प्राणः पृथक्– तद्वारतामन्तरेण । कार्यकरणे शक्तस् तथापि इन्द्रियनियमनात्तेषां फलाधिक्यं भवेदिति तेषु कृपया अवशान्येव– परतन्त्राण्येव, द्वारत्वेनादाय, तद्गतरूपविशेषै-स्तद्गकार्यकृत्– तेषु गतकार्यं तद्गकार्यं, तैः क्रियमाणमिति यावत् । तत्करोतीत्यर्थः । नन्वेवं प्राणस्यैव निरुपचरितस्वातन्त्र्यं स्यादित्यत आह ॥ तस्येति ॥ एवं प्राणान्तः प्राणकार्यकृदित्यर्थः । अनेन, ‘सोऽध्यक्ष’ इत्यत्र सिद्धान्ते प्रमाणमुक्तं वेदितव्यम् । एवं च मनोऽ-पेक्षया प्राणस्याऽऽढ्यतया मनसः प्राणे लय इत्युक्तं युक्तमिति भावः । (अयं च न्यायः ‘प्राणः’ इत्यनेन प्रकर्षेणानितीति रुद्रादिभ्योऽप्यति-शयेन चेष्टकत्वोक्त्या सूचितः ॥

------------------------------------------------------------------------

अध्यक्षाधिकरणं भूताधिकरणं

**अध्यक्षाधिकरणं भूताधिकरणं च ञ्ब्–२–३,४**

## **न्यायविवरणम्**

सोऽध्यक्षे इत्यस्याप्येवमेवाशङ्का, परिहारश्च । श्रुतिबाहुल्यमेव शङ्कायां परिहारे च विशेषहेतुः ॥ ३,४ ॥

### **भावबोध**

ॐ सोऽध्यक्षे तदुपगमादिभ्यः ॐ ॥ इत्यत्र ‘स प्राणमसृजत’ इति परमात्मोत्पन्नत्वविशेषादर्शनाभ्यां प्राणः परमात्मनि लीयते न वेति सन्देहे नेति पूर्वः पक्षः । लीयत इति सिद्धान्तः । तत्र पूर्वाधिकरणसम्बन्धित्वेनोक्तौ कार्यकरत्वाढ्यतारूपन्यायावतिदि-शति ॥ सोऽध्यक्ष इतीति ॥ एवमेवाशङ्केति ॥ तदूनस्य हि तत्र लयो वक्तव्यः । न च प्राणस्य परमात्मनः सकाशादूनत्वं सम्भवति । यथा विष्णुर्हि सर्वकार्यकर्ता तथा प्राणोऽपि । ‘प्राणादिदमाविरासीत्’ इति श्रुत्या सर्वकार्यकर्ता प्रतीयते । अतो न प्राणः परमात्मनि लीयत इति शङ्कार्थः ॥ परिहार इति ॥ ‘सर्वं ह्येवैतत्परमेव तिष्ठते, प्राणश्च प्राणाश्च प्राणिनश्चेत्यादिश्रुत्या प्राणादपि परमात्मन आढ्यतावगमात् प्राणस्य विष्णौ लय इत्युक्तमुपपन्नमिति परिहार इत्यर्थः । (अयं च न्यायः ‘अध्यक्षे’ इत्यनेन प्राणस्य सकलचेष्टकत्वात्परमात्मनस्ततोऽपि सकलचेष्टकत्वरूपाधिक्यप्रतिपादकेन सूचितः) नन्वस्याधिकरणस्य यदि पूर्वाधिकरणवदेवाशङ्कापरिहारौ तर्हि पृथगारम्भो व्यर्थः स्या-दित्यत आह ॥ श्रुतिबाहुल्यमेवेति ॥ ‘न प्राणः किंचिदाश्रितः । अनद्यमानो यदनन्नमत्तीत्यादिश्रुतिबाहुल्यं शङ्कायां, ‘सर्वे प्राणमुप-गच्छन्ति प्राणः परमुपगच्छति प्राणो वाव ईशोह्यसौ सर्वस्येशितव्यश्च परस्येत्यादिश्रुतिबाहुल्यं विशेषहेतुरित्यर्थः । तथा चाभ्यधिकशङ्का-सद्भावान्नैतदधिकरणवैयर्थ्यमिति भावः । न च श्रुतिबाहुल्यमवलम्ब्य शङ्किते कथं तेनैव परिहार इति वाच्यम् । परिहारबाहुल्यपदस्य निरवकाशत्वोपलक्षकत्वात् । पूर्वपक्षोदाहृतानां श्रुतीनां सावकाश-त्वादिति भावः । यद्वा ननु ‘चक्षुरादिवत्तत्सहशिष्ट्यादिभ्यः’ इत्यत्र प्राणस्य परमात्माधीनत्वस्योक्तत्वेन तदूनत्वात्कथमुक्तरीत्याऽत्राधिका-शङ्का । न च प्राणादिदमाविरासीदिति श्रुतिमवलम्ब्येयमाशङ्का सम्भवतीति वाच्यम् । ‘अनन्येश्वरता प्राणे तदन्येश्वरवर्जनात्’ इत्यादिना तत्रैव तस्याः सावकाशत्वस्योक्तत्वादित्यत आह ॥ श्रुतिबाहुल्यमिति ॥ आढ्यतामात्रस्योक्तयुक्त्यनुपमर्दकत्वात् कथं परिहार इत्यत आह ॥ परिहारे चेति ॥ शिष्टं पूर्ववत् ॥ ३ ॥

ॐ भूतेषु तच्छ्रुतेः ॐ ॥ नन्वत्राधिकरणे पूर्वपक्षसिद्धान्तन्यायौ कुतो नोक्तौ न विवृतौ चेति चेत्सत्यम् । अस्याधिकरणस्य ‘नैकस्मिन् दर्शयतो हि’ इत्यनेनानतिभिन्नार्थत्वात् । तर्हि प्रथमातिक्रमणे कारणाभावादत्र न्यायावनुक्त्वाऽऽवृत्य चोत्तराधिकरणे तदुक्तौ तद्विवृतौ च किं निमित्तमिति चेत् । सत्यम् । अनेकभूतेषु लयोऽर्था-त्सिध्द्यति । भूतलयमात्रनिर्णये तु नोत्तराधिकरणोक्तानेकभूतेषु लय इति नैकस्मिन्नित्यस्य प्राधान्यात् । न चात्रापि भूतेष्विति बहुवचन-बलात्तत्सिद्धिरिति साम्यमिति वाच्यम् । ‘भूतेषु देवा विलीयन्ते’ इति भूतलयवाक्यस्यैकस्मिन् भूते सर्वेषामपि देवानां मुख्यलयेऽपि तद्वारेणान्यत्र लयोपपत्तेरस्याधिकरणस्य विवक्षितलयविशेषानिर्णाय-कत्वात् । न चैवं सत्येतदधिकरणं व्यर्थमिति वाच्यम् । भूतेषु देवा विलीयन्त इति श्रुतिसिद्धविशेषसूचकत्वेन सार्थकत्वात् । यद्वाऽर्थ-क्लृप्तिसमानलोपावेवात्र पूर्वपक्षसिद्धान्तन्यायौ द्रष्टव्यौ । तथा हि ‘अग्नौ सर्वे देवा विलीयन्ते’ इति श्रुत्या भूतान्तराधीनत्वेन च ऋभ्वादिदेवा अग्नावेव विलीयन्ते भूतान्तरे च वेति सन्देहे अग्नावेव सर्वेषां लय इति पूर्वः पक्षः । न केवलमग्नौ पृथिव्यादिभूतान्तरेऽपीति सिद्धान्तः । तत्र ‘अग्नौ सर्वे देवा विलीयन्ते’ इति श्रुत्यर्थस्य सर्वदेवानामग्नौ लय इत्यस्य क्लृप्तत्वादिति पूर्वपक्षन्यायाभिप्रायः । ‘भूतेषु देवा विलीयन्ते’ इति श्रुतिरूपमान (सहित लोपस्य) सहितस्य लोपस्य लयस्य ग्राह्यत्वादिति सिद्धान्तन्यायाभिप्रायः । (पूर्वपक्षन्यायस्तु अनेकभूतेषु लयं वदता ‘अग्नौ सर्वे देवा’ इति श्रुत्या अग्नावेव लय इत्यस्यार्थस्य क्लृप्तत्वादिति सूचनेन सूचितः । सिद्धान्तन्यायस्तु ‘तच्छ्रुतेः’ इत्यनेन सूचितः) ॥ ४ ॥

------------------------------------------------------------------------

नैकस्मिन्नधिकरणम्

**नैकस्मिन्नधिकरणं ञ्ब्–२–५**

## **न्यायविवरणम्**

न च भूतानामुत्पत्तिक्रमवैपरीत्येन लयोक्ते-र्मुक्तिलययोर्विशेषाभावाच्चैकस्मिन्नेव भूते सर्वेषां लयोऽर्थतः क्लृप्त इति वाच्यम् । तत्तद्भूतोद्भवत्वात्तत्तद्देवानां तत्समानानां च विशेषवचनाभावे स्वसमानलयस्थान एव लयोपपत्तेः । विशेष-श्रुतेश्च ॥ ५ ॥

### **भावबोध**

ॐ नैकस्मिन् दर्शयतो हि ॐ ॥ इत्यत्र श्रुत्य-न्याधीनत्वाभ्यां देवाः किमग्नावेव विलीयन्त उत सर्वेषु भूतेष्विति सन्देहे अग्नावेव विलीयन्त इति पूर्व पक्षः । सर्वेषु भूतेष्विति सिद्धान्तः । तत्र ‘अर्थक्लृप्तिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च भूतानामिति ॥ ‘एकस्मिन् भूत’ इत्यत्र भूत इत्युक्त्याऽत्र सूत्रे पूर्वसूत्राद्भूतेष्विति वचनविपरिणामेनानुवर्तत इत्युक्तं भवति । सर्वेषां देवानामिति शेषः । अर्थतो ऽग्नौ सर्वे देवा विलीयन्त इत्यन्यथानुपपत्तेः । न चात्राग्नाविति श्रुत्यन्यथानुपपत्त्या एकस्मिन् भूते सर्वेषां देवानां लय इति पूर्वपक्षो न युक्तः । पूर्वाधि-करणे भूतेषु देवा विलीयन्त इति श्रुत्यवष्टम्भेन भूतेषु लयस्य समर्थ-नादित्यत उक्तम् ॥ विशेषाभावाच्चेत्यन्तम् ॥ एकस्मिन्नग्नावेव सर्वदेव- लयाङ्गीकारेऽपि ‘भूतेषु देवा विलीयन्ते’ इति श्रुत्युपपत्तिरिति वाक्य-शेषः । इदमुक्तं भवति । अस्ति तावद्भूतानामुत्पत्तिक्रमवैपरीत्येन लयः।

कर्ता प्राणादिकस्यास्य हन्ता भूम्यादिकस्य च ।

यः क्रमाद्व्युत्क्रमाच्चैव स हरिः पर उच्यते ॥ इति श्रुतेः ।

‘अनुरूपः क्रमः सृष्टौ प्रतिरूपो लये क्रमः’ इति स्मृतेश्च । उत्पत्तिश्चाकाशादिक्रमेणैव । ‘आत्मन आकाशः सम्भूतः’ इत्यादि-श्रुतेः । तथा चाग्नावेव सर्वदेवलयाङ्गीकारेऽपि भूतेष्वित्युपपद्यते । अग्नेर्वायौ, वायोराकाशे विलयात् । न च श्रुतिस्मृती संहारविषये, न मुक्तिविषये इति वाच्यम् । मुक्तिप्रलययोर्विशेषाभावादिति । एवं चार्थ-क्लृप्त्याऽग्नावेव सर्वदेवानां लय इति नेति भावः । (अयं च न्याय एकस्मिन् भूते लयं निषेधता ‘नैकस्मिन्’ इत्यनेन ‘भूतेषु देवा विलीयन्ते’ इति श्रुतेरग्नौ देवा विलीयन्तेऽग्निर्वायौ, वायुराकाश इति परंपरया भूतेषु देवानां लय इत्यर्थोपपत्तेरर्थादकेस्मिन्, न चाग्नौ लयः क्लृप्त इति सूचनेन सूचितः) कुतो नेत्यत आह ॥ तत्तद्भूतेति ॥ येषां येषां देवानां यस्मिन् भूते लय उच्यत इति शेषः । तथा च तत्तद्देवानां तत्तद्भूत एव साक्षाल्लयो वक्तव्य इति नैकस्मिन्भूते सर्वेषां लय इति भावः । तत्तदुत्पन्नानां यदि तत्र तत्र लयस्तर्हि वरुणाद्यनुत्पन्नाश्वि-प्रभृतीनां वरुणादौ लयो न स्यादिति बाधकपरिहारार्थं ‘समानलोप’ इत्युक्तसिद्धान्तन्यायं विवृणोति ॥ तत्समानानां चेति ॥ वरुणा-द्युत्पन्नाबादिदेवतासमानानां वरुणाद्यनुत्पन्नानामश्विप्रभृतीनां स्वसमाना बादिदेवतालयस्थाने वरुणादौ लय इत्यर्थः । क्वचिदेवंविधानामन्यत्र लयदर्शनात्कथमयं नियम इत्यत आह ॥ विशेषवचनाभाव इति ॥ अनेन समानलोप इत्यत्र समानानामित्यावृत्तिः । द्वितीयसमाना-नामित्यस्यानन्तरं लयस्थान इति शेष इत्युक्तम् । न केवलमिदं युक्तितः, किं तर्हीत्यत आह ॥ विशेषश्रुतेश्चेति ॥ श्रुतिश्च ‘पृथिव्या-मृभवः’ इत्यादिका भाष्योदाहृता द्रष्टव्या । अनेन समानलोपो विशेषश्रुतिरूपमानसहितो लय इति प्रकारान्तरेण विवृतं भवति । एवं च तत्तदुत्पन्नत्वेनानुक्तदेवानामपि समानलोपेन तत्तदुत्पन्नदेवानां तत्र तत्र लय इत्युक्तं युक्तमिति भावः । (अयं च न्यायः दर्शयतो हीत्यनेन श्रुत्योरसन्दिग्ध इत्यननुगुणत्वोक्त्या तत्तद्भूतोद्भवत्वात् तत्तद्देवानां तत्र तत्र लय इत्युक्तिसाहित्येन प्राबल्यं सूचयन् तत्र बाधकपरिहारार्थत्वेन सूचितः) ॥ ५ ॥

------------------------------------------------------------------------

समनाधिकरणम्

**समनाधिकरणं ञ्ब्–२–६**

## **न्यायविवरणम्**

न च प्रकृतेः संसाराभावादिनेशेनाप्यन्यथा-कर्तुमशक्यत्वेन सुदृढत्वात्सर्वसाम्यमेवेश्वरेण । न चेत्संसारित्व-मिति युक्तम् । ईश्वरस्य महामहिमत्वात् । नित्यमसंसारित्वस्य नित्यं तदनुग्रहेणैवोपपत्तेः ।

सदाऽनित्यतयाऽनित्यं नित्यं नित्यात्मना यतः ।

नित्ययैव स्वशक्त्येशो नियामयति नित्यदा ॥

द्रव्यं कर्म च कालश्च स्वभावश्चेतनाधृतिः ।

प्रकृतिः पुरुषश्चैव न सन्ति यदुपेक्षया ॥

इत्यादिश्रुतेश्च ॥ ६ ॥

### **भावबोध**

ॐ समना चासृत्युपक्रमादमृतत्वं चानुपोष्य ॐ ॥ इत्यत्र भगवदधीनत्वनित्यमुक्तत्वाभ्यां प्रकृतिः परमात्मनि लीयते न वेति सन्देहे लीयत इति पूर्वः पक्षः । नेति सिद्धान्तः । तत्र ‘सुदा-र्ढ्यम्’ इत्युक्तपूर्वपक्षन्यायं विवृण्वन् प्रतिक्षिपति ॥ न च प्रकृते-रिति ॥ ननु प्रकृतिः परमात्मनि लीयत इति पूर्वः पक्षो न युक्तः । संसारिणो हि मुक्त्यर्थं लयः । प्रकृतेः ‘कामादितरत्र’ इत्यत्र नित्यमुक्तत्वेनासंसारित्वस्योक्तत्वादित्यतोऽसंसारित्वे बाधकमुक्तम् ॥ न चेदिति ॥ संसारित्वं प्रकृतेः । तर्हि संसाराभावादिना प्रकारे-णेश्वरेण सर्वसाम्यं स्यादिति शेषः । नासंसारित्वं प्रकृतेरुपपन्नम् । तथात्वे भगवता सर्वसाम्यापातादिति भावः । नन्वीश्वरप्रकृत्योर-संसारित्वे समानेऽपि स्वातन्त्र्यादिगुणान्तरेण वैषम्यं स्यादिति न सर्वसाम्यमित्यत उक्तम् ॥ ईशेनापीति ॥ संसाराभावादिनेत्यत्रापि सम्बध्यते । तेन निमित्तेन, अन्यथा स्वनियम्यत्वात्पूर्णत्वादेरीशेनापि कर्तुमशक्यत्वेन स्वातन्त्र्यस्य सुदृढत्वादित्यर्थः । तथा च नित्यं संसारराहित्ये सर्वगुणोपपत्त्या गुणान्तरेऽपि वैषम्यं न स्यादिति भावः । सर्वसाम्यमिति वाक्यं, सिद्धान्तविरोधेन न चेत्सर्वसाम्यं तर्हि संसारित्वं सिद्धमिति विपर्ययपर्यवसानपरत्वेनापि योज्यम् । तथा च प्रकृतेः संसारित्वाद्विष्णौ लय इति भावः । एवं प्रकृतेः संसाराभावे ईशेनाप्यन्यथाकर्तुमशक्यत्वेन सुदृढत्वादीशेन सर्वसाम्यं स्यादिति । प्रकृतेरपि संसारित्वेन विष्णौ लय इति नाधिकारिणां प्राणावसान-त्वमिति नेति भावः । (अयं च न्यायः ‘अमृतत्वं चानुपोष्य’ इत्यनेन प्रकृतेर्नित्यमुक्तत्वेनेशेनाप्यन्यथाकर्तुमशक्यत्वेन सुदृढत्वमिति सूचनेन सूचितः)

तद्धेतुत्वेन ‘महिमा’ इत्युक्तसिद्धान्तन्यायं विवृणोति ॥ ईश्वर-स्येति ॥ ‘ॐ तदपीतेः संसारव्यपदेशाद् ओम्’ इत्यादि सूत्रोक्त-मोचकत्वसूक्ष्मत्वज्ञानानन्दादिगुणाधिक्यरूपमहामहिमत्वादीश्वरस्य न प्रकृतेरीश्वरेण साम्यमित्यर्थः । नन्वसंसारित्वे गुणान्तरेण वैषम्यं न सम्भवतीत्यत आह ॥ नित्यमिति ॥ तदधीनत्वेनासंसारित्वे कथं न साम्यापादनमिति भावः । यद्वा महामहिमत्वेनैवेश्वरेण साम्याभावे प्रकृतेः संसारित्वमपि स्यादित्यत आह ॥ नित्यमिति ॥ नित्यस्या-संसारित्वस्य कथमीश्वराधीनत्वमित्यत उक्तम् ॥ तदनुग्रहेणेति ॥ नित्यस्यापि भगवदधीनत्वे प्रमाणमाह ॥ सदेति ॥ यतो यथाऽनित्यं घटादिकमनित्यतयेश्वरः सदा नियामयति, कदाचिदपि न नित्यं करोति । तथा नित्यं प्रकृत्यादिकं नित्यात्मना नित्यया स्वशक्त्यैव नित्यदा नियामयति । न जात्वनित्यं करोतीत्यर्थः । नन्वेतद-लौकिकमिति चेन्न । नित्यकर्मभिर्दुरितप्रागभावानुवृत्तेः साध्यत्वेन वादिभिरभ्युपेयत्वात् । अनुवृत्तेर्नित्यतयाऽऽपादनानतिरेकात् । ननु भवेदेवमस्वरसनित्यस्य, न स्वरसनित्यस्येति चेन्न । ईश्वरातिरिक्ते-स्वरसनित्यताऽसम्मतेः । इयांस्तु विशेषः । दुरितप्रागभावादेर्नित्य-कर्मानुष्ठानद्वाराऽस्मदधीनं नित्यत्वम् । प्रकृत्यादेस्त्वीश्वराधीन-नित्यत्वमिति भावः । ननु प्रकृत्यादेरस्मदधीननित्यत्वं, कथमीश्वरा-धीननित्यत्वमिति शङ्कापरिहारायोक्तम् ॥ नित्ययैवेति ॥ शक्ते-रन्यसम्बन्धित्वभ्रमनिरासाय स्वेत्युक्तम् । चेतनाऽज्ञानम् । एवं चेश्वरस्य महामहिमत्वेन प्रकृतेस्तत्साम्याभावादुक्तं युक्तमिति भावः । (अयं च न्यायः ‘प्रतिषेधात्’ इति सूत्रव्यतिरिक्तेन ‘तदपीतेः’ इत्यादि सूत्रषट्केन सूचितः । ईश्वरस्य महामहिमत्वादिति वदतोक्तः ।) ॥६॥

------------------------------------------------------------------------

पराधिकरणम्

**पराधिकरणं ञ्ब्–२–७**

## **न्यायविवरणम्**

न चान्यदेवादीनां प्राणाधीनत्वात्तत्प्राप्ति-नियमात्परप्राप्तिर्नास्त्येव ।

प्राणं प्राप्य परं देवास्तदन्ये चैव तद्गताः ।

प्राप्नुवन्ति परं देवं वसन्ति च यथासुखम् ॥

इति विशेषश्रुतेः ॥ ७ ॥

### **भावबोध**

ॐ तानि परे तथा ह्याह ॐ ॥ इत्यत्रोभयथापि सम्भवेन चतुर्मुखेतरदेवाः परमात्मनि लीयन्ते न वेति सन्देहे नेति पूर्वः पक्षः । लीयन्त इति सिद्धान्तः । तत्र ‘परतन्त्रता’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न चान्यदेवादीना-मिति ॥ अन्येत्यतः पूर्वं प्राणादिति शेषः ॥ प्राणाधीनत्वादिति ॥ चतुर्मुखप्रतिबिम्बत्वादित्यर्थः । ‘प्रतिबिम्बो हरेः प्राणः प्राणस्यान्याः कलाः स्मृताः’ इति वचनादिति भावः । अनेन परतन्त्रतेत्युक्त-परशब्दः प्राणवाचीत्युक्तं भवति ॥ तत्प्राप्तिनियमादिति ॥ प्रति-बिम्बस्य बिम्बलयनियमादिति भावः ॥ परप्राप्तिर्नास्तीति ॥ चतुर्मुखेतरदेवानां परमात्मप्रतिबिम्बत्वाभावादिति भावः । एवं च चतुर्मुखेतरदेवानां प्राणाख्यपरतन्त्रतया, परमात्मनि लयाभावाज्ज्ञानि-नामपि मोक्षाभाव इति नेति भावः । (अयं च न्यायः प्राणद्वारा परमात्मनि लयप्रतिपादकश्रुतिग्राहकेण ‘तथा ह्याह’ इत्यनेन सर्व-देवानां प्राणाधीनत्वेन तत्रैव लय इति सूचनेन सूचितः ।) तद्धेतुत्वेन ‘विशेषः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ प्राणमिति ॥ अनेन विशेष इत्यत्र श्रुतिरिति शेष इत्युक्तं भवति । तदन्ये देवेभ्योऽन्ये ऋष्यादयः । अत एव प्राक् देवानामित्युक्तम् । अनेन सूत्रे तानीत्येतदृष्याद्युपलक्षकमित्युक्तं वेदितव्यम् । प्राण-प्रतिबिम्बत्वरूपपरतन्त्रत्वविरोधपरिहारार्थमुक्तं प्राणं प्राप्येति । प्राप्यै-वेत्येवशब्दसम्बन्धः । तथा च नियमोक्त्या प्राणप्रतिबिम्बत्वस्य परमात्मनि लये तद्द्वारत्वेन गतिरुक्ता भवति । परं प्राप्नुवन्ति लीयन्त इत्यर्थः । सामान्यतोऽशेषजीवानां भगवत्प्रतिबिम्बत्वादिति भावः । तद्गता इत्यनेन प्राणस्य परमात्मप्राप्तौ प्राणप्रविष्टानां परमात्मप्राप्तिर-परिहार्येत्युक्तं भवति । एवं च विशेषश्रुतेः प्राणद्वारा परमात्मप्राप्ति-सम्भवादुक्तं युक्तमिति भावः । (अयं च न्यायः ‘तथा ह्याह’ इत्यनेनैवोक्तः ।) ॥ ७ ॥

------------------------------------------------------------------------

अविभागाधिकरणम्

**अविभागाधिकरणं ञ्ब्–२–८**

## **न्यायविवरणम्**

न च सत्यसङ्कल्पत्वादेरीश्वरसङ्कल्पाद्यनु-सारित्वनियमे संसारसमानधर्मत्वं मुक्तेरिति वाच्यम् । कृतार्थत्वेनैव विशेषोपपत्तेः ।

अपूर्णतादिभावो वा दुःखं वा नास्ति किंचन ।

मुक्तस्य पारतन्त्र्येऽपि तारतम्येऽप्यतः सुखी ॥

इति च श्रुतिः ॥ ८ ॥

### **भावबोध**

ॐ अविभागो वचनात् ॐ ॥ इत्यत्र मुक्तत्वेन, स्वातन्त्र्यस्य भगवद्धर्मत्वेन किं मुक्ताः स्वतन्त्रा न वेति सन्देहे स्वतन्त्रा इति पूर्वः पक्षः । नेति सिद्धान्तः । तत्र ‘समानधर्मः’ इत्युक्तं विपक्षबाधकतर्कत्रयपूर्वपक्षन्यायं तदनुग्राह्यहेतुप्रदर्शनपूर्वकं विवृण्वन् प्रतिक्षिपति ॥ न च सत्यसङ्कल्पत्वादेरिति ॥ आदिपदेन मुक्तत्वादेर्ग्रहणम् । मुक्ताः स्वतन्त्रा इति वाक्यमध्याहार्यम् । अयमर्थः । मुक्ताः स्वतन्त्राः सत्यसङ्कल्पत्वात्, मुक्तत्वात् । ईश्वर-वत् । न चाप्रयोजको हेतुः । अस्वातन्त्र्ये संसार इव दुःखादिप्राप्तेः । न च सत्यसङ्कल्पत्वमसिद्धम् । ‘ऋते देवाः’ इति भाष्योदाहृत-श्रुतिसिद्धत्वात् । ननु यच्छ्रुत्यादौ सत्यसङ्कल्पत्वादिकमुच्यते तत्पर-मेश्वरसङ्कल्पाद्यनुसारेणैव न तु स्वातन्त्र्येण । न च तत्स्वातन्त्र्ये साधकम् । तदभावेऽपि तस्योपपत्तेरित्याशङ्का । तत्र बाधकमाह ईश्वरेति । सत्यसङ्कल्पत्वादेरित्यनुवर्तते । संसारसमानधर्मत्वं स्यादिति शेषः । यदि सत्यसङ्कल्पत्वादेरीश्वरसङ्कल्पाद्यनुसारित्वनियमोऽङ्गी-क्रियते तदाऽत्यन्तास्वातन्त्र्यप्राप्त्या दुःखादिप्राप्तिः स्यात् । ततश्च मुक्तेः संसारसमानधर्मत्वं स्यात् । न चैवम् । अत ईश्वराद्यनधीनमेव सत्यसङ्कल्पत्वादिकमङ्गीकार्यम् । ततश्च तस्य स्वातन्त्र्यसाधकत्वं सम्भवतीति भावः । यद्वा प्रतिज्ञाहेतू बहिरेव कृत्वा तत्रान्यथा-सिद्धिशङ्कानिरासकत्वेनेदं योज्यम् । एवं च मुक्तानामस्वातन्त्र्ये मुक्तेः संसारसमानधर्मत्वप्राप्त्या मुक्ताः स्वतन्त्रा एवेति परमात्मनः सर्वोत्तमत्वोक्तिर्विरुद्धेति नेति भावः । (अयं च न्यायः मुक्तौ पारतन्त्र्येऽपि संसारवैषम्येण दुःखाद्यभावं साधयता ‘अविभागः’ इत्यनेन सूचितः ।) तद्धेतुत्वेन ‘कृतार्थता’ इत्युक्तसिद्धान्तन्यायं विवृणोति ॥ कृतार्थत्वेनेति ॥ कृतार्थत्वेन– मुक्तत्वेन ईश्वर-पारतन्त्र्येऽपि मुक्तानां मुक्तत्वादेव दुःखाभावसत्यसङ्कल्पत्वादि-विशेषोपपत्तेरित्यर्थः । इदमुक्तं भवति । यदुक्तं सत्यसङ्कल्पत्वादेरीश्वर-सङ्कल्पाद्यनुसारित्वनियमाङ्गीकारे मुक्तानामत्यन्तास्वातन्त्र्यापत्त्या दुःखादिप्राप्तौ संसारसमानधर्मत्वं स्यादिति । तन्न । यदा खलु भगवदिच्छाननुसारेणेच्छति तदा तदलाभेन दुःखादिकमनुभवति । मुक्तास्तु सर्वदा भगवदिच्छानुसारेणैव कामयन्ते । अतो भगवत्काम-निमित्तेन मुक्तकामानन्तरमेव कामितप्राप्तेरस्वतन्त्राणामपि अदुःखित्व-मुपपन्नम् । मुक्तस्य पारतन्त्र्येऽपि दुःखं नास्तीत्यत्र प्रमाणमाह– अपूर्णतादिभावो वेति । यतो मुक्तानां पारतन्त्र्येऽपि किञ्चन दुःखं नास्ति । अतो मुक्तः सुखी युज्यते । मुक्तामुक्तयोः परतन्त्रत्वा-विशेषेऽपि मुक्तः सर्वदुःखविनिर्मुक्तत्वेन सुखीत्युच्यते । न तु संसारीति भावः । ननु मुक्तानामीश्वरपारतन्त्र्ये परस्परं साम्यस्य श्रुत्यादिविरुद्धत्वात्तारतम्यमङ्गीकर्तव्यम् । ततश्च परस्परद्वेषेर्ष्यादिना दुःखादिप्राप्तेः किञ्चन दुःखं नास्तीति कथमुक्तमित्यत उक्तम्– तारतम्येऽप्यपूर्णतादिभावो नास्तीति । स्यादेतदेवं यदि मुक्तानाम-पूर्णतादिभावः स्यात् । न चैवम् । स्वस्य योग्यतानुसारेण सर्वेषामपि पूर्णत्वात्स्वस्यापूर्तौ हि तस्य कामेन तदभावेन दुःखादिप्राप्तिः स्यात् । संसारिणां तु स्वस्यापूर्णत्वादिभावस्य विद्यमानत्वेनाधिककामने दुःखादिप्राप्तिरिति भावः । एवं च मुक्तस्य कृतार्थत्वात्पारतन्त्र्येऽपि दुःखाद्यप्राप्त्या मुक्तेः संसारसमानधर्मत्वाभावाद्युक्ता विष्णोः सर्वोत्तमतेति । (अयं च न्यायो ‘ब्रह्ममत्यनुकूले’ति स्मृत्यनुसारेणेति मुक्तानां सत्यकामत्वमिति भाष्योदाहृतस्मृत्यनुसारेण च ‘कामेन मे काम आगात्’ इत्येकवचनत्वात्तद्ग्राहकेण वचनादित्यनेन सूचितः ।)

॥ ८ ॥

------------------------------------------------------------------------

तदोकोऽधिकरणम्

**तदोकोऽधिकरणं ञ्ब्–२–९**

## **न्यायविवरणम्**

न च प्रारब्धकर्मशेषवत्वादुत्त्क्रान्तावविशेषो ज्ञानिनः । ज्ञानोदयानन्तरं सर्वदा ज्ञानफलस्यानुवृत्तेः ।

प्रारब्धकर्मशेषस्तु विरजातरणावधिः ।

स्वोदयात्फलदं ज्ञानमादेहं कर्म वाऽऽरवेः ।

तथापि प्रकृतेर्बन्धो ब्रह्मणा सह भिद्यते ॥ इति श्रुतिः

‘शरीरे पाप्मनो हित्वा सर्वान् कामान् समश्नुते’ ।

‘स तेजसि सूर्ये सम्पन्नो यथा पादोदरस्त्वचा विनिर्मुच्यत एवं हैव पाप्मना विनिर्मुक्तः ॥ ‘स प्राप्नोति विरजां नदीम् । तत्सुकृतदुष्कृते विधूनते । ‘‘ते ब्रह्मलोके तु परान्तकाले परामृतात्परिमुच्यन्ति सर्वे’’ इति च । ‘अन्यथाभावनियमोऽनृ-तता कार्यकारणे’ इति च ॥ ९ ॥

### **भावबोध**

ॐ तदोकोग्रज्वलनं तत्प्रकाशितद्वारो विद्यासामर्थ्याद् ओम् ॥ इत्यत्र मरणत्वज्ञानिसम्बन्धित्वाभ्यां ज्ञानिनां किं मरणम् अज्ञजनमरणवदेव उत वैलक्षण्येनेति सन्देहे अज्ञजनमरणवदेवेति पूर्वः पक्षः । तद्वैलक्षण्येनेति सिद्धान्तः । तत्र ‘कृतशेषता’ इत्युक्तपूर्वपक्ष-न्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च प्रारब्ध-कर्मशेषवत्वादिति ॥ उत्क्रान्तौ– मरणे । अविशेषो ज्ञानिभिरिति शेषः । इदमुक्तं भवति । नाज्ञानिमरणापेक्षया ज्ञानिमरणस्य विशेषः । तस्याप्यन्यमरणवत् प्रारब्धनिबन्धनत्वात् । न च तदा प्रारब्धाभावः । तस्य देहत्यागाद्यवसानत्वात् । न च सत्यपि प्रारब्धे विलक्षणं ज्ञानिमरणमिति युक्तम् । विशेषकारणाभावादिति । अनेन कृतस्य प्रारब्धकर्मणः शेषो यस्य स तथोक्तस्तस्य भावः कृतशेषतेति व्यधिकरणबहुव्रीहिरित्युक्तं भवति । अन्यथा तल्प्रत्ययानुपपत्तिः । एवं च ज्ञानिमरणस्याज्ञमरणसाधारण्यान्न ज्ञानस्यातिशय इति नेति भावः । (अयं च न्यायः ‘तच्छेषगत्यनुस्मृतियोगाच्च’ इत्यनेन प्रारब्ध-कर्मावसानस्य गत्यनुस्मृतिकालीनत्वोक्त्या प्रारब्धकर्मणस्तद्धेतुक-विशिष्टोत्क्रमणप्रतिबन्धकत्वसूचनेन सूचितः ।) तद्धेतुत्वेन ‘शश्वदनु-प्रवृत्तिः’ इत्युक्तसिद्धान्तन्यायं विवृणोति ॥ ज्ञानेति ॥ शश्वदित्य-स्यार्थः– सर्वदेति । अन्वित्यस्याथोर् ज्ञानोदयानन्तरमिति ॥ ज्ञानफलस्येति ॥ सञ्चितकर्मक्षयागाम्यशेषप्रारब्धोपमर्दोत्क्रमणादे-रित्यर्थः ।

अयं भावः । प्रारब्धकर्मवत्त्वाविशेषेऽपि ज्ञानिन उत्क्रान्तौ विशेषो युज्यते । ज्ञानसामर्थ्यादेव विशेषोपपत्तेः । न च ज्ञानस्याविद्या-निवृत्तिमात्रफलकत्वेन कथमुत्क्रान्तिफलकत्वमिति वाच्यम् । ज्ञानस्य स्वोदयमारभ्य सर्वदा फलजनकत्वेनोत्क्रान्त्यादेरपि तत्फलत्व-सम्भवात्, उत्क्रान्तेर्मोक्षैकदेशत्वेन हेतुत्वोपपत्तेश्च । ततश्च ज्ञानलक्षणविशेषकारणसद्भावेन ज्ञानिमरणस्याज्ञमरण वैलक्षण्योपपत्तौ कृतशेषत्वमप्रयोजकमिति ।

ननु किं प्रारब्धकर्मसद्भावमङ्गीकृत्य ज्ञानसामर्थ्येनैव विशिष्टो-त्क्रमणोपपादनेन । सञ्चितस्येव प्रारब्धस्यापि ज्ञानेनैव विनाश-मङ्गीकृत्य विशेषोत्क्रमणं कुतो नोपपद्यत इत्याशङ्कां परिहरन् ज्ञानस्य स्वोदयमारभ्य फलदत्वे प्रमाणमाह ॥ प्रारब्धकर्मेति ॥ स्वोदयादिति ल्यब्लोपनिमित्ता पञ्चमी । स्वोदयमारभ्येत्यर्थः । कर्म– प्रारब्धम् । आदेहमारवेर्वा फलदमित्यर्थः । अधिकारभेदेन व्यवस्थितविकल्पोऽ-यम् । ‘वैश्वानरे द्युनद्यां वा सूर्ये वा देह एव वा । विधूय सर्वपापानि’ इत्यादिप्रमाणोक्तमपि ग्राह्यम् । अत्र प्रारब्धकर्मणः फलदत्वोक्त्या ज्ञानिनामपि तत्सद्भावोऽवगम्यते । ननु यदि कर्म आदेहमारवेर्वा फलदं तर्हि तदनन्तरमेव लिङ्गभेदः स्यात् । न चैवम् । ‘ब्रह्मणा सह भिद्यते’ इति वक्ष्यमाणत्वेन तदानीं लिङ्गभङ्गाभावादित्यत उक्तम्– प्रारब्धकर्मशेषस्त्विति ॥ न वयं सूर्यादौ निःशेषप्रारब्धविनाशं ब्रूमः । येन प्रमाणविरोधः स्यात् । किं तु सशेषमेव । तच्छेषस्तु विरजा-तरणावधिः । तत्र लिङ्गभङ्गस्तु वर्तत एव । अन्यथा शरीरावस्थानस्य निर्निबन्धनत्वापत्तेरिति भावः । ननु यदि ज्ञानं स्वोदयमारभ्य फलदं तर्हि तदनन्तरमेव लिङ्गभङ्गोऽपि स्यात् । तस्यापि ज्ञानफलत्वादित्यत आह– तथापीति । यद्यपि ज्ञानं स्वोदयमारभ्य फलदं तथापीत्यर्थः । प्रारब्धकर्मण एव प्रतिबन्धकत्वादिति भावः । ‘आदेहं कर्म फलदम्’ इत्यत्र स्पष्टं प्रमाणमाह– शरीर इति । आरवेरित्यत्रापि । तदाह– स तेजसीति ॥ स त्रिमात्रेणोङ्कारेण परमपुरुषाभिध्याता ध्येयं परमेश्वरमपरोक्षीकृत्य तेजसि– तेजोरुपे सूर्ये, सम्पन्नः– सम्प्राप्नोतीति यावत् । सूर्यं प्राप्य चासौ यथा पादोदरस् त्वचा जीर्णया विनिर्मुच्यते । एवं खलु स ध्यानी पाप्मना प्रारब्धेन विनिर्मुक्तो भवतीत्यर्थः । प्रारब्धकर्मशेषस्त्वित्यत्रापि प्रमाणमाह– स प्राप्नोतीति । तत्तत्र सुकृतमनिष्टं सुकृतदुष्कृते तच्छेषमित्यर्थः ।

तथापि प्रकृतेर्बन्ध इत्यत्रापि प्रमाणमाह– ते ब्रह्मलोक इति ॥ ये सन्यासयोगात् । ल्यब्लोपनिमित्ता पञ्चमी । काम्यकर्मपरित्याग-लक्षणोपायं सम्पाद्येत्यर्थः । यतयः– सत्कर्मानुष्ठानप्रयत्नवन्तः । अत एव शुद्धं सत्वमन्तःकरणं येषां ते तथोक्ताः । अत एव ‘वेदान्त-विज्ञानसुनिश्चितार्थाः’ वेदान्तश्रवणजनितविज्ञानेन सुनिश्चितोऽर्थः परब्रह्मरूपो यैस्ते तथोक्ताः । काम्यकर्मपरित्यागपूर्वकसत्कर्मानुष्ठाने-नान्तःकरणशुद्धिं सम्पाद्य वेदान्तश्रवणादिना सम्पादितमोक्षज्ञाना इति यावत् । ब्रह्मलोके सत्यलोके विष्णुलोके वा तिष्ठन्ति ते, प्राप्नुवन्तीति यावत् । ते सर्वेऽपि परान्तकाले चतुर्मुखस्यायुःपरिसमाप्तिकाले परामृतात्– प्रकृतेः प्राकृतस्याप्यनृतत्वात्परेत्युक्तम् । परिमुच्यन्ती-त्यर्थः । ननु प्रकृतिप्राकृतयोः सत्यत्वात्कथमनृतत्वमित्यत आह– अन्यथेति ॥ कार्यकारण इति द्वन्द्वैकवद्भावः । महत्त्वादिकार्ये प्रधानादिकारण इत्यर्थः । कार्यकारणयोर्याऽनृतता श्रुतावुच्यते (सा)सोऽन्यथाभावनियम(ः) परिणाम एव न तु मिथ्यात्वमित्यर्थः । तदुक्तम् । ‘अनृतं परिणामतः । प्रकृतिप्राकृतं प्रोक्तम्’ इति । एवं च ज्ञानिमरणस्याज्ञमरणविलक्षणत्वाद्युक्तं ज्ञानस्य माहात्म्यमिति । (अयं च न्यायो ‘विद्यासामर्थ्यात्’ इत्यनेनैव स्वोत्पत्तिमारभ्यैव फलदत्व-रूपापरोक्षज्ञानसामर्थ्यादिति वदतोक्तः ।) ॥ ९ ॥

[Load More](javaऽcriptःvoid(0))
