+++
title = "०४ चतुर्थः पादः"
upstream_url = "https://dvaitavedanta.in/category-details/15038/564/satara/3-naya/taka-t/thavat/catara"
+++
## प्राणाधिकरणम्

**अथ चतुर्थः पादः**

**प्राणाधिकरणं ञ्ञ्–४–१**

## **न्यायविवरणम्**

न च प्राणानामुत्पत्त्यङ्गीकारे, ‘प्राणा एवा-नादयः’ इत्यादिस्पष्टार्थवद्विशेषश्रुतिविरोधः । ‘आत्मैवेदमग्र आसीत्स प्राणमसृजत, स प्राणान्’ इत्यादिवचनादनादित्व एव स्पष्टार्थवद्विशेषश्रुतिविरोधात् । ‘इदं सर्वमसृजते’ति सामान्य-वचनस्याधिक्यं सिद्धान्ते । विशेषमात्रश्रुतेः सावकाशाया उभयश्रुतेः प्राबल्यात् ॥ १ ॥

### **भावबोध**

श्रुत्यादिप्रसिद्धप्रबलयुक्त्युपेतश्रुतीनामध्यात्मविषयाणां परस्परविरोधपरिहारार्थमयं पादः प्रवृत्तः । एतत्पादीयाधिकरण-पूर्वपक्षसिद्धान्तन्यायाः सङ्ग्रहेणानुव्याख्यायामुक्ताः

‘तत्र स्पष्टार्थवत् श्रुतिः ।

विशेषश्रुतिवैरूप्यं माहात्म्यं व्यक्तसद्गुणः ।

दृष्टाऽयुक्तिः समानत्वं कर्तृशक्तिर्विमिश्रिता ।

युक्तयः पूर्वपक्षेषु सुनिर्णीतास्तु तादृशाः ।

युक्तयो निर्ण(यायैव)यस्यैव स्वयं भगवतोदिताः ॥ इति ॥ तत्र

ॐ तथा प्राणाः ॐ ॥ इत्यत्र ‘प्राणा एवेदमग्र आसुः, अथ प्राणा एवानादयः’ इति ‘एतस्माज्जायते प्राणः’ इति श्रुतिविगानेन प्राणाः किमुत्पत्तिमन्तो न वेति सन्देहे नोत्पत्तिमन्त इति पूर्वः पक्षः । उत्पत्तिमन्त इति सिद्धान्तः । तत्र ‘स्पष्टार्थवत् श्रुतिः’ इत्युक्त पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च प्राणानामिति ॥ स्वपक्षसाधकस्यैव परपक्षदूषकत्वमिति ज्ञापयितुं विरोधमुखेनैव न्यायो विवृतः । अन्यथा ‘स्पष्टार्थवद्विशेषश्रुतेः प्राणा-नामनादित्वम्’ इत्यवक्ष्यत् । यद्वा ‘स्पष्टार्थवत् श्रुतिः’ इत्यत्र ‘विशेषश्रुतिवैरूप्यम्’ इत्यतो वैरूप्यपदमनुकर्षणीयमिति भावेनैवं न्यायविवरणं कृतम् । एवमन्यत्रापि द्रष्टव्यम् । स्पष्टार्थवती अनादित्व-रूपस्पष्टार्थप्रतिपादिका विशेषश्रुतिः ‘प्राणा एव’ इति प्राणरूपार्थ-विशेषमधिकृत्य प्रवृत्ता । तया विरोधः प्राणानामुत्पत्त्यङ्गीकारे इत्यर्थः । एवं च स्पष्टार्थवच्छ्रुत्या प्राणानामनादित्वेऽङ्गीकार्ये न सर्वकर्तृत्वं विष्णोर्युक्तमिति नेति भावः । कुतो नेत्यतस्तद्धेतुत्वेन ‘स्पष्टार्थव-च्छ्रुति’रित्युक्तमेव न्यायं सिद्धान्तसम्बन्धित्वेनापि विवृणोति ॥ आत्मैवेदमिति ॥ अस्या अपि श्रुतेः ‘आत्मैव’ इत्यवधारणे-नान्यानादित्वनिषेधकत्वेन ‘असृजत’ इति स्पष्टमुत्पत्तिप्रतिपादकत्वेन ‘प्राणं, प्राणान्’ इत्यर्थविशेषमधिकृत्य प्रवृत्तत्वेन च स्पष्टार्थवद्विशेष-श्रुतित्वं द्रष्टव्यम् । एवकारेण प्राणानादित्वश्रुतेः सावकाशत्वेन सिद्धान्ताविरोधकत्वमाह । अत एव ‘सावकाशायाः’ इति वक्ष्यति । न चैवं सति श्रुतिद्वयस्यापि साम्यात्कथं निर्णय इत्यत आह ॥ इदं सर्वमिति ॥ श्रुतित्वाविशेषात्कथमनया निर्णय इत्यत आह ॥ विशेषेति ॥ विशेषश्रुतिमात्रादिति योजना । सूक्ष्मरूपानादित्व-प्रतिपादकत्वेन सावकाशाया इत्यर्थः । एवं च सामान्यश्रुतिसाहित्येन प्रबलस्पष्टार्थवद्विशेषश्रुत्या प्राणोत्पत्तिसिद्धेर्युक्तमीश्वरस्य श्रुतिसमन्वयेन जगत्कर्तृत्वमिति भावः । (अत्र पूर्वपक्षन्यायः ‘गौण्यसम्भवात्’ इत्यनेन, अनादित्वश्रुतेर्गतिं वदता सूचितः । सिद्धान्तन्यायश्च ‘असम्भवात्’ इत्यनेन, उत्पत्तिश्रुत्यसम्भवादित्यर्थकेन, ‘प्रतिज्ञानु-परोधाच्च’ इत्यनेन चोक्तः ।) ॥ १ ॥

------------------------------------------------------------------------

मनोधिकरणम्

**मनोधिकरणं ञ्ञ्–४–२**

## **न्यायविवरणम्**

न च ‘नित्यं मनोऽनादित्वात्’ इति विशेष-श्रुतिविरोधः । ‘एतस्माज्जयते प्राणो मनः सर्वेन्द्रियाणि च’ इति विशेषश्रुतेः ॥ २ ॥

### **भावबोध**

ॐ तत्प्राक्श्रुतेश्च ॐ ॥ इत्यत्र ‘एतस्माज्जायते प्राणो मनः’ इति, तत्र ‘नित्यं मनोऽनादित्वात्’ इति श्रुतिविरोधेन मनः किमुत्पत्तिमन्न वेति सन्देहे नेति पूर्वः पक्षः । उत्पत्तिमदेवेति सिद्धान्तः । तत्र ‘विशेषश्रुतिवैरूप्यम्’ इत्युक्तं न्यायं पूर्वपक्ष-सम्बन्धित्वेन तत्साध्यप्रदर्शनपूर्वकं विवृण्वन् प्रतिक्षिपति ॥ न च नित्यमिति ॥ अनिश्चितस्य हेतुत्वेन कथनासम्भवात् हेतुतयाऽ-नादित्वप्रतिपादकत्वेन ‘नित्यं मनः’ इति विशिष्य मनोविषयत्वेन चास्याः श्रुतेर्विशेषविषयत्वं ज्ञातव्यम् । वैरूप्यमित्यस्यार्थो विरोध इति । ‘मनस उत्पत्तिमत्त्वे’ इति शेषः । एवं च विशेषश्रुतेर्वैरूप्या-न्मनसोऽनादित्वे न सर्वकर्तृत्वं विष्णोर्युक्तमिति नेति भावः । (अयं च न्यायोऽनादित्वश्रुतिगतिप्रदर्शकस्मृतिसमुच्चायकचशब्देन विपक्षबाधकतर्करूपः सूचितः ।) तद्धेतुत्वेन ‘विशेषश्रुतिवैरूप्यम्’ इत्युक्तमेव न्यायं सिद्धान्तसम्बन्धित्वेनापि विवृणोति ॥ एतस्मादिति ॥ अस्याः पृथङ्मनसो जन्माभिधायकत्वेन विशेषश्रुतित्वं द्रष्टव्यम् । श्रुतेः श्रुतिविरोधात् । ‘मनोऽनादित्वस्येति शेषः । न चानादित्वश्रुतिविरोधः। तस्याः सूक्ष्मरूपानादित्वपरत्वात् । एवं च मनस उत्पत्तिप्रतिपादक-विशेषश्रुतिविरोधान्न मनोऽनादित्वमिति युक्तं हरेः सर्वकर्तृत्वमिति भावः । (अयं च न्यायः ‘श्रुतेः’ इत्यनेन विपक्षबाधकतर्करूप उक्तः ।) ॥ २ ॥

------------------------------------------------------------------------

वागधिकणम्

**वागधिकणं ञ्ञ्–४–३**

## **न्यायविवरणम्**

न च ‘वाग्वाव नित्ये’ति विशेषश्रुतिविरोधः, ‘मनसो वा व वागुत्पद्यते, वाचो व्याहरण’मिति विशेषश्रुतेः

॥ ३ ॥

### **भावबोध**

ॐ तत्पूर्वकत्वाद्वाचः ॐ ॥ इत्यत्र ‘सर्वेन्द्रियाणि च’ इति, ‘न ह्येषोत्पद्यत’ इति च श्रुतिविगानेन वागिन्द्रियमुत्पद्यते न वेति सन्देहे नोत्पत्तिमदिति पूर्वः पक्षः । उत्पत्तिमदिति सिद्धान्तः । तत्र ‘विशेषश्रुतिवैरूप्यम्’ इत्युक्तमेव न्यायं पूर्वपक्षसम्बन्धित्वेन विवृण्वन् प्रतिक्षिपति ॥ न च वाग्वावेति ॥ अस्याश्च वागिन्द्रिय-विषयत्वे तस्य चानादित्वपरत्वे चास्यां हि श्रुतिरवतिष्ठत इति वाक्यशेषाद्विशेषश्रुतित्वं ज्ञातव्यम् । वाक्पदेन श्रुतिग्रहणे श्रुत्या-श्रयत्वासम्भवात् । न हि श्रुतौ श्रुतिरवतिष्ठते । उत्त्पत्तिमत्त्वे च वाचोऽनादित्वश्रुत्याश्रयत्वासम्भवादिति भावः । विरोधः वागुत्पत्तेर् इति शेषः । एवं च विशेषश्रुतिवैरूप्याद्वागिन्द्रियस्यानादित्वेऽङ्गी-कार्येऽयुक्तमीशस्य सर्वकर्तृत्वमिति च नेति भावः । (अयं च न्यायः नानुत्पत्तिरिति अनुत्पत्तिं निषेधता अनुत्पत्तावुपन्यसनीयं किञ्चित्प्रमाणं सूचितम् । तच्चात्र प्रत्यक्षमनुमानं वा न सम्भवतीति श्रुतिरेव सूचिता । तद्वैरूप्यलक्षणविपक्षबाधकतर्क इति सूचितः ।) तद्धेतुत्वेन ‘विशेष-श्रुतिवैरूप्यम्’ इत्युक्तमेव न्यायं सिद्धान्तसम्बन्धित्वेनापि विवृणोति ॥ मनस इति ॥ (वाक्पदस्यात्र वागिन्द्रियपरत्वेनास्याविशेषश्रुतित्वो-पपादनार्थं ‘वाचो व्याहरणम्’ इत्यंशोदाहरणम् ।) श्रुतेः श्रुति-विरोधात् । वागनादित्वस्येति शेषः । न वागिन्द्रियस्यानुत्पत्तिमत्त्वम् । ‘मनसो वा व वाक्’ इति मनोजन्यत्वश्रुतिविरोधात् । न चात्र वाक्पदं व्याहरणपरमिति वाच्यम् । ‘वाचो व्याहरणम्’ इति व्याहरण-हेतुत्वश्रवणात् । तस्य च वागिन्द्रियलिङ्गत्वादिति भावः । वागिन्द्रियस्य श्रौतानादित्वानादिश्रुत्याश्रयत्वविरोधपरिहारस्तु,

वागिन्द्रियस्य नित्यत्वं श्रुतिसन्निधियोग्यता ।

उत्पत्तिर्मनसो यस्मान्न नित्यत्वं कुतश्चन ॥

इति वचनेन ज्ञातव्यः । एवं चोदाहृतवचनसाहित्येन प्रबल-विशेषश्रुत्या वागिन्द्रियस्योत्पत्तिसिद्धेर्युक्तं हरेर्जगत्कर्तृत्वमिति भावः । (अयं च न्यायः ‘तत्पूर्वकत्वात्’ इत्यनेन, ‘मनसो वागुत्पद्यत’ इति श्रुतिसूचनेन सूचितः ।) ॥ ३ ॥

------------------------------------------------------------------------

सप्तगत्यधिकरणम्

**सप्तगत्यधिकरणं ञ्ञ्–४–४**

## **न्यायविवरणम्**

न च ‘दशेमे पुरुषे प्राणा आत्मैकादशः’ ‘सप्त प्राणाः प्रभवन्ति तस्मात्’ इति संख्याविशेषश्रुत्योरेव परस्परं विरोधः । ‘गुहाशयां निहिताः सप्त सप्त’ इति सप्त-भावस्य बुद्धीन्द्रियविषयत्वेन विशेषितत्वात्सङ्ख्याश्रुत्योर्विषय-वैलक्षण्यात् ॥ ४ ॥

### **भावबोध**

ॐ सप्त गतेर्विशेषितत्वाच्च ॐ ॥ इत्यत्र ‘सप्त प्राणाः’ इति, ‘दशेमे पुरुषे प्राणाः’ इति च श्रुतिविगानेन प्राणाः सप्तोत दशेति सन्देहे प्राणाः सप्तैव दशैवेति सङ्ख्यानिर्णयाभाव इति पूर्वः पक्षः । दशैवेति निर्णय इति सिद्धान्तः । तत्र ‘विशेषश्रुति-वैरूप्यम्’ इत्युक्तमेव पूर्वपक्षसम्बन्धितया विवृण्वन् प्रतिक्षिपति ॥ न च दशेति ॥ सङ्ख्याविशेषः प्राणगतदशत्वसप्तत्वरूपः । तथा च दशत्वसप्तत्वरूपविशेषप्रतिपादकश्रुत्योः परस्परवैरूप्येणाप्रामाण्यान्न श्रुत्येश्वरस्य जगत्कर्तृत्वसिद्धिरिति नेति भावः । (अयं च न्यायः श्रुतिगतिप्रदर्शकस्मृतिसमुच्चायकचशब्देन सूचितः ।) तद्धेतुत्वेन ‘विशेषश्रुतिवैरूप्यम्’ इत्युक्तमेव न्यायं सिद्धान्तसम्बन्धित्वेनापि विवृणोति ॥ गुहाशयामिति ॥ न सङ्ख्याश्रुत्योः परस्परविरोधेना-प्रामाण्यम् । दशत्वश्रुतेः पञ्चकर्मेन्द्रियपञ्चज्ञानेन्द्रियपरत्वम् । सप्तत्व-श्रुतेर्मनोबुद्धिसहितश्रोत्रादिसप्तज्ञानेन्द्रियपरत्वमिति विषयवैलक्षण्यात् । न च ‘सप्त प्राणाः’ इत्युक्तानां ज्ञानेन्द्रियत्वं कुत इति वाच्यम् । गुहा हृदयं, आशयः स्थानं यस्य बुद्धेस्तामुद्दिश्य श्रोत्र–चक्षुः–स्पर्शन–रसन–घ्राण–मनो–बुद्धिरूपाः प्रतिशरीरं सप्त सप्त निहिताः, इति श्रुतौ सप्तभावस्य सप्तसङ्ख्याया बुद्धीन्द्रियविषयत्वेन ज्ञानसाधनेन्द्रिय-निष्ठत्वेन विशेषितत्वादित्यर्थः । अनेन विशेषश्रुत्योः सङ्ख्याविशेष-श्रुत्योः, वैरूप्याद् विलक्षणविषयोपेतत्वादिति न्यायो विवृतो भवति । एवं च (गुहाशयामिति वाक्यशेषेण) विशेषश्रुति(त्योर् वैलक्षण्यात्) वैरूप्यान्न श्रुत्योः परस्परं विरोध इति सङ्ख्याविशेषानिर्णय इति श्रुतिप्रामाण्योपपत्तेर्युक्तं हरेः सर्वकर्तृत्वमिति भावः । (अयं च न्यायो ‘विशेषितत्वात्’ इत्यनेनोक्तः ।) ॥ ४ ॥

------------------------------------------------------------------------

अण्वधिकरणम्

**अण्वधिकरणं ञ्ञ्–४–५**

## **न्यायविवरणम्**

न च ‘दिवीव चक्षुराततम्’ इति व्याप्त्याख्य-विशेषवाचकश्रुतिविरोधः । ‘अणूनि वा इन्द्रियाणि तेषां प्रकाशो व्याततः’ इति ततोऽप्यणुत्ववाचकविशेषश्रुतिविरोधात्

॥ ५ ॥

### **भावबोध**

ॐ अणवश्च ॐ ॥ इत्यत्र ‘दिवीव चक्षुराततम्’ इति ‘अणुभिः पश्यति’ इति श्रुतिविगानेन प्राणाः किं व्याप्ता उताणव इति सन्देहे व्याप्ता इति पूर्वः पक्ष । अणव एवेति सिद्धान्तः । तत्र ‘विशेषश्रुतिवैरूप्यम्’ इत्युक्तमेव न्यायं पूर्वपक्षसम्बन्धित्वेन विवृण्वन् प्रतिक्षिपति ॥ न च दिवीवेति ॥ विरोधः प्राणाणुत्वस्येति शेषः । नन्वणुत्वेऽपि श्रुतिसद्भावात्कथं निर्णय इति चेन् न, विष्णोर्व्याप्तत्वे दृष्टान्तत्वेन चक्षुर्व्याप्तेरुक्तत्वेन, एतच्छ्रुतेः प्राबल्यात् । अतिसुदृढस्यैव दृष्टान्तत्वेनोपपादनात् । एवं च विशेषश्रुतिविरोधादणुत्वाभावेनाणुत्व-श्रुतेरप्रामाण्यान्न श्रुतिसमन्वयेन विष्णोर्जगत्कारणत्वं युक्तमिति च नेति भावः । (अयं च न्यायो व्याप्तत्वसमुच्चायकचशब्देन केवलाणुत्वाङ्गी-कारे विशेषश्रुतिविरोध इति सूचनेन सूचितः ।) तद्धेतुत्वेन ‘विशेष-श्रुतिवैरूप्यम्’ इत्युक्तमेव न्यायं सिद्धान्तसम्बन्धित्वेनापि विवृणोति ॥ अणूनीति ॥ अत्र ‘तेषां प्रकाशो व्याततः’ इति ‘दिवीव’ इति श्रुतिसिद्धव्याप्तत्वमङ्गीकृत्याणुत्वस्योक्तत्वात् । ततोऽपि ‘दिवीव’ इति श्रुतितोऽपि अस्या विशेषश्रुतित्वं ज्ञातव्यम् । विरोधः स्वरूपेण चक्षुरादिप्राणव्याप्तत्वस्येति शेषः । एवं च विशेषश्रुतिविरोधात् प्राणा-नामणुत्वसिद्धेर्युक्तं श्रुतिसमन्वयेन विष्णोर्जगत्कारणत्वमिति भावः । (अयं च न्यायः ‘अणवश्च’ इत्यनेन केवलव्याप्त्यङ्गीकारे अणुत्व-श्रुतिविरोध इति सूचनेन सूचितः ।) ॥ ५ ॥

------------------------------------------------------------------------

मुख्यप्राणाधिकरणम्

**मुख्यप्राणाधिकरणं ञ्ञ्–४–६**

## **न्यायविवरणम्**

न च–

यत्प्राप्तिर्यत्परित्याग उत्पत्तिर्मरणं तथा ।

तस्योत्पत्तिर्मृतिश्चैव कथं प्राणस्य युज्यते ॥

इत्यादिमाहात्म्यवचनान्मुख्यप्राणस्य नोत्पत्तिरिति वाच्यम् ।

महत्त्वान्महतां विष्णुः कर्ता प्राणस्य चैकराट् ।

किं नाम न सृजेदेष येन शक्त्येदमावृतम् ॥

॥ इति श्रुतेस्ततोऽपि माहात्म्याद्विष्णोः ॥ ६ ॥

### **भावबोध**

ॐ श्रेष्ठश्च ॐ ॥ इत्यत्र ‘नैष प्राण उदेति’ इति ‘आत्मत एष प्राणो जायते’ इति श्रुतिविगानेन मुख्यप्राण उत्पत्तिमान्न वेति सन्देहे नेति पूर्वः पक्षः । उत्पत्तिमानेवेति सिद्धान्तः । तत्र ‘माहात्म्यम्’ इत्युक्तन्यायं पूर्वपक्षसम्बन्धित्वेन वायुप्रोक्तवचनमुदाहृत्य साध्यप्रदर्शनपूर्वकं विवृण्वन् प्रतिक्षिपति ॥ न च यत्प्राप्तिरिति ॥ एवं च सर्वजन्मादिहेतुत्वरूपमाहात्म्यरूपयुक्तिसहितानादित्व श्रुतिविरोधे-नोत्पत्तिश्रुतेरप्रामाण्यान्न श्रुतिसमन्वयेन विष्णोर्जगत्कारणत्वं युक्तमिति च नेति भावः । (अयं च न्यायः श्रेष्ठपदप्रयोगेन सूचितः ।) तद्धेतु-त्वेन ‘माहात्म्यम्’ इत्युक्तमेव न्यायं सिद्धान्तसम्बन्धित्वेनापि श्रुत्यु-दाहरणपूर्वकं विवृणोति ॥ महत्त्वादिति ॥ प्राणकर्तृत्वे सर्वकर्तृत्वरूपं हेत्वन्तरमाह ॥ किं नामेति ॥ येन स्वशक्त्या इदं सर्वं जगद् आवृतं वशीकृतमेव । एष विष्णुः किं नाम न सृजेत्? सर्वं सृजेदेवेत्यर्थः । ततोऽपीत्यनेन सिद्धान्तन्यायस्य प्राबल्यमाह । एवं च प्राणस्य प्राणोत्पादकत्वरूपातिमाहात्म्यवद्विष्णुजातत्वोपपत्तेर्युक्तं श्रुतिसमन्वयेन हरेर्जगत्कारणत्वमिति भावः । (अयं च न्यायः ‘न वायुक्रिये’ इति सूत्रगेन ‘मुख्यप्राणः परस्माच्च’ इति स्मृतिसूचकेन ‘उपदेशात्’ इत्यनेन सूचितः ।) ॥ ६ ॥

------------------------------------------------------------------------

चक्षुराद्यधिकरणम्

**चक्षुराद्यधिकरणं ञ्ञ्–४–८**

## **न्यायविवरणम्**

न च प्राणादिपञ्चकस्य व्यक्तसद्गुणत्वा-न्मुख्यप्राणवृत्तित्वमेव ।

अशेषगुणपूर्णानि मुख्यरूपाणि पञ्च च ।

तद्दासाः पञ्च चान्येऽपि प्राणाद्याः सद्गुणैर्युताः ॥

॥ इति श्रुतेर्मुख्यप्राणस्य ततोऽपि व्यक्तसद्गुणत्वात् ॥ ७,८ ॥

### **भावबोध**

ॐ चक्षुरादिवत्तु तत्सहशिष्ट्यादिभ्यः ॐ ॥ इत्यत्र ‘न प्राणः किञ्चिदाश्रितः’, ‘प्राणस्यैतद्वशे सर्वं प्राणः परवशे स्थितः’ इति श्रुतिविगानेन मुख्यप्राणः स्वतन्त्रः परतन्त्रो वेति सन्देहे स्वतन्त्र एवेति १सिद्धान्तः । अस्मिन्नप्यधिकरणे ‘माहात्म्यम्’ इत्यने-नैव पूर्वपक्षसिद्धान्तन्यायावभिहितौ । ‘यदाश्रयादस्य चेष्टा सोऽन्यं कथमुपाश्रयेत्’ इत्युक्तसर्वचेष्टकत्वरूपमाहात्म्येन पूर्वपक्षोत्थानात् । सर्वकर्ताऽपि सन् प्राणः परमाधारतः स्थितः’ (इति) परमत्वरूप-माहात्म्येनैव सिद्धान्तितत्वात् । एतदेवाभिप्रेत्योक्तं तत्वप्रकाशिकायाम् ‘अखिलजगच्चेष्टकत्वमाहात्म्यवत्त्वेन’ इति । ‘ननु स्वातन्त्र्ये युक्ति-युक्तश्रुतिसद्भावान्न श्रुतिमात्रेण निर्णय इत्यत आह सर्वेति’ इति (च) । अत्र विवरणं तु पूर्वाधिकरणसम्बन्धिविवरणेनैव कृतम् । अत एव पूर्वाधिकरणे ‘इत्यादिमाहात्म्यवचनात्’ इति आदिपदप्रयोगः । पृथगविवरणं तु प्रमाणमात्रभेदेन सर्वसाम्यादिति ज्ञातव्यम् । (अत्र ‘अकरणत्वाच्च’ इत्यनेन अकरणत्वादिमाहात्म्यं पूर्वपक्षन्याय इत्युक्तं भवति ।) ॥ ७ ॥

**भावबोध**

ॐ पञ्चवृत्तिर्मनोवद्व्यपदिश्यते ॐ ॥ इत्यत्र ‘सर्वे वा एते मुख्यदासाः’ इति, ‘मुख्यस्यैव स्वरूपाणि’ इति श्रुतिविगानेन प्राणादयः पञ्च किं मुख्यप्राणस्य दासा उत स्वरूपाणीति सन्देहे दासा एवेति वा स्वरूपाण्येवेति वा अन्यतरपक्षनियम एवेति पूर्वः पक्षः । उभयरूपा इति सिद्धान्तः । तत्र ‘व्यक्तसद्गुणाः’ इत्युक्तन्यायं द्वितीयपूर्वपक्षसम्बन्धित्वेन विवृण्वन् प्रतिक्षिपति ॥ न च प्राणादि-पञ्चकस्येति ॥ प्राणोऽपानो व्यान उदानः समान इति प्राणादि-पञ्चकस्य, ‘पायूपस्थे अपानं चक्षुःश्रोत्रे मुखनासिकाभ्यां प्राणः स्वयं प्रतिष्ठते । मध्ये तु समान एष ह्येतद्धुतमन्नं समं नयति तस्मादेताः सप्तार्चिषो भवन्ति नाडीसहस्राण्यासु व्यानश्चरत्यथैकयोर्ध्व उदानः पुण्येन पुण्यं लोकं नयति पापेन पापं पृथिव्यां या देवता सैषा पुरुष-स्याऽपानमवष्टभ्य’ इत्यादिव्यक्तसद्गुणत्वान्मुख्यप्राणस्य वृत्तित्त्वमेव स्वरूपत्वमेव न तु दासत्वमित्यर्थः । दासानामपि व्यक्तसद्गुणत्वे मुख्यप्राणसाम्येन दासत्वमेव न स्यात् । एवं च व्यक्तसद्गुणेभ्यः प्राणादिपञ्चकस्य मुख्यप्राणस्वरूपत्वेऽङ्गीकार्ये दासत्वश्रुतेरप्रामाण्यान्न श्रुतिसमन्वयेन विष्णोर्जगत्कारणत्वं युक्तमिति च नेति भावः । तद्धेतु-त्वेन ‘व्यक्तसद्गुणाः’ इत्युक्तमेव न्यायं सिद्धान्तसम्बन्धित्वेन श्रुत्युदाहरणपूर्वकं विवृणोति ॥ अशेषेति ॥ गुणपूर्णानि इति दासापेक्षया मुख्यप्राणस्वरूपेषु गुणानामाधिक्यमाह । अत एव ‘दासाः सद्गुणैर्युताः’ इत्येवोक्तम् । मुख्यप्राणस्य प्राणादिस्वरूपस्य, ततोऽपि दासेभ्योऽपि व्यक्तसद्गुणत्वादित्यर्थः । ततश्च दासानां व्यक्त-सद्गुणत्वेऽपि न मुख्यप्राणसाम्यापत्तिः । एवं च दासेभ्योऽपि स्वरूपाणामधिकव्यक्तसद्गुणत्वेनाधिक्योपपत्तेर्दासत्वस्वरूपत्वसम्भवात् श्रुतिप्रामाण्योपपत्तेर्युक्तं श्रुतिसमन्वयेन विष्णोर्जगत्कर्तृत्वमिति भावः । (इमौ च न्यायौ ‘व्यपदिश्यते’ इत्यनेन ‘अशेषगुणपूर्णानि’ इति, श्रुतौ अशेषव्यक्तसद्गुणरूपत्वेन, व्यक्तसद्गुणपञ्चदासकत्वेन, व्यप-दिश्यत इत्युक्तेः सूचितौ) ॥ ८ ॥

------------------------------------------------------------------------

प्राणाणुत्वाधिकरणम्

**प्राणाणुत्वाधिकरणं ञ्ञ्–४–९**

## **न्यायविवरणम्**

न चाणुत्वे प्राणस्य ‘महान्वै मुख्यप्राणो येन व्याप्तं चराचरम्’ इति दृष्टायुक्तिः । ‘अणुर्वै मुख्यप्राणो य उत्क्रामति नाडीभिः’ इति दृष्टाऽयुक्ति(क्ते)रनणुत्वे प्राणस्य

॥ ९ ॥

### **भावबोध**

ॐ अणुश्च ॐ ॥ इत्यत्र ‘प्राण एवाधस्तात्’ इति, ‘अणुनैतत्सृज्यते’ इत्यादिश्रुतिविगानेन मुख्यप्राणो व्याप्तो न वेति सन्देहे व्याप्त एव मुख्यप्राण इति पूर्वः पक्षः । अणुरेवेति सिद्धान्तः । तत्र ‘दृष्टाऽयुक्तिः’ इत्युक्ततर्करूपन्यायम् आपादकप्रदर्शनपूर्वकं पूर्वपक्ष-सम्बन्धित्वेन विवृण्वन् प्रतिक्षिपति ॥ न चाणुत्व इति ॥ महान् वै व्याप्तो वा इति प्रतिज्ञा । येन मुख्यप्राणेन चराचरं सर्वं जगद्व्याप्तमिति हेतुः । उपलक्षणं चैतत् । ‘सप्तस्कन्धगतो लोकान् यो बिभर्ति महाबलः’ इति हरिवंशवचनमपि ग्राह्यम् । ततश्च इत्यादिरूपप्रमाणेन दृष्टस्य निश्चितस्य सकलजगद्व्यापकस्य, अयुक्तिर् अयोगः प्राणाऽ-णुत्व इत्यर्थः । एवं च दृष्टाऽयुक्त्या मुख्यस्य व्याप्तिसिद्धेरणुत्वश्रुतेर-प्रामाण्यान्न श्रुतिसमन्वयेन विष्णोर्जगत्कर्तृत्वं युक्तमिति च नेति भावः । (अयं च न्यायः केवलाणुत्वाङ्गीकारे, ‘महान्वै मुख्यप्राणः’ इति दृष्टस्य श्रुत्युक्तस्य व्यापकत्वस्यायुक्तिः स्यादित्यस्मान्महत्त्व-समुच्चायकचशब्देन सूचितः ।) तद्धेतुत्वेन ‘दृष्टाऽयुक्तिः’ इत्युक्त-तर्कपरन्यायमापादनप्रदर्शनपूर्वकं सिद्धान्तसम्बन्धित्वेनापि विवृणोति ॥ अणुर्वा इति ॥ अत्रापि प्रतिज्ञाहेतुरूपत्वं द्रष्टव्यम् । इति प्रमाणदृष्ट-स्याणुत्वस्य प्राणस्यानणुत्वे, व्याप्तत्वे, अयुक्तेरयोगादित्यर्थः । न च ‘महान्वै’ इत्यादिश्रुतिविरोधः । यतो बहिर्देहाद्वर्तमानेन मुख्यवायु-रूपेण व्याप्तत्वं तदर्थ इति भावः । (एवं च महत्त्वे, प्रमाणदृष्टस्याणु-त्वस्यायुक्तेरणुत्वस्याङ्गीकार्यमाणत्वाद्युक्तं श्रुतिसमन्वयेन विष्णोर्जग-त्कर्तृत्वमिति भावः । (अयं च न्यायः केवलमहत्त्वाङ्गीकारे ‘अणुर्वै मुख्यप्राणः’ इति दृष्टस्य नाडीसञ्चारित्वस्यायुक्तिः स्यादिति सूचकेन ‘अणुः’ इत्यनेन सूचितः ॥ ९ ॥

------------------------------------------------------------------------

ज्योतिराद्यधिकरणम्

**ज्योतिराद्यधिकरणं ञ्ञ्–४–१०**

## **न्यायविवरणम्**

न चेन्द्रियाणां जीवाकरणत्वे दृष्टायुक्तिः । क्वचिदतद्वशत्वस्यापि दृष्टत्वात् । ‘यच्चक्षुषि तिष्ठन्’ इत्यादि दृष्टायुक्तेरीशाधीनत्वानङ्गीकारे । लौकिकदृष्टेस्त्वीशेनैव जीवानु-सारित्वक्लृप्त्योपपत्तेः ॥ १० ॥

### **भावबोध**

ॐ ज्योतिराद्यधिष्ठानं तु तदामननात् ॐ ॥ इत्यत्र ‘जीवस्य करणान्याहुः प्राणान्’ इति, ‘ब्रह्मणो वा एतानि करणानि चक्षुः श्रोत्रं मनो वागिति’ इति श्रुतिविगानेनेन्द्रियाणि जीवकरणान्युत ब्रह्मकरणानीति सन्देहे जीवकरणानीति पूर्वः पक्षः । ब्रह्मकरणानीति सिद्धान्तः । तत्र ‘दृष्टाऽयुक्तिः’ इत्युक्तं तर्करूपं न्यायम् आपादक-प्रदर्शनपूर्वकं पूर्वपक्षसम्बन्धित्वेन विवृण्वन् प्रतिक्षिपति ॥ न चेन्द्रियाणामिति ॥ जीवाकरणत्वे जीवाप्रयोज्यत्वे, अनुभवेन दृष्टस्य जीववशत्वस्य, अयुक्तिर् अयोगः । एवं च जीवाकरणत्वे दृष्टाऽयुक्ते-र्ब्रह्मकरणत्वाभावाद्ब्रह्मकरणत्वश्रुतिरप्रमाणमेवेति न श्रुतिसमन्वयेन विष्णोर्जगत्कर्तृत्वमिति च नेति भावः । (अयं च न्यायः ‘प्राणवता शब्दात्’ इत्यनेन, ‘तस्य च नित्यत्वात्’ इत्यनेन वा जीवकरणत्व-श्रुतेर्गतिं वदता, ईश्वरकरणत्वाङ्गीकारे दृष्टस्य ‘जीवस्य करणान्याहुः’ इति श्रुत्युक्तस्य जीवकरणत्वस्यायुक्तिः स्यादिति सूचकेन सूचितः ।) तद्धेतुत्वेन ‘दृष्टाऽयुक्तिः’ इत्युक्ततर्करूपं न्यायं पूर्वपक्षनिरासकत्वेन विवृणोति ॥ क्वचिदिति ॥ ‘इन्द्रियाणाम्’ इत्यनुवर्तते । क्वचिद् विषयविशेषे कालविशेषे वा । अतद्वशत्वस्य जीवानधीनत्वस्यापि दृष्टत्वाद् अनुभवसिद्धत्वान्न जीवकरणत्वमित्यर्थः । तदुक्तं– ‘उपलब्धिवदनियमः’ इति । ततश्च जीवकरणत्वे दृष्टस्यातद्वशत्वस्या-युक्तेरिति विवृतं भवति । अनेन पूर्वपक्षहेतोरसिद्धिरुक्ता भवति ।

इदानीं स्वपक्षसाधकत्वेनापि विवृणोति ॥ यच्चक्षुषीति ॥ आदि-पदेन ‘यो वाचि तिष्ठन्’ इत्यादेः सङ्ग्रहः । इत्यादिश्रुत्या दृष्टस्य प्रमितस्य ईशाधीनत्वस्य ईशकरणत्वस्यानङ्गीकारेऽयुक्तेरित्यर्थः । तर्हि ‘चक्षुषा पश्यामि’ इत्याद्यनुभवस्य, ‘जीवस्य करणान्याहुः’ इति श्रुतेश्च का गतिरित्यत आह ॥ लौकिकदृष्टेस्त्विति ॥ श्रुतेरित्यपि ग्राह्यम् । जीवानुसारित्वं जीवाधीनत्वम् । तथा चेन्द्रियाणां नियमेन जीवानधीनत्वम् । इदमहं चक्षुषा पश्यामीत्यादीच्छायामपि तद्दृष्टेः । क्वचित्तद्दृष्टिरस्तु ईश्वरदत्तजीवाधीनत्वविषयकत्वेनोपपन्नेति भावः । यथोक्तं– ‘स्वातन्त्र्यं तु जडान् प्रति’ इति । एवं च दृष्टाऽयुक्तेर्ब्रह्म-करणत्वमेवाङ्गीकार्यमिति युक्तं श्रुतिसमन्वयेन जगत्कारणत्वमिति भावः । (अयं च न्यायः ‘तदामननात्’ इत्यनेन जीवकरणत्वाङ्गीकारे ‘यः प्राणे तिष्ठन्’ इत्यादि श्रुत्युक्तस्येश्वरकरणत्वस्यायुक्तिः स्यादिति सूचनेन सूचितः ।) ॥ १० ॥

------------------------------------------------------------------------

इन्द्रियाधिकरणम्

**इन्द्रियाधिकरणं ञ्ञ्–४–११**

## **न्यायविवरणम्**

न चेशवशत्वसाम्यान् मुख्यप्राणस्याप्यन्य-साम्यम् । ‘यदस्मिन्निदं सर्वमध्यार्ध्नोत्, । ‘प्राणस्यैतद्वशे सर्वं त्रिदिवे यत्प्रतिष्ठितम्’ इत्यादिश्रुतेरीशसाम्यस्यापि भावात् । ‘प्राणस्यैतद्वशे सर्वं प्राणः परवशे स्थितः’ इति मध्यमत्वो-पपत्तेः ॥ ११ ॥

### **भावबोध**

ॐ त इन्द्रियाणि तद्व्यपदेशादन्यत्र श्रेष्ठात् ॐ ॥ इत्यत्र ‘अथेन्द्रियाणि प्राणा वा इन्द्रियाणि’ इति ‘द्वादशैवेन्द्रिया-ण्याहुर्मनोबुद्धी तु द्वादशे’’ति श्रुतिविगानेन सर्वेषां त्रयोदशानामपि प्राणानामिन्द्रियत्वमुत द्वादशानामेवेति सन्देहे सर्वे प्राणा इन्द्रियाणीति पूर्वः पक्षः । मुख्यप्राणमृते द्वादशैवेति सिद्धान्तः । तत्र समानत्व-मित्युक्तन्यायं साध्यप्रदर्शनपूर्वकं पूर्वपक्षसम्बन्धित्वेन विवृण्वन् प्रतिक्षिपति ॥ न चेशवशत्वसाम्यादिति ॥ अन्यसाम्यम् अन्येन चक्षुरादिना इन्द्रियत्वादिना साम्यमित्यर्थः । एवं च मुख्यस्यापि चक्षुरादिना समानत्वेनेन्द्रियत्वात् त्रयोदशत्वश्रुतिविरोधेन द्वादशत्व-श्रुतेरप्रामाण्यान्न श्रुतिसमन्वयेन विष्णोर्जगत्कर्तृत्वमिति च नेति भावः । (अयं च न्यायः ‘वैलक्षण्यात्’ इत्यनेन, ईश्वरवशत्वसाम्येऽपि एवं तावद्वैलक्षण्यादिति वदता सूचितः ।) तद्धेतुत्वेन ‘समानत्वम्’ इत्युक्तन्यायं श्रुत्युदाहरणपूर्वकं सिद्धान्तसम्बन्धित्वेनापि विवृणोति ॥ यदस्मिन्निति ॥ यत् किञ्चिज्जगत्प्रसिद्धं, इदं सर्वम् अस्मिन् प्राणेऽ-ध्यार्ध्नोत् । त्रिदिवे स्वर्गलोके, यत्प्रतिष्ठितमेतत्सर्वं प्राणस्य वशे तिष्ठतीत्यादेः प्रमाणादीशसाम्यस्यापि भावान्नान्यसाम्यमित्यर्थः । अपिपदेनेशवशत्वेन चक्षुरादिसाम्यं समुच्चिनोति । ननु प्राणस्येशसाम्ये एतेन मातरिश्वेत्युक्तविरोध इत्यत आह ॥ प्राणस्येति ॥ नन्वीश-साम्यमीशवशत्वं च मुख्यप्राणस्य विरुद्धमित्यतो वाऽऽह ॥ प्राण-स्येति ॥ एवं च मुख्यप्राणस्य सर्वजगत्कर्तृकारयितृत्वेनेशसमान-त्वेनेन्द्रियत्वाभावाद्द्वादशत्वश्रुतेरप्रामाण्यासम्भवाद्युक्तं श्रुतिसमन्वयेन जगत्कर्तृत्वमिति भावः । (अयं च न्यायो ‘भेदश्रुतेः’ इत्यनेन ‘स्थित एव हीदम्’ इतीश्वरसाम्यश्रुतेरिति वदतोक्तः । ‘श्रेष्ठात्’ इत्यनेन वा सूचितः ।) ॥ ११ ॥

------------------------------------------------------------------------

संज्ञाधिकरणम्

**संज्ञाधिकरणं ञ्ञ्–४–१२**

## **न्यायविवरणम्**

न च विरिञ्चस्यापि कर्तृत्वशक्तेः स एव शरीरादिस्रष्टा ।

त्रिवृत्क्रिया यतो विष्णो रूपं च तदपेक्षया ।

रूपापेक्षं तथा नाम व्यवहारस्तदात्मकः ॥

अतो रूपस्य नाम्नश्च व्यवहारस्य चैकराट् ॥

हरिरेव यतः कर्ता पिताऽतो भगवान्प्रभुः ॥

इत्यादेस्तस्यैव कर्तृत्वशक्तेर्विरिञ्चस्य तु द्वारतयोपपत्तेः

॥ १२ ॥

### **भावबोध**

ॐ संज्ञामूर्तिक्लृप्तिस्तु त्रिवृत्कुर्वत उपदेशात् ॐ ॥ इत्यत्र ‘विरिञ्चो वा इदं विरेचयति’ इति, ‘अथ कस्मादुच्यते परम इति, परमाद्ध्येते नामरूपे व्याक्रियेते’ इति श्रुतिविगानेन शरीरादिकं किं विरिञ्चसृष्टं परमात्मसृष्टं वेति सन्देहे विरिञ्चसृष्टमिति पूर्वः पक्षः । परमात्मसृष्टमेवेति सिद्धान्तः । तत्र ‘कर्तृशक्तिः’ इत्युक्तन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च विरिञ्चस्येति ॥ आदिपदेनेश्वरसङ्ग्रहः । कर्तृत्वशक्तेर् नामरूपात्मकदेहादिसर्जकत्व-शक्तेः स एव विरिञ्च एव स्वातन्त्र्येण, न त्वीश्वरकृतसृष्टिद्वारत्वेन । एवं च विरिञ्चस्यापि कर्तृत्वशक्तेर्विद्यमानत्वेन ‘विरिञ्चो ह वा’ इति प्रबलश्रुतिविरोधेन ‘अथ कस्मादुच्यते’ इति श्रुतेरप्रामाण्यान्न श्रुति-समन्वयेन विष्णोर्जगत्कर्तृत्वं युक्तमिति च नेति भावः । (अयं च न्यायः ‘त्रिवृत्कृर्वतः’ इत्यनेन त्रिवृत्कुर्वत इत्यस्य सावधारणत्वाङ्गी-कारेण परमात्मन एव देहादिस्रष्टृत्वं नान्यस्येति वदता निषेध्यतया सूचितः ।) तद्धेतुत्वेन ‘कर्तृशक्तिः’ इत्युक्तन्यायं प्रमाणोदाहरणपूर्वकं सिद्धान्तसम्बन्धित्वेनापि विवृणोति ॥ त्रिवृत्क्रियेति ॥ त्रिवृत्क्रिया यतो विष्णोः, अतो रूपस्य नाम्नश्चेत्यन्वयः । तदुपपादनं ‘रूपञ्च’ इत्यादि । हरिरेव कर्ता यतः, अतः पितेत्यर्थः । तस्यैव ‘हरेरेवे’ति सावधारणत्वादित्यर्थः । ‘विरिञ्चो वा’ इत्यादेः का गतिरित्यत आह ॥ विरिञ्चस्य त्विति ॥ एवं च विष्णोरेव कर्तृशक्तेः श्रुतिप्रामाण्य-सम्भवाद्युक्तं विष्णोर्जगत्कर्तृत्वमिति भावः । (अयं च न्यायः ‘त्रिवृत्कुर्वत उपदेशात्’ इत्यनेनोक्तः ।) ॥ १२ ॥

[Load More](javaऽcriptःvoid(0))
