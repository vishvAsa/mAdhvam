+++
title = "०१ प्रथमः पादः"
upstream_url = "https://dvaitavedanta.in/category-details/15035/564/satara/3-naya/taka-t/thavat/parath"
+++
## स्मृत्यधिकरणम्

**द्वितीयाध्याये प्रथमः पादः**

**स्मृत्यधिकरणं ञ्ञ्–१–१**

## **न्यायविवरणम्**

रुद्रादीनां सकाशाद्विष्ण्वादीनामेवाप्तत्वम् ॥ श्रुत्यनुसारित्वात् ॥ १ ॥

### **भावबोध**

आनन्दमयाद्युपलक्षिताशेषवैदिकशब्दसमन्वयेन सिद्धे जगज्जन्मादिकारणत्वादौ प्रथमाध्यायार्थे युक्त्यादिविरोधपरिहारार्थमयं द्वितीयोऽध्यायः प्रवृत्तः । तत्र सर्वविरोधानां युक्तिमूलकत्वाद्युक्तेरेव प्राधान्यात्तद्विरोधपरिहारार्थोऽयं प्रथमः पादः प्रवृत्तः । एतत्पादीयाधि-करणपूर्वपक्षसिद्धान्तन्यायाः सङ्ग्रहेणानुव्याख्यायामुक्ताः ॥

आप्तता समतादृष्टिश्रुतिसाम्यबलोद्भवाः ।

सर्वानुसारो लघुता विशेषाऽदर्शनाऽफले ॥

इष्टासिद्धिश्च नियमः पूर्वपक्षेषु युक्तयः ।

एता एव त्वतिबलाः सिद्धान्तस्य नियामिकाः ॥ इति ।

॥ ॐ स्मृत्यनवकाशदोषप्रसङ्ग इति चेन्नान्यस्मृत्यनवकाशदोष-प्रसङ्गात् ॐ ॥ इत्यत्र मतविमत्या जगज्जन्मादिकर्तृत्वं विष्णोर्युक्तं न वेति सन्देहे न युक्तमिति पूर्वः पक्षः । युक्तमेवेति सिद्धान्तः । तत्र ‘आप्तता’ इत्युक्तन्यायं पूर्वपक्षसिद्धान्तोभयसम्बन्धित्वेन विवृणोति ॥ रुद्रादीनामिति ॥ अनेन ‘रुद्रादीनामाप्तत्वं पूर्वपक्षन्यायः’ इति सूचितं भवति । तथा च रुद्रादीनां जगद्धितोपदेष्टृत्वेन सर्वज्ञत्वेन वाक्यार्थ-ज्ञानादिमत्त्वरूपाप्ततावत्त्वात्तद्विरचितानां स्मृतीनां दोषाभावगुण-युक्ततया प्रबलत्वेन निरवकाशत्वात्तद्विरुद्धाभिधायकश्रुतेरप्रामाण्यस्यैव प्रसङ्गान्न तया विष्णोर्जगत्कारणत्वं सिद्ध्यतीति पूर्वः पक्ष इति भावः । ‘विष्ण्वादीनामेव’ इत्येवकारेण सिद्धान्तयुक्तेः प्राबल्यमाह । तत्र हेतुमाह ॥ श्रुतीति ॥ विष्ण्वादिविरचितस्मृतीनामिति शेषः । अत्र श्रुत्यनुसारो नाम यथातथं तत्संवादस्तन्मूलत्वं चेति द्वयमपि ग्राह्यम् । अनेन पाशुपतादिस्मृतीनां श्रुतिविरोधेनाप्यप्रामाण्यमुक्तं भवति । तथा च वैष्णवस्मृतीनां परमाप्तैर्विष्ण्वादिभिः प्रणीतत्वेन निरवकाशत्वात् पाशुपतादिस्मृतीनां तद्विरोध एवाप्रामाण्यप्रसङ्गात् सुतरां तत्साहाय्य-वत्या श्रुत्या विरोधेऽप्रामाण्यप्रसङ्ग इति युक्तमेव विष्णोर्जगत्कर्तृत्व-मिति भावः । (अत्र पूर्वपक्षन्यायः ‘स्मृत्यनवकाशे’ति सौत्रपूर्वभागेन पाशुपतादिस्मृतीनामनवकाशमापादयता सूचितः । रुद्रादेराप्तत्वं विना तत्स्मृत्यनवकाशत्वानिर्वाहात् । अन्यथेष्टापादनं स्यात् । ‘इतरेषां चानुपलब्धेः’ इति द्वितीयसूत्रेण निषेध्यतया सूचितः । सिद्धान्त-न्यायस्तु ‘स्मृत्यनवकाशदोषप्रसङ्गाद्’ इति सिद्धान्तांशेन सूचितः ।)

॥ १ ॥

------------------------------------------------------------------------

नविलक्षणत्वाधिकरणम्

**नविलक्षणत्वाधिकरणं ञ्ञ्–१–२**

## **न्यायविवरणम्**

न श्रुतेः रुद्रादिस्मृतिसाम्यं किन्तु साक्षि-प्रत्यक्षसाम्यमेव निरपेक्षत्वात् ॥ २ ॥

### **भावबोध**

ॐ न विलक्षणत्वादस्य तथात्वं चशब्दात् ॐ ॥ इत्यत्र प्रमाणाप्रमाणभूतवाक्योपलब्ध्या श्रुत्यादिकं प्रमाणं न वेति सन्देहे न प्रमाणमिति पूर्वः पक्षः । प्रमाणमेवेति सिद्धान्तः । तत्र ‘समता’ इत्यनेनोक्तन्यायं पूर्वपक्षसम्बन्धित्वेन विवृण्वन् प्रतिक्षिपति ॥ न श्रुतेरिति ॥ यथाऽविद्यमानार्थाभिधायकत्वेन रुद्रादिविरचित-पाशुपतादिस्मृतीनामप्रामाण्यं तथा ‘कारीर्या यजेत वृष्टिकाम’ इति श्रुतेः, (उपलक्षणमेतत्, पञ्चरात्रादिस्मृतेश्च) कारीर्याद्यनुष्ठानेऽपि वृष्ट्याद्यदृष्ट्याऽविद्यमानार्थाभिधायकत्वादप्रामाण्यमित्येवंरूपं श्रुतेः रुद्रादिस्मृतिसाम्यमिति न तया विष्णोर्जगत्कर्तृत्वं सिध्यतीति नेत्यर्थः । तद्धेतुत्वेन ‘समता’ इत्यनेनैवोक्तन्यायं सिद्धान्तसम्बन्धित्वेन विवृणोति ॥ किन्त्विति ॥ यथा साक्षिप्रत्यक्षस्य प्रामाण्यं नियतं तथा श्रुतेः पञ्चरात्रादिस्मृतेश्च प्रामाण्यं नियतम् । प्रामाण्यनियमप्रदर्शनार्थमेव साक्षीत्युक्तम् । एवकारेण रुद्रादिस्मृतिसाम्यं व्यावर्तयति । अत्र हेतुमाह ॥ निरपेक्षत्वादिति ॥ कर्तृगुणप्रमाणान्तरसंवादफलसंवादा-द्यपेक्षाशून्यत्वादित्यर्थः । अयं भावः । वाक्याप्रामाण्यं वक्तृदोष-निबन्धनम् । न हि नित्ये वेदे दोषाः कल्पयितुं शक्यन्ते । अतो नित्यत्वाददोषवाक्यत्वेनान्यानपेक्षिततया साक्षिप्रत्यक्षवत्प्रामाण्यमिति । श्रुत्यपेक्षयैवेतत् । पञ्चरात्रादिस्मृतेस्तु श्रुतिरूपप्रमाणानुकूलत्वहेतुना सर्वमेतदुपपादनीयम् । तथा च आश्वाससम्भवात् श्रुत्याद्युक्तं जग-त्कर्तृत्वं विष्णोर्युक्तमिति भावः । (अत्र पूर्वपक्षन्यायः ‘तथात्वम्’ इत्यनेनोक्तो भवति । सिद्धान्तन्यायश्च ‘विलक्षणत्वाद्’ इत्यंशेन सूचितो भवति । श्रुत्यादेर्नित्यत्वान् निर्दोषत्वादिलक्षणस्य साक्षि-प्रत्यक्षसाम्यस्य सूचनात् ।) ॥ २ ॥

------------------------------------------------------------------------

अभिमान्यधिकरणम्

**अभिमान्यधिकरणं ञ्ञ्–१–३**

## **न्यायविवरणम्**

न मृदादीनां वचनाद्यदृष्टिः श्रुत्यप्रामाण्य-कारणम् । अपि तु वचनादिशक्ताया देवताया मृदादिशब्द-वाच्यत्वद्योतिकैव ॥ ३ ॥

### **भावबोध**

ॐ अभिमानिव्यपदेशस्तु विशेषानुगतिभ्याम् ॐ ॥ इत्यत्र सन्देहतद्बीजपूर्वपक्षसिद्धान्ताः पूर्वाधिकरणवदेव द्रष्टव्याः । तत्र ‘अदृष्टिः’ इत्युक्तन्यायं पूर्वपक्षसम्बन्धितया तत्फलं सूचयन् विवृण्वन् प्रतिक्षिपति ॥ न मृदादीनामिति ॥ प्रत्यक्षादिसिद्धमृज्जलतेजः-प्रभृतीनाम् । वचनाद्यदृष्टिरित्यस्य वचनेक्षणाद्यदृष्टिरिति, नञ्व्यत्यासेन ‘वचनेक्षणाद्यभावदृष्टिः’ इति चार्थः । अनेन दृष्टान्ते साध्यसत्त्वं प्रदर्शितम् । मृदादीनामित्यनेनैव मृदादित्वं जडत्वं च साधनं प्रदर्शि-तम् । तथा च प्रसिद्धमृदादौ जडत्वादेर्हेतोर् वक्तृत्वाद्यभावेन व्याप्ति-रित्युक्तं भवति । एवं च जडत्वादिहेतोरादिकालीनमृदादिरूपपक्षधर्मत्वं च द्रष्टव्यम् । ततश्चेयं मृदादीनां वचनाद्यदृष्टिः, नञ्व्यत्यासेन व्याप्तिदृष्टित्वेन, ‘सर्गाद्यकालीनमृदादिकं वक्तृत्वाद्युपेतं न भवति, जडत्वात् प्रसिद्धमृदादिवत्’ इत्यनुमानोत्थापकतया ‘मृदब्रवीत्’ आपोऽब्रुवन्’ ‘ता आप ऐक्षन्त’ ‘तत्तेज ऐक्षत’ ‘ओषधयः संवदन्ते’ इत्यादिश्रुतेरप्रामाण्यकारणम् । अतो विश्वासाभावान्न तया जगत्कर्तृत्वं सिध्द्यतीति भावः ।

कथं तर्हि निरवकाशत्वेनोक्तप्रबलानुमानविरोधपरिहारः श्रुतेरित्या-शयवान् पृच्छति ॥ अपि त्विति ॥ तदुत्तरत्वेन ‘अदृष्टि’रित्य-नेनैवोक्तन्यायं सिद्धान्तसम्बन्धितया विवृणोति ॥ वचनादीति ॥ आदिपदेनेक्षणादिकं ग्राह्यम् । शक्ताया इत्यनेन वक्तृत्वाद्युपयुक्त-विग्रहादेरपि द्योत्यत्वं सूचयति । द्योतिकैवेत्यवधारणेन पूर्वपक्षं व्यावर्तयति । ननु मृदादीनां वचनाद्यदृष्टेर् मृदब्रवीदित्यादिवेदा-प्रामाण्येनाप्युपपत्तेः कथं वचनादिशक्तदेवताया मृदादिशब्दवाच्यत्व-द्योतकत्वमवधार्यते इति चेन्न । वेदस्य निर्दोषवाक्यत्वेन अप्रामाण्या-भावस्य निश्चितत्वादित्यस्याप्येवकारेणोक्तत्वादिति । अत एवोक्तं तत्वप्रकाशिकायां ‘अचेतनस्य वचनाद्यदृष्ट्या, निर्दोषवाक्यस्या-प्रामाण्यादृष्ट्या च तत्कल्पनोपपत्तेः’ इति । तथा च श्रुत्युक्तं जग-त्कारणत्वं विष्णोर्युक्तमेवेति भावः । (अत्राचेतनस्य वचनाद्यदृष्ट्या निर्दोषवाक्यस्याप्रामाण्यादृष्ट्या च अभिमानिव्यपदेशं समर्थयता ‘अभिमानिव्यपदेशस्तु’ इति सूत्रेण अचेतनस्य वचनाद्यदृष्टिः पूर्वपक्ष-न्यायः, निर्दोषवाक्यस्याप्रामाण्यादृष्टिः सिद्धान्तन्याय इति सूचित-मिति ज्ञातव्यम् ।) ॥ ३ ॥

------------------------------------------------------------------------

असदधिकरणम्

**असदधिकरणं ञ्ञ्–१–४**

## **न्यायविवरणम्**

ईश्वरस्य स्रष्टृत्ववदसतोऽपि स्रष्टृत्वं श्रूयत इति नास्ति । सोऽसच्छब्दो ब्रह्मशब्दवदेव ब्रह्मवाचक इति श्रुतेः साम्यम् ॥ ४ ॥

### **भावबोध**

ॐ असदिति चेन्न प्रतिषेधमात्रत्वात् ॐ ॥ इत्यत्र ‘यतो वा इमानि भूतानि जायन्ते’ ‘असदेवेदमग्र आसीत्’ इति श्रुति-विप्रतिपत्त्या जगत्कारणत्वं विष्णोर्युक्तमयुक्तं वेति सन्देहे न विष्णो-र्जगत्कारणत्वं युक्तमिति पूर्वः पक्षः । युक्तमेवेति सिद्धान्तः । तत्र ‘श्रुतिसाम्यम्’ इत्युक्तन्यायं पूर्वपक्षसम्बन्धित्वेन विवृण्वन् प्रतिक्षिपति ॥ ईश्वरस्येति ॥ यथेश्वरस्य स्रष्टृत्वं ‘यतो वा इमानि’ इत्यादिना श्रूयते, असतोऽपि स्रष्टृत्वं ‘असदेवेदमग्र आसीत्’ इत्यादिना श्रूयते । तथा च ब्रह्मासतोः स्रष्टृत्वश्रुतिसाम्यम् । अतो जगत्कारणत्वानिश्चय इत्येतन्नास्तीत्यर्थः । कुतो न साम्यमित्यतः ‘श्रुतिसाम्यम्’ इत्युक्तमेव न्यायं सिद्धान्तसम्बन्धित्वेन विवृणोति ॥ सोऽसच्छब्द इति ॥ तथा ब्रह्मशब्दः ‘अथ कस्मादुच्यते ब्रह्मेति बृहन्तो ह्यस्मिन् गुणाः’ इति श्रुतिबलाद्ब्रह्मवाचकः । एवं ‘तद्वा एतदासीदित्याह न ह्यासादयति कश्चन’ इति श्रुतिबलात् ‘असदेव’ इति श्रुतिगतासच्छब्दो ब्रह्म-वाचक इति हेतोः‘असदेव’ इति श्रुतेः ‘यतो वा’ इति श्रुत्या साम्यम् एकार्थप्रतिपादकत्वमित्यर्थः । अनेन श्रुतिसाम्यमित्येतन् निर्वचनश्रुत्योर् ब्रह्मासच्छब्दयोस् तदुपेतश्रुतिवाक्ययोश्च साम्यमिति त्रेधा व्याख्यातं भवति । अत्र पूर्वपक्षे ‘असतोऽपि’ इत्यपिपदेन ‘ईश्वरस्य’ इत्युक्तसमुच्चयवत् ‘एतेन शिष्टा अपरिग्रहा अपि’ इति सूत्रनिरसनीयजीवादेरपि समुच्चयः । सिद्धान्ते ‘असच्छब्दः’ इति शब्दः जीवशब्द इत्यादेरुपलक्षक इति ज्ञातव्यम् । तथा च सङ्क्षेपे ‘असज्जीवप्रधानादिशब्दा ब्रह्मैव नापरम् । वदन्ति कारणत्वेन’ इत्युक्तम् । तथा च श्रुत्युक्तं जगत्कारणत्वं विष्णोर्युक्तमेवेति भावः । (अत्र पूर्वपक्षन्यायो ‘यतो वा’ इति श्रुत्या ब्रह्मणो जगत्कारणत्ववत् ‘असदेवेदम्’ इति श्रुत्या असतोऽपि जगत्कारणत्वमिति प्रतिपादकेन ‘असदिति चेत्’ इति सूत्रभागेन सूचितः । सिद्धान्तन्यायश्च ‘प्रतिषेध-मात्रत्वात्’ इत्यादिसूत्रे असतः कारणत्वप्रतिक्षेपात् श्रुतेर्निरर्थकत्वा-योगात्’ ‘एतेन सर्वे व्याख्याताः’ इत्युक्तन्यायेन असच्छब्दस्य ब्रह्मवाचकत्वेन ‘असदेवे’ति, ‘यतो वे’ति श्रुत्योः साम्यमित्यर्थसूचकैः सूचितः) ॥ ४ ॥

------------------------------------------------------------------------

भोक्त्रधिकरणम्

**भोक्त्रधिकरणं ञ्ञ्–१–५**

## **न्यायविवरणम्**

‘कर्माणि विज्ञानमयश्च आत्मा परेऽव्यये सर्व एकीभवन्ति’ इति श्रुतिबलान्नैक्यम् । किन्तु, भेदापादकमेवैतत्, ‘निरञ्जनः परमं साम्यमुपैति’ ‘परात्परं पुरिशयं पुरुषमुपैति दिव्यम्’ इति सन्निहितवाक्यबलात् । एकीभावशब्दस्तु सान्निध्येऽपि भवति । ‘एकीभूता तु सा सेना पाण्डवानभ्य-वर्तते’तिवत् । ‘यथोदकं शुद्धे शुद्धमासिक्तं तादृगेव भवति, एवं मुनेर्विजानत आत्मा भवति गौतमे’ति वाक्यान्तराच्च ॥ ५ ॥

### **भावबोध**

ॐ भोक्त्रापत्तेरविभागश्चेत् स्याल्लोकवत् ॐ ॥ इत्यत्र वादिविवादेन जगज्जन्मादिकर्तृत्वं परमात्मनो युक्तमयुक्तं वेति सन्देहे न युक्तमिति पूर्वः पक्षः । युक्तमेवेति सिद्धान्तः । तत्र ‘बलोद्भवः’ इत्युक्तन्यायं पूर्वपक्षसम्बन्धित्वेन विवृण्वन् प्रतिक्षिपति ॥ कर्माणीति ॥ अत्र श्रुतिसाम्येत्यतो बुध्द्या विवेकेन श्रुतीत्यनुवर्तत इत्यभिप्रेत्य श्रुति-बलादित्युक्तम् । अनेन श्रुतिबलाद् उद्भवो ज्ञानं यस्य जीवेश्वरैक्य-स्येति व्यधिकरणबहुव्रीहिणा जीवेश्वरैक्यं पूर्वपक्षन्याय इति विवृतं भवति । तथा च जीवाभिन्नस्येश्वरस्य जीवेऽसम्भाव्यमानं जगत्कर्तृत्वं न युक्तमिति पूर्वपक्षो नेत्यर्थः । तर्हि श्रुतेरप्रामाण्यासम्भवात्का गति-रित्याशयेन पृच्छति ॥ किन्त्विति ॥ श्रुतिगतिमाह– भेदापादक-मेवेति । एवकारेण पूर्वपक्षं व्यावर्तयति । एतत् श्रुतिवाक्यम् । अनेन श्रुतिबलोद्भवशब्दः सिद्धान्ते भेदपर इति विवृतं भवति । ननु पूर्वपक्षे एकीभवन्तीति बलमस्ति । सिद्धान्ते किं बलमित्यत आह ॥ निरञ्जन इति ॥ ननु सन्निहितैतद्वाक्यादपि ‘एकीभवन्ति’ इत्येकीभावशब्दस्य, वाक्यावयवत्वेनान्तरङ्गतया प्रबलत्वेन ऐक्यापादकत्वमेव कर्माणीति वाक्यस्य न भेदापादकत्वमित्यत आह ॥ एकीभावशब्द इति ॥ सान्निध्यं स्थानैक्यम् । अपिशब्देन मत्यैक्यसमुच्चयः । स्वरूपैक्या-भावेऽपीति वा । अन्तरङ्गत्वेऽपि सावकाशत्वान् नैकीभावशब्दः प्रबलः । निरञ्जन इत्यादि सन्निहितवाक्यं तु निरवकाशत्वा-त्प्रबलमिति भावः । नैतत्सावकाशत्वं स्वोत्प्रेक्षितमित्याशयेन स्थानैक्यमत्यैक्याभ्यामेकीभावशब्दप्रयोगं दर्शयति ॥ एकीभूतेति ॥ एवमान्तरोपपत्तिमुक्त्वा बाह्यामपि तामाह ॥ यथोदकमिति ॥ न तु तदेव भवति । एवं विजानतो मुनेः– विजानतां मुनीनामात्माऽधि-पतिर्हिरण्यगर्भोऽपि मुक्तः परमात्मानं प्राप्य तादृगेव भवति किमुतान्य इत्यर्थः । तथा च श्रुतिबलोद्भवाज्जीवेश्वरयोर्भेदाज्जीवेऽसम्भाव्यमानमपि जगत्कर्तृत्वं विष्णौ युक्तमेवेति भावः । (अत्र पूर्वपक्षन्यायः कर्माणीति श्रुतिबलाद् एैक्यसिद्धिरिति वदता ‘भोक्त्रापत्तेरविभागश्चेत्’ इत्यंशे-नोक्तः । सिद्धान्तन्यायश्च यथोदकमि (त्यनेन)ति सूचितो भवति ।)

॥ ५ ॥

------------------------------------------------------------------------

आरम्भणाधिकरणम्

**आरम्भणाधिकरणं ञ्ञ्–१–६**

## **न्यायविवरणम्**

न लौकिकसर्वकार्यानुसारेणाकर्तृतन्त्रत्वं सर्वानुसारः । किं तर्हि, तद्वैलक्षण्येन सर्वकर्तृविलक्षण-सर्वशक्तित्वमेवाशेषयुक्तिश्रुत्यनुसारि । ‘एष सर्वेश्वरः’ इत्यादि-श्रुतेः । युक्तिमात्राच्छ्रुतियुक्ता हि युक्तिर्बलवती ॥ ६ ॥

### **भावबोध**

ॐ तदनन्यत्वमारम्भणशब्दादिभ्यः ॐ ॥ पटादि-सृष्टेः स्वतन्त्रसाधनसापेक्षत्वदर्शनाद् ईश्वरसृष्टेरलौकिकत्वाज् जग-त्सृष्ट्यादिकं किं स्वतन्त्रसाधनसापेक्षं न वेति सन्देहे स्वतन्त्र-साधनसापेक्षमिति पूर्वः पक्षः । नेति सिद्धान्तः । तत्र ‘सर्वानुसारः’ इत्युक्तन्यायं पूर्वपक्षसम्बन्धित्वेन विवृण्वन् प्रतिक्षिपति ॥ न लौकि-केति ॥ व्याप्तिनिश्चयाय व्यभिचारनिरासार्थं सर्वेति कार्यविशेषणम् । पक्षव्यावृत्त्यर्थं प्रमाणप्रदर्शनार्थं च लौकिकेति । अकर्तृतन्त्रत्वम् उपादानादिभूतप्रधानादेः कर्तृभूतपरमात्मतन्त्रत्वाभावः– इत्येवंरूप-सर्वानुसारः । तथा च लौकिकसर्वकार्यवत् कार्यत्वेनेशकृतकार्यमपि स्वतन्त्रसाधनसापेक्षमिति पूर्वपक्षो नेत्यर्थः । ईश्वरसृष्टेः कीदृक्त्वं तर्हीति पृच्छति ॥ किं तर्हीति ॥ तदुत्तरत्वेन सर्वानुसार इत्युक्तमेव न्यायं सिद्धान्तसम्बन्धित्वेन विवृणोति ॥ तद्वैलक्षण्येनेति ॥ तेभ्यो लौकिकसर्वकार्येभ्यो वैलक्षण्येन स्वतन्त्रसाधनरहितत्वाख्येन सर्वकार्य-कर्तुः परमात्मनः स्वव्यतिरिक्तकुविन्दकुलालादिसर्वकर्तृभ्यः विलक्षणं साधनान्तरनियमनादिसर्वशक्तित्वमेव । अशेषयुक्तिश्रुत्यनुसारि सर्व-युक्तिश्रुतिसिद्धमित्यर्थः । प्राधान्यात् श्रुतिमुदाहरति ॥ सर्वेश्वर इति ॥ एवं–

परतन्त्रो ह्मपेक्षेत स्वतन्त्रः किमपेक्षते ।

साधनानां साधनत्वं यतः किं तस्य साधनैः ॥

इत्यादिस्मृत्युक्ता अपरतन्त्रत्वस्वतन्त्रत्वसाधनसत्ताप्रदत्वादियुक्त-योऽपि द्रष्टव्याः । ननु पूर्वपक्षयुक्तेरपि व्याप्तिपक्षधर्मतोपेतत्वेन प्राबल्यात्कथमेवं निर्णय इत्यत आह ॥ युक्तिमात्रादिति ॥ अङ्गीकृत्य चेदमुदितम् । बाधितविषयत्वेन पूर्वपक्षयुक्तेर्युक्तित्वमेव नास्तीति ज्ञातव्यम् । एवं च सर्वश्रुतियुक्त्यनुसारादीशकृतकार्यं न स्वतन्त्र-साधनापेक्षमिति भावः । (अत्र पूर्वपक्षन्यायो ‘यथा प्राणादिः’ इत्यनेन निषेध्यतया सूचितः । सिद्धान्तन्यायश्च स्वरूपसामर्थ्यादेव स्रष्टृत्वमनेकश्रुतियुक्त्यनुसारीत्यर्थकेन ‘आरम्भणशब्दादिभ्यः’ इत्यनेन सूचितः ।) ॥ ६ ॥

------------------------------------------------------------------------

इतरव्यपदेशाधिकरणम्

**इतरव्यपदेशाधिकरणं ञ्ञ्–१–७**

## **न्यायविवरणम्**

न चेश्वरत्यागेन जीवस्यैव कर्तृत्वाङ्गीकारे कल्पनालाघवम् । श्रुतिसिद्धत्वेनाकल्पनात् । अश्रुतजीव-कर्तृत्वाङ्गीकारे गौरवमेव । तदभावे सिद्धान्ते लघुता । ‘नान्यः कर्ता, स हि स्वतन्त्रः, परमात्परमो हरिः’ इत्यादेश्च । अभेदपक्षस्तु निराकृतः । श्रुत्यनुभवविरोधाच्च ॥ ७ ॥

### **भावबोध**

ॐ इतरव्यपदेशाद्धिताकरणादिदोषप्रसक्तिः ॐ ॥ इत्यत्र श्रुतिविप्रतिपत्त्या श्रुत्यनुभवविप्रतिपत्त्या वा जगत्कर्तृत्वादि विष्णोर्युक्तमयुक्तं वेति संशये न युक्तमिति पूर्वः पक्षः । युक्तमेवेति सिद्धान्तः । तत्र ‘लघुता’ इत्युक्तन्यायं पूर्वपक्षसम्बन्धित्वेन विवृण्वन् प्रतिक्षिपति ॥ न चेश्वरत्यागेनेति ॥ तदनङ्गीकारेणेत्यर्थः । जीवस्यैव, महदादिकार्य इति शेषः । यद्वा ईश्वरस्य घटादिकर्तृत्वत्यागेनेत्यर्थः । जीवस्यैव घटादिकार्य इति शेषः । इदमुक्तं भवति । नेश्वरस्य महदादिसकलकार्यकर्तृत्वं युक्तम् । अनुपलब्धिबाधितमीश्वरं कल्प-यित्वा तस्य सर्वकर्तृत्वकल्पने कल्पनागौरवापत्तेः । ईश्वरानङ्गीकारेण जीवस्यैव सर्वकर्तृत्वाङ्गीकारे कल्पनालाघवम् । धर्मिकल्पनातो धर्म-कल्पनाया लघुत्वात् । जीवस्य घटादौ कर्तृत्वस्य क्लृप्तत्वाच्च । अथ देवादिवददृश्यत्वशक्तियोगादनुपलभ्यमानोऽपीश्वरः प्रमाणेनाङ्गीक्रियत इति चेत्, तथापि तस्य महदादिकार्य एव कर्तृत्वमस्तु न घटादावपि । उभयत्र कल्पने गौरवापत्तेः । घटादौ तु ईश्वरत्यागेन जीवस्यैव कर्तृत्वाङ्गीकारे कल्पनालाघवम् इति । एतच्च नेत्यर्थः । कुतो नेत्यतो ‘लघुता’ इत्युक्तमेव न्यायं सिद्धान्तसम्बन्धित्वेन विवृणोति ॥ श्रुतिसिद्धत्वेनेति ॥ ईश्वरस्य तस्य घटादिसर्वकार्यकर्तृत्वस्य चेत्यर्थः । कल्पनानेकत्वे खलु कल्पनागौरवम् । ईश्वरस्य, तस्य घटादि-सर्वकार्यकर्तृत्वस्य च श्रुतिसिद्धत्वेन कल्पनाया एवाभावान्नोभय-पक्षोक्तगौरवमिति भावः । तर्हि पक्षद्वयस्यापि प्रामाणिकत्वेन कथं निर्णय इत्यत आह ॥ अश्रुतेति ॥ अङ्गीकार एवेति सम्बन्धः । जीवस्य अनन्याधीनतया महदादौ घटादौ वा कर्तृत्वस्य अश्रुतत्वेन तदङ्गीकार एव गौरवम् । न तु ईश्वरस्य तदङ्गीकार इत्यर्थः । तथा च विपरीतलाघवमिति वदन् न्यायं विवृणोति ॥ तदभाव इति ॥ ईश्वरकर्तृत्वस्य श्रुतिसिद्धत्वेनाश्रुतत्वाभावात्सिद्धान्ते ईश्वरकर्तृत्वपक्षे लघुतेत्यर्थः । न केवलं जीवकर्तृत्वस्याश्रुतत्वं तदभावश्च श्रुत इत्यभि-प्रेत्य तां श्रुतिमुदाहरति ॥ नान्य इति ॥ स हीत्यादिश्रुतिशेषो-दाहरणं श्रुतिसिद्धत्वेनेत्येतदुपपादनार्थम् । अन्यो जीवः स्वातन्त्र्येण सर्वकार्याणां न कर्ता, हि यस्मात् तस्मात्प्रसिद्धो हरिः स्वतन्त्रो ऽन्याप्रेर्यतया सर्वकार्यकर्ता । परमात्परम उत्तमादुत्तम इति श्रुत्यर्थः ।

ननु श्रुतिरीश्वरस्य स्वातन्त्र्येण कर्तृत्वं प्रतिपादयति । अहं करोमीत्याद्यनुभवस्तु जीवस्य तथाकर्तृत्वं गोचरयति । न च स्वतन्त्र-वस्तुद्वयमङ्गीकर्तुं शक्यम् । तथात्वे दोषस्य वक्ष्यमाणत्वात् । अतः श्रुत्यनुभवान्यथानुपपत्त्या जीवेश्वरयोरभेदाङ्गीकारे जीवपक्षस्यापि श्रौतत्वान्न कल्पनागौरवमित्यत आह ॥ अभेदपक्षस्त्विति ॥ निराकृतो भोक्त्रापत्तेरित्यादाविति भावः । अनुभवस्य पराधीनाल्प-कर्तृत्वविषयत्वं भ्रान्तित्वं वेति भावः । प्रमाणान्तरविरोधाच्च नाभेद-पक्षो युक्त इत्याह ॥ श्रुतीति ॥ एवं च प्रामाणिकपक्षस्यैव लघुतया ईश्वरकर्तृत्वस्य श्रुतिसिद्धत्वाद् युक्तमेवेश्वरस्य कर्तृत्वमिति भावः । (अत्र पूर्वपक्षन्यायः ‘उपसंहारदर्शनान्नेति चेत्’ इत्यनेन जीवकर्तृत्वे प्रत्यक्षसद्भावोक्त्या सूचितः । सिद्धान्तन्यायश्च ‘देवादिवदपि’ इति सूत्रे श्रुतेर्योग्यानुपलम्भबाधपरिहारेण श्रुतिसिद्धान्तत्वसूचनात्सूचितः ।)

॥ ७ ॥

------------------------------------------------------------------------

शब्दमूलत्वाधिकरणम्

**शब्दमूलत्वाधिकरणं ञ्ञ्–१–८**

## **न्यायविवरणम्**

शब्दैकसमधिगम्यत्वसर्वशक्तित्वादीनां विशेषाणामदर्शनं जीवे । न जीवाद्विशेषादर्शनं परमेश्वरे । विशेषश्रुतेरेव ॥ ८ ॥

### **भावबोध**

ॐ श्रुतेस्तु शब्दमूलत्वात् ॐ ॥ इत्यत्र ईश्वरस्य जगत्कर्तृत्वे तत्र तत्रोक्तन्यायैः कृत्स्नप्रसक्त्यादिदोषैश्च जगत्स्रष्टृत्वं विष्णोर्युक्तमयुक्तं वेति सन्देहे न युक्तमिति पूर्वः पक्षः। युक्तमेवेति सिद्धान्तः । तत्र ‘विशेषादर्शनम्’ इत्युक्तन्यायं सिद्धान्तसम्बन्धित्वेन तावद्विवृणोति ॥ शब्दैकसमधिगम्यत्वेति ॥ शब्दैकसमधिगम्यत्वं ‘शब्दमूलत्वात्’ इति सूत्रोक्तम् । सर्वशक्तित्वादयस्तु ‘आत्मनि चैवं विचित्राश्च हि’ इत्यादिसूत्रोक्ताः । एतेषां विशेषाणां जीवेऽदर्शनम् । अत्र दर्शनशब्दो ज्ञानमात्रपरः । ज्ञापकश्रुत्यादिरूपप्रमाणाभावादिति भावः । सिद्धान्तफलत्वात् पूर्वपक्षनिषेधस्य । इदानीं ‘विशेषादर्शनम्’ इत्युक्तमेव न्यायं पूर्वपक्षसम्बन्धित्वेन विवृण्वन् प्रतिक्षिपति ॥ न जीवादिति ॥ परमेश्वरे जीवाद्विशेषाणां जीवव्यावर्तकानां तत्राविद्य-मानानामिति यावत् कृत्स्नप्रसक्त्यादिदोषनिरासकानामदर्शनं नेत्यर्थः । दर्शनाभावोऽदर्शनम् । तत्केन प्रमाणेनेत्याकाङ्क्षायामाह ॥ विशेष-श्रुतेरेवेति ॥ ‘नावेदविन्मनुतेदं बृहन्तं’ ‘विचित्रशक्तिः पुरुषः पुराणः’ इत्यादिश्रुतेः शब्दैकसमधिगम्यत्वसर्वशक्तित्वादीनां जीव-विशेषाणां दर्शनेनादर्शनं नेत्यर्थः । एवकारेण श्रुतेः प्रसिद्धतामाह । एवं च जीववदीश्वरेऽपि कृत्स्नप्रसक्त्यादिदोषनिरासकविशेषाणा-मदर्शनाज्जगत्कर्तृत्वायोग इति पूर्वपक्षे, ईश्वरगतशब्दैकसमधि-गम्यत्वादिविशेषाणां जीवेऽदर्शनान्न जीवसाम्यमिति ईश्वरस्य जग-त्कर्तृत्वं युक्तमेवेति सिद्धान्त इति भावः । (अत्र पूर्वपक्षन्यायः ‘शब्द-मूलत्वात्’ ‘आत्मनि चैवं विचित्राश्च हि’ इति सूत्रद्वयेन (पूर्वपक्ष) निरसनीयतया सूचितो भवति । सिद्धान्तन्यायश्च अव-धारणार्थेन ‘आत्मनि च’ इति चशब्देन ‘स्वपक्षदोषाच्च’ इत्यनेन च युक्तिविरोधपरिहारोपयोगिनो विशेषस्य जीवेऽदर्शनोक्त्या सूचितः ।)

॥ ८ ॥

------------------------------------------------------------------------

नप्रयोजनाधिकरणम्

**नप्रयोजनाधिकरणं ञ्ञ्–१–९**

## **न्यायविवरणम्**

न च प्रयोजनाभावोऽकर्तृत्वे कारणम् । अशेषकर्तृत्वापादकश्च । फलापेक्षिणस्त्वपूर्णत्वादेव न सर्वकर्तृत्वादिशक्तिः, इतरस्य पूर्णत्वादेवानन्तशक्तित्वाल्लीलयैव कर्तृत्वम् ॥ ९ ॥

### **भावबोध**

ॐ नप्रयोजनवत्त्वात् ॐ ॥ इत्यत्र जगत्कर्तृत्वो-पपादनाफलाभ्यां जगत्कर्तृत्वमीश्वरस्य युक्तमयुक्तं वेति सन्देहे न युक्तमिति पूर्वः पक्षः । युक्तमेवेति सिद्धान्तः । तत्र ‘अफलम्’ इत्युक्तन्यायं तत्फलप्रदर्शनपूर्वकं विवृण्वन् प्रतिक्षिपति ॥ न च प्रयोजनाभाव इति ॥ तथा च प्रयोजनाभावे प्रवृत्तेरेवादृष्टत्वेन तस्या-कर्तृत्वे कारणत्वात् । यदीश्वरस्य ‘नप्रयोजनवत्त्वात्’ इति प्रयोजना-भावोऽ(भ्यु)प्युपेयते तर्हि कर्तृत्त्वमेव न स्यात्, कुतः सर्वकर्तृत्वमिति भावः । कुत इत्याकाङ्क्षायां ‘अफलम्’ इत्युक्तमेव न्यायं सिद्धान्त-सम्बन्धितया विवृणोति ॥ अशेषेति ॥ चो हेतौ । यस्मात्प्रयोजना-भावो ऽशेषकर्तृत्वापादकस् तस्मादकर्तृत्वे कारणं न । न केवलं प्रयोजनाभावोऽकर्तृत्वे कारणं किन्तु अशेषकर्तृत्वापादकसमुच्चय-वाचकश्चशब्दः । कथं फलाभावोऽशेषकर्तृत्वापादक इत्यत आह ॥ फलापेक्षिणस्त्विति ॥ इतरस्य फलापेक्षारहितस्य । कर्तृत्वम् अशेष-कर्तृत्वम् ।

इदमुक्तं भवति ईश्वरो ऽशेषकर्ता अनन्तकर्तृत्वाद् व्यतिरेकेण देवदत्तवद् इति । न च स्वरूपासिद्धिः । ईश्वरोऽनन्तशक्तिः पूर्णत्वाद् इति तत्साधनात् । न च व्याप्त्यभावः । अपूर्णस्य सर्वकर्तृत्वादि-शक्त्यभावदर्शनेन व्यतिरेकव्याप्तिसत्त्वात् । न च तत्राप्यसिद्धिः । फलापेक्षिणोऽपूर्णत्वनियमेन, फलापेक्षाशून्यचेतनत्वपूर्णत्वस्यापि साधनाद् इति प्रयोजनाभावः परम्परयाऽशेषकर्तृत्वस्यापादक इति । भगवतः प्रयोजनानुद्देशे कीदृशी प्रवृत्तिरिति प्रश्नपरिहाराय लीलयैवे-त्युक्तम् । न हि लीला प्रयोजनाय भवति । अफलरूपन्यायस्य पूर्वोत्तरपक्षफलसम्बन्धो मूल एव स्पष्टः । (अत्र पूर्वपक्षसिद्धान्त-न्यायावनेनैव सूत्रेणोक्तौ ।) ॥ ९ ॥

------------------------------------------------------------------------

वैषम्यनैर्घृण्याधिकरणम्

**वैषम्यनैर्घृण्याधिकरणं ञ्ञ्–१–१०**

## **न्यायविवरणम्**

नेशस्य पूर्णत्वासिद्धिः । कर्मसापेक्षत्वेऽ-नीशत्वमनपेक्षत्वे श्रुतेरप्रामाण्यमिति । कर्मणोऽपि तदधीन-त्वम् । तथापि तदनुसारेण फलदानमित्यनङ्गीकार एवेष्टश्रुति-प्रामाण्यासिद्धिः ॥ १० ॥

### **भावबोध**

ॐ वैषम्यनैर्घृण्ये न सापेक्षत्वात्तथा हि दर्शयति ॐ ॥ इत्यत्र जगत्कर्तृत्वादिविषये श्रुत्या वैषम्यादिविरोधदर्शनेन च जग-ज्जन्मादिकर्तृत्वमीश्वरस्य युक्तमयुक्तं वेति सन्देहे न युक्तमिति पूर्वः पक्षः । युक्तमेवेति सिद्धान्तः । तत्र ‘इष्टासिद्धिः’ इत्युक्तन्यायं पूर्वपक्षसम्बन्धितया विवृण्वन् प्रतिक्षिपति ॥ नेशस्येति ॥ पूर्णत्वं पूर्णकर्तृत्वम् । अशेषकर्तृत्वमिति यावत् । युक्तिविरोधादिति भावः । अनेन इष्टस्य– अशेषकर्तृत्वस्य असिद्धिरिति न्यायो विवृतो भवति । कुत ईशस्याशेषकर्तृत्वं युक्तिविरुद्धमिति चेत् ‘ईश्वरः किं तत्प्राणि-कर्मसापेक्षः सन् सुखदुःखादि सर्वं करोति उत तन्निरपेक्ष इति विकल्पं मनसि निधाय आद्ये दोषमाह ॥ कर्मसापेक्षत्व इति ॥ अनीशत्वम् अस्वातन्त्र्यं स्यादिति शेषः । नियमेन कर्मसापेक्षतया वर्तमानस्य स्वातन्त्र्यायोगादिति भावः । द्वितीयं निराह ॥ अनपेक्षत्व इति ॥ अत्र निर्निमित्तं प्राणिनां सुखदुःखादिदानेन वैषम्यनैर्घृण्ये स्याता-मित्यपि ग्राह्यम् । यदीश्वरः कर्मानपेक्षया फलादिप्रदाता तर्हि ज्योतिष्टोमयागादेः स्वर्गादिसाधनत्वं न स्यात् । तदभावेऽपि भगवतस्तत्कार्यत्वायोगात् । तथा च ‘ज्योतिष्टोमेन स्वर्गकामो यजेत’ इत्यादिश्रुतेरप्रामाण्यं स्यादित्यर्थः । अतो नेत्यतः ‘इष्टासिद्धिः’ इत्यक्तमेव न्यायं सिद्धान्तसम्बन्धितया विवरितुं कर्मसापेक्षत्वमभ्युपेत्य तत्रोक्तदोषपरिहारार्थमाह ॥ कर्मणोऽपीति ॥ न केवलं फलादेः किन्तु कर्मणोऽपि इत्यपिशब्दार्थः ।

तथा चापेक्ष्यकर्मणोऽपि स्वाधीनत्वान् नानीशत्वमिति भावः । ननु स्वनियम्यापेक्षा नामानपेक्षैव । तथा च ‘किमीश्वरः कर्ता कर्म अपेक्ष्य करोतीत्यङ्गीकार्यम्’ इत्यतो न्यायं विवृणोति ॥ तथापीति ॥ यद्यपि कर्मणस्तदधीनत्वेन तदपेक्षा नामानपेक्षैवेति शेषः । तदनुसारेण कर्मानुसारेण, फलस्य शुभाशुभलक्षणस्येश्वरकर्तृकदानमित्यनङ्गीकार एव इष्टस्य ‘ज्योतिष्टोमेन स्वर्गकामो यजेत’ इत्यादिश्रुतिप्रामाण्यस्या-सिद्धिर् न तु तथाङ्गीकार इत्यर्थः । तथा चेश्वरस्य कर्मानपेक्षत्वे श्रुतिप्रामाण्यरूपेष्टासिद्धेः कर्मापेक्षा । ततश्च न वैषम्यादिदोषः । अपेक्ष्यकर्मणश्चेशाधीनत्वान् नेशत्वासिद्धिदोषोऽपीति युक्तमीश्वरस्य सर्वजगत्कर्तृत्वमिति भावः । (अत्र पूर्वपक्षन्यायो ‘वैषम्यनैर्घृण्येन’ इत्यनेन सूचितः । यद्वा ‘उपपद्यते चाप्युपलभ्यते च’ इति सूत्रेण पक्षद्वयेऽपि दोषपरिहारात् ‘कर्मापेक्षत्वे अस्वातन्त्र्यम्, कर्मनिरपेक्षत्वे वैषम्याद्यापातः’ इति सूचनेन सूचितो भवति । सिद्धान्तन्यायश्च ‘उपलभ्यते च’ इत्यनेन वेदाप्रामाण्यकारणस्य वैषम्यादेरुपलभ्य-मानत्वादिति प्रतिपादयता सूचितः ।) ॥ १० ॥

[Load More](javaऽcriptःvoid(0))
