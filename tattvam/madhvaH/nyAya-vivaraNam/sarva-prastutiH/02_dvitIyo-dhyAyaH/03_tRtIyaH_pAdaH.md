+++
title = "०३ तृतीयः पादः"
upstream_url = "https://dvaitavedanta.in/category-details/15037/564/satara/3-naya/taka-t/thavat/tataya"
+++
## वियदधिकरणम्

**अथ तृतीयः पादः**

**वियदधिकरणं ञ्ञ्–३–१**

## **न्यायविवरणम्**

न च वियत उत्पत्तिमत्त्वेऽनुभूतियुक्तिबहु-वाग्विरोधोऽस्ति । व्यवस्थाऽयोगात् । अवकाशमात्रस्या-व्याकृतात्मकत्वादनुत्पत्तिवचनानां तद्विषयत्वं, उत्पत्तिवचना-नामसितवर्णभूततदभिमानिशरीरविषयत्वं पराधीनविशेषवत्त्व-मात्रविषयत्वं चेति व्यवस्था ।

आकाशो नीलिमोदेति न प्रदेशः कथञ्चन ।

अभावो हि प्रदेशस्य न ह्यत्राभाव इत्यपि ॥

इति पैङ्गिश्रुतेः ॥ १ ॥

### **भावबोध**

विष्णोर्जगत्कारणत्वादौ अधिभूतादिविषयश्रुतीनां परस्परविरोधपरिहारायायं तृतीयः पादः प्रवृत्तः । एतत्पादीयाधिकरण-पूर्वपक्षसिद्धान्तन्याया अनुव्याख्यायां सङ्ग्रहेणोक्ताः–

अनुभूतियुक्तिबहुवाग्वैलोम्यं च ततोऽधिकम् ।

एतत्सर्वं सतः साम्यं द्वारवैयर्थ्यमेव च ॥

दृष्टयुक्त्यनुसारित्वमुक्तान्यार्थाविरोधतः ।

प्रसिद्धनामस्वीकारे बहुवाक्यानुवर्तिता ॥

लोकदृष्ट्यनुसारित्वं जीवसाम्यमनादिता ।

तत्र तत्र परिज्ञानं गुणसाम्यश्रुती तथा ॥

उत्पत्तिमत्त्वं स्वगुणाननुभूत्यल्पकल्पने ।

नानाश्रुतिश्च वैचित्र्यं युक्तयः पूर्वपक्षगाः ॥

व्यवस्थाऽनुपपत्तिश्च स्वातन्त्र्यमनुसारिता ।

मुख्यता शक्तिमत्त्वं च वैरूप्यं सर्वसङ्ग्रहः ॥

गत्यादिरीशशक्तिश्च सर्वमानविरोधिता ।

अभीष्टासिद्धिसुव्यक्ती शास्त्रसिद्धिर्विपर्ययः ॥

विशेषकारणं चेति सिद्धान्तस्यैव साधिकाः ॥ इति ।

ॐ न वियदश्रुतेः ॐ ॥ इत्यत्र ‘आत्मन आकाशः सम्भूतः, अनादिर्वाऽयमाकाशः’ इति श्रुतिविप्रतिपत्त्या आकाश उत्पत्तिमान्न वेति सन्देहे वियदनुत्पत्तिमदेवेति पूर्वः पक्षः । नेति सिद्धान्तः । तत्र ‘अनुभूतियुक्तिबहुवाग्वैलोम्यम्’ इत्युक्तपूर्वपक्षन्यायं, अर्थात्तत्साध्य-प्रदर्शनपूर्वकं विवृण्वन् प्रतिक्षिपति ॥ न च वियत इति ॥ उत्पत्ति-मत्त्वे अङ्गीकृत इति शेषः । अवकाशरूपाकाशस्यानुत्पत्तेः साक्ष्यनु-भवसिद्धत्वेन तदुत्पत्तेरनुभवविरोधः । तथा ‘वियद् अनुत्पत्तिमद् विभुत्वात् सम्प्रतिपन्नवत्’ इत्यादियुक्तिविरोधः । ‘अनादिर्वाऽय-माकाशः’ इत्यादिबहुवाग्विरोधश्च । एवं चानुभूत्यादिविरोधेनाकाश-स्योत्पत्त्यभावात्, तदुत्पत्तिप्रतिपादकश्रुति वज्जगत्कर्तृत्वश्रुतेरप्य-प्रामाण्यान्न विष्णोर्जगत्कारणत्वं युक्तमिति नेत्यर्थः । तद्धेतुत्वेन ‘व्यवस्था’ इत्युक्तसिद्धान्तन्यायं विवृणोति ॥ व्यवस्थेति ॥ उत्पत्ति-श्रुतेराकाशपदार्थसर्वविषयत्वसम्भवेन मुख्यार्थत्वं, अनादिश्रुतेः कतिपयाकाशपदार्थविषयत्वेन गौणत्वमिति व्यवस्थाऽयोगादित्यर्थः । तामेव व्यवस्थां दर्शयति ॥ अवकाशमात्रस्येति ॥ दिग्रूपाव-काशस्याव्याकृतात्मकत्वेन कूटस्थत्वात् ‘अनादिर्वा’ इत्यनुत्पत्ति-वचनानां तद्रूपावकाशपदार्थैकदेशविषयत्वमित्यनादित्वस्यामुख्यत्वम् । ‘आत्मन आकाशः सम्भूतः’ इत्याद्युत्पत्तिवचनानाम् असितवर्ण-त्वेनानुमितोत्पत्तिमद्भूताकाशतदभिमानिविनायकोत्पत्तिमज्जडशरीरविषयत्वम् । तथा, अवकाशतदभिमानिभूततदभिमानिरूपाणां चतुर्णामप्याकाश-पदवाच्यानां पराधीनविशेषवत्त्वमात्ररूपोत्पत्तिविषयत्वं चेति व्यवस्था । अनेन ‘आत्मन आकाशः सम्भूतः’ इत्याद्युत्पत्तिप्रतिपादकवाक्य-गताकाशशब्दस्य सर्वविषयत्वम्, सम्भूतादिशब्दोक्तोत्पत्तेरुक्तप्रकारेण सर्वत्राकाशशब्दवाच्ये सत्त्वात् । ‘अनादिर्वा अयमाकाशः’ इत्यादि-वाक्यगताकाशशब्दस्य सर्वाकाशपदवाच्यविषयत्वं भूते कथमप्य-सम्भवात् तस्य स्वरूपेणोत्पत्तेरित्युक्तं भवति । भूताकाशस्यासित-वर्णत्वे श्रुतिमाह ॥ आकाश इति ॥ नीलिमा नीलरूपविशिष्टः । प्रदेशो ऽवकाशः । कथञ्चन स्वरूपेण विकृतरूपेण वा नोदेतीति सम्बन्धः । अनुत्पत्तौ युक्तिमाह ॥ अभावो हीति ॥ यस्य चोत्पत्तिस् तस्य प्रागभावेन भाव्यम् । न च प्रदेशस्य प्रागभावः सम्भवति । अनुत्पन्नप्रतीतिकत्वादिति भावः । तत्कथमित्यत आह ॥ न ह्यत्रेति ॥ अपिपदेन नञोऽनुकर्षः । अभावो हि प्रतीयमानः ‘अस्य, अत्र’ इति प्रतीयते न तु निराश्रयः । न च प्रदेशाभावस्याश्रयप्रतीतिरुपपद्यते, यदेव ‘अत्रे’ति निर्दिश्यते तस्यैव प्रदेशत्वादित्यर्थः ॥ तथा चाकाशो-त्पत्त्यनुत्पत्तिश्रुत्योरुक्तमार्गेण व्यवस्थोपपत्तेः प्रामाण्यसम्भवाद्युक्तं हरे-र्वियदादिजगत्कर्तृत्वमिति भावः । (अत्र पूर्वपक्षन्यायः ‘गौण्य-सम्भवात्’ इति सूत्रेणानुत्पत्तिश्रुतिगतिं वदतोपलक्षणत्वेन सूचितः । सिद्धान्तन्यायश्चानेनैव सूत्रेणोक्तः ।) ॥ १ ॥

------------------------------------------------------------------------

मातरिश्वाधिकरणम्

**मातरिश्वाधिकरणं ञ्ञ्–३–२**

## **न्यायविवरणम्**

ततोऽधिकमेतत्सर्वमनुभूत्यादिविरुद्धत्वं वायू-त्पत्ताविति, न वायोरेव मुख्यानुत्पत्त्यनुपपत्तेः । पराधीन-विशेषवत्त्वमात्रं ह्युत्पत्तिः । तदभावे उभयोः स्वातन्त्र्यं विरुद्धमेव । सर्वोत्तमत्वानुपपत्तेः । उभयोरपि पराधीनत्व-प्राप्तेश्चान्योन्यानुरोधे, अननुरोधे तु न सर्वैश्वर्यम् । ज्ञाना-विस्मृत्या वायावपि व्यवस्थेत्यतिदेशः । अनुपपत्तिस्तु तत्प्रापिका । पराधीनविशेषवत्त्वमात्रं त्वव्याकृताकाशस्य तदभिमानिप्रकृतेश्च सममेव ॥ २ ॥

### **भावबोध**

ॐ एतेन मातरिश्वा व्याख्यातः ॐ ॥ इत्यत्र ‘तासां वायुर्वत्सः सा वा एषा देवताऽनादिर्योऽयं पवते’ इति विगानेन मुख्यो वायुरुत्पत्तिमान्न वेति सन्देहे अनुत्पत्तिमानेवेति पूर्वः पक्षः । मुख्य-वायुरुत्पत्तिमानेवेति सिद्धान्तः । तत्र ‘ततोऽधिकमेतत्सर्वम्’ इत्युक्त-पूर्वपक्षन्यायमर्थात्तत्साध्यप्रदर्शनपूर्वकं विवृण्वन् प्रतिक्षिपति ॥ ततोऽधिकमिति ॥ एतच्छब्दपरामृष्टं दर्शयति– अनुभूत्यादि-विरुद्धमिति । आदिपदेन युक्तिबहुवाग्ग्रहणम् । अधिकमित्यनेना-भ्यधिकाशङ्कामाह । तथा हि । न चाकाशानुत्पत्तिश्रुतेर्गौणार्थत्वम् । तथा सत्याकाशादिवन्मुख्यवायोरुत्पत्त्यनुत्पत्तिमत्त्वे, तेजोऽबन्ना-काशादीनां ‘अथ ह नित्याश्चानित्याश्च तेजोऽबन्नान्याकाश इति तान्यनित्यानि’ इत्यनित्यत्वमुक्त्वा, ‘वायुर्वा व नित्यः’ इति वायो-र्नित्यत्वोक्तिरयुक्ता स्यात् ।

किं च वायोरनुत्पत्तेर्गौणत्वं नाम स्वरूपमात्रविषयत्वमिति वक्तव्यम् । तथा सति तस्य सर्वचेतनसाम्येन ‘अथ चेतनाश्चाचेतनाश्च तेजोऽबन्नान्याकाश इति तान्यचेतनानि’ इति तेजःप्रभृतीनामचेतनत्व-मुक्त्वा, ‘वायुर्वा व चेतनः’ इत्युक्तं वायोरतिशयचेतनत्वमयुक्तं स्यात् । ‘कुविदङ्ग’ इति ऋगुक्तसर्वदेवोपास्यता च नोत्पत्तिमत्त्वे घटते । तस्योदयनिम्लोचाभावे च कुतो जन्मसम्भवः । एवंविधस्य चोत्पत्त्यङ्गीकारेऽनुभूत्यादिव्याकोपः स्यात् । (ततोऽधिकमेतत्सर्वम् अनुभूतियुक्तिबहुवाग्विरुद्धं, वायूत्पत्तावङ्गीकृतायामित्यर्थः ।) युक्तयश्च ‘वायुर्नोत्पत्तिमान् परमनित्यत्वात्, परमचेतनत्वात्, इत्यादिरूपा द्रष्टव्याः । बहुवाचश्च भाष्योदाहृता एव । एवं चानुभूत्यादिविरोधेन मुख्यवायोरुत्पत्त्यभावाद् वायूत्पत्तिप्रतिपादकश्रुतिवज्जगत्कर्तृत्वश्रुते-रप्रामाण्यान्न विष्णोर्जगत्कारणत्वं युक्तमिति नेत्यर्थः । कुतो नेत्य-तस्तद्धेतुत्वेन ‘अनुपपत्तिः’ इत्युक्तसिद्धान्तन्यायं विवृणोति ॥ वायो-रेवेति ॥ अनुत्पत्तिश्रुतेर्ब्रह्मण्येव मुख्यत्वाद्वायोरनित्यत्वव्याप्त-विभक्तशक्तिमत्त्वाच्चानुत्पत्तेरनुपपत्तेरित्यर्थः । एवशब्दस्य प्राबल्यादि-द्योतकत्वेनानुपपत्तेरेवेति सम्बन्धः ।

यद्वा वायोरनुत्पत्तिं वदन् पृष्टव्यः ‘किं वायुरेवानादिर् ईश्वरोऽपि वा’ इति । तत्राद्यं पक्षं दूषयति ॥ वायोरेवेति ॥ ईश्वरानादित्व-प्रतिपादकप्रमाणविरोधेन वायोरेवेत्यन्ययोगव्यवच्छेदेनानुत्पत्तेरनुपपत्ते-रित्यर्थः । द्वितीये द्वयोरपि स्वातन्त्र्यापात इति दूषणमभिप्रेत्य तदु-पपादयति ॥ पराधीनेति ॥ हि यस्माद्वायोरुत्पत्तिः पराधीन-विशेषलाभरूपा विवक्षिता, अतस् तदभावे पराधीनविशेषलाभाभावे उभयोर् वायुविष्ण्वोः स्वातन्त्र्यं स्यात् । न च तदस्त्विति वाच्य-मित्याह ॥ विरुद्धमेवेति ॥ उभयोः स्वातन्त्र्यं विरुद्धमेव । न तु केनापि प्रकारेण घटनीयमित्यर्थः । तत्कथमित्यत आह ॥ सर्वेति ॥ उभयोरिति अत्रापि सम्बध्यते । तदपि कथमित्यत आह ॥ उभयो-रपीति ॥ वायुविष्ण्वोरन्योन्यानुरोधे, उभयोरपि पराधीनत्वप्राप्तेः । अननुरोधे तु वायोरीश्वरनियामकत्वाभावादीश्वरस्य च वायुनियामकत्वा भावान्न तयोः सर्वैश्वर्यमित्यर्थः ।

ननूक्ताभ्यधिकाशङ्कानिरासाय ‘एतेने’ति ‘गौण्यसम्भवात्’ इत्युक्त-व्यवस्थाया अतिदेशो न युज्यते । आकाशाद्यपेक्षया स्वरूपातिरिक्त-स्यानादित्वश्रुतिविषयस्यानादिभूतस्याभावात् । स्वरूपविषयत्वेन व्यवस्थायाः पूर्वमेव सिद्धत्वादित्यत आह ॥ ज्ञानाविस्मृत्येति ॥ ज्ञानस्य वृत्तिरूपस्य स्वरूपातिरिक्तस्य अविस्मृत्याऽपरिलोपेन वायावपि शरीराद्युत्पत्तिस्वरूपानुत्पत्तिभ्यामाकाशपदवाच्यदेवतासमान योगक्षेमे प्रवाहतो वृत्तिज्ञानं स्वरूपातिरिक्तमादाय व्यवस्था सम्भव-तीति हेतोः ‘एतेने’’त्यतिदेशो युक्त इत्यर्थः ।

नन्वेवं तर्हि अनुव्याख्याने व्यवस्थां विहाय कथमनुपपत्तिः सिद्धान्तयुक्तित्वेनोक्ता । ‘एतेने’ति सूत्रा(न)नुगुणत्वादित्याह ॥ अनुपपत्तिस्त्विति ॥ तत्प्रापिका व्यवस्थाप्रापिका । साक्षा-त्सिद्धान्तयुक्तिर्व्यवस्थैव । तदभ्युपगमे ‘अथैतान्युत्पत्तिमन्ति चानुत्पत्तिमन्ति च प्राणः’ इत्याद्यवगतोत्पत्त्यनुत्पत्तिविशिष्टे वायौ मुख्यानुत्पत्यनुपपत्तिः कारणत्वेनोक्तेत्यर्थः । नन्वनुपपत्तेर्व्यवस्था-प्रापकत्वं पूर्वाधिकरणेऽपि वक्तव्यमेव । तत्र मुख्यवायोरिव भूताकाशाभिमानिनो देहोत्पत्तिमत्त्वेन मुख्यानुत्पत्त्यनुपपत्तावपि अव्याकृताकाशचित्प्रकृत्योः कथं मुख्यानुत्पत्त्यनुपपत्तिः, देहोत्पत्ते-रप्यभावादित्याह ॥ पराधीनविशेषेति ॥ मुख्यवायौ पराधीन-विशेषवत्त्वमपि मुख्यानुत्पत्त्यनुपपत्तिहेतुत्वेन विवक्षितम् । तन्मात्रं तु देहाद्युत्पत्तिरहितयोरवकाशचित्प्रकृत्योश्च सममेव । तादृशोत्पत्तिमादाय मुख्यानुत्पत्त्यनुपपत्तेः सत्त्वाद्युक्तमनुपपत्तेर्व्यवस्थाप्रापकत्वं पूर्वाधि-करणेऽपीति भावः । यद्वा ननु किमनेन ‘वायूत्पत्तिश्रुतिः शरीरोत्पत्ति विषया, अनुत्पत्तिश्रुतिर्ज्ञानविपरिलोपविषया’ इति व्यवस्थाङ्गीकारेण । वायूत्पत्तिश्रुतिः पराधीनविशेषवत्त्वमात्रविषया । तदनुत्पत्तिश्रुतिस्तु देहाद्यनुत्पत्तिविषयेति व्यवस्था कुतो नाङ्गीकार्या । पूर्वाधिकरणसिद्ध-व्यवस्थाविलक्षणत्वादित्यत आह ॥ पराधीनेति ॥ भवेदेवं यदीयं व्यवस्था पूर्वाधिकरणसिद्धव्यवस्थाविलक्षणा स्यात् । न चैवम् । भूताकाशतदभिमानिनोरिव पूर्वाधिकरणेऽव्याकृताकाशतदभिमानिनो-रपि वियच्छब्देन विवक्षितत्वात् । तयोश्च शरीरादितोऽप्युत्पत्त्यसम्भवेन पराधीनविशेषवत्त्वमात्रेण व्यवस्थाया वाच्यत्वेन, अस्याः पूर्वाधिकरण सिद्धव्यवस्थावैलक्षण्याभावात् । अत एवोक्तं तदधिकरणीय-तत्त्वप्रकाशिकायाम्– ‘आकाशपदेन भूतावकाशतद्देवता उच्यन्त’ इति । ‘अवकाशतदभिमानिनोरप्यस्ति पराधीनविशेषलाभलक्षणो-त्पत्तिः’ इति च । अत एतदधिकरणावैयर्थ्यायोक्तविधैव व्यव-स्थाऽङ्गीका (र्या)र्यैवेति भावः । एवं च वायोर्मुख्यानुत्पत्त्यनुपपत्तेः पूर्ववद्व्यवस्थया श्रुतिप्रामाण्यसम्भवाद्युक्तं विष्णोर्जगत्कारणत्वमिति हृदयम् । (अत्र पूर्वपक्षसिद्धान्तन्यायावप्यतिदेशेनैव पूर्वाधिकरण-वत्सूचितौ ज्ञातव्यौ ।) ॥ २ ॥

------------------------------------------------------------------------

असम्भवाधिकरणम्

**असम्भवाधिकरणं ञ्ञ्–३–३**

## **न्यायविवरणम्**

न च सतः पराधीनविशेषवत्त्वं स्वातन्त्र्यात्

॥ ३ ॥

### **भावबोध**

ॐ असम्भवस्तु सतोऽनुपपत्तेः ॐ ॥ इत्यत्र ‘असतः सदजायत, सदेव सोम्येदमग्र आसीत्’ इत्यादिश्रुतिविगानेन ब्रह्म उत्पत्तिमन्न वेति संशये उत्पत्तिमदेवेति पूर्वः पक्षः । नेति सिद्धान्तः । तत्र (सदेव सोम्येदमग्र आसीदित्यादिश्रुतिविगानेन) ‘सतः साम्यम्’ इत्युक्तपूर्वपक्षन्यायं विवृण्वन् प्रतिक्षिपति ॥ न च सत इति ॥ अस्त्येव सतः परब्रह्मण उत्पत्तिः । न चानादित्वश्रुतिविरोधः । अनादित्वेऽप्यनादिभूतयोरपि नभोनभस्वतोरुत्पत्तिवत् स्वरूपलाभा-द्युत्पत्त्यसम्भवेऽपि पराधीनविशेषवत्त्वरूपोत्पत्त्यङ्गीकारात् । तथा चोत्पत्तिमत्त्वेनाकाशादिना साम्याद्ब्रह्मणो न जगत्कर्तृत्वमिति पूर्वः पक्षो नेत्यर्थः । कुतो नेत्यतस्तद्धेतुत्वेन ‘स्वातन्त्र्यम्’ इत्युक्तसिद्धान्त-न्यायं विवृणोति ॥ स्वातन्त्र्यादिति ॥ गगनपवनादीनामस्वातन्त्र्या-देवोत्पत्तिरिति भावः । एवं च ब्रह्मणः स्वातन्त्र्येणानुत्पत्त्युपपत्ते-र्नोत्पत्तिमत्वेनाकाशादिसाम्यमिति युक्तं जगत्कारणत्वमिति हृदयम् । (अत्र पूर्वपक्षन्याय एवशब्दार्थेन तुशब्देन सूचितः । सिद्धान्तन्यायश्च ‘सतः’ इत्यनेन सूचितः) ॥ ३ ॥

------------------------------------------------------------------------

तेजोऽधिकरणम्

**तेजोऽधिकरणं ञ्ञ्–३–४**

## **न्यायविवरणम्**

न च विष्णोरेव तेजस उत्पत्तौ द्वारकारण-वैयर्थ्यम् । द्वारमनुसृत्यैव विष्णोः प्रवृत्तेः ॥ ४ ॥

### **भावबोध**

ॐ तेजोऽतस्तथा ह्याह ॐ ॥ इत्यत्र ‘वायोरग्नि-स्तत्तेजोऽसृजत’ इति श्रुतिविगानेन तेजःकिं वायोर्जायते ब्रह्मणो वेति सन्देहे वायोरिति पूर्वः पक्षः । ब्रह्मण इति सिद्धान्तः । तत्र ‘द्वार-वैयर्थ्यम्’ इत्युक्तपूर्वपक्षन्यायं विवृण्वन् प्रतिक्षिपति ॥ न च विष्णो-रिति ॥ एवेति वाय्वपेक्षाराहित्यमुच्यते । तथा चायमर्थः । ‘वायोरग्निः’ इति श्रुतिप्रामाण्यनिर्वाहार्थं तेजसो वायुद्वारा परमात्म-जातत्वं वदन् प्रष्टव्यः ब्रह्म किं वायुद्वारमन्तरेण स्रष्टुमीष्टे न वेति । द्वितीये ब्रह्मवायूभयकारणत्वापत्त्याऽऽद्य एव पक्षः स्वीकार्यः । तत्र च विष्णोरेव वाय्वनपेक्षया तेजस उत्पत्तावङ्गीकृतायां वायुरूपद्वारकारण-वैयर्थ्यम् । तथा च द्वारवैयर्थ्यात्तेजसो वायुब्रह्मोभयकारणकत्वमिति न ब्रह्मण एव प्राधान्येन कर्तृत्वमिति नेत्यर्थः । कुतो नेत्यतस्तद्धेतुत्वेन ‘अनुसारिता’ इत्युक्तसिद्धान्तन्यायं विवृणोति ॥ द्वारमिति ॥ तेज आदिकं प्रति वाय्वादेरकारणत्वेऽपि वाय्वादिद्वारमनुसृत्यैव विष्णो-रिच्छयैव लीलया तेजःप्रभृतिसर्जनार्थं प्रवृत्तेः श्रुत्यादिसिद्धत्वा-दित्यर्थः । एवं (च) शक्तत्वेऽपि ब्रह्मणः श्रुतिसिद्धत्वेन द्वारानु-साराद्युक्तं सर्वकर्तृत्वमिति भावः । (अत्र पूर्वपक्षन्यायो वायुद्वारा तेजसो ब्रह्मजातत्वमिति सिद्धान्तयता द्वारवैयर्थ्यादुभयकारणत्वमिति सूचनेन सूचितः । सिद्धान्तन्यायश्च ‘तथा ह्याह’ इत्यनेन विष्णो-र्वायुद्वारा तेजसो जनकत्वमशेषश्रुत्यनुसारि इत्यर्थकेन सूचितः) ॥४॥

------------------------------------------------------------------------

अबधिकरणम्

**अबधिकरणं ञ्ञ्–३–५**

## **न्यायविवरणम्**

न च तेजस एवापामुत्पत्त्यङ्गीकारे घर्मा-त्स्वेदादिदृष्ट्यनुसारित्वमिति गुणाधिक्यम् । मुख्यार्थ-परित्यागप्राप्तेः ॥ ५ ॥

### **भावबोध**

ॐ आपः ॐ ॥ इत्यत्र ‘अग्नेरापस्तदपोऽसृजत’ इति श्रुतिविगानेन, तेजसोऽनन्तरं प्राप्ता आपः किं तेजसो जायन्ते ब्रह्मणो वेति सन्देहे तेजस इति पूर्वः पक्षः । ब्रह्मण इति सिद्धान्तः । तत्र ‘दृष्टयुक्त्यनुसारित्वम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च तेजस इति ॥ द्वारकारणत्वव्यावृत्त्यर्थम् एवशब्दः । ततश्च द्वारतामन्तरेण स्वातन्त्र्येण च तेजस अपामुत्प-त्त्यङ्गीकारे घर्मात्स्वेदादिदृष्टेस्तदनुसारित्वं दृष्टिमूलिका या ‘विमता आपस्तेजसो जायन्ते अप्त्वात् स्वेदादिवत्’ इति युक्तिः, तदनु-सारित्वमिति हेतोः ‘अग्नेरापः’ इति श्रुतेरुक्तयुक्तियुक्तत्वगुणयोगेन आधिक्यं प्राबल्यम् । यद्वा इतिशब्दः प्रकारार्थः । तदनुसारित्व-मित्येवंरूपगुणेनाधिक्यं प्राबल्यमित्यर्थः । ‘युक्त्यनुसारित्वम्’ इति वक्तव्ये यद् ‘दृष्टी’ इत्युक्तमनुव्याख्याने तदभ्यधिकाशङ्काप्रदर्शनार्थम् । अन्यथा ‘तेजोऽतस्तथा ह्याह’ इत्यनेन न्यायेन ‘अग्नेरापः’ इति श्रुतेरपि निर्णीतत्वान्न पूर्वपक्षोत्थापकत्वम् । अत एव दृष्टेरेव प्राधान्यादत्र दृष्ट्यनुसारित्वमित्येवोक्तम् । अन्यथा दृष्टयुक्त्यनुसारित्व-मित्यवक्ष्यत् ।

तथा च भाष्यम्– ‘घर्मात्स्वेदादिदृष्टेः पुनः प्रतिषेधः’ इति । ततश्च दृष्टयुक्त्यनुसारित्वादपां साक्षात्तेजोजातत्वान्न ब्रह्मणः सर्वकारणत्व-मिति च नेत्यर्थः । कुतो नेत्यतस्तद्धेतुत्वेन ‘मुख्यता’ इत्युक्त-सिद्धान्तन्यायं विवृणोति ॥ मुख्यार्थेति ॥ ‘इदं सर्वमसृजत’ इति, ‘कर्ता सर्वस्य वै विष्णुः’ इति श्रुतिस्मृतिगतसर्वशब्दस्यासङ्कुचितसर्व-रूपमुख्यार्थपरित्यागप्राप्तेरित्यर्थः । उक्तयुक्त्युपेतायाः ‘अग्नेरापः’ इति श्रुतेस्तेजसो द्वारकारणत्वप्रतिपादकत्वेन सावकाशत्वमिति भावः । ततश्च ‘इदं सर्वमसृजत’ इत्यादिवाक्यगतसर्वशब्दस्य सकलपदार्थ-ग्रहणमुख्यतालाभात्सर्वजगत्कर्तृत्वं विष्णोर्युक्तमिति भावः । (अत्र पूर्वपक्षन्यायोऽप्शब्दप्रयोगादेव सूचितः । अथवा पृथगधिकरणा-रम्भात्सूचितः । सिद्धान्तन्यायश्च पूर्वसूत्रात् ‘अतस्तथा ह्याह’’ इत्यनुवृत्तौ सत्यां ‘स इदं सर्वमसृजत’ इति श्रुतिप्रदर्शकेन ‘तथा ह्याह’ इत्यनेन सूचितः ।) ॥ ५ ॥

------------------------------------------------------------------------

पृथिव्यधिकरणम्

**पृथिव्यधिकरणं ञ्ञ्–३–६**

## **न्यायविवरणम्**

न चाद्भ्यो वाऽन्नमुत्पद्यत इत्याद्युक्त-प्रसिद्धान्नाख्यान्यार्थाविरोधेन प्रसिद्धान्ननामस्वीकारे बहु-वाक्यानुवर्तितेति गुणः । अन्नशब्दस्य प्रयोगबाहुल्या-त्पृथिव्यामपि शक्तिमत्त्वात् । अधिकारादीनां निरवकाशत्वाच्च । बहुवाक्यानुरोधोऽप्यत्रैवेति ॥ ६ ॥

### **भावबोध**

ॐ पृथिव्यधिकाररूपशब्दान्तरादिभ्यः ॐ ॥ इत्यत्र ‘ता आप ऐक्षन्त बह्व्यः स्याम प्रजायेम हीति । ता अन्नमसृजन्त, ‘अद्भ्यः पृथिवी’ इति श्रुतिविगानेनाऽऽपः किमन्नस्य द्वारकारणमुत पृथिव्या इति सन्देहे नापः पृथिव्याः कारणं, नाप्यन्नस्येति पूर्वः पक्षः । पृथिव्याः कारणमिति सिद्धान्तः । तत्र ‘उक्ताऽन्यार्थाऽविरोधतः, प्रसिद्धनामस्वीकारे बहुवाक्यानुवर्तिता’ इत्युक्तं पूर्वपक्षन्यायं विवृण्वन् प्रतिक्षिपति ॥ न चाद्भ्य इति ॥ इत्यादीत्यादिपदेन ‘ता अन्नम-सृजन्त’ ‘ता आपोऽन्नमसृजन्त’ इत्यादिग्रहणम् । नाऽपः पृथिव्याः कारणं, नाप्यन्नस्य । उदाहृतश्रुतिद्वयस्य परस्परविरुद्धत्वात् । निरवकाशत्वेनान्यतरग्रहणायोगात् । न च ‘ता अन्नमसृजन्त’ इत्यादि श्रुतिगतान्नशब्दस्य पृथिव्यर्थत्वेन तस्याः सावकाशत्वम् । ‘ता अन्नम-सृजन्त’ इत्यादिश्रुत्युक्तः प्रसिद्धरूपोऽन्नाख्यः पृथिवीसकाशा-दन्योऽर्थो यस् तदविरोधेन तद्वाचकत्वेनेति यावत्, प्रसिद्धस्य अन्नमित्यस्य नाम्नः स्वीकारे, ‘तस्माद्यत्र क्व च वर्षति तदेव भूयिष्ठ-मन्नं भवति’ ‘अद्भ्य एव तध्द्यन्नाद्यं जायते’ इत्यादिबहुवाक्यानुवर्तिता । तथा ‘अन्नमशितं त्रेधा विधीयते’ इति प्रसिद्धान्नलिङ्गप्रतिपादक-बहुवाक्यानुवर्तितेति गुणलाभादित्यर्थः । उपलक्षणमेतत् । नापि पृथिवीशब्दस्यान्नार्थत्वेन ‘अद्भ्यः पृथिवी’ इति श्रुतेः सावकाशता । अद्भ्य एवान्नसृष्ट्यङ्गीकारे, ‘अद्भ्यः पृथिवी, पृथिव्या ओषधयः, ओषधिभ्योऽन्नम्’ इति विरोधादित्यपि ग्राह्यम् । एवं च श्रुतिद्वयस्याप्रामाण्यान्न तत्समन्वयेन विष्णोर्जगत्कारणत्वं सिध्द्यतीति नेति भावः । कुतो नेत्यतस्तद्धेतुत्वेन ‘शक्तिमत्त्वम्’ इत्युक्तसिद्धान्त-न्यायं विवृणोति ॥ अन्नशब्दस्येति ॥ ‘पृथिव्यामपि’ इति पूर्वोत्त-राभ्यां सम्बध्यते । अपिपदेनान्नसमुच्चयः । ‘आपश्च पृथिवी चान्नम्’ ‘पृथिवी वा अन्नम्’ ‘ता आपोऽन्नमसृजन्त’ ‘पृथिवी वा अन्नम्’ इत्यादिश्रुतावन्न इव पृथिव्यामप्यन्नशब्दस्य प्रयोगबाहुल्यात् । प्रयोग-बाहुल्यस्य शक्तिकल्पकत्वात्पृथिव्यामन्नशब्दस्य शक्तिमत्त्वात् ‘ता अन्नमसृजन्त’ इत्यत्रान्नशब्देन पृथिव्येवोच्यत इत्यपां पृथिवीं प्रत्येव द्वारकारणत्वमित्यर्थः । अनेन ‘शब्दान्तरादिभ्यः’ इति सौत्रो हेतुर्विवृतः ।

अन्नशब्दस्योभयत्रापि शक्तिसद्भावाविशेषात्पृथिवी(मात्र)परत्वे को विशेषहेतुरित्यतः ‘अधिकाररूप’ इति सूत्रोक्तं ‘शक्तिमत्त्वं च’ इत्यनुव्याख्यानगतचशब्दोक्तन्यायमाह ॥ अधिकारादीनामिति ॥ ‘तत्तेजोऽसृजत, तदपोऽसृजत । तासां त्रिवृतं त्रिवृतमेकैकामकरो-दित्यादेरस्य प्रकरणस्य भूताधिकारत्वात्, आदिपदोक्तस्य कार्ष्ण्य-प्राचुर्यरूपपृथिवीलिङ्गादेः प्रसिद्धान्ने निरवकाशत्वाच्च ‘ता अन्नम-सृजन्त’ इत्यत्रान्नशब्देन पृथिव्येवोच्यत इत्यर्थः । ननु पूर्वपक्षे बहुवाक्यानुवर्तित्वस्योक्तत्वादनिर्णय इत्यत आह ॥ बहुवाक्येति ॥ अत्र सिद्धान्ते । एवेति वदता पूर्वपक्षे बहुवाक्यानुवर्तित्वस्यासिद्धिरुक्ता भवति । ‘अद्भ्यो वाऽन्नमुत्पद्यते’ इत्यादावन्नशब्दस्य पृथिवीपरत्वात् । ‘तदेव भूयिष्ठमन्नं भवति’ ‘अन्नमशितं’ इत्यादौ पार्थिवार्थत्वात् । एवं चान्नशब्दस्य पृथिव्यामपि शक्तिमत्त्वेनान्नश्रुतेः पृथिवीपरत्वेन श्रुतिविरोधाभावादपां पृथिवीकारणत्वसिद्धेर्युक्तं विष्णोर्वस्त्वन्तरद्वारा जगत्कारणत्वमिति भावः । (अत्र पूर्वपक्षन्यायः शब्दान्तरेति आपश्च पृथिवी चान्नमित्यादिपृथिवीशब्दोपेतश्रुत्यन्तरपरशब्दप्रयोगेन, तस्मा-द्यत्र क्व चेत्यादिपृथिवीशब्दरहितश्रुतिव्यावर्तनात्सूचितः । सिद्धान्त-न्यायश्च ‘आपश्च पृथिवी चान्नम्’ इत्यभिधानरूपश्रुतिपरान्तरशब्देन सूचितः । चशब्दसूचितस्त्वधिकाररूपे’त्यनेनोक्तः ॥ ६ ॥

------------------------------------------------------------------------

तदभिध्यानाधिकरणम्

**तदभिध्यानाधिकरणं ञ्ञ्–३–७**

## **न्यायविवरणम्**

न च रुद्रादीनां लयकारित्वाङ्गीकारे, पितुरन्यस्यैव मारकत्वदृष्टेर्लोकदृष्ट्यनुसारित्वमिति गुणः । लोकपितृवैरूप्याद्विष्णोर्यथावाक्यमङ्गीकारोपपत्तेः । अन्यथा ‘न विष्णोरन्यो विलयकृन्न विष्णोरन्यो विमुक्तिदः’ इत्यादि-श्रुतिविरोधात् । रुद्रस्य तु क्वचित्संहारद्वारत्वेनैव तद्वाक्यानां सावकाशत्वात् ॥ ७ ॥

### **भावबोध**

ॐ तदभिध्यानादेव तु तल्लिङ्गात्सः ॐ ॥ इत्यत्र ‘यत्प्रयन्त्यभिसंविशन्ति, रुद्रो माविशान्तकः’ इति श्रुतिविगानेनाधि-भूताधिदैवानि किं भगवता लीयन्ते रुद्रेण वेति सन्देहे रुद्रेणैवेति पूर्वः पक्षः । भगवतैवेति सिद्धान्तः । तत्र ‘लोकदृष्ट्यनुसारित्वम्’ इत्युक्त-पूर्वपक्षन्यायमर्थात्तत्साध्यप्रदर्शनपूर्वकं विवृण्वन् प्रतिक्षिपति ॥ न च रुद्रादीनामिति ॥ आदिपदेन यमादीनां ग्रहणम् ॥ पितुरन्यस्येति ॥ विष्णोस्तु जगदुत्पादकत्वेन पितृत्वादिति भावः ॥ लोकेति ॥ लोके च पितुरन्यस्यैव मारकत्वदर्शनादित्यर्थः । एवं च लोकदृष्ट्यनु-सारित्वात्सर्जकविष्णोरन्यस्यैव रुद्रादेः संहर्तृत्वेऽङ्गीकार्ये विष्णोः संहारकत्वादिश्रुतेरप्रामाण्यान्न जगत्कर्तृत्वादि तस्य युक्तमिति नेत्यर्थः । तद्धेतुत्वेन ‘वैरूप्यम्’ इत्युक्तसिद्धान्तन्यायं विवृणोति ॥ लोकेति ॥ विष्णोर्ममत्वादिदोषराहित्येन लोकपितृविलक्षणत्वात् । ‘इदं सर्वं विलोपयति, ‘स्रष्टा पाता च संहर्ता स एको हरिरीश्वरः’ इत्यादि श्रुतिस्मृतिवाक्यमनतिक्रम्य विष्णोरेव संहर्तृत्वाङ्गीकारोपपत्तेरित्यर्थः । ननु रुद्रादीनामेव संहर्तृत्वाङ्गीकारे बाधकाभावात्किमिति लोकवैलक्षण्यं विष्णोः कल्पनीयमित्यत आह ॥ अन्यथेति ॥ मुक्तेरपि लयविशेषत्वात् ‘न विष्णोरन्यो विमुक्तिदः’ इति श्रुतिशेषोदाहरणम् । यद्वक्ष्यति ‘विमुक्तिलययोर्विशेषाभावाच्च’ इति । ननु ‘रुद्रो मा विशान्तकः’ इत्यादिवाक्यानां का गतिरित्यत आह ॥ रुद्रस्य त्विति ॥ रुद्रादीनां त्वित्यर्थः । संहारद्वारत्वमपि न सर्वत्रेति क्वचिदित्युक्तम् । ततश्च विष्णोर्लोकपितृवैरूप्याद्युक्तं तस्यैकस्यैव सृष्टि-संहारादिकर्तृत्वमिति भावः । (अत्र पूर्वपक्षन्यायः ‘सः’ इत्युत्पाद-कत्वेन प्रकृतपरमात्मपरामर्शकेन तस्य संहारकर्तृत्वोक्त्या सूचितो भवति । सिद्धान्तन्यायश्च एवकारार्थकतुशब्देनोत्पादकस्यैव संहर्तृ-त्वोक्त्या सूचितः । अथवा विशेषार्थकतुशब्देनोक्तः ।) ॥ ७ ॥

------------------------------------------------------------------------

विपर्ययाधिकरणम्

**विपर्ययाधिकरणं ञ्ञ्–३–८**

## **न्यायविवरणम्**

न च लोकानुसारित्वम् । ‘क्रमादुत्पद्यते, क्रमाद्विलीयते, क्रमेणैवोत्पत्तिर्विलयश्च, क्रमेणैवास्योत्पत्ति-विलयौ’ इत्यादिलोकानुसारिबहुवाक्यानुरोधश्च यथोत्पत्तिलये ।

द्विविधः क्रम उद्दिष्टो व्युत्क्रमोऽनुक्रमस्तथा ।

सृष्टावन्यो लये चाऽन्य इति वेदविदो विदुः ॥

इति श्रुतेः क्रमवाक्यस्य सावकाशत्वाद्वैरूप्यं बहुप्रकारत्वं क्रमस्य ॥ ८ ॥

### **भावबोध**

ॐ विपर्ययेण तु क्रमोऽत उपपद्यते च ॐ ॥ इत्यत्र ‘अत एव हीदं परात्क्रमादुत्पद्यते क्रमाद्विलीयते’ ‘अक्षरात्परमादेव सर्वमुत्पद्यते क्रमात् । व्युत्क्रमाद्विलयश्चैव’ इति श्रुतिविगानेन अधिभूतादीनि किमुत्पत्तिक्रमानुसारेण लीयन्ते व्युत्क्रमेण वेति सन्देहे उत्पत्तिक्रमेणैव (लयः) इति पूर्वः पक्षः । व्युत्क्रमेणैवेति सिद्धान्तः । तत्र ‘लोकदृष्ट्यनुसारित्वम्’ इति प्रागुक्तमेव पूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न च लोकेति ॥ लोके उत्पत्ति-क्रमानुसारेणैव लयस्य प्रायिकत्वादिति भावः । न्यायं प्रकारान्तरेण विवृणोति ॥ क्रमादुत्पद्यत इति ॥ अत एव ‘लोकानुसारी’त्युक्तम् । यथोत्पत्तिलये उत्पत्तिक्रमेणैव लये । एवं च लोकदृष्ट्यनुसारिक्रम-श्रुतिविरोधेन व्युत्क्रमश्रुतेरप्रामाण्यवत् श्रुत्यन्तरस्याप्यप्रामाण्यान्न विष्णोर्जगत्कारणत्वं युक्तमिति च नेत्यर्थः । तद्धेतुत्वेन ‘वैरूप्यम्’ इत्युक्तमेव सिद्धान्तन्यायं पूर्वपक्ष्युदाहृतश्रुतेः श्रुत्यैव सावकाशत्वं वदन् विवृणोति ॥ द्विविध इति ॥

अत्र ‘वैरूप्यम्’ इत्यनुवादेन ‘बहुप्रकारत्वम्’ इति व्याख्यातम् । अनेकप्रकारत्वमित्यर्थः । अनेन रूपशब्दः प्रकारवचनः । द्वि(वि)-विधम् अनुक्रमत्वव्युत्क्रमत्वाख्यं रूपं यस्येति विरूपम् । तस्य भावो वैरूप्यमिति न्यायो विवृतो भवति । अधिभूतादि, उत्पत्तिक्रमवैपरीत्ये-नैव लीयते । न च लोकानुसारिबहुवाक्यविरोधः । क्रमस्य व्युत्क्रमानु-क्रमभेदेनानेकप्रकारत्वात् ‘क्रमाद्विलीयते’ इति वाक्यस्य व्युत्क्रम-परत्वेन सावकाशत्वात् । न च क्रमानेकत्वे मानाभावः । ‘द्विविधः’ इति श्रुतेर् इत्यर्थः । कुतो नेत्यतस्तावत्पूर्वपक्ष्युदाहृतश्रुतेः सावकाशत्वं प्रदर्शयति ॥ द्विविध इति ॥ व्युत्क्रमानुक्रमभेदेन क्रमस्य द्वैविध्यात् क्रमवाक्यस्य व्युत्क्रमपरत्वेन सावकाशत्वाद् यथोत्पत्तिविलये न बहुवाक्यानुरोध इत्यर्थः । सावकाशत्वप्रकारमेव व्यञ्जयन्न्यायमनूद्य विवृणोति ॥ वैरूप्यमिति ॥ बहुप्रकारत्वम् अनेकप्रकारत्वमित्यर्थः । एवं च क्रमस्य व्युत्क्रमानुक्रमभेदेन वैरूप्याद्व्युत्क्रमेण लयेऽपि श्रुति-प्रामाण्योपपत्तेर्युक्तं विष्णोर्जगत्कर्तृत्वमिति भावः । (अत्र पूर्वपक्ष-न्यायः ‘उपपद्यते च’ इत्यनेन निषेध्यतया सूचितः । सिद्धान्तन्यायश्च ‘उपपद्यते’ इत्यनेनैव सूचितो भवति ।) ॥ ८ ॥

------------------------------------------------------------------------

अन्तराधिकरणम्

**अन्तराधिकरणं ञ्ञ्–३–९**

## **न्यायविवरणम्**

न च केषाञ्चित्क्रमाल्लयः, केषाञ्चि-द्व्युत्क्रमाल्लय इत्यङ्गीकारे लोकदृष्ट्यनुसारादन्तरा विज्ञानमनसी व्युत्क्रमः । ‘सर्वं वा एतत्क्रमादुत्पद्यते, व्युत्क्रमाल्लीयते’ इति श्रुतौ, सर्वस्यापि व्युत्क्रमाल्लयसङ्ग्रहात् । तल्लिङ्गस्य तु चराचर-व्यपाश्रयविज्ञानादिविषयत्वेनैव सावकाशत्वात् ॥ ९ ॥

### **भावबोध**

ॐ अन्तरा विज्ञानमनसी क्रमेण तल्लिङ्गादिति चेन्ना-विशेषात् ॐ ॥ इत्यत्र ‘अक्षरात्परमादेव’ इति श्रुत्या, ‘प्राणान्मनो मनसश्च विज्ञानं, यच्छेद्वाङ्मनसी प्राज्ञस्तद्यच्छेज्ज्ञान आत्मनि’ इति लिङ्गदर्शनेन च किमधिभूतादीनि सर्वाण्युत्पत्तिक्रमवैपरीत्येन लीयन्ते कानिचित्क्रमेणापि वेति सन्देहे सर्वेषां न व्युत्क्रमेण लयः किन्तु केषांचित्क्रमात् केषाञ्चिद्व्युत्क्रमादिति पूर्वः पक्षः । सर्वेषां व्युत्क्रमेणैव लय इति सिद्धान्तः । अत्र लोकदृष्ट्यनुसारित्वमिति प्रागुक्तमेव न्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च केषाञ्चिदिति ॥ लोकदृष्ट्यनुसारादिति ॥ लोके पितुः पुरतः पुत्रस्य, पुत्रस्य पुरतः पितुर्मरणदर्शनादित्यर्थः । व्युत्क्रम इत्यनेन ‘अन्तरा विज्ञानमनसी क्रमेण’ इत्यत्र क्रमशब्दो व्युत्क्रमपर इत्युक्तं भवति । नन्वेतत् सम्भावकमेवोक्तं न निश्चायकमिति चेत्सत्यम् । तथापि ‘प्राणान्मनो मनसश्च विज्ञानम्’ इति मनस्तत्त्वोत्पन्नस्य विज्ञानतत्त्वस्य ‘यच्छे-द्वाङ्मनसी प्राज्ञस्तद्यच्छेज्ज्ञान आत्मनि’ इति मनस्तत्त्वलयानन्तरमेव लयोक्त्यन्यथानुपपत्तिरूपात् ‘तल्लिङ्गात्’ इति सूत्रांशोक्तलिङ्गादेव विज्ञानमनसोर्यथोत्पत्तिविलयनिश्चय इति । एवं च लोकदृष्ट्यनु-सारिलिङ्गदर्शनेन विरुद्धायाः श्रुतेरप्रामाण्यान्न विष्णोर्जगत्कारणत्वं युक्तमिति च नेति भावः । तद्धेतुत्वेन ‘सर्वसङ्ग्रहः’ इत्युक्तसिद्धान्त-न्यायं श्रुत्युदाहरणपूर्वकं विवृणोति ॥ सर्वं वा एतदिति ॥ ननूक्त-लिङ्गबलात् ‘सर्वं वा’ इति श्रुतिगतसर्वशब्दस्यार्थसङ्कोचः क्रियत इत्यत आह ॥ तल्लिङ्गस्य त्विति ॥ तस्य विज्ञानमनसोर्यथोत्पत्ति-विलयसाधकस्येत्यर्थः । आदिपदेन मनोग्रहणम् । श्रुतिद्वयान्यथानु-पपत्तिर्हि लिङ्गम् । तत्र यद्यपि ‘यच्छेद्वाङ्मनसी प्राज्ञः’ इत्येव तत्त्वलयक्रमस् तथापि नायमुत्पत्तिक्रमः । न च ‘मनसश्च विज्ञानं’ इति श्रुतिविरोधः । तस्याश् चराचरविषयकवृत्तिरूपज्ञानस्य मनोरूपेन्द्रिय-जन्यत्वप्रतिपादकत्वेनैव सावकाशत्वादित्यर्थः । एवं च ‘सर्वं वा’ इति श्रुतौ लीयमानस्य सर्वस्यापि सङ्ग्रहाद्व्युत्क्रमेणैव लयसिद्धेः श्रुति-प्रामाण्याद्युक्तं विष्णोर्जगत्कारणत्वमिति भावः । (अत्र पूर्वपक्षन्यायः ‘अन्तरा विज्ञानमनसी क्रमेण’ इति केषाञ्चित्क्रमाल्लयस्य केषाञ्चि-द्व्युत्कमाल्लयस्योक्त्या सूचितः । अन्यथा ‘विज्ञानमनसोः क्रमेण’ इत्यवक्ष्यत् । सिद्धान्तन्यायश्च ‘अविशेषात्’ इत्यनेन सूचितः ।) ॥९॥

------------------------------------------------------------------------

आत्माधिकरणम्

**आत्माधिकरणं ञ्ञ्–३–१०**

## **न्यायविवरणम्**

न च चेतनत्वेन साम्याद्विष्णोरपि देहलयः । ‘सर्वे वा एते चिदात्मानो ब्रह्मन् लयमनुप्राप्य विष्णोरुदरे संविशन्ति’ इति तस्योदरे सर्वसङ्ग्रहणादिश्रुतिभ्यो नित्यत्वाव-गमात्तद्देहस्य । अश्रुतत्वाच्चान्यथा ॥ १० ॥

### **भावबोध**

ॐ नात्मा श्रुतेर्नित्यत्वाच्च ॐ ॥ इत्यत्र ‘नित्यो नित्यानां, अन्तस्तमसि निलीनः’ इति श्रुतिविरोधेन परमात्मा लीयते न वेति सन्देहे लीयत इति पूर्वः पक्षः । न लीयत इति सिद्धान्तः । तत्र ‘जीवसाम्यम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च चेतनत्वेनेति ॥ साम्याज् जीवेनेति शेषः । विष्णोरित्यत्रापि सम्बध्यते । तथा च ‘विष्णुर्लयवान् चेतनत्वा-ज्जीववत्, इत्युक्तं भवति । स्वरूपलयस्यासम्भवाद्देहेत्युक्तम् । (अनेन सौत्रः प्रतिज्ञांशो ‘नात्मा देहतो लीयते’ इति व्याख्यातो भवति ।) न च ‘असम्भवस्तु सतोऽनुपपत्तेः’ इत्यत्र स्वातन्त्र्यहेतुना परमात्मनोऽ-नुत्पत्तेरुक्तत्वात्कथं लय इति वाच्यम् । स्वतन्त्रस्य लीलया विग्रह-ग्रहणपरित्यागोपपत्त्याऽधिकाशङ्कयैतदधिकरणोत्थानादिति भावः । एवं च चेतनत्वेन जीवसाम्येनेश्वरस्य लयसिद्धेः प्रबललयश्रुतिविरोधेन नित्यत्वश्रुतेरप्रामाण्यान्न विष्णोर्जगत्कारणत्वं युक्तमिति च नेत्यर्थः । कुतो नेत्यतस् तत्र साक्षाद्धेतुप्रदर्शनपूर्वकं तत्साधकत्वेन ‘सर्वसङ्ग्रहः’ इत्युक्तमेव सिद्धान्तन्यायं श्रुत्युदाहरणपूर्वकं विवृणोति ॥ सर्वे वा इति ॥ ब्रह्मन् ब्रह्मणि, चतुर्मुखे ॥ सर्वसङ्ग्रहणादीति ॥ प्रलये विष्णोरुदरे सर्वेषामपि चिदात्मनां सङ्गृहीतत्वप्रतिपादकश्रुतिभ्य इत्यर्थः । विष्णु-देहस्यानित्यत्वे प्रलये सर्वस्य तदुदरस्थत्वं न स्यादित्यर्थः । (अनेन ‘नित्यत्वाच्चे’ति सौत्रो हेतुर्व्याख्यातः ।) साधकाभावान्न देहलय इत्याह ॥ अश्रुतत्वादिति ॥ अन्यथा लयत्वेन निलीनश्रुतेरपि हितत्वपरत्वात्, चेतनत्वयुक्तेः श्रुतिविरोधेनाप्रामाण्यादित्यर्थः । एवं च प्रलये विष्णोरुदरे सर्वसङ्ग्रहणात्तद्देहस्य लयाभावाद्युक्तं विष्णोर्जग-त्कारणत्वमिति भावः । (अत्र पूर्वपक्षन्यायः ‘श्रुतेः’ इति जीवा-द्विशेषोक्त्या सूचितः । सिद्धान्तन्यायश्च ‘नित्यत्वाच्च ताभ्यः’ इत्यनेन सर्वसङ्ग्रहादिश्रुतिभ्यो नित्यत्वावगमादिति प्रतिपादयता सूचितः)

॥ १० ॥

------------------------------------------------------------------------

ज्ञोऽधिकरणम्

**ज्ञोऽधिकरणं ञ्ञ्–३–११**

## **न्यायविवरणम्**

न चानादित्वाज्जीवस्य पराधीनविशेषाप्राप्तिः । ‘‘इदं सर्वमसृजते’’ति सर्वस्मिन्गृहीतत्वात् । पराधीनविशेष-वत्त्वेऽप्यनादित्वस्याविरोधात् ॥ ११ ॥

### **भावबोध**

ॐ ज्ञोऽत एव ॐ ॥ इत्यत्र ‘नित्यो नित्यानां, ‘सर्व एते चिदात्मानो व्युच्चरन्ति’ इति श्रुतिविगानेन जीवः किमु-त्पद्यते न वेति सन्देहे नोत्पद्यत इति पूर्वः पक्षः । उत्पद्यत इति सिद्धान्तः । तत्रानादिता इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न चानादित्वादिति ॥ जीवस्येति पूर्वोत्तराभ्यां सम्बध्यते । जीवस्य स्वरूपोत्पत्त्यभावस्य सिद्धान्तिनाऽ-प्यङ्गीकृतत्वाद्विवादविषयप्रदर्शनार्थं पराधीनविशेषाप्राप्तिरित्युक्तम् । न चाकाशादौ व्यभिचारः । तस्य पक्षसमत्वादिति भावः । एवं च जीवस्यानादितयोत्पत्त्यसम्भवान्न सर्वकर्तृत्वं विष्णोर्युक्तमिति च नेति भावः । तद्धेतुत्वेन ‘सर्वसङ्ग्रहः’ इत्युक्तमेव सिद्धान्तन्यायं विवृणोति ॥ इदं सर्वमिति ॥ गृहीतत्वाज् जीवस्येति शेषः । नन्वनादित्वबला-त्सर्वशब्दसङ्कोच इत्यत आह ॥ पराधीन इति ॥ एवं च ‘इदं सर्वमसृजत’ इति सर्वपदार्थे सर्वस्मिन् जीवस्यापि सङ्ग्रहात्तस्योत्पत्ति-सिद्धेर्युक्तं विष्णोर्जगत्कर्तृत्वमिति भावः । (अत्र पूर्वपक्षन्यायोऽ-नादित्वेऽप्युत्पत्तिर्युज्यत इत्यर्थप्रतिपादकेन ‘युक्तेश्च’ इति सूत्रेण सूचितः । सिद्धान्तन्यायश्च ‘अत एव’ इत्यनेन सर्वसङ्ग्राहकश्रुते-रित्यर्थप्रतिपादकेन सूचितः) ॥ ११ ॥

------------------------------------------------------------------------

उत्क्रान्त्यधिकरणम्

**उत्क्रान्त्यधिकरणं ञ्ञ्–३–१२**

## **न्यायविवरणम्**

न च सर्वदेहस्पर्शज्ञानाद्रसादीनां च तत्र तत्र परिज्ञानाज्जीवस्यानणुत्वम् । उत्क्रान्तिगत्यादेः । आदिशब्देन सूक्ष्मतेजोरूपेण व्याप्त्या स्पर्शादिज्ञानोपपत्तिः । अतोऽणुत्व-मनणुत्वं चेति भावः ॥ १२ ॥

### **भावबोध**

ॐ उत्क्रान्तिगत्यागतीनां ॐ ॥ इत्यत्र ‘व्याप्ता ह्यात्मानः, ‘अणुर्ह्येष आत्मा’ इति श्रुतिविगानेन जीवः किं व्याप्तोऽणुर्वेति सन्देहे व्याप्त इति पूर्वः पक्षः । अणुरिति सिद्धान्तः । अत्र ‘तत्र तत्र परिज्ञानं’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च सर्वदेहेति ॥ जीवस्येति पूर्वेणोत्तरेण च सम्बध्यते । एवं च तत्र तत्र सर्वदेहे जीवस्य स्पर्शज्ञानात्तत्र तत्र रसादीन्द्रियाधिष्ठानेषु रसादीनां युगपत्परिज्ञानाच्च जीवस्य अनणुत्वम् अणुत्वाभावः । एवं च ‘आत्मा कार्त्स्न्यं’ इत्यत्र देहपरिमाणस्य निरस्तत्वात्परिशेषसिद्धं व्याप्तत्वमिति च नेत्यर्थः । तद्धेतुत्वेन ‘गत्यादिः’ इत्युक्तसिद्धान्तन्यायं विवृणोति ॥ उत्क्रान्तिगत्यादेरिति ॥ अनेनानुव्याख्यानगतगतिशब्द उपलक्षणार्थ इत्युक्तं भवति । ननु उत्क्रान्तिगत्यादिहेतोः (निराकृतमध्यमपरिमाणस्य) जीवस्याणुत्वे सर्वदेहादौ स्पर्शादिज्ञानोपपत्तिः कथमित्यत आह ॥ आदिशब्देनेति ॥ गत्यादीत्यनुव्याख्यानगतादिशब्देनेत्यर्थः । (अनेन ‘अविरोधश्चन्दन-वत्,’ ‘‘गुणाद्वा लोकवत्’’ इति सूत्रद्वयतात्पर्यमुक्तं भवति ।) सूक्ष्म-तेजोरूपेण चिद्गुणेन जीवस्य व्याप्त्या सर्वदेहादौ युगपत्स्पर्शादिज्ञानो-पपत्तिरित्यर्थः । नन्वेवं सति ‘उत्क्रान्तिगत्यागतीनाम्’ ‘गुणाद्वा लोकवत्’ इति सूत्रयोर्विरुद्धार्थत्वं स्यादित्यतस्तदभिप्रायमाह ॥ अत इति ॥ सूत्रयोः (उक्त)क्रमेण स्वरूपचिद्गुणविषयत्वादित्यर्थः । एवं च स्वरूपचिद्गुणाभ्यामणुत्वव्याप्तत्वसम्भवान्न तच्छ्रुत्यप्रामाण्यमिति भावः । (अत्र पूर्वपक्षन्यायः ‘अविरोधश्चन्दनवत्’ ‘गुणाद्वा लोकवत्’ इति सूत्राभ्यां तत्र तत्र परिज्ञानप्रदर्शकाभ्यां सूचितः । सिद्धान्त-न्यायश्च ‘उत्क्रान्तिगत्यागतीनाम्’ इति सूत्रेणोक्तः । आदिपदोक्तस्तु ‘गुणाद्वा लोकवत्’ इत्यनेन सूचितः ।) ॥ १२ ॥

------------------------------------------------------------------------

व्यतिरेकाधिकरणम्

**व्यतिरेकाधिकरणं ञ्ञ्–३–१३**

## **न्यायविवरणम्**

न च जीवस्य बहुरूपत्वशक्तावीशेन गुण-साम्यम् । ईशशक्त्यैव बहुरूपत्वादेः ॥ १३ ॥

### **भावबोध**

ॐ व्यतिरेको गन्धवत्तथा च दर्शयति ॐ ॥ इत्यत्र ‘स नित्यो निरवयवः स एकधा न सप्तधा’ इति, ‘स पञ्चधा स सप्तधा’ इति च श्रुतिविगानेन जीवः किमेकरूपः किं वाऽनेकरूप इति सन्देहे एकरूप एवेति पूर्वः पक्षः । अनेकरूप इति सिद्धान्तः । तत्र ‘गुणसाम्यम्’ इत्युक्तं विपक्षबाधकतर्करूपपूर्वपक्षन्यायम् आपादक-प्रदर्शनपूर्वकं विवृण्वन् प्रतिक्षिपति ॥ न च जीवस्येति ॥ शक्तौ, अङ्गीकृतायामिति शेषः । (तथा गुणसाम्यं स्यादिति शेषः) एवं च जीवस्यानेकरूपत्वे ईशेन गुणसाम्यं प्राप्नोतीति तर्कसहितैकरूप्यश्रुति-विरोधेनानेकश्रुतेरप्रामाण्यान्न श्रुतिसमन्वयेन विष्णोर्जगत्कारणत्वं युक्तमिति च नेति भावः । कुतो नेत्यतस्तद्धेतुत्वेन ‘ईशशक्तिः’ इत्युक्तसिद्धान्तन्यायं विवृणोति ॥ ईशशक्त्यैवेति ॥ योगिनामपि योगाराधितेश्वरप्रसादरूपशक्त्यायत्तत्वाद्भहुरूपत्वादेः । आदिपदेनांश-स्यापि अंशेनान्यत्र गमनं गृह्यते । ईशपदप्रयोगेन जीववत्परमात्म-नोऽप्येतदशक्यमिति शङ्कां वारयति । एवं चेशशक्त्यैव बहुरूपत्वेन गुणसाम्याभावात् श्रुतेः स्वरूपांशविषयत्वेन विरोधाभावाद्युक्तं विष्णोर्जगत्कारणत्वमिति भावः । (अत्र पूर्वपक्षन्यायो योगशक्तेरपि ईश्वराधीनत्वप्रतिपादकश्रुतिप्रदर्शकेन सूचितः । सिद्धान्तन्यायश्च ‘दर्शयति च’ इत्यनेनोक्तः) ॥ १३ ॥

------------------------------------------------------------------------

पृथगुपदेशाधिकरणम्

**पृथगुपदेशाधिकरणं ञ्ञ्–३–१४**

## **न्यायविवरणम्**

न च श्रुत्या जीवेश्वरैक्यम् । सर्वमान-विरोधात् । श्रुतेः सादृश्यैक्यादिना सावकाशत्वात् । बहुमान-विरोधे एकस्य दौर्बल्यात् । धर्मिग्राहकविरोधाच्च ॥ १४ ॥

### **भावबोध**

ॐ पृथगुपदेशात् ॐ ॥ इत्यत्र ‘तत्त्वमसि’ अहं ब्रह्मास्मि इति, ‘नित्यो नित्यानां चेतनश्चेतनानां’ ‘द्वासुपर्णा’ इत्यादिश्रुतिविगानेन जीवः किं ब्रह्मणो भिन्न उताभिन्न इति सन्देहे अभिन्न इति पूर्वः पक्षः । भिन्न एवेति सिद्धान्तः । तत्र श्रुति-रित्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च श्रुत्येति ॥ तत्त्वमसि, अहं ब्रह्मास्मीत्यादिकया श्रुत्या जीवेश्वर-योरैक्यमिति च नेत्यर्थः । कुतो नेत्यतः ‘सर्वमानविरोधिता’ इत्युक्त-सिद्धान्तन्यायं तद्धेतुत्वेन विवृणोति ॥ सर्वमानेति ॥ ऐक्यस्येति शेषः । सर्वैरनुभवरूपैर्मानैरित्यर्थः । तर्ह्यपौरुषेयतयाऽसम्भवाद-प्रामाण्यायाः श्रुतेः का गतिरित्यत आह ॥ श्रुतेरिति ॥ सादृश्यं च तदैक्यं चेति विग्रहः । आदिपदेन ‘परेऽव्यये सर्व एकीभवन्ति’ इत्यादिश्रुतिप्रतिपाद्यस्थानैक्यमत्यैक्ययोर्ग्रहणम् । विपरीतं किं न स्यादित्यत आह ॥ बहुमानविरोध इति ॥ भेदग्राहकानुभवादि-बहुमानविरोधेऽभेदप्रतिपादकत्वेनाभिमतस्य श्रुतिरूपैकमानस्य दौर्बल्याच्च । सावकाशत्वकल्पने हेत्वन्तरं चाह ॥ धर्मिग्राहकेति ॥ जीवेश्वररूपधर्मिग्राहकानुभवागमयोः परस्परं भिन्नत्वेनैव तद्ग्राहक-त्वादिति भावः । एवं च सर्वमानविरोधान्नेश्वरेणैकीभूतो जीवः, किं तु पृथगेव वर्तत इति हृदयम् । (अत्र पूर्वपक्षन्यायः ‘तद्गुणसारात्तद्व्यप-देशः प्राज्ञवत्’ इत्यनेन ‘तत्त्वमसि’ इत्याद्यैक्यश्रुतिगतिं वदता सूत्रेण सूचितः । सिद्धान्तन्यायश्च ‘पृथगुपदेशात्’ इत्यनेनोक्तः । उपदेश-ग्रहणस्य प्रत्यक्षाद्युपलक्षकत्वात् ।) ॥ १४ ॥

------------------------------------------------------------------------

यावदधिकरणम्

**यावदधिकरणं ञ्ञ्–३–१५**

## **न्यायविवरणम्**

न चोत्पत्तिमत्त्वाद्विनाशित्वं जीवस्य । अनित्यत्वे तदभीष्टमोक्षाद्यसिद्धेः । न हि पराधीनविशेषवत्त्व-मात्रेण विनाशित्वम् । तादृशानामेव नित्यत्वश्रुतिविरोधात्

॥ १५ ॥

### **भावबोध**

ॐ यावदात्मभावित्वाच्च न दोषस्तद्दर्शनात् ॐ ॥ इत्यत्र ‘ब्रह्मल्लयमभ्युपैति, ‘आनन्त्याय कल्पते’ इति श्रुतिविगानेन जीवो नित्योऽनित्यो वेति सन्देहे अनित्य इति पूर्वः पक्षः । नित्य एवेति सिद्धान्तः । तत्र ‘उत्पत्तिमत्त्वम्’ इत्युक्तपूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न चोत्पत्तिमत्त्वादिति ॥ ‘ज्ञोऽत एव’ इत्यत्र जीवस्योत्पत्तेर्निर्णीतत्वादिति भावः । एवं चोत्पत्तिमत्त्वेन जीवस्यानित्यत्वमिति युक्तिसहितानित्यत्वश्रुतिविरोधेन नित्यत्वश्रुतेरप्रामाण्यान्न श्रुतिसमन्वयेन विष्णोर्जगत्कर्तृत्वं युक्तमिति च नेति भावः । तद्धेतुत्वेन ‘अभीष्टासिद्धिः’ इत्युक्तसिद्धान्तन्यायं विवृणोति ॥ अनित्यत्व इति ॥ जीवस्येत्यत्रापि सम्बध्यते । ननु तर्हि विनाशित्वव्याप्तोत्पत्तेः का गतिरित्यत आह ॥ न हीति ॥ यद्विनाशित्वेन व्याप्तम् आत्मलाभलक्षणोत्पत्तिमत्त्वं, न तत् ‘ज्ञोऽत एव’ इत्यत्रोक्तम् । तत्र यदुक्तं पराधीनविशेषलाभलक्षणोत्पत्तिमत्त्वं, न तद्विनाशित्वेन व्याप्तमित्यर्थः । पराधीनविशेषवत्त्वं कुतो न विनाशि-त्वेन व्याप्तमित्यत आह ॥ तादृशानामेवेति ॥ पराधीनविशेषलाभ-लक्षणोत्पत्तिमतामेव ‘अविनष्टा एवोत्पद्यन्ते न विनश्यन्ति कदाचन’ इति नित्यत्वश्रुतिविरोधादित्यर्थः । एवं च जीवस्यानित्यत्वेऽभीष्टा-सिद्धेर्नित्यत्वमेवेति युक्तं श्रुतिसमन्वयेन कर्तृत्वमिति भावः । (अत्र पूर्वपक्षन्यायो ‘यावदात्मभावित्वात्’ इत्यनेन निषेध्यतया सूचितः । सिद्धान्तन्यायश्च ‘न दोषः’ इत्यनेन आनन्त्यानवाप्तिरूपदोषो नेत्यर्थ-केन अनित्यत्वे तदभीष्टमोक्षाद्यसिद्धिरिति विपक्षबाधकतर्करूपः सूचितः) ॥ १५ ॥

------------------------------------------------------------------------

पुंस्त्वधिकरणम्

**पुंस्त्वधिकरणं ञ्ञ्–३–१६**

## **न्यायविवरणम्**

न च स्वगुणाननुभूत्यनुपपत्तेः पूर्वज्ञानादीनां सामस्त्येनाभावः । पूर्वमव्यक्तानां पश्चात्सुव्यक्त्युपपत्तेः ॥ १६ ॥

### **भावबोध**

ॐ पुंस्त्वादिवत्त्वस्य सतोऽभिव्यक्तियोगात् ॐ ॥ इत्यत्र ‘विज्ञानात्मा सह देवैश्च सर्वैः स आनन्दः स बलः स ओजः’ इति, ‘स दुःखाद्विमुक्त आनन्दीभवति । सोऽज्ञानाद्विमुक्तो ज्ञानी भवति । सोऽबलाद्विमुक्तो बलीभवति’ इति श्रुतिविगानेन जीवो ज्ञानादिरूपो न वेति सन्देहे ज्ञानादिरूपो नेति पूर्वः पक्षः । ज्ञानादिरूप इति सिद्धान्तः । तत्र स्वगुणाननुभूतिरित्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च स्वगुणेति ॥ (अत्र स्वशब्दस्तन्त्रेणोपात्तः । तत्र जीवपरस्य षष्ठीतत्पुरुषः ।) ज्ञानादीनां स्वरूपभूतानाम् । तथा च न जीवो ज्ञानादिस्वरूपः । स्वगुणानां ज्ञानादीनामननुभूतेरित्यर्थः । ननु मुक्तौ स्वगुणा-ननुभूतिरसिद्धैव । मुक्तेः पूर्वं स्वगुणाननुभूतिरज्ञानादिप्रतिबन्धाद्युज्यत इति न तया तदभावः कल्पयितुं शक्यत इत्यत उक्तं पूर्वज्ञानादीनां सामस्त्येनेति । नानभिव्यक्तत्वमात्रेणाभावः किन्तु सामस्त्येन स्वरूपेऽप्यभाव इत्यर्थः । कुत इत्यत उक्तम् ॥ स्वगुणेति ॥ स्वस्याह-मिति नित्याभिव्यक्तत्वेन स्वरूपभूतत्वेनाननुभूत्यनुपपत्तेः । न च प्रति-बन्धात्तदुपपत्तिः । स्वरूपस्याप्रतिबन्धत्वे स्वरूपभूतगुणानामननु-भूतिर्येन प्रतिबद्धेन, तस्याप्रतिबन्धस्यानुपपत्तेरिति भावः । एवं च स्वगुणाननुभूत्या जीवस्यानन्दादिरूपत्वाभावादानन्दादिश्रुतिरप्रमाण-मेवेति न श्रुतिसमन्वयेन विष्णोर्जगत्कारणत्वं युक्तमिति च नेति भावः । तद्धेतुत्वेन‘सुव्यक्तिः’ इत्युक्तसिद्धान्तन्यायं विवृणोति ॥ पूर्वमिति ॥ मुक्तेः पूर्वम् अज्ञानावृतत्वेन अव्यक्तानां, पश्चान् मुक्त्य-नन्तरमज्ञाननिवृत्तेः, सु सम्यक् व्यक्त्युपपत्तेरित्यर्थः । अनेन स्वगुणा-ननुभूतिः स्वगुणानां प्रतिबद्धत्वेनाव्यक्तत्वाद्युज्यते मुक्त्यनन्तरमभि-व्यक्तत्वेन सैव नास्तीत्युक्तं भवति । अव्यक्तेति वदता पूर्वमपि सुप्त्या-दावीषदभिव्यक्तिः सूचिता । न च स्वरूपस्याप्रतिबद्धत्वेन तदभिन्न-ज्ञानादीनां प्रतिबन्धायोगः, विशेषबलात्तदुपपत्तेरिति । एवं च मोक्षा-नन्तरमेव सुव्यक्तेस्तत्पूर्वमननुभूत्युपपत्तेर्युक्तं श्रुतिसमन्वयेन विष्णोर्जग-त्कर्तृत्वमिति भावः । (अत्र पूर्वपक्षन्यायोऽनुभवव्यपदेशयोरभि-व्यक्तिहेतुकत्वं वदता ‘अभिव्यक्तियोगात्’ इत्यनेन निषेध्यतया सूचितः । सिद्धान्तन्यायश्च अभिव्यक्तियोगादित्यनेनैवोक्तः) ॥ १६ ॥

------------------------------------------------------------------------

कर्तृधिकरणम्

**कर्तृधिकरणं ञ्ञ्–३–१७**

## **न्यायविवरणम्**

न चेश्वरस्यैव कर्तृत्वे कल्पनालाघवम् । जीवस्याकर्तृत्वे शास्त्रवैयर्थ्यात् । तस्यापि कर्तृत्वे शास्त्रार्थ-सिद्धेश्च ॥ १७ ॥

### **भावबोध**

ॐ कर्ता शास्त्रार्थवत्त्वात् ॐ ॥ इत्यत्र ‘नान्यः कर्ता’ इति, ‘यत्कर्म कुरुते तदभिसम्पद्यते’ इति श्रुतिविगानेन जीवः किं कर्ता न वेति सन्देहे नेति पूर्वः पक्षः । कर्तेति सिद्धान्तः । तत्र ‘अल्पकल्पनम्’ इत्युक्तं पूर्वपक्षन्यायं तत्साध्यं सूचयन् विवृण्वन् प्रतिक्षिपति ॥ न चेश्वरस्यैवेति ॥ न च ‘जीवस्यैवे’त्यपि वक्तुं शक्य-त्वात्किं विनिगमकमिति वाच्यम् । ‘इतरव्यपदेशात्’ इत्यादावीश्वर-स्यैवानन्ययोगेन कर्तृत्वस्य श्रुत्यादिना समर्थितत्वादिति भावः । एवं चेश्वरस्यैव कर्तृत्वाङ्गीकारेऽल्पकल्पनमिति युक्तिसहिताकर्तृत्वश्रुति-विरोधेन कर्तृत्वश्रुतेरप्रामाण्यान्न श्रुतिसमन्वयेन विष्णोर्जगत्कर्तृत्वं युक्तमिति च नेति भावः । तद्धेतुत्वेन ‘शास्त्रसिद्धिः’ इत्युक्त-सिद्धान्तन्यायं विपक्षबाधकतर्कसाध्यं प्रदर्शयन् विवृणोति ॥ जीवस्येति ॥ जीवस्य सर्वथा कर्तृत्वाभावे ‘प्रातः सन्ध्यामुपासीत’ इत्यादिविधिनिषेधरूपशास्त्रस्य वैयर्थ्यप्रसङ्गात्, तस्यापि जीवस्यापि कर्तृत्वे, अङ्गीक्रियमाणे सति शास्त्रस्य उक्तलक्षणस्य, अर्थस्य प्रयोजनस्य सिद्धेरित्यर्थः । अनुग्राहकतर्कसहितस्यैव साधकत्वमिति चशब्दः । एवं च जीवस्य कर्तृत्वे शास्त्रप्रयोजनसिद्धेर्युक्तं श्रुति-समन्वयेन विष्णोर्जगत्कर्तृत्वमिति भावः । (अत्र पूर्वपक्षन्यायो(अ)-प्रामाणिकत्वपरिहारेण कल्पनागौरवस्यापि परिहारात्‘कर्ता’ इत्यादि-सूत्रे सूचितः । सिद्धान्तन्यायश्च ‘शास्त्रार्थवत्त्वात्’ इत्यनेनैवोक्तः ।)

॥ १७ ॥

------------------------------------------------------------------------

अंशाधिकरणम्

**अंशाधिकरणं ञ्ञ्–३–१८**

## **न्यायविवरणम्**

न च नानाश्रुतेरप्रामाण्यम् । दृष्टभेदानुसारेण तासामर्थोपपत्तेः । अप्रामाण्यकल्पनस्य विपरीतज्ञानमूलत्वात्

॥ १८ ॥

### **भावबोध**

ॐ अंशो नानाव्यपदेशादन्यथा चापि दाशकितवा-दित्वमधीयत एके ॐ ॥ इत्यत्र ‘अंशा एव हीमे जीवाः’ इति ‘नैवांशो न सम्बन्धः’ इति श्रुतिविगानेन जीवः किमीश्वरांशो न वेति सन्देहे जीवो न हरेरंशो नाप्यनंश इति निर्णयो युज्यत इति पूर्वः पक्षः । अंशो भवत्येवेति सिद्धान्तः । तत्र ‘नानाश्रुतिः’ इत्युक्त-पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च नानश्रुतेरिति ॥ नानाप्रकारेण श्रवणादित्यर्थः । अप्रामाण्यं श्रुति-द्वयस्येति शेषः । यद्वा नानाश्रुतेर् नियमेनांशत्वानंशत्वरूपविरुद्धार्थ-प्रतिपादकश्रुतेर् विरुद्धार्थत्वरूपनानात्वादेवाप्रामाण्यमित्यर्थः । एवं च श्रुतेर्नानात्वेन श्रुतिद्वयस्याप्रामाण्यान्न श्रुतिसमन्वयेन विष्णोर्जग-त्कारणत्वं युक्तमिति च नेति भावः । कुतो नेत्यतस्तद्धेतुत्वेन ‘विपर्ययः’ इत्युक्तसिद्धान्तन्यायं विवरितुं श्रुतिगतिं तावदाह ॥ दृष्टेति ॥ जीवेश्वरप्रतियोगिकभेदस्य प्रत्यक्षसिद्धत्वेन तदनुसारेण तासामंशत्वादिप्रतिपादकश्रुतीनामंशत्वरूपाभेदाख्यार्थोपपत्तेरित्यर्थः । किमर्थमेवं श्रुतिगतिः कल्पनीयेत्यतः सिद्धान्तन्यायं विवृणोति ॥ अप्रामाण्येति ॥ वेदे चापौरुषेयत्वेन वक्तृविपरीतज्ञानमूलत्वा-सम्भवादित्यर्थः । एवं च वक्तुर्विपर्ययाद् भ्रमाद्वाक्यस्याप्रामाण्यम् । वेदे च तदसम्भवादंशत्वश्रुतेरर्थान्तरे प्रामाण्यमेवेति युक्तं श्रुतिसमन्वयेन विष्णोर्जगत्कर्तृत्वमिति भावः । (अत्र पूर्वपक्षन्यायोंऽशत्व-मङ्गीकृत्यानंशत्वश्रुतेर्गतिं वदता ‘प्रकाशादिवत्’ इति सूत्रेण सूचितः । सिद्धान्तन्यायश्च ‘प्रकाशादिवत्’ इति श्रुतिगत्युक्त्याऽनंशत्वप्रतिपादक श्रुतेरपौरुषेयत्वेन वक्तृमिथ्याज्ञानमूलकाप्रामाण्यासम्भव इति सूचनेन सूचितः ।) ॥ १८ ॥

[Load More](javaऽcriptःvoid(0))
