+++
title = "०२ द्वितीयः पादः"
upstream_url = "https://dvaitavedanta.in/category-details/15032/564/satara/3-naya/taka-t/parath/thavat"
+++
## सर्वगतत्वाधिकरणम्

**अथ द्वितीयः पादः**

**सर्वगतत्वाधिकरणं ञ्–२–१**

## **न्यायविवरणम्**

बहुलिङ्गसहितश्रुतेरपि सावकाशाया निरवकाशश्रुत्यादीनामेव बलवत्त्वम् । बहवो ह्यत्रादित्यशब्दाः । क्षित्यादिषूक्त्वाऽऽदित्येऽनुक्तिरित्यादिलिङ्गं च । तथापि निरवकाशा एतमेवेत्यवधारणादयः ॥ १ ॥

### **न्यायविवरणपञ्चिका**

ॐ सर्वत्र प्रसिद्धोपदेशात् ॐ ॥ ‘एतं ह्येव बह्वृचा’ इत्यादावादित्यः प्रतिपाद्यो भवितुमर्हति । तदीयश्रुतिलिङ्गानामत्र दर्शनात् । जीवो वा । जीवलिङ्गानां चक्षुर्मयत्वादीनां श्रवणात् । न च एतदन्तःस्थाधिकरणन्यायेन उपासात्रैविध्यादिति वा परिहृतमिति वाच्यम् । सम्भवति हीश्वरे कल्पनैषा । न चासावत्र सम्भवति । सर्वेषु भूतेष्वित्यल्पौकस्त्वश्रवणात् । ईश्वरस्य पूर्णतया ब्रह्मततमित्यङ्गी-कृतत्वात् सम्भोगप्राप्तेश्च । न चेश्वरसाधकं प्रमाणमस्ति । ब्रह्मशब्दस्य जीवे सम्भवात् । मुख्यानुपपत्तावमुख्यस्वीकारस्य न्यायप्राप्तत्वादित्येवं प्राप्ते प्रतिविहितं– ‘सर्वत्रोच्यमानो नारायण एव । ब्रह्मशब्दस्या-श्रुतत्वादिलिङ्गानां च श्रवणात् । स्मृतिसमाख्यानाच्च । जीवस्य

चाणोरेकस्य सर्वशरीरस्थत्वानुपपत्तेः । कर्मकर्तृव्यपदेशानुपपत्तेश्च’ इति ।

तदिदमनुपपन्नम् । श्रुतिलिङ्गपरपक्षानुपपत्तिभिः पूर्वपक्षे सति, तावन्मात्रेण सिद्धान्तनिर्णयायोगात् । न हि समबलं बाधकं भवतीत्यत आह ॥ बहुलिङ्गेति ॥ ‘परपक्षानुपपत्तेरपि’ इत्यपि ग्राह्यम् । श्रुत्या-दीनामित्यादिपदेन लिङ्गसमाख्यापरपक्षानुपपत्तीनां परिग्रहः । यद्यपि पूर्वपक्षश्रुत्यादयः सन्ति सिद्धान्तेऽपि तथापि पूर्वपक्षस्थाः सावकाशाः, निरवकाशास्तु सिद्धान्तस्थाः । सावकाशाच्च निरवकाशस्य प्राबल्यं सिद्धमेवेति कथं निर्णयाभावः । ‘बहुलिङ्गसहितश्रुते’रित्युक्तं विवृणोति ॥ बहवो हीति ॥ यद्यप्यादित्यशब्द एक एव तथाप्यावृत्तिबहुत्वाद्बहव इत्युक्तम् । यद्वा आदित्यस्य प्रतिपादकाः शब्दा आदित्यशब्दाः । ते च ‘यश्चासावादित्ये’ ‘सूर्य आत्मा जगतः’ ‘चक्षुर्मित्रस्य’ इत्यत्र बहवः सन्ति । ‘एतमस्या’मित्यादिना, ‘‘एतमादित्ये’’ इत्येव-मात्मकोऽयमादित्य इत्यत्र लिङ्गम् । सजातीयेषूक्त्वाऽत्रानुक्तेः कारणान्तराभावात् । आदिपदेन चक्षुर्मयत्वादिकं जीवलिङ्गं च । अत्र श्रुतेर्लिङ्गानां च बहुत्वोक्त्या, बह्वी च सा लिङ्गसहितश्रुतिर्बहुलिङ्ग-सहितश्रुतिः । बहुलिङ्गैः सहिता श्रुतिर्बहुलिङ्गसहितश्रुतिरिति समास-द्वयस्यैकशेषनिर्देश इति सूचयति । बहुशब्दद्वयं वा तन्त्रेणोपात्तमिति बहुलिङ्गश्रुतेरित्येतद्व्याख्यायेदानीं समस्तं वाक्यं विवृणोति ॥ तथा-पीति ॥ यद्यपि पूर्वपक्षे श्रुतिलिङ्गपरपक्षासम्भवाः सन्ति तथापि ते सावकाशाः । तथा हि– आदित्यादिश्रुतिस्तावदन्तःस्थाधिकरण-न्यायेन विष्णौ सावकाशा । आदित्येऽनुक्तिस्त्वसिद्धा । उपलक्षण-तयोक्तत्वात् । चक्षुर्मयत्वादिकं च शतायुष्ट्वादिवदीश्वरे घटत एव । अल्पौकस्त्वादिकं च निचाय्यत्वादिना प्रत्युक्तम् । सिद्धान्तहेतवस्तु निरवकाशा इति निर्णयो युज्यत एवेति । निरवकाशब्रह्मशब्दादय इति वक्तव्ये ‘एतमेव’ इत्यवधारणादय इति वचनन्तु ब्रह्मशब्दस्यामुख्य-वृत्त्या जीवेऽप्यवकाशोऽस्तीत्याशङ्कापरिहारार्थम् । ततश्चावधारण-सहितब्रह्मशब्दादय इत्यर्थः ॥

### **प्रबोधिनी**

ॐ सर्वत्र प्रसिद्धोपदेशात् ॐ ॥ सर्वत्र पृथिव्यादि-षूच्यमानं ब्रह्मैव । श्रुत्यादौ विष्णावेव प्रसिद्धब्रह्मशब्दस्य ‘एतमेव ब्रह्मेत्याक्षते’ इत्यादिना तत्रोपदेशादिति सूत्रार्थः ॥ एतं ह्येव बह्वृचा इत्यादाविति ॥ ‘एतं ह्येव बह्वृचा महत्युक्थे मीमांसन्ते एतमग्ना-वध्वर्यव एतं महाव्रते छन्दोगा एतमस्यामेतं दिव्ये तं वायावेतमाकाश एतमप्स्वेतमोषधीष्वेतं नक्षत्रेष्वेतं सर्वेषु भूतेष्वेतमेव ब्रह्मेत्याचक्षते’ इत्यैतरेयश्रुतावित्यर्थः । बह्वृचा ऋग्वेदिन एतमेव परमात्मानं मह-त्युक्थे तन्नामि्न बृहतीसहस्रे मीमांसंत इत्यन्वयः । एवमग्रेऽपि । तथा अध्वर्यवः याजुषा अग्नौ । तथा छन्दोगाः सामगा महाव्रते महा-व्रताभिधमखाङ्गभूतस्तोत्रे मीमांसन्ते विचारयन्ति । अस्यां पृथिव्यां वनस्पतिषु वृक्षेषु भूतेषु प्राणिषु ब्रह्मेति पूर्णमेवेत्याचक्षते वदन्तीति श्रुत्यर्थः ॥ तदीयश्रुतिलिङ्गानामिति ॥ तस्यैतस्यासावादित्यो रसः । यश्चासावादित्य इत्याद्या आदित्यश्रुतयः । संवत्सर एव प्रध्वंसयन् तस्मात्पुरुषं पुरुषं प्रत्यादित्यो भवतीत्यादिना श्रुतानि संवत्सराधि-पतित्वसर्वपुरुषाभिमुख्यादीन्यादित्यलिङ्गानि तेषां दर्शनादित्यर्थः ॥ चक्षुर्मयत्वादीनामिति ॥ चक्षुर्मयः श्रोत्रमयश्छन्दोमयो मनोमयो वाङ्मय आत्मेति चक्षुरादिप्राचुर्यरूपजीवलिङ्गानां श्रवणादित्यर्थः । अन्तःस्थाधिकरणन्यायेनेति ॥ तत्राधिदेवगतशब्दानां प्रवृत्ति-निमित्तानामनन्याधीनत्वादिना विष्णावेव मुख्यताया अभिप्रेतत्वादिति भावः । अल्पौकस्त्वेति ॥ अल्पस्थानस्थत्वेत्यर्थः । ब्रह्मततमिति ॥ ब्रह्मततममपश्यदिति श्रुतिशेषः । ततममतिशयेन व्याप्तं ब्रह्म पूर्ण-मपश्यदिति श्रुत्यर्थः । सम्भोगेति ॥ ईश्वरस्य सर्वेषु भूतेष्वित्युक्त-सर्वजीवशरीरस्थत्वे जीवसमानभोगप्रसङ्गादित्यर्थः । न हि दह्यमान-गेहगतयोरन्यतरस्यैव दाह इति युक्तमिति भावः ।

अत्र संसमशब्दौ पर्यायौ । अतः समानभोग इत्यर्थे सम्भोग इति साधुः । अत एव संधिशब्दव्याख्यामरसुधालिङ्गाभट्टीयादिषु सन्धीयते समीक्रियते इति सन्धिरिति विवृतम् । ‘प्रोपाभ्यां समर्थाभ्याम्’ इति सूत्र इव समशब्दस्यैव शकंध्वादित्वेन पररूपत्वं वा । भट्टोजिना तत्र तथाभिधानात् । इममेवाभिप्रायं मनसि निधाय ‘आत्मेशब्रह्मसम्भवाम्’ इत्यत्र सम्भवपदं फलाध्यायसुधायां ‘सह भवन्तीति सम्भवाः’ इति विवृतम् । अत्र सुधाटिप्पण्यां तु अव्ययानामनेकार्थत्वात् समित्यस्य साहित्यार्थता युक्तैवेति ध्येयमित्युक्तम् । ब्रह्मशब्दस्येति ॥ एतमेव ब्रह्मेत्याचक्षत इति ब्रह्मशब्दश्रवणात् । ‘स योऽतोऽश्रुतोऽगतोऽमतोऽ- नतोऽदृष्टोऽविज्ञातोऽनादिष्टः’ इत्यश्रुतत्वादिलिङ्गानां च श्रवणा-दित्यर्थः । अतः व्याप्तः । अन्यैः साकल्येनाश्रुतः । अगतो ऽप्राप्तः । अमतो ऽविचारितः । अनतः स्वतन्त्रः । अदृष्टः प्रत्यक्षेणाज्ञातः । अविज्ञातः विशेषज्ञानाविषय इति श्रुत्यर्थः । स्मृतिसमाख्यानाच्चेति । ‘अहमात्मा गुडाकेश सर्वभूताशयस्थितः’ इति स्मृतिसमाख्याना-दित्यर्थः । एतच्च गीतायामर्जुनं प्रति श्रीकृष्णस्य वचनम् । कर्मेति ॥ एतमस्यामित्यादिना सर्वत्रोच्यमानस्यात्मानमिति कर्मत्वेन शंसतीति जीवस्य कर्तृत्वेनात्मानं परस्मै शंसतीत्यादौ व्यपदेशान्न जीवः सर्वगत इत्यर्थः । एकस्यां क्रियायां कर्मकर्त्रोरुत्सर्गतो भेदनियमादत्र चापवाद-कारणाभावादिति भावः । परपक्षानुपपत्तिभिरिति ॥ सर्वगत ईश्वर इति सिद्धान्तपक्षेऽल्पौकस्त्वानुपपत्तिभिरित्यर्थः । एवमग्रेऽपि । ताव-न्मात्रेणेति ॥ श्रुतिलिङ्गपरपक्षानुपपत्तिमात्रेणेत्यर्थः । अत्र परपक्षा-नुपपत्तिस्तु जीवः सर्वगत इति पूर्वपक्ष एकस्याणोर्जीवस्य सर्वशरीर-स्थत्वानुपपत्तिर्ज्ञेया । सिद्धमेवेति ॥ श्येनेनाभिचरन्यजेतेत्यत्र श्रुते-र्दुर्बलस्यापि लिङ्गस्य निरवकाशत्वेन प्राबल्यं पूर्वतन्त्रे सिद्धमित्यर्थः । प्रपञ्चितमेतदस्माभिरन्तस्थत्वनये । प्राणो ब्रह्म कं ब्रह्म खं ब्रह्मेति प्राणब्रह्मणोरुपक्रमेऽपि श्रुतिलिङ्गादिना निरवकाशेन ब्रह्मोपक्रमेण प्राणोपक्रमबाधः प्रसिद्ध इत्यप्याहुः । एकशेषनिर्देश इति । ‘‘स-रूपाणामेकशेष एकविभक्तौ’ इत्येकशेषस्य निर्देश इत्यर्थः ।

तन्त्रेणेति ॥ सकृदुक्तमनेकोपकारकं तन्त्रम् । तेनेत्यर्थः । समस्त-मिति ॥ सावकाशाया इत्यादि समस्तं वाक्यमित्यर्थः । अल्पौ-कस्त्वादिकमिति ॥ आदिपदेन सम्भोगप्राप्तिपरिग्रहः । प्रत्युक्तमिति ॥ किं ब्रह्मणोऽल्पौकस्त्वाद्युक्तिर्व्यर्थोतायुक्ता । आद्ये आह । निचाय्य-त्वादिति ॥ अल्पौकस्त्वेन चक्षुर्मयत्वेन चोपास्यत्वान्न व्यर्था । द्वितीयं प्रत्याह । व्योमवच्चेति ॥ यथा व्याप्तस्याप्याकाशस्यैकदेशस्थत्वं तथा ब्रह्मणोऽपि युक्तमिति निचाय्यत्वादेवं व्योमवच्चेति सूत्रखण्डार्थः । आदिपदेन वैशेष्यादिति सूत्रखण्डपरिग्रहः । जीवेश्वरयोरेकशरीर-स्थत्वेऽपि सामर्थ्यविशेष्यादीश्वरस्य जीवसमानभोगाभावो युज्यत इति सूत्रखण्डार्थः । दह्यमानगेहगतयोरन्यतरस्याग्निस्तम्भविद्यावतो दाहा-भाववदिति भावः । अवधारणसहितब्रह्मशब्दादय इति ॥ एतमेव ब्रह्मेत्याचक्षत इत्यत्रेति भावः । तथा च श्रुत्यन्तरम् । एष उ एव ब्रह्मैष उ एवात्मेत्यादि । एतेन शब्दविशेषादिति सूत्रं विवृतं भवति । परं ब्रह्म वेद ब्रह्मैव भवतीत्यत्र जीवव्यावृत्तये नपुंसकब्रह्मशब्दस्य परशब्देनेवेह सर्वेषु भूतेष्वित्यादिश्रुतौ ब्रह्मशब्दस्यावधारणेन विशेषणादिति तदर्थोऽभिनवचन्द्रिकायां व्यक्तः ॥

------------------------------------------------------------------------

अत्तृत्वाधिकरणम्

**अत्तृत्वाधिकरणं ञ्–२–२**

## **न्यायविवरणम्**

सन्दिग्धश्रुतिलिङ्गाभ्यां, निश्चितलिङ्गप्रकरण-योरेव बलवत्त्वम् । सन्दिग्धा श्रुतिर्लिङ्गं चादितिशब्दोऽदितित्वं च ॥ २ ॥

### **न्यायविवरणपञ्चिका**

ॐ अत्ता चराचरग्रहणात् ॐ ॥ देवमातैवात्र प्रतिपाद्या तच्छ्रुतेः । न च श्रुतिरिन्द्रादिश्रुतिवद्विष्णौ सावकाशेति वाच्यम् । तत्रासम्भावितलिङ्गस्यापि सत्त्वादिति प्राप्ते चराचरात्तृत्वलिङ्गा-त्प्रकरणाच्च विष्णुरेवेति सिद्धान्तितम् । तदयुक्तम् । श्रुतिलिङ्गाभ्यां लिङ्गप्रकरणयोर्दुर्बलत्वादित्यत आह ॥ सन्दिग्धेति ॥ श्रुतिलिङ्गे हि सन्दिग्धे सावकाशत्वात् । लिङ्गप्रकरणे तु निश्चिते निरवकाशत्वात् । सन्दिग्धाच्च निश्चितं बलवत् । तत्कुतो निर्णयाभावः । के ते सन्दिग्धश्रुतिलिङ्गे इत्यत आह ॥ सन्दिग्धा श्रुतिरिति ॥ लिङ्गं च सन्दिग्धमिति ग्राह्यम् । यथासङ्ख्यं सम्बन्धः । भवत्वदितिशब्दो, देवमातुः श्रुतिः ‘अदितिर्देवतामयी’ इत्यादौ प्रयोगाद् विष्णौ सावकाशाच्च । अदितित्वं तु कथं लिङ्गं कथं च सावकाशमिति चेदुच्यते । अदितेरदितित्वं हि श्रूयते । ‘त्व’प्रत्ययश्च जातेर्वाचकः । यथा पृथिवीत्वं गोत्वमित्यादौ । तदसम्भवे स्वरूपस्यैव । यथा आकाशत्वं चन्द्रत्वमित्यादौ । न चादितित्वं नाम जातिः सम्भवति व्यक्तेरभेदात् । ततोऽदितित्वमदितेः स्वरूपमेव । न च अदिति-स्वरूपमीश्वरस्य सम्भवति । अत्यन्तभिन्नत्वात् । न च अदितिशब्दो भगवत्पर इत्यनुपपत्त्यभावः । अदितित्वेनादितिशब्दस्य तत्र विधि-त्सितत्वेनानुवादानुपपत्तेः । अन्यथा १अन्योन्याश्रयप्रसङ्गादिति पूर्वपक्षी मन्यते । सिद्धान्तिनस्त्वयमाशयः । भावे हि ‘त्व’ प्रत्ययः स्मर्यते । तद्धितभावश्च शब्दप्रवृत्तिनिमित्तम् । तच्च क्वचिज्जातिः क्वचित्क्रिया क्वचिद्गुणः क्वचिद्द्रव्यं क्वचित्स्वरूपम् । तत्र यत्सर्वात्तृत्वमुक्तं तददिति-त्वम् अदितिशब्दप्रवृत्तिनिमित्तमिति क्रियाशब्दत्वमस्योच्यते । अदिते-रिति च भाविनी संज्ञा विज्ञायते । यथा– ‘अस्य सूत्रस्य शाटकं वये’ति । अन्यथा परस्यापि दुर्घटमेतत् । अविवक्षितनिमित्तां प्रसिद्धि-माश्रित्य ममानुवाद इति चेन्ममापि तत्समम् । इयास्तु विशेषः । परस्य लौकिकी प्रसिद्धिर्मम तु वैदिकीति ॥ २ ॥

### **प्रबोधिनी**

ॐ अत्ता चराचरग्रहणात् ॐ ॥ सर्वं वा अत्तीत्य-त्रोक्त अत्ता संहर्ता विष्णुरेव न त्वदितिर्देवमाता । सर्वं वा अत्तीति चेतनाचेतनजातस्य भक्ष्यतया ग्रहणाद् अभिधानात् । न हि चराचरस्य सर्वस्यात्त्री देवमातेति सूत्रार्थः । अत्रेति ॥ ‘‘स यद्यदेवासृजत तत्तदत्तुमध्रियत सर्वं वा अत्तीति तददितेरदितित्वम्’’ इति बृहदारण्यक श्रुतावित्यर्थः । स अदितिर्यद्यदसृजत तत्तदत्तुं भक्षणार्थं मन इति शेषः । अध्रियत दधार । तत आदच्चेति शेषः । कुतः सर्वात्त्री सा । स सर्वमत्तीति यत्तत्सर्वात्तृत्वमदितेरदिति शब्दार्थस्यादितित्वमदिति-शब्दप्रवृत्तिनिमित्तं यस्मादतः सा सर्वात्त्रीति श्रुत्यर्थः । अदित्यां स इति पुल्लिङ्गं च ‘कूटस्थोऽक्षर उच्यते’ इत्यादिवदिति भाष्ये स्पष्टम् । लिङ्गस्यापीति । अदितित्वलिङ्गस्य श्रवणादित्यर्थः । न हि विष्णो-रदितिभिन्नस्यादितित्वमिति भावः । न केवलमदितिश्रुतेरित्यपि-शब्दाशयः । प्रकरणाच्चेति ॥ अप्संवत्सरापरपर्यायचतुर्मुखसृष्ट्यादिना वैष्णवत्वेन निश्चित ‘नैवेह किञ्चनाग्र आसीत्’ इत्यादिप्रकरणबलाच्च सर्वं वा अत्तीत्युक्त अत्ता विष्णुरेवेति सिद्धान्तितमित्यर्थः ॥ दुर्बलत्वादिति ॥

श्रुतिर्लिङ्गं समाख्या च वाक्यं प्रकरणं तथा ।

पूर्वं पूर्वं बलीयः स्यादेवमागमनिर्णयः ॥

इति स्मृतेरिति भावः । यद्यपि लिङ्गं लिङ्गात्समानमेव न तु दुर्बलम् । तथापि श्रुतिसाहित्येन पूर्वपक्षिणोऽदितित्वलिङ्गस्य प्राबल्यमभिप्रेत्य लिङ्गप्रकरणयोर्दुर्बलत्वादित्युक्तम् । अन्यथा श्रुतेर्लिङ्गस्य चेत्यवक्ष्यत् । अदितिर्देवतामयीत्यादिप्रयोगादिति ॥ देवतामयी देवतोत्तमा अदितिरित्यर्थः । आदिपदेन अदितिर्हीदं सर्वं यदिदं किञ्चेति श्रुतिपरिग्रहः । श्रुतिलिङ्गे इत्यत आहेति ॥ ईदूदेद्द्विवचनं प्रगृह्यमिति प्रगृह्यसंज्ञायां प्लुतप्रगृह्या अचि नित्यमिति प्रकृतिभावः ॥ व्यक्तेर-भेदादिति । एकव्यक्तिमात्रवृत्तिस्तु न जातिरित्युक्तेरिति भावः । तदुक्तं–

व्यक्तेरभेदस्तुल्यत्वं सङ्करोऽथानवस्थितिः ।

रूपहानिरसंबन्धो जातिबाधकसङ्ग्रहः ॥ इति ॥

स्वरूपमेवेति ॥ तथा चादितित्वशब्दस्य धर्मिवाचकतया न लिङ्गात्मकशब्दत्वमिति भावः । अदितित्वलिङ्गस्य सावकाशत्वमपि निराह । न चादितिस्वरूपमिति ॥ न चादितिशब्द इति ॥ त्वप्रत्ययप्रकृतिरित्यर्थः । अनुपपत्त्यभाव इति । अत्यन्तभिन्नत्वा-दित्युक्तानुपपत्यभाव इत्यर्थः । तथा चादितित्वलिङ्गस्य सावकाशत्व-मिति भावः । विधित्सितत्वेनेति ॥ विधातुमिच्छाविषयत्वेनेत्यर्थः । विपूर्वाद्दधातेः सन्नंतात् क्तप्रत्ययः । अनुवादानुपपत्तेरिति ॥ प्रवृत्ति-निमित्तोक्तेः पूर्वमदितिशब्दविधानाभावेन तदधीनस्यादितेरित्यनुवाद-स्यानुपपत्तेरिति भावः । अन्यथेति ॥ अदितिशब्दस्य विधाना-त्पूर्वमप्यनुवादे इत्यर्थः । अन्योन्याश्रयादिति ॥ अदितेरित्यनुवादे सति तत्पदप्रवृत्तिनिमित्तकथनपूर्वकमदितिशब्दस्येश्वरे विधानसिद्धिः । तत्सिद्धौ चादितेरित्यनुवादसिद्धिरित्यन्योन्याश्रयादित्यर्थः । तथा च नादितित्वं विष्णौ सावकाशमिति भावः । स्मर्यत इति ॥ ‘‘तस्य भावस्त्वतलौ’’ इति सूत्रादिति भावः । क्वचित्क्रियेति ॥ कर्तृत्वं भोक्तृत्वमित्यादौ । क्वचिद्गुण इति । रूपित्वं सुखित्वमित्यादौ । क्वचिद्द्रव्यमिति । दण्डित्वं कुण्डलित्वमित्यादौ । अस्येति । अदितित्वशब्दस्येत्यर्थः । तथा च धर्मवाचकतया लिङ्गत्वं युक्तमिति भावः । तदुक्तमनुव्याख्याने । ‘‘क्रियालिङ्गे’’ इति । तत्रैव सुधायां च क्रिये च ते लिङ्गे च ततः प्रथमाधिकरणात्परं द्वाभ्यामधिकरणाभ्याम् अत्ता चराचरग्रहणाद् गुहां प्रविष्टावात्मानौ हि तद्दर्शनादित्ये-ताभ्यामधिकरणाभ्यां चिन्त्येत इति । तच्चादितित्वलिङ्गं विष्णौ सावकाशम् । ननु विष्णावदितित्वनिमित्तेनादितिशब्दस्य विधित्सित-त्वेन निमित्तोक्तेः पूर्वं तस्य विधानाभावे नादितेरिति कथमनुवाद इत्यत आह । अदितिरिति चेति ॥ तथा च भाविनीं संज्ञां सिद्धवत्कृत्यादितेरित्यादावपि व्यवहारो युज्यत इति भावः ।

तत्र दृष्टान्तमाह । यथेति ॥ सूत्रशाटकन्यायश्चोपपादितो महाभाष्ये । तद्यथा कश्चित्कञ्चित् प्रत्याह । अस्य सूत्रस्य शाटकं वयेति । यत्पश्यति तद्यदि शाटको न तर्हि वातव्यः । यदि वातव्यो न स शाटकः । शाटकश्च वातव्यश्चेति विप्रतिषिद्धम् । तस्मादयमर्थः । ‘तथा वातव्यं यथोते शाटको भवती’ति । शाटकः परिधानीयः पटः । तं वय । वेञ् तन्तुसन्तान इत्यतो लोट् । कानड्या भाषया नेयीत्यर्थः । उपलक्षणमेतत् । यूपं न क्षति । ‘‘इग्यणः संप्रसारणाम्’’ इत्या-द्युदाहरणं द्रष्टव्यम् । अन्यथेति ॥ भाविसंज्ञानालंबन इत्यर्थः । परस्यापीति ॥ अदितिपदस्य प्रसिद्धादितिपरत्ववादिनोऽपि । एतत् तददितेरदितित्वमिति श्रुत्यर्थोपपादनं दुर्घटमित्यर्थः । उक्तदिशा परस्पराश्रयप्रसङ्गादिति भावः । नन्वेतदयुक्तम् । दर्शपूर्णमासप्रकरणे यदेनमस्मै दधि कुरुतेत्यब्रवीत् तदस्मै दध्यकुर्वन् तदेनमधिनोत्तद्दध्नो दधित्वमित्यैन्द्रदधिशब्दान्वाख्यानपरार्थवादवाक्ये दधिशब्दा-न्वाख्यानायाविवक्षितप्रवृत्तिनिमित्तां लोकप्रसिद्धिमाश्रित्य दध्नो दध्न इत्यनुवाद इवेहापि देवमातर्यदितिशब्दान्वाख्यानायाविवक्षितप्रवृत्ति-निमित्तां लोकप्रसिद्धिमाश्रित्य देवमातुरदितेरित्यनुवादसम्भवेना-न्योन्याश्रयशङ्काया दूरोत्सारणेन श्रुत्यर्थोपपादनस्य सुघटत्वादित्या-शङ्क्य समाधत्ते । अविवक्षितेत्यादिना ॥

ननु लोकमातर्यदितिशब्दस्य प्रसिद्धेर्लौकिकीं तामाश्रित्यादिते-रित्यनुवादो मम युक्तः । भवतां तु विष्णावदितिशब्दस्याप्रसिद्धे-र्लौकिकीं तामाश्रित्य कथमदितेरित्यनुवादो भवेत् । येन तौल्यमित्यत आह । इयांस्त्विति ॥ वैदिकीति ॥ लौकिक्या विप्लुतिसम्भवा-द्वैदिक्यास्तु प्रसिद्धेस्तदयोगादिति भावः । वस्तुतस्तु यदेनमधिनोत्तद्दध्नो दधित्वमित्यादिकं यदि प्रसिद्धदधिविषयं तर्हि जातिनिमित्तकस्य दधिशब्दस्येदमन्वाख्यानमात्रम् । यदि त्वप्रसिद्धविषयं तर्ह्यबाधा-न्निमित्तपरमेवेत्युक्तत्वात्तन्न्यायेन तददितेरित्यपि वाक्यं विष्णावदिति-शब्दप्रवृत्तिनिमित्तपरमेव । देवमातरि रूढिबाधनायेत्यदितिशब्दस्य भाविसंज्ञाश्रयणमेव ज्यायः । न चाबाधे श्रुत्युक्तं निमित्तं त्यागार्हम् । अनश्नन्नित्यादेस्तु गतिर्वक्ष्यत इति । तदेनमिन्द्रमधिनोत् । धिनु पुष्टौ । अपुषत् । धियि प्रीणने । अप्रीणयदिति वा यत्तद्दध्नो दधिपदवाच्यस्य दधित्वं दधिपदप्रवृत्तिनिमित्तमिति श्रुत्यर्थः ॥ २ ॥

------------------------------------------------------------------------

गुहाधिकरणम्

**गुहाधिकरणं ञ्–२–३**

## **न्यायविवरणम्**

द्विवचनश्रुतेरपि बलं निरवकाशत्वं नास्ति । विष्णोरेव(बलत्त्वात्)द्विरूपत्वात् ॥ ३ ॥

### **न्यायविवरणपञ्चिका**

ॐ गुहां प्रविष्टावात्मानौ हि तद्दर्शनात् ॐ ॥ ‘ऋतं पिबन्तौ’ इति वाक्ये बुद्धिजीवौ प्रतिपाद्यौ भवितुमर्हतः । कुतः कर्मफलभोक्तृत्वेनैकस्य जीवत्वावश्यम्भावात् । एकस्मिञ्च्छरीरे भोक्तृ-जीवद्वयासम्भवेन द्वितीयस्य भोगोपकरणतयोपचारेण भोक्तुर् बुद्धित्वोपपत्तेः । छायातपत्वं च तयोः । चैतन्यप्रकाशत्वतदभावाभ्यां युज्यते । यदि वा ‘अस्य गोर्द्वितीयोऽन्वेष्टव्यः’ इतिवत्सजातीय-ग्रहणस्य न्याय्यत्वाच्चेतन एव द्वितीये ग्राह्ये जीवेश्वराविमौ भवतः । तथा च ब्रह्मविद्यात्वमपि न विरुध्यते । ईश्वरस्याभोक्तृत्वेऽपि भोक्तृ-साहचर्याच्छत्रिन्यायेन भोक्तृत्वोपचारः । छायातपत्त्वं च अविद्या-विद्यावत्त्वेन तयोरुपपद्यते । ‘यः सेतुः’ इति वाक्यबलादीश्वर एव केवलः किं न स्यादिति चेन्न । तस्मिन्द्विवचनश्रुतेः कर्मफलभोगस्य छायातपत्वस्य चावकाशाभावात् । ‘यः सेतुः’ इति वाक्यस्य तु बाधकवशेन कथञ्चिज्जीवविषयतया ईश्वरमात्रविषयतया वा व्याख्यात-व्यत्वादिति प्राप्ते प्रतिविहितम् । परमेश्वर एवात्र प्रतिपाद्यः गुहां प्रविष्टत्वलिङ्गात् । तस्यान्यत्र सम्भवेऽपि प्रसिद्धस्यैव ग्राह्यत्वात् । न हि ‘मैथिलः’ ‘पाञ्चालः’ इत्युक्ते यः कोऽपि मिथिलायां भवः पाञ्चालेषु भवो वा गृह्यते किन्तु प्रसिद्धस्तदधिपतिरेव । ‘यः सेतुः’ इति विशेषणाच्च । बाधकात्सर्वमन्यथा नेतव्यमिति चेन्न । तदभावात् । द्विवचनश्रुतिरीश्वरे निरवकाशेत्युक्तमिति चेत्तत्राह ॥ द्विवचनेति ॥ द्विवचनान्ता श्रुतिर् द्विवचनश्रुतिः । निरवकाशतया प्रतीताया अपीत्यर्थः । कुत इत्यत आह ॥ विष्णोरेवेति ॥ निर्भेदस्यैवेत्यर्थः । अयमर्थः– द्विवचनश्रुतिर्हि द्वित्वसङ्ख्यां प्रतिपादयति । द्वित्वसङ्ख्या च विष्णावङ्गीक्रियत एव । ‘घर्मा समन्तात्’ इत्यादौ द्वित्वस्योक्तत्वात् । द्वित्वे भेदोऽपि स्यादिति चेन्न । तर्कपक्षे विपर्ययापर्यवसानात् । अनुमानपक्षे च बाधितविषयत्वात् । व्यतिरेको गन्धवदिति न्यायेन व्यभिचाराच्चेति । अत एव श्रुतिर्द्विवचनेन प्रकृत्य ‘यः सेतु’रित्येकवचनेन विशिनष्टि । नन्विदमानन्दमयाधिकरणेन गतमेव । मैवम् । न हि तत्र द्विवचनं बहुवचनं वा शङ्कितं, तद-भावात् । किं नाम, शब्दभेदादिना भेद इति । कर्मफलभोगश्चाङ्गी-क्रियत एव । न च ‘न वैशेष्यात्’ इत्युक्तविरोधः । ‘शुभं पिबत्यसौ नित्य’मिति व्यवस्थाया उक्तत्वात् । छायातपत्वं चान्यत्र व्याख्यात-मिति ॥ ३ ॥

### **प्रबोधिनी**

ॐ गुहां प्रविष्टावात्मानौ हि तद्दर्शनात् ॐ ॥ कर्मफलभोक्तारावात्मानावेव आत्मान्तरात्माख्यभगवद्रूपविशेषावेव । न जीवेश्वरौ । कुतः । हि यस्माद् गुहां प्रविष्टौ । रूपद्वयस्य गुहास्थत्वं कुत इत्यत उक्तम् । ‘तद्दर्शनादिति’ । तस्यात्मनो गुहास्थत्वस्य ‘घर्मा समंते’त्यादिश्रुतौ दर्शनादिति सूत्रार्थः । ऋतं पिबन्ताविति वाक्य इति ॥

ऋतं पिबन्तौ सुकृतस्य लोके गुहां प्रविष्टौ परमे परार्धे ।

छायातपौ ब्रह्मविदो वदन्ति पञ्चाग्नयो ये च त्रिनाचिकेताः ॥

इति काठकवाक्ये इत्यर्थः । ये पञ्चाग्नयः देवपितृभूतमनुष्य-ब्रह्मयज्ञरूपपञ्चाग्निरताः, अग्निहोत्रदर्शपूर्णमासचातुर्मास्यपशुसोमरूप-पञ्चाग्नयो वा, द्युपर्जन्यपृथिवीपुरुषयोषिद्रूपपञ्चाग्निनिष्ठा वा । त्रिनाचि-केतास् त्रिवारकृतनाचिकेतेष्टयस् ते विद्वांस ऋतं धर्मं पिबन्तौ तत्फलं भुंजानावित्यर्थः । सुकृतस्य लोके पुण्यकर्मनिर्मितशरीरे । गुहां हृदयगुहाम् । गुहायामित्यर्थः । परमे सर्वाधिकार्युत्तमे । परार्धे परेभ्य उत्तमेभ्यो भारत्यादिभ्य अतिपूर्णे मुख्यप्राणे प्रविष्टौ भगवद्रूपविशेषौ आत्मान्तरात्मानौ छायातपौ ज्ञान्यज्ञानिसुखदुःखकरौ वदन्तीत्यर्थः । देहस्थ आत्मा जीवस्थ अन्तरात्मेत्याहुः ।

यद्वा परमे ब्रह्मावासत्वादुत्तमे । परार्धे परेण जीवेनासम्यगभिमन्य-मानतया पूर्णे । जीवेनाभिमन्यमान इति यावत् । सुकृतस्य लोके गुहां प्रविष्टाविति, गुहामित्यस्य द्वितीयान्ततया योजनया श्रुत्यर्थो ज्ञेयः । भोक्तृजीवद्वयासम्भवेनेति ॥ कर्मफलभोक्तृजीवद्वयासम्भवेनेत्यर्थः । एतेन पिशाचवद्भोक्तृत्वं किं न स्यादिति परास्तम् । ब्रह्मविद्यात्त्व-मपीति ॥ एतेन बुद्धिजीवौ पिबन्ताविति पक्षे सर्वथा ब्रह्मप्रति-पादकत्वाभावेन ब्रह्मविद्यात्वहानिरुक्ता ज्ञेया ॥ अविद्येत्यादि । अविद्याश्रयत्वाज्जीवश् छाया । विद्यावत्वात्प्रकाशरूपत्वादीश्वर आतप इत्यर्थः । वाक्यबलादिति ॥ तत्र य इत्येकवचनश्रवणादिति भावः । छायातपत्वस्य चेति । छत्रिन्यायेनेयमुक्तिरिति प्रतिभाति ।

बाधकवशेनेति ॥ पिबन्ताविति द्विवचनेन प्रकृतयोः पिबतोरुत्तर-मन्त्रे ‘‘यः सेतुः’’ इत्यत्र य इत्येकवचनान्तयच्छब्देन परामर्शा-सम्भवेनेत्यर्थः । जीवे ब्रह्मशब्दादेरमुख्यत्वात्कथंचिदित्युक्तम् । यद्यपीश्वरमात्रविषयतयेत्यत्रेवात्रापि जीवमात्रविषयतयेति सुवचं तथापि यः सेतुरित्यत्रैकवचनश्रवणेन तस्य सुपां सुलुगित्यादिना द्विवचना-देशत्वमुपेत्य कथञ्चिज्जीवेश्वरोभयपरतयाऽप्यस्य मन्त्रस्य व्याख्येयता-मभिप्रेत्यात्र मात्रशब्दाभाव इति प्रतिभाति । विशेषणाच्चेति ॥ यः सेतुरित्येकवचनसेतुत्वब्रह्मत्वादिना पिबतोर्विशेषणाच्च भगवद्रूपविशेषा-वेव पिबन्तावित्यर्थः । बाधकादिति । द्विवचनश्रुतिरूपाद्बाधका-त्पातृत्वगुहां प्रविष्टत्वादिकं जीवेश्वरपरतया नेयमित्यर्थः । घर्मेति ॥ घर्मा समन्तेत्यत्र च द्विवचनस्याकारादेशः । घर्मा द्योतमानौ समन्ता पूर्णौ आत्माऽन्तरात्मानौ । त्रिवृतं त्रिभिस्तेजोबन्नैर्वृतं तदुपादानकं शरीरमिति यावत् । व्यापतुर् विशेषेण प्राप्तौ । हृदयगुहां प्राप्ताविति भावः । मातरिश्वा मुख्यवायुस्तयोरात्मान्तरात्मनोर्जुष्टिं सेवां प्रति प्रीतिं वा आजगाम प्रापेति श्रुत्यर्थः ।

विपर्ययापर्यवसानादिति ॥ यदि द्वित्वं स्यात्तर्हीश्वरे भेदः स्यात् । न चास्ति भेदः । अतो न द्वित्वमिति विपर्ययपर्यवसानः कार्यः । तत्र श्रुतिबलेन द्वित्वसंख्याया अभ्युपगमात्तर्कस्यांगवैकल्यमिति भावः । वक्ष्यमाणन्यायेनेति । तत्र यथा पुष्पाद्गन्धः पृथग्गच्छति एवमंशिनो जीवादंशाः पृथग्गच्छन्तीति व्याख्यास्यमानत्वेनेन्द्रार्जुनादिषु द्वित्व-सङ्ख्यायाः सत्त्वे भेदाभावाद्व्यभिचार इत्यर्थः । अत एवेति ॥ भेदाभावादेवेत्यर्थः । गतमेवेति ॥ तत्र यथैकस्यैव पञ्चत्वसङ्ख्याऽनु-पपन्ना एकमेवेत्यादिश्रुतिविरोधादित्याशङ्क्य बहुरूपत्वादविरोध इति परिहृतं तथेहाप्येकस्यैवेश्वरस्य द्वित्वसंख्यारूपद्वयविवक्षयोच्यत इति न्यायसाम्येन गतार्थमिदमधिकरणमिति भावः । शब्दभेदादिनेति ॥ अन्नमयप्राणमयादिसंज्ञाभेदादिनेत्यर्थः । ‘‘अथैष ज्योतिरथैष विश्व-ज्योतिरथैष सर्वज्योतिः’’ इत्युक्त्वा ‘‘एतेन सहस्रदक्षिणेन यजेत’’ इति श्रूयते । तत्राथैष इत्यादिशब्दैः किं पूर्वप्रकृतज्योतिष्टोम एवोच्यते अथवा कर्मान्तरमिति सन्देहे एतच्छब्दस्य प्रकृतपरामर्शकत्वादेतैः शब्दैर्ज्योतिष्टोम एवोच्यत इति प्राप्ते एतच्छब्दस्य वक्ष्यमाणपरतया-प्युपपत्या संज्ञाभेदात्कर्मान्तराण्येवं नामकानीति संज्ञाभेदाद्भेदस्य पूर्वतन्त्रे द्वितीयस्याष्टमनये ‘संज्ञा चोत्पत्तिसंयोगात्’ इत्यत्र सिद्धान्तितत्वादिति भावः ।

आदिशब्देन बहुव्रीहिसमासान्यशब्दपरिग्रहः । तदुक्तं सुधायाम् । ‘‘नन्वन्नमयादित्वे परमात्मनो भेदप्रसङ्गादेकमेवेति श्रुतिविरोधः स्यात् । तथा विज्ञानं प्रचुरमस्मिन्, आनन्दः प्रचुरोऽस्मिन्निति विज्ञानादीनां परमेश्वरस्य च भेदप्रसङ्गे विज्ञानमानन्दं ब्रह्मेत्यादिश्रुतिविरोधः स्यात्’’ इति । तत्रैवान्यत्रापि । ‘तथापि नान्नमयादयः परमात्मा । ‘तस्माद्वा एतस्मादन्नरसमयात् । अन्योऽन्तर आत्मा प्राणमयः’ इत्यादिनाऽन्न-मयादीनामन्योन्यमन्यत्वावगमात् । परमात्मनि तु भेदाभावात्’ इति ॥ नन्वीश्वरस्य कर्मफलभोगाभावात्कथं पिबन्ताविति पातृत्वोक्तिरित्यत आह ॥ कर्मेति ॥

आत्मांतरात्मेति हरिरेक एव द्विधा स्थितः ।

निविष्टो हृदये नित्यं रसं पिबति कर्मजम् ॥

इति प्रमाणादिति भावः । वैशेष्यादिति ॥ ‘सम्भोगप्राप्तिरिति चेन्न वैशेष्यात्’ इत्यत्र सामर्थ्यवैशेष्येणेश्वरस्य कर्मफलभोगाभावाभिधाना-दिति भावः । शुभमिति ॥

शुभं पिबत्यसौ नित्यं नाशुभं स हरिः पिबेत् ।

पूर्णानन्दमयस्यास्य चेष्टा न ज्ञायते क्वचित् ॥

इति प्रमाणादित्यर्थः । अत्र शुभाशुभशब्दौ सुखदुःखपरौ । अन्यत्रेति ॥ ‘‘छायेन विदुषां प्रभुः । आतपः पापिनाम्’’ इत्यनेन काठकभाष्य इत्यर्थः ।

------------------------------------------------------------------------

अन्तराधिकरणम्

**अन्तराधिकरणं ञ्–२–४**

## **न्यायविवरणम्**

‘सोऽहमस्मि, ‘स एवाऽहमस्मि’ इत्या-द्यभ्यासार्थवादसहितबहुश्रुतिभ्योऽपि निरवकाशोपपत्तेरेव प्राबल्यम् ॥ ४ ॥

### **न्यायविवरणपञ्चिका**

ॐ अन्तर उपपत्तेः ॐ ॥ ‘य एषोऽन्तरक्षिणि पुरुषो दृश्यते’ इत्यत्राक्षिस्थत्वेनाग्निरेवोच्यते । ‘य एष आदित्ये पुरुषः सोऽहमस्मि’ इत्यग्निना, अक्ष्यादित्यस्थत्वेनात्मना, उपदिष्टत्वात् । अक्ष्यादित्ययोरेकविधत्वात् । न चात्रोपदिष्टो नाग्निरिति युक्तम् । ‘अथ हाग्नयः समूदिरे’ ‘आहवानीयोऽनुशशास’ इत्यादिबहुशोऽग्नि-श्रुतिसद्भावात् । न चाग्न्यादिश्रुतिरीश्वरविषया । त्रेताग्निविषयतायाः स्फुटं प्रतीतेः । ‘आत्मा मे भद्रसेनः’ इतिवत् ‘सोऽहमस्मि’ इत्युप-चारः किं न भवेदिति चेन्न । ‘सोऽहमस्मि’ इत्यस्यार्थस्याभ्यासात् । ‘अपहते पापकृत्याम्’ इत्याद्यर्थवादाच्च । अभ्यासार्थवादयोश्च तात्पर्य-लिङ्गयोरुपचाराविरोधित्वात् । न च ‘प्राणो वा अहमस्मि’ इति-वदन्तर्याम्यपेक्षयेति वाच्यम् । ‘सोऽहमस्मि’ इत्युक्त्वा पुनः ‘स एवाहमस्मि’ इति सावधारणमुक्तत्वात् । अवधारणेन च प्रकारान्त-राणां सर्वेषां व्यावर्तितत्वात् । अत एवात्मादिशब्दोऽप्यमुख्यार्थोऽङ्गी-कार्य इत्येवं प्राप्ते समाहितम् ॥ चक्षुरन्तःस्थो विष्णुरेव । अमृतत्वा-भयत्वोपपत्तेः । आत्मादिशब्दात् स्थानादिसामर्थ्याभिधानादेश्चेति । तत्र पूर्वोत्तरपक्षयोरुभयोरपि प्रमाणवत्त्वात् कथं निर्णय इत्यत आह ॥ सोऽहमिति ॥ उपपत्तेर्निरवकाशत्वं वदता, ‘सोऽहमस्मी’त्यादेः सावकाशत्वं सूचितम् उपपत्तेरेव किमुतात्मशब्दसहितायाः । तथा हि । अग्निः प्रसिद्ध एवास्तु । ‘सोऽहमस्मी’त्यादि तु अन्तर्याम्यपेक्षया सावकाशम् । अवधारणं चान्तर्यामिणो विशेषाभावप्रतिपादनार्थम् । तथैवाभ्यासादिकं तात्पर्यद्योतकम् । उपपत्त्यादेस्तु निरवकाशत्वं स्फुटमेवेति ॥ ४ ॥

### **प्रबोधिनी**

ॐ अन्तर उपपत्तेः ॐ ॥ अन्तरश् चक्षुरन्तः-स्थित्वा रममाणो विष्णुरेव । एतदभयममृतमेतद्ब्रह्मेत्यादिनोक्ता-मृतत्वाभयत्वब्रह्मशब्दानां तत्रैवोपपत्तेरिति सूत्रार्थः । य एषोऽन्त-रक्षिणि पुरुषो दृश्यते एष आत्मेति होवाच एतदमृतमभयमेतद्ब्रह्मेति छन्दोगश्रुतावित्यर्थः । य एषो ऽक्षिण्यन्तः पुरुषो दिव्यदृष्ट्या दृश्यते एष आत्मा वामनाख्यः परमात्मेति होवाच । एतद्भगवद्रूपममृतं स्वत एव मरणरहितं, अभयं स्वत एव भयरहितं, एतद्ब्रह्म गुणपूर्णमिति श्रुत्यर्थः । य एष आदित्य इति ॥ य एष आदित्ये पुरुषः सोऽह-मस्मि स एवाहमस्मीति छन्दोगश्रुतावित्यर्थः । आदित्ये सूर्ये य एषः पुरुषः पूर्णषड्गुणो भगवान् सोऽहमहेयत्वादहं नामा गार्हपत्याख्याग्नि-स्थोऽस्मि । आदित्यस्थस्य मदन्तर्यामिणश्च न विदुरधर्मादिवदभेदः । अपि तु न कोऽपि विशेष इत्याह ॥ स एवेति सैद्धान्तिकः श्रुत्यर्थः । इदमुपकोसलं प्रत्यग्नेर्वचनम् ।

नन्वग्नेरादित्यस्थत्वेऽपि कुतोऽक्षिस्थत्वमित्यत आह ॥ अक्ष्या-दित्ययोरिति ॥ जडाक्ष्यादित्यमण्डलयोः । एकविधत्वाद् एकदेवता-धिष्ठितत्वादित्यर्थः । ‘आदित्यश्चक्षुर्भूत्वाऽक्षिणी प्राविशत्’ इत्यैतरेयश्रुतेरिति भावः । आदित्य आदित्यमण्डलाभिमानी चक्षुर्भूत्वा रूपान्तरेण चक्षुर्देवो भूत्वा अक्षिणी गोलके प्राविशदिति श्रुत्यर्थः । अक्ष्यादित्ययोरैक्यादिति भाष्यस्यापि चक्षुर्गोलकादित्यमण्डलयोरेक-विधत्वादेकचेतनाधिष्ठितत्वादित्यर्थो ज्ञेयः । तत्वप्रदीपे त्विदं वाक्य-मक्षीन्द्रियप्रेरकादित्ययोरैक्यादिति विवृतम् । नन्वक्ष्यादित्ययोरेक-विधत्वेऽपि सोऽहमस्मीत्यत्रोपदेष्टा विष्णुः किं न स्यादित्यत आह ॥ न चेति ॥ अहं हि सर्वयज्ञानां भोक्ता च प्रभुरेव चेत्यादाविवाहंशब्दो विष्णुप्रयुक्त एव किं न स्यादिति भावः ॥

अनुशशासेत्यादीति ॥ आदिपदेन ‘अथ हैनं गार्हपत्योऽनुशशास’ इत्यादिवाक्यपरिग्रहः । नन्वत्रान्तराधिकरणन्यायेनाग्निशब्दस्येश्वरपरता किं न स्यादित्याशङ्क्य निषेधति । न चेति ॥ स्फुटं प्रतीतेरिति ॥ सोऽहमस्मि’ इत्यतः पूर्वं ‘तस्य ह द्वादशवर्षमग्नीन्परिचचार तप्तो ब्रह्मचारी कुशलमग्नीन्पर्यचारीत् । अथ हाग्नयः समूदिरे । ते होचुः’ इत्यादिना बहुकृत्वोऽग्निशब्दश्रवणात् त्रेताग्निपरतया प्रतीतेर्विष्णु-लिङ्गाश्रवणाच्च नेश्वरविषयतेति भावः । आत्मेति । भद्रसेनः कश्चन राजा मे आत्मा जीव इतिवदुपचार इत्यर्थः । अन्यथा ‘स यश्चायं पुरुषे यश्चासावादित्ये’ इत्यानन्दमयस्यादित्यस्थत्वप्रतिपादकसमाख्या-श्रुतिविरोधादिति भावः । औपचारिकत्वं कुतो न वाच्यमित्यत आह । सोऽहमिति ॥ स्थानान्तरस्थ समाख्यापेक्षयैकस्थानस्थाभ्यासस्य शीघ्रोपस्थितिहेतुत्वेन प्राबल्यादिति भावः ।

ननु लोकप्रसिद्धाग्नित्यागेनालौकिकविष्णुग्रहणेनापूर्वतयाऽभ्यासस्य बाधः किं न स्यादित्यतस्ततोऽपि प्रबलं तात्पर्यलिङ्गमाह । अपहत इति ॥ स य एतदेवं विद्वानुपास्ते अपहते पापकृत्यां लोकी भवति सर्वमायुरेतीति श्रुतिः । योऽधिकारी एतद् अग्न्यन्तर्यामिरूपम् एवं विद्वान् जानन्नुपास्ते स पापकृत्याम् अपहते विनाशयति लोकी भगवल्लोकी भवति । सर्वमायुर्मोक्षमाप्नोतीति सैद्धान्तिकः श्रुत्यर्थः । अन्तर्याम्यपेक्षयेति ॥ शास्त्रदृष्ट्या तूपदेशो वामदेववदित्युक्तन्यायेनेति भावः । प्रकारान्तराणामिति ॥ अन्तर्यामिपरत्वौपचारिकत्वादीना-मित्यर्थः । अत एवेति ॥ अक्षिगोलकस्थत्वेनाग्नेरुक्तत्वादेवेत्यर्थः । आत्मादीत्यादिपदेन ब्रह्मशब्दादिपरिग्रहः । स्थानादीति ॥ अनेन स्थानादिव्यपदेशाच्चेति सूत्रमभिप्रैति । स्थानम् अक्षि । आदिपदा-त्तदधिष्ठातृ । शक्त्युपलक्षकमेतत् । तथा चासङ्गत्वाख्यस्थानशक्तेः सम्पद्धामत्त्वाद्यधिष्ठातृशक्तेर्व्यपदेशाच्च चक्षुरन्तस्थो विष्णुरेवेति सूत्रार्थो ज्ञेयः । आदिपदेन सुखविशिष्टाभिधानादेव चेत्यादिनोक्तहेतूनां परिग्रहः । तत्रैवेति ॥ विशेषमात्राभाव इत्यर्थः । अभ्यासादिकम् इत्यादिपदेनार्थवादपरिग्रहः । उपपत्त्यादेरिति ॥ आदिपदेनात्म-ब्रह्मशब्दपरिग्रहः । स्फुटमेवेति ॥ मुख्यामृतत्वस्यात्मादिशब्दादेश्च विष्णोरन्यत्रासम्भवादिति भावः । अत्रादित्यस्थत्वलिङ्गस्यापि समन्वयसिद्ध्यर्थं वक्रसंगत्याऽधिकरणारम्भ इत्यन्यत्र स्पष्टम् ।

------------------------------------------------------------------------

अन्तर्याम्यधिकरणम्

**अन्तर्याम्यधिकरणं ञ्–२–५**

## **न्यायविवरणम्**

पृथिव्यादिशरीरत्वं च न निरवकाशम् । यौगिकशरीरत्वोपपत्तेर्विष्णोरपि ॥ ५ ॥

### **न्यायविवरणपञ्चिका**

ॐ अन्तर्याम्यधिदैवादिषु तद्धर्मव्यपदेशात् ॐ ॥ निरवकाशेनामृतत्वादिनाऽक्षिस्थो हरिरेवेति प्रतिपादितेऽपि अन्तर्यामी विष्णोरन्य एव स्यात् । पृथिव्यादिशरीरस्य तत्रावकाशाभावादित्या-शङ्कायामाह ॥ पृथिव्यादीति ॥ कुतो नेत्यत आह ॥ यौगिकेति ॥ अशरीरस्यापि विष्णोः ‘शीर्यते नित्यमेवास्मात्’ इत्युक्तरीत्या पृथिव्या-दिना योगवृत्तिसिद्धशरीरशब्दवाच्यत्वसम्भवादित्यर्थः । पृथिव्यादीनि योगवृत्त्या विष्णुं प्रति शरीरशब्दवाच्यानीति यावत् । अविदित-त्वादिबलेन प्रथमप्राप्ताया अपि रूढेः परित्यागोपपत्तेरिति ॥ ५ ॥

### **प्रबोधिनी**

ॐ अन्तर्याम्यधिदैवादिषु तद्धर्मव्यपदेशात् ॐ ॥ अन्तर्यामी विष्णुरेव । अधिदैवादिषु अधिदैवाधिभूतादिप्रकरणेषु तस्यान्तर्यामिणः सम्बन्धितया तस्य ब्रह्मणो धर्मस्य पृथिव्याद्य-विदितत्वादेर्व्यपदेशादिति सूत्रार्थः । अन्तर्यामीति ॥ ‘यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयत्येष त आत्माऽन्तर्याम्यमृतः’ इत्यादिकाण्व-माध्यन्दिनश्रुत्युक्तो ऽन्तर्यामीत्यर्थः । यो भगवान् पृथिव्यां भुवि तदभिमानिदेवतायां च । एवमुत्तरत्रापि । तिष्ठन् । पृथिव्या अन्तरः भिन्नः पृथिवी तदभिमानिदेवता यं भगवन्तं न वेद न जानाति यस्य भगवतः पृथिवी शरीरं शरीरस्थानीया । यः भगवान् अन्तरः सन् इतरापेक्षां विना रमते रमयतीति वा । अन्तरः सन् पृथिवीं यमयति प्रेरयति एष भगवान् ते तव आत्मा नियामको ऽन्तर्यामी अमृतो नित्यमुक्तश्चेति श्रुत्यर्थः ।

पृथिव्या अन्तर इत्यत्र व्यासतीर्थीयटीकारीत्या ‘अतिप्रियत्वाच्च हरेरन्तरत्वमिति स्मृतम्’ इति स्मृतेरेतद्विषयत्वात् पृथिव्या इत्यादि-पञ्चम्याः षष्ठ्यर्थतया पृथिव्या अन्तरोऽतिप्रिय इत्यर्थ इति प्रतिभाति । सूत्रभाष्यटीकायां ‘बाह्यापेक्षां विना यस्तु रमते सोऽन्तरः स्मृतः’ ।

अतिप्रियत्वाच्च हरेरन्तरत्वमिति स्मृतम् ।

इति श्लोकस्य द्वितीयांतरपदस्यैवार्थद्वयपरत्वमभिप्रेत्य पृथिव्या इत्यादिपञ्चमीस्वारस्यानुरोधेनान्तरो विविक्त इत्यर्थ इत्युक्तम् । अत्र पक्षे पृथिव्या अन्तर इत्यादिपञ्चम्यंतपदोत्तरांतरपदं बृहद्भाष्ये न विवृतमिति ज्ञेयम् । भावदीपे तु पृथिव्या अन्तरोऽन्तस्थः । ‘अन्तस्थो देवतानां च न विदुर्यं च देवताः’ इति बृहद्भाष्योक्तेर् अन्तरो विविक्त इति टीकोक्तिस्त्वन्तरशब्दस्यार्थान्तरपरेत्युक्तम् । अत्र बृहद्भाष्ये पृथिवीशब्दो गरुडपर इति विवृतम् । एतच्च गोतमं प्रति याज्ञवल्क्यस्य वचनम् । विष्णोरन्य एवेति ॥ तथा च तत्र श्रुतममृतत्वं नाक्षिस्थस्य विष्णुत्वनिश्चायकमिति भावः । पृथिव्यादीत्यादिपदेनोत्तरवाक्योक्ता-बादिपरिग्रहः । इत्युक्तरीत्येति ॥

शीर्यते नित्यमेवास्माद्विष्णोस्तु जगदीदृशम् ।

रमते च परो ह्यस्मिन् शरीरं तस्य तज्जगत् ।

इति स्मृत्युक्तरीत्येत्यर्थः । शीर्यते विदार्यते वियुज्यत इति यावत् । उपलक्षणमेतत् ।

पृथिव्याद्या देवतास्तु देहवत्तद्वशत्वतः ।

शरीरमिति चोच्यन्ते यस्य विष्णोर्महात्मनः ।

इति बृहद्भाष्योदाहृतस्मृत्युक्तरीत्येत्यपि द्रष्टव्यम् । अविदितत्वादि-बलेन परित्यागोपपत्तेरित्यन्वयः । आदिपदेनान्तरत्वग्रहः । रूढेरिति ॥ इदं पूर्वपक्षशरीरमित्यादौ प्रसिद्धायाः शरीरशब्दस्य स्वरूपे रूढे-रित्यर्थः ।

------------------------------------------------------------------------

अदृश्यत्वाधिकरणम्

**अदृश्यत्वाधिकरणं ञ्–२–६**

## **न्यायविवरणम्**

‘अक्षरात्परतः परः’ इति श्रुतेरपि नाक्षरा-त्सम्भवतीत्यस्या निरवकाशत्वम् । अक्षरात्परतः परस्या-प्यक्षरान्तरत्ववचनात् ॥ ६ ॥

### **न्यायविवरणपञ्चिका**

ॐ अदृश्यत्वादिगुणको धर्मोक्तेः ॐ ॥ ‘यत्तदद्रेश्यम्’ इत्युक्तं विष्णोरन्यत्रैव स्यात् । तस्मिन् ‘अक्षरात्सम्भवतीह विश्वम्’ इत्यक्षरशब्दश्रवणात् । तस्य च प्रधानादौ रूढत्वात् । यद्यपि पूर्ववद-दृश्यत्वादिबलेन रूढिं परित्यज्य योगवृत्त्याऽक्षरशब्दो विष्णौ सम्भवति । तथाप्यत्र न विष्णुविषयोऽङ्गीकर्तुं शक्यते । ‘अक्षरात्परतः परः’ इत्युत्तरश्रुत्या अस्माददृश्यत्वादिगुणकाद्विश्वयोनेरक्षरात्परतः परस्याभिधानात् । न हि विष्णोः परोऽङ्गीक्रियते । इत्येवं प्राप्ते समाधत्ते ॥ अक्षरादिति ॥ श्रुतेरिति पञ्चमी । अस्याः श्रुतेरिति वर्तते । अक्षरात्परतःपराभिधात्र्यामुक्तश्रुतौ विद्यमानायामपि ‘अक्षरा-त्सम्भवतीह विश्वम्’ इत्यक्षरश्रुतेर् विष्णौ निरवकाशत्वं नास्तीत्यर्थः । कुतः । अस्यैव विश्वयोनेरक्षरस्याक्षरात्परतः परत्वमुत्तरश्रुत्योच्यते । न त्वेतत्प्रतियोगिकपरत्वं वाऽनन्य इत्यङ्गीकारात् । अक्षरात्परतः परत्वं चाक्षरत्वं चैकस्यैव व्याहतमित्यत आह ॥ अक्षरादिति ॥ स्यादियं व्याहतिर्यदि ‘यस्मादक्षरात्परतः परः, तदेवाक्षरं स्वयमिति ब्रूमः । न चैवम् । ‘अपरं त्वक्षरं या सा’ इत्यादिनाऽक्षरत्रयाभिधानेनाक्षरात्परतः परस्याप्यक्षरान्तरत्ववचनात् । परविद्याविषयत्वबलेन प्रकृतपरित्यागा-प्रकृतग्रहणयोरुपपत्तेरिति ॥ ६ ॥

### **प्रबोधिनी**

ॐ अदृश्यत्वादिगुणको धर्मोक्तेः ॐ ॥ अदृश्यत्वमादिर्येषां ते अदृश्यत्वादयः । ते गुणा यस्यासा-वदृश्यत्वादिगुणकः विष्णुरेव । अथ परा यया तदक्षरमधिगम्यते इति परविद्याविषयत्वरूपतद्धर्मोक्तेरिति सूत्रार्थः । यत्तदद्रेश्यमित्युक्त-मिति ॥ ‘अथ परा यया तदक्षरमधिगम्यते यत्तदद्रेश्यमग्राह्यमगोत्र-मवर्णमचक्षुःश्रोत्रं तदपाणिपादं नित्यं विभुं सर्वगतं सुसूक्ष्मम् । तदव्ययं यद्भूतयोनिं परिपश्यंति धीराः । यथोर्णनाभिः सृजते गृह्णते च यथा पृथिव्यामोषधयः सम्भवन्ति । यथा सतः पुरुषात्केशलोमानि तथाऽ-क्षरात् सम्भवतीह विश्वम्’ इत्याथर्वणश्रुतावित्यर्थः । अथ अपरविद्या-निरूपणानन्तरमवसरप्राप्ता परविद्या निरूप्यत इत्यर्थः । यत्तदद्रेश्य-त्वादिगुणकं तदक्षरं यया विद्यया वित्तिजनकऋगादिशास्त्रेणाधिगम्यते सा अक्षरज्ञप्तिहेतुत्वेनोपाधिना परविद्येत्युच्यत इत्यर्थः । तदुक्तम् ।

ऋगाद्या अपरा विद्या यदा विष्णोर्न वाचकाः ।

ता एव परमा विद्या यदा विष्णोस्तु वाचकाः ॥ इति ।

यथैकमेव कर्म सकामत्वनिष्कामत्वोपाधिभ्यां प्रवृत्तं निवृत्तमिति चोच्यते तथा ब्रह्ममीमांसाशास्त्रन्यायानुपकृततादशायां विष्णोरवाच-कत्वेन, तदुपकरणदशायां त एव तद्वाचकत्वेन क्रमेणापरविद्या परविद्येति चोच्यन्त इति प्रमाणाशयः । कीदृशं तदक्षरमित्य-तस्तन्महिमानमाह । यत्तदिति ॥ यदक्षरमद्रेश्यं दृष्ट्युपलक्षित-बाह्येन्द्रियाविषयम् । साकल्येनेत्ययोग्यैरिति वा योज्यम् । यद्वा दृश्यादन्यददृश्यम् । ग्राह्यादन्यदग्राह्यमित्यर्थः । न विद्यते गोत्रं वर्णं वा यस्य तदगोत्रमवर्णम् । अचक्षुःश्रोत्रमित्यादेः प्राकृतचक्षुरादिहीन-मित्यर्थः । नित्यं देहतोऽपि नाशहीनम् । विभुं समर्थम् । सर्वगतं सर्वव्यापि । सर्वगतत्वे प्रतिहतिः स्यादित्यत आह । सुसूक्ष्मम् । अत्यन्ताप्रतिघम् । तत् त्वया पृष्टमक्षरमिति पूर्वश्रुततत्पदस्यान्वयः । ओश्यमित्युक्तिर्न सर्वथेति भावेनाक्षरस्य गुणान्तरमाह । तदव्यय-मिति ॥ यदक्षरं भूतानां प्राणिनां योनिं कारणं धीरा ज्ञानिनः परिपश्यंति अव्ययं शश्वदेकप्रकारं तत् प्रागुक्तमक्षरमित्यर्थः । भूतयोनिमित्युक्तं भूतकारणत्वं संहर्तृत्वस्योपलक्षणमित्यभिप्रेत्योभय-प्रकारं सदृष्टान्तं व्यनक्ति ॥ यथेति ॥ ऊर्णनाभिस्तन्तुवायो जन्तु-विशेषः । स्वोपभुक्तवस्तूनि तंत्वात्मना स्वोदरे गृह्णाति च तथा विश्वं लये निगीर्णं सद् अक्षरादिह बहिर्देशे सम्भवतीत्यर्थः । न तूपादानत्वं विवर्तत्वं वेति भावः । उपलक्षणं चैतत् । ऊर्णनाभिना तन्तुराशिरिव संह्रियते चेत्यपि ज्ञेयम् । ननु नानाविधसृष्टौ वैषम्यादिदोषः किं नेत्यभिप्रेत्याह ॥ यथा पृथिव्यामिति ॥ यथा पृथिवी नानाविध-शाल्यादिबीजान्यपेक्ष्य नानाविधाङ्कुरान् जनयति तथा जीवानां नानाविधकर्माण्यनुसृत्य नानाविधजीवान् सृजतीत्यर्थः । नन्वक्षरस्य विश्वसृष्ट्यादिना फलसत्त्वेऽपूर्णता । तदसत्त्वे प्रेक्षावतस्तत्र प्रवृत्त्ययोग इत्यत उक्तम् ॥ यथा सत इति ॥ सतश्चेतनाधिष्ठितात् पुरुषाद् देहात् केशलोमान्यनायासेन भवन्ति । शिरोरुहाः केशाः, देहजानि लोमा-नीति विवेकः । तथाऽक्षरादनायासेन विश्वं सम्भवति उत्पद्यत इति सैद्धान्तिकः श्रुत्यर्थः । अत्यायाससाध्ये हि फलापेक्षा । न त्वनायास-साध्येऽङ्गुलिचालनादौ लोके प्रेक्षावतामपि न फलापेक्षाऽस्तीति भावः ।

प्रधानादाविति ॥ आदिपदेन चित्प्रकृतिपरिग्रहः । पूर्ववदिति ॥ आकाशाधिकरणादाविवेत्यर्थः । इत्युत्तरश्रुत्येति ॥

दिव्यो ह्यमूर्तः पुरुषः स बाह्याभ्यन्तरो ह्यजः ।

अप्राणो ह्यमनाः शुभ्रो अक्षरात्परतः परः ॥

इति श्रुत्येत्यर्थः । दिव्यो ऽत्यद्भुतो ऽमूर्तः नियतपरिच्छिन्न-परिमाणरहितः । किं तु बाह्य आभ्यन्तरश्च । अप्राणो ह्यमना इति षोडशकलाराहित्यमुच्यते । अत्र विशेषस्त्वस्मत्कृतश्रीमद्भाष्य-श्रुत्याद्यर्थरत्नावल्यामक्षराधिकरणे द्रष्टव्यः । शुभ्रः शुद्धः । अक्षराज् जडप्रकृतेः परतः श्रीतत्वात् पर उत्तम इति सैद्धान्तिकः श्रुत्यर्थः । एतत्प्रतियोगिकेति ॥ अक्षरात्सम्भवतीह विश्वमिति श्रुत्युक्तविश्व-योन्यक्षरप्रतियोगिकेत्यर्थः । व्याहतमिति ॥ परत्वस्य भेदव्याप्त-त्वादिति भावः । अपरं त्वक्षरं या सेत्यादिनेति ॥

अपरं त्वक्षरं या सा प्रकृतिर्जडरूपिका ।

श्रीः परा प्रकृतिः प्रोक्ता चेतना विष्णुसंश्रया ।

तामक्षरं परं प्राहुः परतः परमक्षरम् ।

हरिमेवाखिलगुणमक्षरत्रयमीरितम् ॥

इति प्रमाणेनेत्यर्थः । अक्षरान्तरत्ववचनादिति ॥ विश्व-योन्यक्षरत्ववचनादित्यर्थः । नन्वक्षरात्परतः पर इत्यत्र प्रकृतमक्षरं विहायाप्रकृतजडप्रकृतेः परत्वावधितयाऽक्षरशब्देनेह ग्रहणे किं निमित्तमित्यत आह । परविद्याविषयत्वबलेनेति ॥ द्वे विद्ये वेदितव्ये परा चैवापरा च । तत्र ये वेदा यान्यङ्गानि यान्युपाङ्गानि यानि प्रत्यङ्गानि सा परा । अथ परा यया स हरिर्वेदितव्यो योऽसावदृश्यो निर्गुणः परः परमात्मेति श्रुत्या विष्णुधर्मत्वेनावगतपरविद्याविषयत्व-रूपलिङ्गबलेनेत्यर्थः । परविद्याविषयत्वं च मोक्षसाधनविद्याविषयत्वम् ।

वेदा ऋगादयः । अङ्गानि शिक्षादीनि । उपाङ्गानि आयुर्वेदो धनुर्वेदो गान्धर्वं स्थापत्यं चेति । प्रत्यङ्गानि शिष्टाः कलाविद्याः । सा अपरविद्येत्युच्यते । अथेत्यादि प्राग्वत् । यया वेदादिविद्यया स हरिर्वेदितव्यः । ब्रह्ममीमांसाशास्त्रव्युत्पादितन्यायोपकरणदशायां प्रतिपाद्यते सा परविद्येति सम्बन्धः । स हरिः कीदृश इत्यतो योऽसा-वित्यादि । अदृश्यः साकल्येन चक्षुराद्यगोचरः । निर्गुणः सत्वादि-गुणशून्यः परः सर्वोत्तमः । परमात्मा श्रीपतिः स हरिरिति श्रुति-योजना । परविद्यायाः प्रथममुद्दिष्टत्वेऽप्यन्ते निरूपणं भगवतः श्रैष्ठ्यज्ञापनायेति ज्ञेयम् । इतिशब्दोऽधिकरणसमाप्तौ ॥

[Load More](javaऽcriptःvoid(0))
