+++
title = "०३ तृतीयः पादः"
upstream_url = "https://dvaitavedanta.in/category-details/15033/564/satara/3-naya/taka-t/parath/tataya"
+++
## द्युभ्वाद्यधिकरणम्

**अथ तृतीयः पादः**

**द्युभ्वाद्यधिकरणं** ञ्–३–१

## **न्यायविवरणम्**

हरिः ॐ ॥ ‘प्राणानां ग्रन्थिरसि । रुद्रो वै लोकायतनम् । वायुना वै गौतमसूत्रेणायं च लोकः परश्च लोकः सर्वाणि भूतानि सन्दृब्धानि भवन्ति । सर्वे वा एते प्राणाश्च प्राणिनश्च देवाश्च दिव्यानि च लोकाश्च लोकिनश्चा-लोकाश्चालोकिनश्च विष्णावेवोताश्च प्रोताश्च भवन्ति’’ इत्यादे-र्द्युभ्वाद्यायतनत्वमज्ञानां साधारणं लिङ्गम् ॥ १ ॥

### **न्यायविवरणपञ्चिका**

तृतीयेऽस्मिन्पादेऽनुव्याख्यायामधिकरणविषयाः सङ्गृह्योक्ताः ।

लिङ्गं साधारणं शब्दौ स्थानं लिङ्गमनुग्रहः ।

पुनः शब्दा लिङ्गशब्दौ विचार्या द्विःस्थिता इह ॥ इति ।

तदिदं दुर्गमार्थं न्यायमालावाक्यविवरणप्रसङ्गेनादौ तावत्तद्विवृ-णोति । विषयावगतिपूर्वकत्वात्पूर्वोत्तरपक्षन्यायावगतेः । अत्र ‘द्युभ्वाद्यायतनं स्वशब्दात्’ इत्यत्र प्रथमाधिकरणसाधारणं लिङ्गं विचार्यमित्युक्तम् । किं तल्लिङ्गं कुत्र च साधारणं कथं च साधारणम् । साधारणत्वे च कथं तस्य भगवदेकविषयतेत्यत आह ॥ प्राणा-नामिति ॥ अत्र ‘यस्मिन्द्यौः’ इत्यादिवाक्योक्तं च द्युभ्वाद्यायतनत्व-लिङ्गं विचार्यम् । यद्यप्येतानि बहूनि लिङ्गानि । तथा च वक्ष्यति ‘अत्रोक्तानां लिङ्गानाम्’ इति । तथाप्येकवाक्योक्तत्वेनैकवचनम् । तच्च रुद्र–वायु–प्रकृति–जीव–विष्णूनां साधारणम् । ‘प्राणानां’ ‘रुद्रो वै’ इत्यादिवाक्याद्रुद्रनिष्ठतया प्रतीतेः । ग्रथ्यन्तेऽस्मिन्निति ग्रन्थिः । ‘वायुना’ इत्यादिश्रुतेर्वायुनिष्ठत्वावगमात् । सूतमत्र सर्वं जगदिति सूत्रम् । सन्दृब्धानि, संगतान्येव तदाधारतयाऽवस्थितानीत्यर्थः । ‘सर्वे वा एते’ इत्यादिश्रुतेर्विष्णुविषयत्वप्रदर्शनात् । प्राणा इन्द्रियाणि । प्राणिनो देहिनः । प्राणिग्रहणेन गृहीतानामपि देवानां प्राधान्यज्ञापनाय पुनर्ग्रहणम् । दिवि भवानि दिव्यानि कल्पतरुप्रभृतीनि वस्तूनि । लोका भूरादयः । तदभिमानिनो लोकिनः । पूर्ववत् पुनर्ग्रहणम् । भूरादिभ्योऽन्ये वैकुण्ठादयोऽलोकाः । तद्गता मुक्ता अलोकिनः । ‘ओताश्च प्रोताश्च’ इति एतमाश्रिता इत्यर्थः । इत्यादेरित्यादिग्रहणेन प्रकृत्यादिनिष्ठत्वेऽपि प्रमाणमुदाहार्यमित्याचष्टे । तच्चान्यत्रोदाहृतम् । अज्ञानां न्यायानुसन्धानरहितानां मतेन । साधारणस्य कथं सिद्धान्तेऽ- साधारणता साध्यत इति शङ्काऽनेन परिहृता । एवमुत्तरत्रापि ॥ १ ॥

### **प्रबोधिनी**

॥ आदौ तावदिति ॥ न्यायमालायाः पश्चाद्विवरणमभिप्रेत्यादावित्युक्तम् । तावच्छब्दो वाक्यालङ्कारे । आदौ विवरणे बीजमाह ॥ विषयावगतीत्यादिना ॥ पूर्वोत्तरपक्षावगते-र्विषयावगतिपूर्वकत्वात्तदर्थमादौ विवृणोतीत्यन्वयः । यद्यपि विषय-मालाया आदौ विवरणे तस्या अनुव्याख्याने आदौ कथनमेव बीजं वक्तव्यम् । तथापि तस्यास्तत्रादौ कथनेऽपि बीजस्यावश्यवक्तव्यतया तद्धेतोरिति न्यायेनैवमुक्तमिति बोध्यम् ॥ अत्रेति ॥ विषयमालाया-मित्यर्थः । द्युभ्वाद्यायतनं स्वशब्दादित्यत्रेति ॥ यस्मिन्द्यौरित्यादि-श्रुतौ द्यावाभूम्यन्तरिक्षाद्याश्रयतयोक्तं ब्रह्मैव । न रुद्रादि । कुतः । तमेवैकं जानथ आत्मानमिति स्वशब्दपर्यायात्मशब्दश्रवणादिति सूत्रार्थः । इत्युक्तमिति ॥ अधिकरणक्रमानुरोधेनात्र विषयाभि-धानादिति भावः । शङ्काचतुष्टयस्य मूलाभिप्रेतमुत्तरं क्रमाद्व्यनक्ति ॥ अत्रेत्यादिना ॥ अस्मिन्नधिकरण इत्यर्थः । एतानीति ॥ प्राणानां ग्रन्थिरसीत्यादिवाक्योक्तानीत्यर्थः । बहूनीति ॥ द्युभ्वाद्यायतन-त्वान्तकत्वगजचर्मवसनत्वादीनीत्यर्थः । वक्ष्यतीति ॥ ‘बाहुल्यं लिङ्ग-शब्दानाम्’ इत्येतदधिकरणपूर्वपक्षन्यायविवरणावसर इत्यर्थः । रुद्रादिषु क्रमेण साधारण्यमुपपादयति ॥ प्राणानामित्यादिना ॥ प्रतीतेरित्यादिपञ्चम्यन्तानां रुद्रस्य साधारणं वायोः साधारणमिति विश्लिष्यान्वयः । ग्रन्थिरिति ॥ ‘‘कनिखष्यज्यसिवसिवनिसनिधू-निग्रन्थिचलिभ्यश्च’’ इतीप्रत्यय इति भावः । सूत्रमिति ॥ सिवेः ष्टन्प्रत्यये ‘सिवि मुच्योष्टेरूज्’ इत्यूजागमः । अत्र पूर्वत्र च बहुल-ग्रहणादधिकरणे प्रत्यय इति भावः । सर्वं वाक्यं प्रायः सावधारण-मित्यभिप्रेत्याह ॥ संदृब्धान्येवेति । पुनर्ग्रहणमिति ॥ ब्राह्मण-परिव्राजकन्यायेनेति भावः । पूर्ववदिति देवपदेन गृहीतानामपि लोकिनां ब्राह्मणपरिव्राजकन्यायेन प्राधान्यज्ञापनाय पुनर्ग्रहणमिति भावः । अन्यत्रेति ॥ यद्भूतं भवच्च भविष्यच्चेत्याचक्षते आकाश एव तदोतं च प्रोतं चेति बृहदारण्यकवाक्यं तत्वप्रकाशिकायामुदाहृत-मित्यर्थः । आकाशे प्रकृताविति श्रुत्यर्थः ।

मतेनेति ॥ एतेन मूले अज्ञानामित्यनन्तरं मतेनेति शेषो बोध्य इत्युक्तं भवति । अनेनेति ॥ अज्ञानामित्यनेनेत्यर्थः । उत्तरत्रापीति ॥ भूमाद्यधिकरणेष्वपि साधारणानां भूमशब्दादीनां सिद्धान्ते कथम-साधारणता साध्यत इति शङ्का अज्ञानामित्यनेन परिहृता ज्ञेयेत्यर्थः ।

------------------------------------------------------------------------

भूमाधिकरणम्

**भूमाधिकरणं ञ्–३–२**

## **न्यायविवरणम्**

‘प्राणो वा आशाया भूयान्विष्णुर्वै देवेभ्यो भूयास्तस्माद्भूयान्नाम’ इत्यादेर्भूमशब्दोऽज्ञानां साधारणः ॥२॥

### **न्यायविवरणपञ्चिका**

‘शब्दौ’ इत्यनेन द्वितीयतृतीययोरधिकरणयोर्नामात्मकौ साधारणौ शब्दौ विचार्यावित्युक्तम् । लिङ्गमिति पृथगुक्तम् । तेन शब्दस्य नामविषयत्वात् । साधारणमित्यस्य च यथान्वयं विपरिणामेन सर्वत्रानुवृत्तेः । अनुवृत्तिज्ञापनार्थमेवान्तेऽपि ‘द्विःस्थिता’ इत्याह । ‘द्वी’त्यनेकोपलक्षणम् । ‘विचार्या’ इत्येतदपि यथान्वयं विपरिणम्यते । एवं स्थिते ‘भूमा सम्प्रसादादध्युपदेशात्’ इत्यत्र तावत्पूर्ववच्छङ्का-चतुष्टयनिरासार्थमाह ॥ प्राणो वा इति ॥ ‘प्राणो वा आशाया भूयान्’ इत्युपक्रम्य भूम्न आम्नानाद्भूमशब्दस्य प्राणविषयताप्रतीतेः । ‘विष्णुर्वै’ ‘पूर्णमदः’ इत्यादिश्रुत्यन्तरसमाख्यानाद्विष्णुविषयता-प्रतीतेश्च भूमशब्दोऽज्ञानां तयोः साधारणो विचार्यः । ननु भूमशब्दो भाववाची । तत्कथं धर्मिणोः शङ्क्यते । कथं च भूयानित्यनेन समानार्थः । कथं च नामात्मकः । मैवम् । ‘यो वै भूमा तत्सुखम्’ इत्याद्युत्तरवाक्यपर्यालोचनया भावभवित्रोरभेदाभिप्रायेण भवितृविषय-तावगमात् । आसन्नस्योपक्रमस्यानासन्नायाः समाख्यायाश्च कथं साधारण्यप्रतीतिहेतुत्वमिति चेन्न । अज्ञानामित्युक्तत्वात् ॥ २ ॥

### **प्रबोधिनी**

नन्वनुव्याख्याने विषयमालायां प्रत्यधिकरणं प्रातिस्विकरूपेण विषयानुक्तेर्भूमशब्दोऽज्ञानां साधारण इत्यादि-वाक्यजातं कथं तस्या विवरणं भवेत् । वैरूप्यादित्यतो नैतद्विषय-मालाविवरणपरमपि तु विषयमालया सिद्धप्रमेये शङ्काविशेषनिवारणाय प्रवृत्तम् । विषयमालाविवरणं तु मूले पूरणीयमित्यभिप्रेत्याह । शब्दा-वित्यनेनेत्यादिना ॥ ननु नामलिङ्गसाधारणस्येह शब्दशब्दस्य कथं नाममात्रग्राहकत्वम् । कथं च साधारणावित्यश्रुतस्यानुवाद इत्यतस्त-द्बीजमाह । तेनेति ॥ लिङ्गस्य पृथग्वचनेनेत्यर्थः । नामविषयत्वा-दिति ॥ अन्यथा तस्य पृथग्वचनवैयर्थ्यापत्तेरिति भावः । यथान्वय-मित्यादि ॥ एतच्चानुपदं स्फुटीभविष्यति । तथा च नाश्रुतानुवाद इति भावः ।

ननु रुद्राद्रिबहुव्यक्तिसाधारणस्य लिङ्गस्य कथं द्विःस्थितत्वोक्ति-रित्यत आह ॥ द्वीतीति ॥ विपरिणम्यत इति ॥ लिङ्गं साधारणं विचार्यम् । शब्दौ नामात्मकौ । एवमग्रेऽपि । साधारणौ विचार्यौ । स्थानं साधारणं विचार्यम् । लिङ्गं साधारणमिति प्राग्वत् । अनुग्रहः साधारणो विचार्यः । पुनो ऽनन्तरं शब्दा द्विःस्थिताः साधारणा विचार्याः । लिङ्गशब्दौ साधारणौ विचार्याविति विपरिणम्यानुवृत्ति-र्ज्ञेया । तथा च मूले साधारणं लिङ्गमित्यनन्तरं प्राणो वा इत्यतः प्राक् शब्दावित्यनेन द्वितीयतृतीययोरित्यारभ्य यथान्वयं विपरिणम्यत इत्यन्तस्य वाक्यजातस्य शेषः पूरणीय इति भावः । ‘‘यत्रानवसरोऽ- न्यत्र पदं तत्र प्रतिष्ठितम् । वाक्यं वेति सतां नीतिः’’ इति स्मृतेः ॥

उत्तरग्रन्थमुत्थापयति । एवं स्थित इत्यादिना ॥ भूमा सम्प्रसादादध्युपदेशादित्यत्रेति ॥ यो वै भूमा तत्सुखमिति श्रुत्युक्तो भूमा विष्णुरेव । न तु वायुः । कुतः । सम्प्रसादात् । सम्यक् प्रसीदत्यनेनेति सम्प्रसादः पूर्णसुखम् । तदभिधानात् । अध्युपदेशात् । अधि उपरि नामादिसर्वोत्तमत्वेनोपदेशाच्चेति सूत्रार्थः । पूर्ववदिति ॥ किं तन्नाम । कुत्र साधारणम् । साधारण्ये च को हेतुः । साधारण्ये च कथं तस्य सिद्धान्ते भगवद्विषयतोच्यत इति शङ्काचतुष्टयनिरासार्थ-मित्यर्थः । प्राणो वा इति ॥ आशायास्तन्नाम््नयाः सरस्वत्याः प्राणो वायुर्भूयान् उत्तमः वै प्रसिद्धमिति श्रुत्यर्थः । भूम्न आम्नानादिति ॥ यो वै भूमा तत्सुखं नाल्पे सुखमस्ति भूमैव सुखमिति छन्दोगश्रुतौ पाठादित्यर्थः । भूमाभिधस्य श्रीनारायणस्य लक्षणकथनाय प्रवृत्तेयं श्रुतिः । यो वै भूमा पूर्णो नारायणाख्यस्तत्सुखम् अनन्याधीनसुख-रूपम् । अस्य लक्षणस्यातिव्याप्तिं निराचष्टे ॥ नाल्प इति ॥ भूमप्रसादं विना नाल्पे मुक्तजाते सुखमस्ति । ततः किमित्यत आह ॥ भूमैवेति ॥ तस्माद्भूमैवानन्याधीनसुखरूपमिति श्रुत्यर्थः । मूले आदिपदोपात्तां श्रुतिमुदाहरति । पूर्णमद इत्यादीति ॥ अदो मूलरूपं पूर्णम् इदमव-ताररूपं च पूर्णम् । तत्पूर्णं सृष्टिकाले पूर्णान्मूलरूपादुदच्यते उद्रिच्यत इति श्रुत्यर्थः । तयोरिति ॥ प्राणविष्ण्वोरित्यर्थः । भाववाचीति ॥ बहुशब्दात् पृथ्व्यादिभ्य इमनिज्वेति सूत्रेण भाव इमनिच् प्रत्यये बहोर्लोपो भू च बहोरितीमनिचो लोपे बहुशब्दस्य भूरित्यादेशे च भूमन् शब्दनिष्पत्तेरिति भावः । धर्मिणोरिति ॥ साधारण्येन प्राण-विषयतयेति शेषः । समानार्थ इति ॥ भूयःशब्दस्य धर्मिवाचित्वा-द्भूमन्शब्दस्य च धर्मवाचित्वात् कथं समानार्थ इति भावः ।

कथं चेति ॥ भूमन् शब्दस्य धर्मवाचकताया एव युक्तत्वादिति भावः । इत्यादीति ॥ आदिपदेन यो वै भूमा तदमृतम् । स एवा-धस्तात्स उपरिष्ठादित्यादिवाक्यपरिग्रहः । भावभवित्रोरिति ॥ धर्म-धर्मिणोरित्यर्थः । अवगमादिति ॥ भूमन् शब्दस्येति शेषः । उपलक्षणमेतत् । अव्युत्पन्न एवायमखण्डः शब्दो धर्मिपर इत्यपि ज्ञेयम् । तदुक्तं चन्द्रिकायाम् । पूर्वपक्षेऽपि च धर्मिपरत्वाट् टीकानु-व्याख्यानयोश्च नामत्वोक्त्या धर्मिणि रूढेरभिप्रेतत्वाद् व्याकरणस्य च साधुत्त्वान्वाख्यानपरत्वाद् भूमशब्दस्य विपुलधर्मिपरतैव न त्वनेकपरता न वाऽनेकत्ववैपुल्यरूपधर्मपरतेति । चन्द्रिकाप्रकाशे श्रीराघवेन्द्रतीर्थीये च । रूढेरिति ॥ तथा चाव्युत्पन्नएवायमखण्डः शब्द इत्युक्तं भवति । तर्हि पाणिनीयव्युत्पादस्य का गतिरित्यत आह । व्याकरणस्य चेति ॥ यत्रार्थस्य विसंवादः प्रत्यक्षेणोपलभ्यते स्वर-संस्कारमात्रार्था तत्र व्याकरणस्मृतिरित्युक्तेः स्वरसंस्कारमात्रार्थत्वा-च्चेत्यपि ध्येयमिति । अनासन्नाया इति । समाख्याश्रुतेः स्थलान्तर-स्थत्वादिति भावः । अज्ञानामितीति ॥ उपक्रमसमाख्ययोर्बलाबल-ज्ञानविधुराणामित्यर्थः ।

------------------------------------------------------------------------

अक्षराधिकरणम्

**अक्षराधिकरणं ञ्–३–३**

## **न्यायविवरणम्**

विष्णोश्चेतनप्रकृतेश्चाविनाशित्वसाम्यादक्षर-शब्दः साधारणः ॥ ३ ॥

### **न्यायविवरणपञ्चिका**

‘अक्षरमम्बरान्तधृतेः’ इत्यत्रेदानीमुक्ताशङ्कानिरासार्थ-माह ॥ विष्णोरिति ॥ ‘अविनाशित्वस्याक्षरशब्दप्रवृत्तिनिमित्तत्वात्’ इत्यत्रोपस्कर्तव्यम् । उपलक्षणं चैतत् । अक्षरशब्दस्य तत्र प्रसिद्ध-त्वादित्यपि द्रष्टव्यम् । नन्वचेतनप्रकृतौ वर्णेषु च कुतो न शङ्का परिहृता । परिहृतमेव तद्भाष्यकृता ‘अदृष्टं द्रष्टृ’ इत्यादिविषय-वाक्यमुदाहरतैव । न चाचेतनप्रकृतौ द्रष्टृत्वादिकं सम्भवति । न च वर्णेष्वदृष्टत्वादिकमपीति ॥ ३ ॥

### **प्रबोधिनी**

अक्षरमम्बरान्तधृतेरित्यत्रेति । एतस्मिन् खल्वक्षरे गार्गीति वाजसनेयश्रुत्युक्तमक्षरं ब्रह्मैव । न तु चेतनप्रकृतिः । कुतः । अम्बरान्तधृतेः । अम्बरमाकाशशब्दितं श्रीतत्वमन्ते यस्य सर्वस्य जगतस्तत्तथोक्तम् । तस्य धृतेर् धारणाभिधानादिति सूत्रार्थः । उक्ताशङ्कानिरासार्थमिति ॥ प्रागुक्तदिशा शङ्काचतुष्टयनिरासार्थ-मित्यर्थः । नन्वविनाशित्वसाम्यादक्षरशब्दः साधारण इत्युक्त-मयुक्तम् । अविनाशित्वस्य साम्येऽप्यक्षरशब्दस्य साधारण्ये बीजा-भावादित्यत आह ॥ अविनाशित्वस्येति । नन्वविनाशित्वप्रवृत्ति-निमित्तकत्वेनाक्षरशब्दस्य यौगिकत्वमङ्गीकृतं स्यात् । इष्टापत्तौ चोक्तयोगस्य गगनसाधारण्येन तेषामप्यत्र संशयकोटिताप्रसङ्ग इत्यत आह । उपलक्षणं चैतदिति ॥ तत्रेति ॥ विष्णौ श्रीतत्वे चेत्यर्थः । अयमाशयः । पङ्कजादिशब्दवदक्षरशब्दस्य योगरूढताङ्गीकारात्तत्र रूढ्यंशस्य विष्णौ श्रीतत्वे चाक्षरत्रयमीरितमित्यदृश्यत्वनयभाष्यो-दाहृतस्मृत्यैव सिद्धेर्योगांशस्योक्तोभयसाधारण्यमिति न गगनादेः संशयकोटिताप्रसङ्ग इति । अभ्युपगम्य चेदमुदितम् । अत्राक्षर-शब्दप्रवृत्तिनिमित्तस्याविनाशित्वस्य ‘‘लक्ष्मीरक्षरदेहत्वादक्षरा’’ इति तत्त्वनिर्णयद्वितीयपरिच्छेदोदाहृतस्मृत्युक्तदिशा शरीर क्षरणवैधुर्य-रूपत्वविवक्षणेन तत्प्रवृत्तिनिमित्तकस्याक्षरशब्दस्य केवलयौगिकस्यैव विष्णुश्रीतत्वमात्रसाधारण्ये बाधकाभावादिति ज्ञेयम् ।

ननु यौगिकस्य रूढस्य वाऽक्षरशब्दस्य जडप्रकृतौ वर्णेषु च साधारण्यात् कुतो न तेषां संशयकोटितेत्याशङ्कते ॥ नन्विति ॥ उत्तरयति ॥ परिहृतमिति ॥ अदृष्टं द्रष्ट्रित्यादिकमिति । तद्वा एतदक्षरं गार्ग्यदृष्टं द्रष्ट्रश्रुतं श्रोत्रमतं मन्त्रविज्ञातं विज्ञातमिति बृहदारण्यकवाक्यमित्यर्थः । हे गार्गीति याज्ञवल्क्यस्य स्वभार्यां प्रति सम्बोधनम् । तदेतदक्षरशब्दवाच्यं ब्रह्म । अदृष्टम् अन्यैः साकल्येन न दृष्टम् । स्वयं तु द्रृष्ट्रिति । एवमग्रेऽपि श्रुतियोजना ॥

------------------------------------------------------------------------

सदधिकरणम्

**सदधिकरणं ञ्–३–४**

## **न्यायविवरणम्**

कारणत्वसाम्याद्विष्णोः प्रकृतेश्च, ‘सदेव सोम्येदमग्र आसीत्’ इत्यादिसृष्टिस्थानं साधारणम् ॥ ४ ॥

### **न्यायविवरणपञ्चिका**

‘ईक्षतिकर्मव्यपदेशात्सः’ इत्यत्र साधारणं स्थानं विचार्यमित्युक्तम् । तत्पूर्ववद्विवृणोति ॥ कारणत्वेति ॥ ‘सदेव सोम्येत्यादिसृष्टिस्थान’ मिति ‘सदेव सोम्य’ इत्यादिना प्रतिपादितं सृष्ट्यर्थं प्रलयेऽवस्थानमिति वर्णयन्ति । एवं तर्हि विषयमालायां लिङ्गमित्येव वक्तव्यम् । सत्यम् । विशेषतस् तदेव प्रदर्शितमित्यदोषः । अपरे तु ‘सदेव सोम्य’ इत्यादिकं सृष्टिस्थानं सृष्टिकारणविषयः प्रकरणसमुदाय इत्याचक्षते । एवं तर्हि तत्रान्यत्र प्रसिद्धानां लिङ्गानां नाम्नामिति विषयोक्तिविरोधः । मैवम् । स्थानमिति स्थानेऽनु-वर्तमानस्य सन्नाम्नो विवक्षितत्वात् । तथा च संक्षेपे– ‘सोऽक्षरः सन् हृदब्जगः’ इति । ‘सतः स्रष्टृत्व’ इत्यादिभाष्ये च सन्नामविचारे (च) महान् प्रकरणसन्दर्भो विचारित इति ज्ञापनाय सृष्टिस्थानमित्युक्तम् । साधारण्यप्रतिपत्त्यर्थं च । कारणत्वसाम्यात्स शब्दः साधारण इत्युक्ते निराकाङ्क्षत्वाभावात् । एवं ह्युच्यमानेऽयमर्थः सम्पद्यते । यद्यपि निमित्तत्वमुपादानत्वं च विलक्षणं तथापि कारणत्वमात्रं विष्णोर-चेतनप्रकृतेश्च समम् । महदादीनां कारणत्वेऽपि न सर्वकारणत्वम् । कारणत्वं चात्र स्थाने सतः प्रतीयते । ‘तदैक्षत’ इति प्रकृतौ विरुद्ध-मिति चेत् ‘बहु स्याम्’ इति विष्णोरपि साम्यमेवेति ॥ ४ ॥

### **प्रबोधिनी**

ईक्षतिकर्मव्यपदेशात्स इत्यत्रेति ॥ सदेव सोम्येद-मित्यत्र श्रुतं सद् ब्रह्मैव न तु जडप्रकृतिः । कुतः । ईक्षतिरूपं च तत् कर्म व्यापारश्च तस्य व्यपदेशात् । तदैक्षतेतीक्षणाख्यव्यापारोक्तेरिति सूत्रार्थः । अत्र तदित्यनुवर्तमाने तदर्थे ब्रह्मणि पुंस्त्वज्ञापनाय स इति पुल्लिङ्गप्रयोगः । तेन च श्रीतत्वस्य सन्नामार्थतापोढा । तथा हि । अत्रोक्तजगत्कारणत्वस्योपादानत्वरूपस्य निर्विकारे श्रीतत्वेऽसम्भवा-न्निमित्तत्वस्यैव वाच्यतया तस्य च केवलाभ्यः स्त्रीभ्य उत्पत्तेः क्वाप्य-दर्शनेन श्रीतत्वेऽसम्भवात् । सम्भवति च तद्भगवति परमपुरुषे हरौ । केवलेभ्यो भरद्वाजादिभ्यो द्रोणाद्युत्पत्तिदर्शनादित्यभिनवचन्द्रिका-कृतः । विशेषस्तु चन्द्रिकायां द्रष्टव्यः । सदेवेति ॥ हे सोम्य सोम-पानार्ह श्वेतकेतो इदमग्रे अस्य जगतोऽग्रे इति श्रुत्यर्थः । स्थान-मिति ॥ स्थानपदार्थस्त्वनुपदमेव द्वेधा स्फुटीभविष्यति । सृष्ट्यर्थं प्रलयेऽवस्थानमिति ॥ तथा चात्रपक्षे सृष्ट्यर्थं प्रलयेऽवस्थानरूपं लिङ्गं समन्वीयत इति भावः ॥ इत्येवेति ॥ न तु स्थानमिति वक्तव्य-मित्यवधारणाशयः । विशेषतस्तदेवेति ॥ तदेव लिङ्गमेव विशेषतो ऽवस्थितित्वेन स्थानपदेनेह प्रदर्शितमित्यर्थः । अत्रैवानुपदमनुग्रह इत्यत्रैवेति भावः । प्रकरणसमुदाय इति ॥ तदुक्तं तत्वप्रकाशिकायां वामनाधिकरणे । अनेकप्रमेयप्रतिपादकमेकार्थे तात्पर्ययुक्तं स्थानमिति । यथा विष्णौ तात्पर्ययुक्ता अनेकार्थप्रतिपादिका षट्प्रश्नोपनिषत् । अत्र प्रकरणव्यावृत्तये अनेकप्रमेयप्रतिपादकमिति । विरुद्धार्थयोर्मिलितयोः शास्त्रयोः स्थानत्वव्यावृत्तये एकार्थे तात्पर्ययुक्तमित्युक्तं ज्ञेयम् । तदुक्तमन्यत्र ‘एकस्य प्रतिपत्यङ्गं वचनं स्थानमुच्यते’ इति । विषयोक्तिविरोध इति ॥ प्रतिपाद्योक्तिविरोध इत्यर्थः ॥ तत्र स्थानस्यानभिधानादिति भावः । विवक्षितत्वादिति । लक्षणयेति भावः । स्थाने अनुवर्तमानेति लक्षणाबीजं शक्यसम्बन्धमाह । इत्यादिभाष्ये चेति ॥ आदिपदेन तच्च सदिति भाष्यग्रहणम् । उक्त-मिति शेषः । स्वायत्तन्यायातिक्रमणकारणमाह । सन्नामविचारे चेत्यादिना ॥

महान्प्रकरणसन्दर्भ इति ॥ सदेव सोम्येदमग्र आसीत् । आत्मा वा इदमेक एवात्रासीत् । स ईक्षांचक्रे सोऽकामयतेत्यादिरित्यर्थः । तथा च प्रयोजनवशाल्लाक्षणिकप्रयोग इति भावः । विचारित इति ज्ञापनायेत्युक्तं व्यनक्ति ॥ कारणत्वसाम्यादिति ॥ निराकाङ्क्षत्वा-भावादिति ॥ कुत्रत्यः सच्छब्द इत्याकाङ्क्षोदयेन वाक्यस्यापर्यव-सानादिति भावः । निराकाङ्क्षत्वं स्फुटमेवेति न तत्रोपपादनापेक्षे-त्यभिप्रेत्य साधारण्यप्रतिपत्त्यर्थं चेत्युक्तमुपपादयति । एवं ह्युच्यमान इत्यादिना ॥ सदेव सोम्येदमित्यस्योदाहरणनिवर्त्यं चोद्यमाशङ्क्य समाधत्ते । यद्यपीत्यादिना ॥ विलक्षणमिति ॥ अत्र स्थाने तदैक्षत । तत्तेजोऽसृजतेत्यत्र प्रतीतस्येक्षापूर्वकस्रष्टृत्वरूपकारणत्वस्य चेतनमात्रा साधारणधर्मत्वाद् बहुस्यामित्यत्र प्रतीतस्योपादानत्वस्याचेतनमात्रा-साधारणधर्मत्वादिति भावः । कारणत्वमात्रमिति ॥ नियतपूर्वसत्व-रूपमित्यर्थः । ननु कारणत्वमात्रस्य महत्तत्वादिसाधारण्यात् कुतो न तेषां संशयकोटितेत्याशङ्क्य परिहरति ॥ महदादीनामित्यादिना ॥ सर्वकारणमित्यतः प्रागेकव्यक्तित्वे सतीत्युपस्कर्तव्यम् । तेन नादृष्टेषु संशयकोटिताशङ्कावकाशः । अत्र स्थान इति । सदेव सोम्येदमग्र आसीदित्यादिप्रकरणसमुदाय इत्यर्थः ।

साम्यमेवेति ॥ उदाहृतवाक्यद्वयप्रतीतयोः स्रष्टृत्वविकारयोर-विरोधायान्यतरानुरोधेनान्यस्य नेयतया सदेवेति वाक्यप्रतीतस्य नियत-पूर्वसत्वरूपकारणत्वमात्रस्य निश्चयात्तद्विशेषस्य चानिश्चयात्तस्य साधारण्यमेवेत्यर्थः । एतेन मूले साधारण्यमित्यतः प्रागज्ञानामिति योजनीयमित्यभिप्रेति । उक्तं च चन्द्रिकायाम् । एवं च भूमाधि-करणीयन्यायविवरणस्थमज्ञपदमिहापि न्यायविवरणेऽनुषंजनीयमिति । नन्वत्र विषयमालास्थस्थानपदस्योक्तार्थद्वये कोऽर्थोऽवधृत इति चेद् यथायथमर्थद्वयमपीति ब्रूमः ।

स्थितं मतद्वयं भाष्यकृत्पादहृदयांबरे ।

जयतीर्थमुनिः प्राह शिष्याणां हितकाम्यया ॥ १ ॥

एके त्वित्येकमपरमपरे त्विति तत्र हि ।

शङ्क्यो न मतयोस्तस्माद्विरोधो न मनागपि’ ॥ २ ॥ इति ।

------------------------------------------------------------------------

दहराधिकरणम्

**दहराधिकरणं ञ्–३–५**

## **न्यायविवरणम्**

लिङ्गं हृत्पद्मस्थितत्वं साधारणम् ॥ ५ ॥

### **न्यायविवरणपञ्चिका**

‘दहर उत्तरेभ्यः’ इत्यत्र साधारणं लिङ्गं विचार्य-मित्युक्तम् । तल्लेशतो विवृणोति ॥ लिङ्गमिति ॥ कुत्र कथं चेत्या-द्याकाङ्क्षानिवारणमस्माभिरन्यत्र कृतमनुसन्धेयम् । इह विचार्यमिति सम्बन्धः ॥ ५ ॥

### **प्रबोधिनी**

दहर उत्तरेभ्य इत्यत्रेति ॥ ‘दहरे’ दहरं पुण्डरीक-मित्यादिछन्दोगश्रुत्युक्तहृत्पद्मस्थितं ब्रह्मैव न त्वाकाशः । कुतः । ‘उत्तरेभ्यः’ य आत्माऽपहतपाप्मेत्याद्युक्तापहतपाप्मत्वादितद्धर्मेभ्य इति सूत्रार्थः । अपहतपाप्मा दूरनिरस्तपापः । अविजिघत्सः बुभुक्षापीडा-रहितः । इत्याद्याकाङ्क्षेति ॥ आदिपदेन साधारण्ये च कथं तस्य भगवद्विषयतेत्याकाङ्क्षासङ्ग्रहः । अन्यत्रेति ॥ तत्त्वप्रकाशिकाया-मित्यर्थः । तदुक्तं तत्वप्रकाशिकायाम् । ‘अत्र यो वेद निहितं गुहायाम् । तस्यान्ते सुषिरं सूक्ष्मम् । हृदि ह्येष आत्मेति श्रुतिभि-र्ब्रह्माकाशजीवेषु साधारणस्य हृत्पद्मस्थत्वलिङ्गस्य भगवति समन्वय-प्रतिपादनात्’ इत्यादि । अत्रापि मूल अज्ञानामित्यनुषञ्जनीयं प्राग्वत् ।

अनुकृत्यधिकरणं ञ्–३–६

## **न्यायविवरणम्**

‘कथं नु तद्विजानीयाम्’ इत्यानुकूल्येन ग्रहणं कस्येति विचार्यमनुग्रहः ॥ ६ ॥

### **न्यायविवरणपञ्चिका**

‘अनुकृतेस्तस्य च’ इत्यत्रानुग्रहः साधारणो विचार्य इत्युक्तम् । तद्विवृणोति ॥ कथं न्विति ॥ इहानुग्रह इत्यनुवादे-नानुकूल्येन ग्रहणमिति व्याख्यानम् । आनुकूल्येनाभिलषितज्ञानतया ग्रहणमुच्चारणं स्वीकरणं वा । तस्योदाहरणवाक्यस्थताप्रदर्शनाय कथं न्विति वाक्योदाहरणं ज्ञातव्यम् । तत्सर्वथा कथं नु केनोपायेन जानीयामहमिति प्रतीयमानानुकूल्येन ग्रहणमनुग्रह इति सम्बन्धः । विचारप्रकारप्रदर्शनं ‘कस्येति विचार्यम्’ इति । कस्य किं विषयं, किं ज्ञानिसुखविषयमुत विष्णुविषयमित्यर्थः । अत्रापि लिङ्गमेव विचार्यम् । अनुग्रहणं तु तस्यैव विशेषतः प्रतिपत्त्यर्थम् । साधारण्यहेत्वादि स्वयमेवोहनीयमिति भावः ॥ ६ ॥

### **प्रबोधिनी**

अनुकृतेस्तस्य चेत्यत्रेति ॥ कथं नु तद्विजानीया-मित्यानुकूल्येन गृह्यमाणं ब्रह्मैव । न तु ज्ञानिसुखम् । कुतः । अनुकृतेर् अनुभवात् । तमेव भान्तमनुभाति सर्वमिति सूर्यादीनां तदधीनप्रकाशश्रवणादिति यावत् । किं च तस्येति वाक्यप्रतीक-ग्रहणमेतत् । तस्य भासा सर्वमिदं विभातीति सर्वस्य तत्प्रकाश्य-त्वोक्तेरिति सूत्रार्थः । सर्वं सूर्यादितेजोजातं भान्तं प्रकाशमानं तं भगवन्तमनुसृत्य भाति प्रकाशते । सर्वमिदं जगत् तस्य परमात्मनो भासा प्रकाशेन विभाति प्रकाशत इत्यर्थः । अभिलषितज्ञानतयेति ॥ अभिलषितं ज्ञानं यस्य तत्तथोक्तं तस्य भावो ऽभिलषितज्ञानता तयेत्यर्थः । ग्रहणपदस्य ज्ञानार्थत्वे ज्ञानस्य पुरुषगतस्यानुपदं वक्ष्यमाणोदाहरणवाक्यस्थत्वासम्भवात्तदानुगुण्येन ग्रहणपदं व्याख्याति ॥ उच्चारणमिति ॥ उच्चारणस्यापि साक्षाद्वाक्यविषयस्य कस्य किं विषयमिति वक्ष्यमाणमर्थविषयकत्वं न स्वरसमित्यरुचेर्ग्रहणपदं प्रकारान्तरेण व्याचष्टे ॥ स्वीकरणं वेति ॥ प्रतिपादनमित्यर्थः । नु इदानीम् । जानीयामिति प्रार्थने लिङ् । आनुकूल्येन ग्रहणमिति ॥ बुभुत्सिततयोच्चारणं बुभुत्सिततया प्रतिपादनं वेत्यर्थः । तदेतदभि-प्रेत्योक्तं तत्वप्रकाशिकायाम् ‘आनुकूल्येन गृह्यमाणत्वं नाम कथं नु तद्विजानीयामिति ज्ञानार्थं प्रार्थितत्वम्’ इति ।

चन्द्रिकायां त्वैतट्टीकावाक्यं ‘ज्ञानार्थं प्रार्थितत्वं च विजानीयामिति लिङा ज्ञानार्थं ज्ञेयस्य प्रार्थनाधीरित्यभिप्रेत्य वा कथं नु पुत्रं पश्येयं समागच्छति वा न वेत्यत्र यथा पुत्रज्ञानार्थं तदागमनप्रार्थनाधी-रित्यभिप्रेत्य वेति द्रष्टव्यम्’ इति विवृतम् । परमात्मैवानिर्देश्यसुखरूप इति सिद्धान्तभाष्यं तु फलितोक्तिपरमिति भावः ॥ ज्ञानिसुख-विषयमिति ॥ यद्यपि सुखं न बुभुत्सिततयोच्चारणविषयस्तथा प्रतिपादनविषयो वा । तथापि परकीयस्य तस्य तथात्वमुपपन्नम् । अत एव ज्ञानिसुखस्यैवेह सन्देहकोटिता । न तु स्वसुखस्य । अत एव च तैत्तिरीयश्रुतावानंदतारतम्योक्तिरिति ज्ञेयम् । यद्यपीदमानुकूल्येन गृह्य-माणत्वं धर्मादिषु लोकतः प्रसिद्धं तथापि न तस्यान्यत्र प्रसिद्धता । न हि सा ब्रह्मणोऽन्यत्र यत्र क्वचन प्रसिद्धता । किं तु पूर्वपक्ष्यभि-प्रेतेऽन्यत्र । उभयत्र प्रसिद्धता त्वस्यानुपदं स्फुटीभविष्यति । अनुग्रह इत्यनेन नाम्नो विचार्यत्वभ्रमं निवारयति । अत्रापीति ॥ न केवलं पूर्वाधिकरण इत्यपिशब्दः । तस्यैवेति ॥ लिङ्गस्य बुभुत्सित-तयोच्चारणविषयत्वादिना ज्ञानार्थमेवानुग्रहग्रहणम् । पूर्वत्र स्थानग्रहण-मिवेति भावः । साधारण्यहेत्वादीति । आदिपदेन कुत्र साधारण्य-मित्यादिशङ्कानिराकरणग्रहणम् । स्वयमूहनीयमिति ॥ सुखशब्द-वृत्तेर्भगवति ज्ञानिसुखे चानुकूल्येन गृह्यमाणत्वमज्ञानां साधारणं लिङ्गमित्यूहनीयमित्यर्थः ।

अत्र च– ‘कथं तद्विजानीयाम्’ इति प्रार्थनं ज्ञानिनस्तत्प्रार्थनस्य च तत्सुखमिवेश्वरोपि तं प्रति प्रियत्वाद्विषयः । परमं सुखमिति ॥ समभिव्याहृतसुखशब्दश्चोभयसाधारणः । ततश्चानुकूल्येन गृह्यमाणत्व-मीश्वरज्ञानिसुखयोः साधारणमित्युपपादितं चन्द्रिकायाम् । अत्र प्रसङ्गात्किञ्चिदुच्यते । अदोऽधिकरणे गुणसूत्रम् । ‘अपि स्मर्यत’ इति । अत्रेयमाशङ्का ‘स्मर्यतेऽपि’ इति वक्तव्यम् । लघु चैवं सति सूत्रं स्यादिति । अत्राभिनवचन्द्रिकाकृतः समाधिमभिदधुः । सत्यमुक्त-मयमपिशब्दोऽन्ते प्रयोक्तव्य इति तथाप्यपिशब्दस्य समुच्चायकत्वात् स चान्त एव प्रयोक्तव्य इति न नियमः । आदावपि तस्य प्रयोगो युक्त इति द्योतनायैवमुक्तम् । अत एवाभियुक्तानाम् ‘अपि च, किं च’ इत्यादौ समुच्चयमभिधाय पश्चाद्दूषणाभिधानं दृश्यते’ इति । वयं तु ब्रूमः । अत्र पृथगकारोच्चारणमेतत्सूत्राभिप्रेतस्मृतिचोदितज्ञानविधेर्वै-तत्सूत्राभिप्रेतयोर्भगवति तदितरत्र चानुकूल्येन गृह्यमाणत्वविधि-निषेधयोर्वाऽधिक्यबोधनाय । तदुक्तं कर्मनिर्णये ।

अल्पाक्षरेण शक्येऽपि वक्तुं बह्वक्षरं यदि ।

उक्तस्याधिक्यमेवात्र निषेधे शेषतो भवेत् ॥ इति ।

यदि प्रयुङ्क्ते तर्ह्याधिक्यमेव विवक्षितं ज्ञातव्यम् । न तु वैय्यर्थ्यम् । निषेधस्य पृथग्वचनात् । पूर्वं वक्तुं शक्ये । विधाविति शेषः । यद्वा ‘शारीरश्चोभयेऽपि हि भेदेनैनमधीयते’ ‘अपि स्मर्यते’ इति चापि-शब्दस्य मध्यादितया सृतः सूत्रकृद्विचित्रप्रयोगः पाणिनेः, ‘एङः पदान्तादति’ इति पूर्वरूपताविधायकसूत्रप्रणयनचातुरीशिक्षणाय । अन्यथोभयेऽपीत्यत्र पीत्यपि पदच्छेदो भावात् । एवं ‘दर्शयति चाथो अपि’ इत्यत्र पृथगपि प्रयोगः पाणिनेः ‘ओत्’ इति सूत्रप्रणयन-चातुरीशिक्षणाय । ‘सम्भृतिद्युव्याप्त्यपि चातः’ इत्यत्र सन्धिकरणं तु संज्ञापूर्वकविधेरनित्यतासूचनायेत्यादि तत्र तत्र द्रष्टव्यम् । ततश्च शब्दजातस्य सर्वस्य ‘यत्प्रमाणश्च निर्णयः’ इति स्मृतिसिद्धं सर्व-सूत्राणामदःसूत्रमूलकत्वं स्फुटीकृतं भवति । अत्र विशेषो जिज्ञासाधिकरणचन्द्रिकाटिप्पण्यां द्रष्टव्यः । अथवा अपि स्मर्यते । अपि सप्त अपि संराधन इति च तत्र तत्र सूत्रादौ भगवतः सूत्रकृतः स्वरूपतोऽर्थतश्चोत्तमस्य प्रणवांशस्याकारस्योच्चारणमसंनिहितशिष्य- शिक्षणायाचरितस्य मङ्गलस्य निबन्धनमवगमयति । तदुक्तं मङ्गलादीनि मङ्गलमध्यानि मङ्गलान्तानि शास्त्राण्यायुष्मत्पुरुषकाणि भवन्तीति । प्रतिसूत्रं ब्रह्मविद्यात्वेन श्रौतार्थवादाद्यमानस्योङ्कारस्य सत्त्वेऽपि तस्य सूत्रानवयवतयाऽकारस्य तत्र माङ्गलिकतया सूत्रावयवत्वेनादौ निवेशनमिति । अत एव महाभाष्ये भूवादयो धातव इत्यत्र यणादेशे भ्वादयः स्यादिति भूवादय इति निर्देशानुपपत्तिमाशङ्क्य भ्वादीनां वकारोऽयं मङ्गलार्थः प्रयुज्यत इति वार्तिकेण मङ्गलार्थकत्वमुक्तम् । एवमेव तत्र तत्र सूत्राक्षराणां सार्थक्यमित्यलं प्रासङ्गिकविचारेण ॥

------------------------------------------------------------------------

अनुकृत्यधिकरणम्

**अनुकृत्यधिकरणं ञ्–३–६**

## **न्यायविवरणम्**

‘कथं नु तद्विजानीयाम्’ इत्यानुकूल्येन ग्रहणं कस्येति विचार्यमनुग्रहः ॥ ६ ॥

### **न्यायविवरणपञ्चिका**

‘अनुकृतेस्तस्य च’ इत्यत्रानुग्रहः साधारणो विचार्य इत्युक्तम् । तद्विवृणोति ॥ कथं न्विति ॥ इहानुग्रह इत्यनुवादे-नानुकूल्येन ग्रहणमिति व्याख्यानम् । आनुकूल्येनाभिलषितज्ञानतया ग्रहणमुच्चारणं स्वीकरणं वा । तस्योदाहरणवाक्यस्थताप्रदर्शनाय कथं न्विति वाक्योदाहरणं ज्ञातव्यम् । तत्सर्वथा कथं नु केनोपायेन जानीयामहमिति प्रतीयमानानुकूल्येन ग्रहणमनुग्रह इति सम्बन्धः । विचारप्रकारप्रदर्शनं ‘कस्येति विचार्यम्’ इति । कस्य किं विषयं, किं ज्ञानिसुखविषयमुत विष्णुविषयमित्यर्थः । अत्रापि लिङ्गमेव विचार्यम् । अनुग्रहणं तु तस्यैव विशेषतः प्रतिपत्त्यर्थम् । साधारण्यहेत्वादि स्वयमेवोहनीयमिति भावः ॥ ६ ॥

### **प्रबोधिनी**

अनुकृतेस्तस्य चेत्यत्रेति ॥ कथं नु तद्विजानीया-मित्यानुकूल्येन गृह्यमाणं ब्रह्मैव । न तु ज्ञानिसुखम् । कुतः । अनुकृतेर् अनुभवात् । तमेव भान्तमनुभाति सर्वमिति सूर्यादीनां तदधीनप्रकाशश्रवणादिति यावत् । किं च तस्येति वाक्यप्रतीक-ग्रहणमेतत् । तस्य भासा सर्वमिदं विभातीति सर्वस्य तत्प्रकाश्य-त्वोक्तेरिति सूत्रार्थः । सर्वं सूर्यादितेजोजातं भान्तं प्रकाशमानं तं भगवन्तमनुसृत्य भाति प्रकाशते । सर्वमिदं जगत् तस्य परमात्मनो भासा प्रकाशेन विभाति प्रकाशत इत्यर्थः । अभिलषितज्ञानतयेति ॥ अभिलषितं ज्ञानं यस्य तत्तथोक्तं तस्य भावो ऽभिलषितज्ञानता तयेत्यर्थः । ग्रहणपदस्य ज्ञानार्थत्वे ज्ञानस्य पुरुषगतस्यानुपदं वक्ष्यमाणोदाहरणवाक्यस्थत्वासम्भवात्तदानुगुण्येन ग्रहणपदं व्याख्याति ॥ उच्चारणमिति ॥ उच्चारणस्यापि साक्षाद्वाक्यविषयस्य कस्य किं विषयमिति वक्ष्यमाणमर्थविषयकत्वं न स्वरसमित्यरुचेर्ग्रहणपदं प्रकारान्तरेण व्याचष्टे ॥ स्वीकरणं वेति ॥ प्रतिपादनमित्यर्थः । नु इदानीम् । जानीयामिति प्रार्थने लिङ् । आनुकूल्येन ग्रहणमिति ॥ बुभुत्सिततयोच्चारणं बुभुत्सिततया प्रतिपादनं वेत्यर्थः । तदेतदभि-प्रेत्योक्तं तत्वप्रकाशिकायाम् ‘आनुकूल्येन गृह्यमाणत्वं नाम कथं नु तद्विजानीयामिति ज्ञानार्थं प्रार्थितत्वम्’ इति ।

चन्द्रिकायां त्वैतट्टीकावाक्यं ‘ज्ञानार्थं प्रार्थितत्वं च विजानीयामिति लिङा ज्ञानार्थं ज्ञेयस्य प्रार्थनाधीरित्यभिप्रेत्य वा कथं नु पुत्रं पश्येयं समागच्छति वा न वेत्यत्र यथा पुत्रज्ञानार्थं तदागमनप्रार्थनाधी-रित्यभिप्रेत्य वेति द्रष्टव्यम्’ इति विवृतम् । परमात्मैवानिर्देश्यसुखरूप इति सिद्धान्तभाष्यं तु फलितोक्तिपरमिति भावः ॥ ज्ञानिसुख-विषयमिति ॥ यद्यपि सुखं न बुभुत्सिततयोच्चारणविषयस्तथा प्रतिपादनविषयो वा । तथापि परकीयस्य तस्य तथात्वमुपपन्नम् । अत एव ज्ञानिसुखस्यैवेह सन्देहकोटिता । न तु स्वसुखस्य । अत एव च तैत्तिरीयश्रुतावानंदतारतम्योक्तिरिति ज्ञेयम् । यद्यपीदमानुकूल्येन गृह्य-माणत्वं धर्मादिषु लोकतः प्रसिद्धं तथापि न तस्यान्यत्र प्रसिद्धता । न हि सा ब्रह्मणोऽन्यत्र यत्र क्वचन प्रसिद्धता । किं तु पूर्वपक्ष्यभि-प्रेतेऽन्यत्र । उभयत्र प्रसिद्धता त्वस्यानुपदं स्फुटीभविष्यति । अनुग्रह इत्यनेन नाम्नो विचार्यत्वभ्रमं निवारयति । अत्रापीति ॥ न केवलं पूर्वाधिकरण इत्यपिशब्दः । तस्यैवेति ॥ लिङ्गस्य बुभुत्सित-तयोच्चारणविषयत्वादिना ज्ञानार्थमेवानुग्रहग्रहणम् । पूर्वत्र स्थानग्रहण-मिवेति भावः । साधारण्यहेत्वादीति । आदिपदेन कुत्र साधारण्य-मित्यादिशङ्कानिराकरणग्रहणम् । स्वयमूहनीयमिति ॥ सुखशब्द-वृत्तेर्भगवति ज्ञानिसुखे चानुकूल्येन गृह्यमाणत्वमज्ञानां साधारणं लिङ्गमित्यूहनीयमित्यर्थः ।

अत्र च– ‘कथं तद्विजानीयाम्’ इति प्रार्थनं ज्ञानिनस्तत्प्रार्थनस्य च तत्सुखमिवेश्वरोपि तं प्रति प्रियत्वाद्विषयः । परमं सुखमिति ॥ समभिव्याहृतसुखशब्दश्चोभयसाधारणः । ततश्चानुकूल्येन गृह्यमाणत्व-मीश्वरज्ञानिसुखयोः साधारणमित्युपपादितं चन्द्रिकायाम् । अत्र प्रसङ्गात्किञ्चिदुच्यते । अदोऽधिकरणे गुणसूत्रम् । ‘अपि स्मर्यत’ इति । अत्रेयमाशङ्का ‘स्मर्यतेऽपि’ इति वक्तव्यम् । लघु चैवं सति सूत्रं स्यादिति । अत्राभिनवचन्द्रिकाकृतः समाधिमभिदधुः । सत्यमुक्त-मयमपिशब्दोऽन्ते प्रयोक्तव्य इति तथाप्यपिशब्दस्य समुच्चायकत्वात् स चान्त एव प्रयोक्तव्य इति न नियमः । आदावपि तस्य प्रयोगो युक्त इति द्योतनायैवमुक्तम् । अत एवाभियुक्तानाम् ‘अपि च, किं च’ इत्यादौ समुच्चयमभिधाय पश्चाद्दूषणाभिधानं दृश्यते’ इति । वयं तु ब्रूमः । अत्र पृथगकारोच्चारणमेतत्सूत्राभिप्रेतस्मृतिचोदितज्ञानविधेर्वै-तत्सूत्राभिप्रेतयोर्भगवति तदितरत्र चानुकूल्येन गृह्यमाणत्वविधि-निषेधयोर्वाऽधिक्यबोधनाय । तदुक्तं कर्मनिर्णये ।

अल्पाक्षरेण शक्येऽपि वक्तुं बह्वक्षरं यदि ।

उक्तस्याधिक्यमेवात्र निषेधे शेषतो भवेत् ॥ इति ।

यदि प्रयुङ्क्ते तर्ह्याधिक्यमेव विवक्षितं ज्ञातव्यम् । न तु वैय्यर्थ्यम् । निषेधस्य पृथग्वचनात् । पूर्वं वक्तुं शक्ये । विधाविति शेषः । यद्वा ‘शारीरश्चोभयेऽपि हि भेदेनैनमधीयते’ ‘अपि स्मर्यते’ इति चापि-शब्दस्य मध्यादितया सृतः सूत्रकृद्विचित्रप्रयोगः पाणिनेः, ‘एङः पदान्तादति’ इति पूर्वरूपताविधायकसूत्रप्रणयनचातुरीशिक्षणाय । अन्यथोभयेऽपीत्यत्र पीत्यपि पदच्छेदो भावात् । एवं ‘दर्शयति चाथो अपि’ इत्यत्र पृथगपि प्रयोगः पाणिनेः ‘ओत्’ इति सूत्रप्रणयन-चातुरीशिक्षणाय । ‘सम्भृतिद्युव्याप्त्यपि चातः’ इत्यत्र सन्धिकरणं तु संज्ञापूर्वकविधेरनित्यतासूचनायेत्यादि तत्र तत्र द्रष्टव्यम् । ततश्च शब्दजातस्य सर्वस्य ‘यत्प्रमाणश्च निर्णयः’ इति स्मृतिसिद्धं सर्व-सूत्राणामदःसूत्रमूलकत्वं स्फुटीकृतं भवति । अत्र विशेषो जिज्ञासाधिकरणचन्द्रिकाटिप्पण्यां द्रष्टव्यः । अथवा अपि स्मर्यते । अपि सप्त अपि संराधन इति च तत्र तत्र सूत्रादौ भगवतः सूत्रकृतः स्वरूपतोऽर्थतश्चोत्तमस्य प्रणवांशस्याकारस्योच्चारणमसंनिहितशिष्य- शिक्षणायाचरितस्य मङ्गलस्य निबन्धनमवगमयति । तदुक्तं मङ्गलादीनि मङ्गलमध्यानि मङ्गलान्तानि शास्त्राण्यायुष्मत्पुरुषकाणि भवन्तीति । प्रतिसूत्रं ब्रह्मविद्यात्वेन श्रौतार्थवादाद्यमानस्योङ्कारस्य सत्त्वेऽपि तस्य सूत्रानवयवतयाऽकारस्य तत्र माङ्गलिकतया सूत्रावयवत्वेनादौ निवेशनमिति । अत एव महाभाष्ये भूवादयो धातव इत्यत्र यणादेशे भ्वादयः स्यादिति भूवादय इति निर्देशानुपपत्तिमाशङ्क्य भ्वादीनां वकारोऽयं मङ्गलार्थः प्रयुज्यत इति वार्तिकेण मङ्गलार्थकत्वमुक्तम् । एवमेव तत्र तत्र सूत्राक्षराणां सार्थक्यमित्यलं प्रासङ्गिकविचारेण ॥

------------------------------------------------------------------------

वामनाधिकरणमारभ्य सुषुप्त्यधिकरणपर्यन्तम्

**वामनाधिकरणमारभ्य सुषुप्त्यधिकरणपर्यन्तं ञ्–३–७–१३**

## **न्यायविवरणम्**

पुनः शब्दाः ‘ईशानो वज्रो ज्योतिराकाश इति । लिङ्गं स्वप्नादिदर्शनं कस्येति ॥ १३ ॥

### **न्यायविवरणपञ्चिका**

‘पुनः शब्दाः’ इत्युत्तराधिकरणेषु नामात्मकानां शब्दानां साधारणानां विचार्यत्वमित्युक्तम् । तद्विवृणोति ॥ पुनरिति ॥ न केवलं भूराद्यधिकरणेषु पुनरुत्तरेष्वपि शब्दा विचार्या इत्यर्थः । तत्र ‘शब्दादेव प्रमितः’ इत्यत्रेशानशब्दः (७) ‘कम्पनाद्’ इत्यत्र ‘वज्र’ इति शब्दः, (१०) ‘ज्योतिर्दर्शनाद्’ इत्यत्र ‘ज्योति’रिति शब्दः, (११) ‘आकाशोऽर्थान्तरत्वादिव्यपदेशाद्’ इत्यत्र ‘आकाश’ इति शब्दः (१२) इत्यर्थः । देवताधिकरणस्यापशूद्राधिकरणस्य च न समन्वय-विषयत्वमिति ज्ञापनाय न तद्विषयौ दर्शितौ । पूर्वोत्तरपक्षन्यायानुक्ति-रप्यत एव । वेदविद्याधिकारस्तु तत्र विषयो ज्ञातव्यः ॥ ८–९ ॥

‘लिङ्गशब्दौ’ इत्युत्तरयोरधिकरणयोर्विषयौ दर्शितौ । तत्र ‘सुषुप्त्युत्क्रान्त्योर्भेदेन’ इत्यत्र किं लिङ्गं विचार्यमित्यत आह ॥ लिङ्गमिति ॥ ‘कस्येति’ विचारप्रकारप्रदर्शनम् । ‘किं जीवस्योत विष्णोः’ इति विचार्यमिति शेषः ॥ १३ ॥

### **प्रबोधिनी**

शब्दादेव प्रमित इत्यत्रेति । मध्ये वामनमासीन-मित्यत्रोक्त ईशानो विष्णुरेव प्रमितः । न वायुः । वामनमासीनमिति वामनशब्दश्रवणादिति सूत्रार्थः ।

साधारण्येऽथ हेत्वादिशब्दादीनां क्रमादिह ।

बुभुत्सितानां सुज्ञप्त्यै वक्ष्ये टीकाकृदीरितम् ॥ १ ॥

अत्र प्रेरकत्वसाम्याद्भगवति वायौ चेशानशब्दोऽज्ञानां साधारणो बोध्यः ॥ कम्पनादित्यत्रेति ॥ वज्रमुद्यतमिति श्रुत्युक्तवज्रो भगवा-नेव । न तु वासवहेतिः । कुतः । एजतीति जगच्चेष्टकत्वरूपकम्पन-वाचनादिति सूत्रार्थः । अत्र लोकप्रसिद्धेर्मोक्षसाधनधीविषयत्वरूप-भगवल्लिङ्गाच्चेन्द्रायुधे हरौ च वज्रशब्दोऽज्ञानां साधारणो ज्ञेयः ।

ज्योतिर्दर्शनादित्यत्रेति । हृद्यन्तर्ज्योतिरिति श्रुत्युक्तं ज्योति-र्विष्णुरेव न तु जीवः । कुतः । दर्शनात् । ज्योतिःश्रुतेः । विष्णुमात्र-प्रतिपादिकाया ‘विष्णुरेव ज्योतिर्विष्णुरेवात्मा’ इत्यादिश्रुतेरिति सूत्रार्थः । अत्र ज्योतिरपरपर्यायज्ञानरूपत्वाद्धृदयाहितत्वाच्च जीवेशयो- र्ज्योतिःशब्दोऽज्ञानां साधारण इति ध्येयम् ।

आकाशोऽर्थान्तरत्वादिव्यपदेशादित्यत्रेति । आकाशो वै नामेति छन्दोगश्रुत्युक्त आकाशो विष्णुरेव । न तु प्रसिद्धाकाशः । कुतः । ते यदन्तरा तद्ब्रह्मेति विष्णुमात्रनिष्ठनामरूपराहित्याख्यलिङ्व्यपदेशादिति सूत्रार्थः । अत्र प्रयोगवशाद्गगने भगवति चाकाशशब्दोऽज्ञानां साधारण इत्यवगन्तव्यम् । मूले देवताद्यधिकरणविषयानुक्तिबीजं व्यञ्जयंत्स्वयं तद्विषयमाह । देवताधिकरणस्येत्यादिना ॥ यद्यप्यत्र शब्दादेव प्रमित इत्यत्रेशानशब्द इत्यनन्तरमेवादौ वक्तव्यं क्रमप्राप्त-त्वात् तथाऽपि शब्दशब्दव्याख्यानप्रकरणभङ्गभिया तदनन्तरमेवोक्त-मिति मन्तव्यम् ॥

सुषुप्त्युत्क्रान्त्योर्भेदेनेत्यत्रेति ॥ नोक्तरीत्या जीवेशयोरभेदो मन्तव्यः । प्राज्ञेनात्मना सम्परिष्वक्त इति सुप्तिप्रकरणे प्राज्ञेनात्म-नान्वारूढ इत्युत्क्रान्तिप्रकरणे च जीवेशयोर्भेदेनैव व्यपदेशादिति सूत्रार्थः । अत्रासङ्गत्वलिङ्गाल्लोकप्रसिद्धेश्च स्वप्नादिदर्शनं जीवेशयो-रज्ञानां साधारणं लिङ्गमिति बोद्धव्यम् । अत्रोक्तमभिनवचन्द्रिकायाम् । अत्र द्वे दर्शने । आकाशोऽर्थान्तरत्वादिव्यपदेशादित्यारभ्य द्विसूत्री एकमधिकरणमित्येकम् । सूत्रद्वयं पृथगधिकरणमित्यपरम् । द्वितीयमपि दर्शनं द्विविधम् । सूत्रद्वयस्य भिन्नार्थत्वेऽप्याद्येऽधिकरणे आकाश-शब्दसमन्वयः । द्वितीये त्वसङ्गत्वलिङ्गसमन्वय इत्युक्तम् । अपरं त्वाद्ये अधिकरणे आकाशशब्दसमन्वयः । द्वितीये स्वप्नादिद्रष्ट्रत्व-लिङ्गसमन्वय इति । तत्राद्यं सत्तर्कदीपावलीकृतो दर्शनम् । द्वितीय-स्याद्यं तु तत्वप्रदीपकृतो दर्शनम् । द्वितीयस्य द्वितीयं तु टीकाकृतो जयतीर्थमुनेर्मतमिति । तथा च तत्र कारिकाः ।

विष्णोरर्थान्तरत्वं तु सूत्रेणानेन सिध्यति ।

तदिदं पूर्वशेषं स्यादसङ्गत्वमपि स्फुटम् ॥ १ ॥

सिद्धत्यनेन सूत्रेण ततोऽधिकरणं पृथक् ।

स्वप्नादिदर्शनं चापि सिध्यत्येवामुना स्फुटम् ।

इत्याशयेन सर्वं च सूचयामास भाष्यकृत् ।

इत्येतदखिलं टीकाकारा जानंत एव हि ।

बोधयामासुरेकैकं शिष्यबुद्धिविशुद्धये ॥ इति ।

तदुपपादनं तयोरविरोधप्रकारश्च तत्रैव द्रष्टव्यः ॥

------------------------------------------------------------------------

ब्राह्मणाधिकरणम्

**ब्राह्मणाधिकरणं ञ्–३–१४**

## **न्यायविवरणम्**

शब्दो ब्राह्मण इति ॥ १४ ॥

### **न्यायविवरणपञ्चिका**

‘पत्यादिशब्देभ्यः’ इत्यत्र कश्शब्दो विचार्य इत्यत आह ॥ शब्द इति ॥ इतिशब्दोऽर्थाद्व्यवच्छिद्यस्वरूपे व्यवस्थापनाय ।

### **प्रबोधिनी**

पत्यादिशब्देभ्य इत्यत्रेति । एष नित्यो महिमा ब्राह्मणस्येति वाजसनेयकश्रुत्युक्तो ब्राह्मणो विष्णुरेव न विरिंचः । कुतः । सर्वस्याधिपतिः सर्वस्येशानः स वा एष नेति नेतीति सर्वाधिपतित्वसर्वप्रेरकत्वश्रुतदृष्टविलक्षणत्वप्रतिपादकशब्दसद्भावादिति सूत्रार्थः । अत्र नित्यमहिमत्वलिङ्गादजश्रुतेश्च ब्राह्मणशब्दो विष्णु-विरिंचयोरज्ञानां साधारण इति प्रतिपत्तव्यम् । व्यवस्थापनायेति ॥ अयं भावः । इतिशब्दो हि पदार्थवैपरीत्ये वर्तते । न वेति विभाषेति यथा शब्दप्रकरणे नवेतिशब्दयोर्विभाषासंज्ञायां वैपरीत्यवाचीतिशब्दः शब्दपरो व्यवस्थापयति तथेहाप्यर्थप्रकरणे श्रुत इतिशब्दो ब्राह्मण-रूपादर्थात्साधारण्यं व्यवच्छिद्य ब्राह्मणशब्दस्वरूपे साधारण्यं व्यवस्थापयति । यत्र यस्य विपरीतार्थस्यान्वय योग्यता तस्य तत्र ग्राह्यत्वादिति । व्यक्तमेतत् ‘‘तस्मादुपासनार्थं च स्वार्थे तात्पर्य-वद्भवेत्’’ इत्यनुव्याख्यानव्याख्यानसुधायाम् ॥ तावदिति ॥ पश्चा-त्सिद्धान्तन्यायविवरणाभिप्रायेण तावच्छब्दः ॥

एवं यथेच्छं समापितसन्न्यायविवृतिव्याख्यानो भगवांष्टीकाकारो जयतीर्थमुनिर्मङ्गलादीनि मङ्गलमध्यानि मङ्गलान्तानि शास्त्राण्यायुष्म-त्पुरुषकाणि भवन्तीत्यभियुक्तोक्तिमनुसृत्यान्तेऽपि प्रतीकग्रहणव्याजेन द्यावाभूम्याश्रयस्य विष्णोः सङ्कीर्तनरूपं मङ्गलमाचरन् शिष्यशिक्षाया अन्ते निबध्नाति । यस्मिन् द्यौरितीति ॥ उक्तं हि तत्वसङ्ख्यान-टीकायाम् । अन्यपरमपि तद्भक्त्याऽनुष्ठितं स्वभावात्संपादयत्येवाखिल-मङ्गलानीति । ननु सन्न्यायविवृतिव्याख्यां करिष्यामीत्यादौ प्रतिज्ञाता सन्न्यायविवृतिव्याख्या कुतो न प्रणीतेति चेत् । अत्र ब्रूमः । मोच्चैर्वोचः । परोऽपि श्रोष्यतीति सन्न्यायविवृतिव्याख्यामिति व्याख्यानमात्रस्य प्रतिज्ञानेन तस्य च कृतत्वेनानुभवविरोधात् । यथामतीत्यनेनासमस्तव्याख्याप्रतिज्ञावगतेः । राज्ञां मत इत्यादि प्रयोगात्क्वचिन्मतिशब्दस्येच्छार्थताया अप्यवश्याभ्युपेयतयाऽत्र मति-शब्दस्येच्छार्थत्वात्तमनतिक्रम्य सन्न्यायविवृतिव्याख्यां करिष्यामीति विवरणात् । ततश्च समस्तव्याख्यानेच्छाया अभावान्न सा प्रणीतेति । अत एवास्माभिरवतरणग्रन्थे यथेच्छमित्युक्तम् । प्रथमद्वितीयचरणयो-र्युक्तिमालाया अनुक्तेः कस्या एतद्विवरणमिति शिष्याणां मनःखेदो मा भूदिति प्रथमलक्षणस्य चरणद्वयं व्याख्याय तृतीयचरणे विषय-मालाविवरणेन च व्याख्यानक्रमं प्रदर्श्य शिष्यमतिपरीक्षणाय चोत्तर-ग्रन्थं न व्याचक्रुरिति प्रतीमः । भगवतष्टीकाकृतो मङ्गलानुष्ठानादिकं त्विह परमास्तिकत्वादनुमीयत इत्यशेषमतिमङ्गलम् ।

गुरुहृत्कन्दरावासमिन्दिरामन्दिरोरसम् ।

वन्दारुजनमन्दारं वन्दे श्रीनृहरिं मुदे ॥ १ ॥

नमोऽस्तु सूत्रांशमुनिप्रियाय निर्दोषसच्चित्सुखविग्रहाय ।

श्रीशाय वेदैकसुबोधिताय सिंहाननायार्यसुपूजिताय ॥ २ ॥

बालेन ग्रथिता भक्त्या न्यगलृन्नृहरेर्मुदे ।

सन्न्यायविवृतेष्टीका निगूढार्थप्रबोधिनी ॥ ३ ॥

सन्न्यायविवृतेष्टीका निगूढाशयवर्णनात् ।

जनितं पुण्यमखिलमवाप्नोतु गुरुर्मम ॥ ४ ॥

शास्त्राध्यायादिसंप्रोक्तश्चतुर्मूर्तिरथापि वा ।

पञ्चमूर्तिः श्रीनृसिंहः प्रीणातु पुरुषोत्तमः ॥ ५ ॥

॥ इति श्रीमदेर्यनन्ताचार्यपूज्यपादाराधकेन तत्तनूजेन बालनाम्ना विरचिता श्रीमत्कृष्णद्वैपायनकृतब्रह्मसूत्रानुव्याख्यानसन्न्यायविवरणटीका

निगूढार्थप्रबोधिनी सम्पूर्णा ॥ छ ॥

बालनाम्नाऽलेखि लक्ष्मीनृहरेः स्वकृतामुदे ।

सन्न्यायविवृतेष्टीका निगूढार्थप्रबोधिनी ॥

------------------------------------------------------------------------

द्युभ्वाद्यधिकरणम्–पूर्वपक्षन्यायनिरूपणम्

**द्युभ्वाद्यधिकरणम्–पूर्वपक्षन्यायनिरूपणम्**

## **न्यायविवरणम्**

‘यस्मिन्द्यौः पृथिवी चान्तरिक्षमोतं मन ओतं प्राणा ओताः’ इत्यत्रोक्तानां लिङ्गानामन्यत्र रुद्रादिविषयत्वे, शब्दबाहुल्यम् । प्राणानां ग्रन्थिरसि रुद्रो मा विशान्तकः । प्राणेश्वरः कृत्तिवासाः पिनाकी मनो वै रुद्र ओतं च प्रोतं च रुद्रो वाव लोकाधार इत्यादिकं शब्दबाहुल्यम् ॥ १ ॥

### **न्यायविवरणपञ्चिका**

इहाधिकरणेषु क्रमेण पूर्वपक्षन्यायाः सङ्ग्रहेणोक्ताः ।

बाहुल्यं लिङ्गशब्दानामनुक्तिश्च विरुद्धता ।

अदृष्टिरन्वयाभावो विपरीतश्रुतिभ्रमः ॥

लिङ्गावकाशराहित्यभ्रमस्तादृग्द्वयं तथा ।

बहुतादृक्त्वमुक्तस्य विरोधोऽर्थात्तथागतिः ॥

समस्तमेतदित्यत्र पूर्वपक्षेषु युक्तयः ॥ इति ।

तानि पदानि विवृण्वस्तावत् ‘बाहुल्यं लिङ्गशब्दानाम्’ इति प्रथमाधिकरणपूर्वपक्षन्यायं विवृणोति ॥ यस्मिन् द्यौरिति ॥ इति **श्रीमदानन्दतीर्थभगवत्पादाचार्यविरचितन्यायविवरणपञ्चिका जयतीर्थ-भिक्षुविरचिता समाप्ता ॥**

**श्रीरघूत्तमतीर्थविरचितः भावबोधः**

### भावबोध

ॐ श्रीरामकृष्णवेदव्यासात्मकश्रीहयग्रीवाय नमः ॥

गुणादिसद्रत्नयुतं क्षयादिदोषोज्झितं वेदनदीभिराप्यम् ।

कृपापयस्कं हरिदुग्धवार्धिं श्रये स्वपादप्लवमुक्तगम्यम् ॥ १ ॥

सुशास्त्रप्रभया स्वस्य परेषां च प्रकाशकम् ।

भजतामिष्टदं व्यासचिन्तामणिमहं भजे ॥ २ ॥

वेदभेदविविधोरुसुशाखं बोधपूर्वकगुणाढ्यफलेतम् ।

आदरेण भजतां फलदं श्रीमोदतीर्थसुरभूरुहमीडे ॥ ३ ॥

सुगुणनरहरिश्रीमाधवाक्षोभ्यरूपान्

हरिभजननियुक्ताञ्च्छुद्धधर्मार्थकामान् ।

सुजननियमनार्थं यः प्रसाध्यापरोक्षं

स भवतु मम भूत्यै पद्मनाभाख्ययोगी ॥ ४ ॥

तारकूर्मधृतसूत्रभूभृतावेष्टितेन पवनोक्तिभोगिना ।

(तारकूर्मधृतमध्वशुद्धगीर्भोगिवेष्टितसुसूत्रभूभृता)

यो विमथ्य निगमोदधेः सुधामाप तं जयमुनीन्द्रमाभजे ॥ ५ ॥

मध्वोक्तिद्युनदीजयार्यशुभवाक्सूर्यात्मजासङ्गमे

व्याख्यास्नानमहो विधाय नृहरेः प्राप्य प्रसादं परम् ।

प्रापुर्ये कृतकृत्यतां गतमला विद्याधिराजादयो

योगीशाः कृपयन्तु ते जयमुनेर्भावस्य बोधाय मे ॥ ६ ॥

वेदव्याससरोवरे समुदिते वेदोरुनालस्थिते

मध्वोक्तिश्रिय आलये विकसिते गोभिर्जयेनस्य तु ।

सद्वाक्यादिसुपत्रपूर्वकयुते गुर्वाशुगादर्शिते

सूत्राब्जे रघुनाथमुन्यलिवरं वन्दे सुपक्षान्वितम् ॥ ७ ॥

श्रीमध्वशास्त्रं समुदीर्य मेऽस्मिन् विश्वासहेतोः समदर्शयद्यः ।

प्रदानसूत्रप्रतिपाद्यमादौ वन्दे गुरुं तं रघुवर्यसंज्ञम् ॥ ८ ॥

तत्वप्रकाशिकागूढं विचार्य गुरुणोदितम् ।

सन्न्यायविवृतेर्भावमुद्धरिष्ये यथामति ॥ ९ ॥

आद्याध्यायगते सार्धपूर्वपादद्वयेऽस्ति हि ।

पञ्चिका जयतीर्थीया तस्मात्त्यक्तं मयाऽत्र तत् ॥ १० ॥

उभयत्र प्रसिद्धनामलिङ्गात्मकशब्दसमन्वयार्थमयं पादः प्रवृत्तः ।

एतत्पादीयाधिकरणानां सर्वेषामव्याख्यातत्वात् ‘व्याख्यां करोम्य-न्वपि’ इति प्रतिज्ञा वन्ध्या स्यादिति पूर्वोत्तरपक्षयुक्तिकथनेनैव सर्वाधिकरणानां व्याख्याततां मन्यमानेन भगवता आचार्येण तत्पादीयाधिकरणपूर्वपक्षन्याया अनुव्याख्यायां सङ्ग्रहेणोक्ताः । अत एव व्याख्यातसर्वाधिकरणेषु प्रथमाध्यायगताद्यद्वितीय, द्वितीयाध्याय-द्वितीयपादेष्वधिकरणसम्बन्धिपूर्वपक्षसिद्धान्तन्यायानां सङ्ग्रहेणानुक्तिः । ननु तर्हि तादृशयुक्तिपादे कथमाप्ततेत्यादिना तदुक्तिः । अभ्युच्चयात् । यद्वा समस्तसूत्राणामव्याख्यातत्वात्तत्र तदुक्तिः । तर्हि कथं तादृशे लिङ्गपादे तदनुक्तिः । तत्रापि,‘एतद्भावाभिधम्’ इत्यादिना विषयाणां कथितत्वात् । अत एवोक्तं सुधायाम्– ‘अत्र न सर्वसूत्राणि व्याख्यातानि । ततः प्रतिज्ञा व्याहन्येतेत्यतो विषयादिकथनेन व्याख्याततां मन्वान’ इति ।

बाहुल्यं लिङ्गशब्दनामनुक्तिश्च विरुद्धता ।

अदृष्टिरन्वयाभावो विपरीतश्रुतिभ्रमः ॥

लिङ्गावकाशराहित्यभ्रमस्तादृग्द्वयं तथा ।

बहुतादृक्त्वमुक्तस्य विरोधोऽर्थात्तथागतिः ॥

समस्तमेतदित्यत्र पूर्वपक्षेषु युक्तयः ॥

इति पूर्वपक्षन्याया उक्ताः ॥

ॐ द्युभ्वाद्यायतनं स्वशब्दात् ॐ ॥ ‘यस्मिन्द्यौः’ इति वाक्योक्तं द्युभ्वाद्यायतनत्वं विष्णोर्वा रुद्रादेर्वेति तत्तत्प्रापकश्रुत्या सन्देहे रुद्रादेरेवेति पूर्वपक्षः विष्णोरेवेति सिद्धान्तः । तत्र ‘बाहुल्यं लिङ्ग-शब्दानां’ इत्युक्तन्यायं तावत्पूर्वपक्षसम्बन्धित्वेन विवृणोति ॥ यस्मि-न्द्यौरित्यादिना ॥ इत्यत्र इत्यादिविषयवाक्ये । उक्तानां प्रतिपादितानां द्युपृथिव्याद्याश्रयत्वादिलिङ्गानां रुद्रादिविषयत्वे । यद्वा उक्तानां प्रयुक्तानां लिङ्गानां लिङ्गप्रतिपादकशब्दानां रुद्रादिविषयत्वे साध्ये अन्यत्र प्राणानामित्युदाहरिष्यमाणश्रुत्यन्तरे, ‘अन्तकः कृत्तिवासाः पिनाकी’ इत्युक्तलिङ्गम् । तथा रुद्रादिशब्दबाहुल्यं हेतुरित्यर्थः । अन्यत्रेत्युक्तं श्रुत्यन्तरमुदाहरति ॥ प्राणानामिति ॥ शब्दबाहुल्यमिति लिङ्गबाहुल्यस्याप्युपलक्षणम् । यद्यप्यत्र श्रुतेः प्रकृति–रुद्र–वायुरूप-पूर्वपक्षत्रये सत्वेऽपि जीवरूपपूर्वपक्षेऽभावात्, लिङ्गस्य तु पूर्वपक्ष-चतुष्टयेऽपि सद्भावात्, ‘प्राधान्येन बाहुल्यं लिङ्गशब्दानाम्’ इत्यत्र लिङ्गस्य प्रथमतो ग्रहणं कृतम् । तथापि लिङ्गापेक्षया श्रुतेः प्राबल्यात् श्रुतेः स्वशब्देनोपादानं कृतमिति ज्ञातव्यम् । अत्रादिशब्देन रुद्रा-दीत्यादिशब्दोक्तप्रकृत्यादेर्द्युभ्वाधारत्वप्रतिपादकस्य वाक्यस्य ग्रहणम् । अयमर्थः । ‘प्राणानां ग्रन्थिरसि’ इत्यादिवाक्योक्तं प्राणाधारत्वं तावद्रुद्रादिनिष्ठम् । रुद्राद्यसाधारणान्तकत्वादिलिङ्गशब्दसमभि-व्याहारात् । तथा च तत्समाख्यया ‘यस्मिन्द्यौः’ इत्यादिवाक्योक्तं द्युभ्वाधारत्वमपि रुद्रादिनिष्ठमेवेति ॥ १ ॥

------------------------------------------------------------------------

भूमाधिकरणम्

**भूमाधिकरणम्**

## **न्यायविवरणम्**

प्राणो वा आशाया भूयानित्युक्त्वा प्राणाद्भूयसोऽनुक्तिः ॥ २ ॥

### **भावबोध**

ॐ भूमा सम्प्रसादादध्युपदेशात् ॐ ॥ ‘प्राणो वा आशाया भूयान्’ इत्यत्रोक्तो भूमोपक्रमश्रुतिभ्यां किं मुख्यवायुरुत विष्णुरिति सन्देहे मुख्यवायुरिति पूर्वः पक्षः विष्णुरिति सिद्धान्तः । तत्रानुक्तिरित्युक्तन्यायं तावत्पूर्वपक्षसम्बन्धित्वेन विवृणोति ॥ प्राणो वा इत्यादिना ॥ ननु प्राणाद्भूयसोऽनुक्तिर्न प्राणस्य भूमत्वसाधिका । विद्यमानस्यापि प्राणादुत्तमस्य अनुक्तिसम्भवादित्यत उक्तं, प्राणो वा आशाया भूयानित्युक्त्वेति । ततश्च नामवागादितारतम्यमाशा-वसानमुक्त्वा ‘प्राणो वा आशाया भूयान्’ इति प्राणस्योत्तमत्वं चोक्त्वा तदुत्तमस्यान्यस्यानुक्तेराम्नातो भूमा मुख्यवायुरेवेति भावः ॥ २ ॥

**न्यायविवरणम्**

***अत्तेत्युक्त्वा**, न तदश्नाति किञ्चनेति विरुद्धता***

***॥ ३ ॥***

**भावबोध**

ॐ अक्षरमम्बरान्तधृतेः ॐ ॥ ‘तद्वा एतदक्षरं गार्गी’ इत्युक्तमक्षरमनाशित्वसाम्यात् किं चेतनप्रकृतिरुत विष्णुरिति सन्देहे चेतनप्रकृतिरेवेति पूर्वः पक्षः । विष्णुरेवेति सिद्धान्तः । तत्र विरुद्धतेत्युक्तन्यायं पूर्वपक्षसम्बन्धित्वेन तावद्विवृणोति ॥ अत्ते-त्युक्त्वेति ॥ एतदक्षरस्य विष्णुत्वेऽस्यैवाक्षरस्य ‘न तदश्नाति किञ्चन’ इति उक्तानशनस्य ‘विष्णोरत्ता चराचरग्रहणाद्’ इत्युक्तेन सर्वात्तृत्वेन विरुद्धता स्यादित्यर्थः । एतद्विरुद्धतासमुचितस्यैवाक्षरशब्दप्रसिध्द्यादेः पूर्वपक्षसाधकत्वम् । केवलस्य तस्य विष्णावपि सम्भवात् । अतो विरुद्धतायाः पूर्वपक्षन्यायत्वमिति भावः ॥ ३ ॥

**न्यायविवरणम्**

***‘बहु स्यां प्रजायेय’ इत्यन्यस्यान्यभावादृष्टिः***

***॥ ४ ॥***

**भावबोध**

ॐ ईक्षतिकर्मव्यपदेशात्सः ॐ ॥ ‘सदेव सोम्येदमग्र आसीत्’ इत्यादि सृष्टिस्थानगतसच्छब्दवाच्यं कारणत्वसाम्या-त्प्रधानमुत विष्णुरिति सन्देहे प्रधानमेवेति पूर्वः पक्षः । विष्णुरिति सिद्धान्तः । तत्रादृष्टिरित्युक्तन्यायं पूर्वपक्षसम्बन्धित्वेन विवृणोति ॥ बहु स्यामिति ॥ इति श्रुत्युक्तस्यान्यभावस्य, प्रपञ्चत्वेन भवनस्य, अन्यस्य ततोऽत्यन्तभिन्नत्वेन प्रमितस्य विष्णोरदृष्टिर् दृष्ट्यभावः । दर्शनायोग्यत्वमेवेति यावत् । कुत इत्यतो यत इत्यध्याहारेण हेतुप्रति-पादकतयाऽप्यन्यस्यान्यभावादृष्टिरित्येतदेव योज्यम् । यद्वाऽन्यस्य विकारिकारणादन्यस्य विष्णोः ‘बहु स्यां प्रजायेय’ इति श्रुत्युक्त-स्यान्यभावस्यान्यत्वेन परिणामस्यादृष्टिरित्यर्थः । अत एव विष्णुत्व-पक्षासम्भवात्प्रधाने चोक्तदोषाभावात्प्रधानमेव सच्छब्दवाच्यमित्यर्थः

॥ ४ ॥

------------------------------------------------------------------------

दहराधिकरणम्

**दहराधिकरणं ञ्–३–५**

## **न्यायविवरणम्**

‘दहरोऽस्मिन्नन्तर आकाशस्तस्मिन्यदन्तस्तद-न्वेष्टव्यम्’ इत्यनेन ‘यावान् वा अयमाकाशस्तावानेषोऽन्तर्हृदय आकाशः’ इत्यस्यान्वयाभावः ॥ ५ ॥

### **भावबोध**

ॐ दहर उत्तरेभ्यः ॐ ॥ ‘अथ यदिदमस्मिन् ब्रह्मपुरे दहरं पुण्डरीकम्’ इत्यादिवाक्योक्तं हृत्प्रद्मस्थत्वं किमाकाशस्योत विष्णोरिति तत्प्रापकश्रुत्या सन्देहे आकाशस्यैवेति पूर्वः पक्षः । विष्णोरेवेति सिद्धान्तः । तत्रान्वयाभाव इत्युक्तन्यायं पूर्वपक्षसम्बन्धि-त्वेन विवृणोति ॥ दहर इति ॥ अयमर्थः । ‘तस्मिन्यदन्तस्तत्’ इत्यन्वेष्टव्यत्वादिनोक्तस्य दहराकाशस्थस्य विष्णुत्वेऽङ्गीक्रियमाणे ‘तस्मिन्यदन्तः’ इत्यनेनैतत्समानविषयकेण ‘किं तदत्र विद्यते’ इति वाक्येन ‘ब्रह्म विद्यते’ इति परिहारवाक्यं विना ‘यावान्वा अयम्’ इति वाक्यस्यान्वयाभाव इति । अत्र ‘किं तदत्र विद्यते’ इति प्रश्नवाक्येनेति वक्तव्ये ‘तस्मिन्यदन्तः’ इति तत्समानार्थवाक्योपादानं हृदयाकाश-स्थत्वमन्वेष्टव्ये प्रदर्शयितुम् । ‘तस्मिन्यदन्तः’ इत्यनेन ‘यावान्वा अयम्’ इत्यस्यान्वयाभाव इत्येव वक्तव्ये ‘दहरोऽस्मिन्नन्तर आकाशे’ इति ‘अयमाकाशस्तावानेषोऽन्तर्हृदय आकाशः’ इति चाधिकांशो-दाहरणं तु पूर्वपक्षेऽन्वयाभावलक्षणदोषाभावप्रदर्शनार्थम् । तथा हि । ‘दहरोऽस्मिन्नन्तर आकाश’ इत्युक्ताकाशस्य सर्वाधारतया हृत्पद्य-स्थत्वाङ्गीकारेऽस्त्यन्वयः । हृदयाकाशस्थमुपास्यमित्युक्ते ‘किं तत्र विद्यते’ इति प्रश्ने ‘यावान्वा अयमाकाशः’ इति प्रागुक्ताकाशमेव विशिष्य ‘उभे अस्मिन्’ इत्यादिपरिहारसंश्लेषात् । तथा च विष्णुपक्षेऽन्वयासम्भवाद् आकाशपक्षे तत्सम्भवादाकाश एव हृत्पद्मस्थ इति भावः ॥ ५ ॥

------------------------------------------------------------------------

अनुकृत्यधिकरणम्

**अनुकृत्यधिकरणं ञ्–३–६**

## **न्यायविवरणम्**

‘तदेतदिति मन्यन्ते’ ‘कथं नु तद्विजानीयाम्’ इति ‘तेषां सुखं शाश्वतम्’ इत्युक्तज्ञानिसुखग्रहणमिति विपरीत- श्रुतिभ्रमः ॥ ६ ॥

### **भावबोध**

ॐ अनुकृतेस्तस्य च ॐ ॥ ‘कथं नु तद्विजानीयाम्’ इति श्रुत्युक्तमानुकूल्येन गृह्यमाणत्वं सुखशब्दसाम्यात् किं ज्ञानि-सुखस्योत विष्णोरिति सन्देहे ज्ञानिसुखस्यैवेति पूर्वः पक्षः । विष्णो-रेवेति सिद्धान्तः । तत्र ‘विपरीतश्रुतिभ्रमः’ इत्युक्तन्यायं पूर्वपक्ष-सम्बन्धित्वेन विवृणोति ॥ तदिति ॥ ‘तदेतदिति मन्यन्तेऽनिर्देश्यपरमं सुखम्’ इत्यत्र तदेतच्छब्दाभ्यां ‘कथं नु तद्विजानीयाम्’ इत्यत्र तच्छब्देन च

एको वशी सर्वभूतान्तरात्मा एकं रूपं बहुधा यः करोति ।

तमात्मस्थं येऽनु पश्यन्ति धीरास्तेषां सुखं शाश्वतं नेतरेषाम् ॥

इत्युक्तज्ञानिसुखस्यैव ग्रहणं परामर्शः । न तु ‘एको वशी’ इत्यादि प्रकृतात्मपरामर्शः । ज्ञानिसुखस्य नपुंसकलिङ्गसुखशब्देन प्रकृतस्य ‘तदेतत्’ इत्यनेन सुखशब्दसमानाधिकृतेन ‘तदेतत्’ इति वाक्य-समानविषयक कथं नु तद्विजानीयामिति वाक्यगततच्छब्देन च परामर्श उपपद्यते । न त्वतथाविधस्य परमात्मन इति विपरीतश्रुतिभ्रम इत्यर्थः । एवं च नित्यो नित्यानामित्यादिविष्णुप्रस्तावकवाक्यगतपुल्लिङ्गनित्य इत्यादि श्रुत्यपेक्षया । ‘तदेतदिति मन्यन्तेऽनिर्देश्यम्’ इत्यादिवाक्यगत ‘तदेतत्सुखम्’ इत्यादिश्रुतेर्नपुंसकलिङ्गत्वादिना वैपरीत्यात्तद्वाक्यगत-तच्छब्दादिना न विष्णुपरामर्शः । किं तु ‘तेषां सुखं शाश्वतम्’ इति ज्ञानिसुखप्रस्तावकसुखश्रुतेर्वैपरीत्याभावात्तद्वाक्योक्तज्ञानिसुखस्यैव परामर्श इति विपरीतश्रुतिरेव पूर्वपक्षयुक्तिः । पूर्वपक्ष्यभिप्रायस्य भ्रमत्वादुभयत्र भ्रमपदप्रयोगः । (अयं च न्यायः, स्वपक्षसाधकहेतोः परपक्षप्रतिक्षेपेऽपि व्यापारात्, अप्राप्तस्य च प्रतिक्षेपाऽयोगात्, प्राप्तेश्च पुल्लिङ्गापेक्षया विपरीतनपुंसकसुखश्रुतिमूलत्वमिति सूचनेन सूचितः । अत एवोक्तं भाष्ये– ‘न च ज्ञानिसुखमनुभाति सर्वम् । न च तद्भासा’ इति) ॥ ६ ॥

------------------------------------------------------------------------

वामनाधिकरणम्

**वामनाधिकरणं ञ्–३–७**

## **न्यायविवरणम्**

‘ऊर्ध्वं प्राणमुन्नयति’ इत्यादिलिङ्गानां प्राणा-दन्यत्रावकाशराहित्यमिति भ्रमः । ‘एवमेवैष प्राण इतरा-न्प्राणान्पृथक्पृथगेव सन्निधत्ते’ इत्यादिवाक्याद्भ्रमः ॥ ७ ॥

### **भावबोध**

ॐ शब्दादेव प्रमितः ॐ ॥ ‘ईशानो भूतभव्यस्य’ इति श्रुत्युक्त ईशानः किं मुख्यवायुरुत विष्णुरिति प्रेरकत्वसाम्येन सन्देहे मुख्यवायुरेवेति पूर्वपक्षः । विष्णुरेवेति सिद्धान्तः । तत्र ‘लिङ्गावकाशराहित्यभ्रमः’ इत्युक्तन्यायं पूर्वपक्षसम्बन्धित्वेन विवृणोति ॥ ऊर्ध्वमिति ॥ ‘ईशानो भूतभव्यस्य’ इति विषयवाक्य-शेषरूपोर्ध्वं प्राणमुन्नयतीत्यादिवाक्योक्तानां प्राणव्यवस्थापकत्व-मध्यमत्वसर्वदेवोपास्यत्वानां मुख्यप्राणादन्यत्र विष्णाववकाशराहित्य-मिति भ्रम इत्यर्थः ॥ अस्मिन् भ्रमे किं कारणमित्यत आह ॥ एवमिति ॥ आदिपदेन ‘योऽयं मध्यमः प्राणः,’ ‘कुविदङ्ग’ इति वाक्यद्वयस्य ग्रहणम् । ततश्च मुख्यप्राणादन्यत्रावकाशरहित-प्राणव्यवस्थापकत्वादिलिङ्गसमुदायादीशानो मुख्यवायुरेवेति । अत्रापि लिङ्गावकाशराहित्यमेव युक्तिः । भ्रमपदप्रयोगः पूर्ववदेव । (अयं च न्यायः शब्दादेवेत्येवकारेण स्वभावतः प्रबलश्रुत्यपेक्षया लिङ्गानां दुर्बलत्वोक्त्या सूचितो भवति) ॥ ७ ॥

------------------------------------------------------------------------

कम्पनाधिकरणम्

**कम्पनाधिकरणं ञ्–३–१०**

## **न्यायविवरणम्**

वज्रशब्द उद्यतत्वलिङ्गं च तादृग्द्वयम् ॥ १० ॥

### **भावबोध**

ॐ कम्पनात् ॐ ॥ ‘महद्भयं वज्रम्’ इति श्रुत्युक्तं वज्रं किमिन्द्रायुधमुत विष्णुरिति प्रसिद्धिलिङ्गाभ्यां सन्देहे इन्द्रायुध-मेवेति पूर्वः पक्षः विष्णुरेवेति सिद्धान्तः । तत्र तादृग्द्वयमित्युक्तन्यायं पूर्वपक्षसम्बन्धित्वेन विवृणोति ॥ वज्रशब्द इति ॥ लिङ्गं चेत्यतः परमिति शब्दोऽध्याहार्यः । वज्रशब्दोद्यतत्वलिङ्गयोस्तादृक्त्वं नाम इन्द्रायुधादन्यत्र परमात्मन्यवकाशराहित्यमिति ज्ञातव्यम् । अत्र श्रुतिलिङ्गयोर्वैजात्याद् द्वयमित्युक्तम् । ततश्चेन्द्रायुधादन्यत्रावकाश-रहितश्रुतिलिङ्गाभ्यां वज्रशब्दवाच्यमिन्द्रायुधमेवेति भावः । (अयं च न्यायो निरवकाशसर्वजगच्चेष्टकत्वलिङ्गोक्तया वज्रशब्दस्योद्यतत्व-लिङ्गस्य च सावकाशत्वोक्त्या सूचितो भवति) ॥ १० ॥

------------------------------------------------------------------------

ज्योतिरधिकरणम्

**ज्योतिरधिकरणं ञ्–३–११**

## **न्यायविवरणम्**

आदित्यादिज्योतिष्ट्वमुभयलोकसञ्चरणं ‘आदित्येनैवायं ज्योतिषाऽस्ते’ इत्यवधारणमित्यादीनां परमात्मन्यवकाशाभावो बहुतादृक्त्वम् ॥ ११ ॥

### **भावबोध**

ॐ ज्योतिर्दर्शनात् ॐ ॥ ‘योऽयं विज्ञानमयः प्राणेषु हृद्यन्तर्ज्योतिः’ इति वाक्योक्तं ज्योतिः किं जीव उत विष्णुरिति ज्ञानरूपत्वसाम्येन सन्देहे जीव एवेति पूर्वः पक्षः । विष्णुरेवेति सिद्धान्तः । तत्र ‘बहुतादृक्त्वम्’ इत्युक्तन्यायं पूर्वपक्षसम्बन्धित्वेन विवृणोति ॥ आदित्यादिज्योतिष्ट्वमित्यादिना ॥ जीव एवेदं ज्योतिः । तस्यादित्यादिज्योतिष्ट्वोक्तेः । ननु ‘किं ज्योतिरयं पुरुषः’ इत्यादित्यज्योतिः, ‘सम्राडिति होवाच’ इत्यादिनोक्तमादित्यज्योतिष्ट्वं’ ‘प्राणेषु हृद्यन्तर्ज्योतिः’ इत्युक्तज्योतिषः कथमिति चेन्न । यस्य पुरुषस्यादित्यादिज्योतिष्ट्वमुक्तं तस्यैव ‘आत्मैवास्य ज्योतिर्भवति’ इति श्रुत्या(सुप्त्यादावा)त्मज्योतिष्ट्वोक्तौ कतम आत्मेति तदात्म(त्व)प्रश्ने ज्योतिष उक्तत्वादिति भावः ।

आदित्याऽऽदिज्योतिष्ट्वं तु ‘न तत्र सूर्यो भाति’ इत्यादेः परमात्मन्यनवकाशम् । ‘स समानः सन्नुभौ लोकावनुसञ्चरति’ इत्यनेन लोकसञ्चरणं च ज्योतिष उच्यते । तच्च जीव(स्यैव)स्य कर्मवशा-द्युक्तम् । ईश्वरे कर्माभावादनवकाशम् । (ननु) यस्यादित्यादि-ज्योतिष्ट्वमुक्तं स जीव एवास्तु । तस्य च ‘आत्मैवास्य ज्योतिः’ इत्यत्र परमात्मज्योतिष्ट्वमुच्यते । तदात्मप्रश्ने च ‘योऽयं विज्ञानमयः’ इत्यादिना ज्योतिष आम्नानात्परमात्मैवेदं ज्योतिरित्यत उक्तम् ॥ आदित्येनैवायं ज्योतिषाऽस्त इत्यवधारणमिति । ‘आत्मैवाऽस्य ज्योतिः’ इत्यत्र न जीवस्य परमात्मज्योतिष्ट्वमुच्यते । जीवस्य परमात्मज्योतिष्ट्वस्यैवायोगात् । तथात्वे परमात्मनोऽस्तमयादिशून्यस्य जाग्रत्यपि ज्योतिष्ट्वप्राप्त्या ‘तदादित्येनैवायं ज्योतिषाऽस्ते चन्द्रमसैवायं ज्योतिषाऽऽस्ते’ इत्यवधारणानुपपत्तिः । ‘आत्मैवास्य ज्योतिरित्यु-क्तार्थस्य ‘अत्रायं पुरुषः स्वयं ज्योतिः’ इति प्रत्यभिज्ञाविरोधश्च सङ्ग्राह्य इति भावः । यद्वाऽऽदिपदेन ‘इमं लोकमतिक्रामति मृत्यो रूपाणि स वाऽयं पुरुषो जायमानः शरीरमभिसम्पद्यमानः पाप्मभिः संसृज्यते । उत्क्रामन् म्रियमाणः पाप्मनो विजहाति उभयान् पाप्मन आनन्दाश्च पश्यति स यत्तत्र प्रस्वपिति स्वप्नान्तमुच्चावचमीयमान उभयानि पश्यन्’ इत्यादिजीवलिङ्गानां परमात्मन्यवकाशरहितानां ग्रहणम् । तेन बहुतादृक्त्व(मुक्त)मुपपन्नम् । इत्यादीनामित्यनेन बहुतादृक्त्वमित्यत्र बहूनां तादृक्त्वमिति विग्रहः प्रदर्शितो भवति । ततश्च जीवादन्यत्रावकाशरहितबहुलिङ्गेभ्यो जीव एवेदं ज्योतिरिति भावः । (अयं च न्यायो ‘विष्णोरेव’ इति साधारणतया निरवकाश-त्वेन श्रुतित्वेन जात्या च प्रबलविष्णुशब्दोपेतात् श्रुतिप्रदर्शनपदो-पादानादतो दुर्बलस्य हेतोः पूर्वपक्षे सूचनात्तस्य च प्राबल्याभिमानं विना साधकोक्त्ययोगात्सूचितः) ॥ ११ ॥

**न्यायविवरणम्**

***वै नामेति प्रसिद्धिद्योतकनिपातद्वयं**, रूढि-त्यागेनोक्तयौगिकार्थस्वीकारे विरोधः ॥ १२ ॥***

**भावबोध**

ॐ आकाशोऽर्थाऽन्तरत्वादिव्यपदेशात् ॐ ॥ ‘आकाशो वै नाम नामरूपयोर्निर्वहिता’ इति वाक्योक्त आकाशः किं भूताकाश उत विष्णुर् इति प्रयोगात्सन्देहे भूताकाश एवेति पूर्वः पक्षः । विष्णुरेवेति सिद्धान्तः । तत्रोक्तस्य विरोध इत्युक्तन्यायं पूर्वपक्षसम्बधित्वेन विवृणोति ॥ वै नामेति ॥ वै नामेति निपात-द्वयमाकाशशब्दार्थस्य प्रसिद्धिद्योतकम् । आकाशशब्दस्य भूताकाशे रूढित्यागेन ‘आकाशस्तल्लिङ्गाद्’ इत्यत्रोक्त विष्णुरूपयौगिकार्थ-स्वीकारे विरोधि स्यादित्यर्थः । प्रसिद्धिद्योतकेति हेत्वर्थगर्भं विशेषणम् । न हि विष्णोस्तन्निर्वहितृत्वं वा प्रसिद्धमिति भावः । अनेन उक्तस्य विरोध इत्यनुव्याख्याने निपातद्वयेनेति शेष इत्युक्तं भवति । (यद्वा उक्तस्य श्रुतौ प्रयुक्तस्याप्रसिद्धस्य विष्णुपक्षे विरोध इति यथाश्रुतमिति) ततश्चाकाशपदार्थत्वेनाप्रसिद्धस्य प्रागुक्तविष्णोः स्वीकारे प्रसिद्धिद्योतकनिपातद्वयविरोधाद् भूताकाशे तदानुकूल्याद् भूताकाशमेवाकाशपदवाच्यमिति भावः । (अयं च न्यायः ‘अर्थान्तरत्वादिव्यपदेशाद्’ इत्यनेन प्रसिद्धाकाशविलक्षणप्रतिपादकेन विलक्षणाकाशाङ्गीकारे प्रसिद्धिद्योतकनिपातद्वयविरोध इति सूचितो भवति) ॥ १२ ॥

**न्यायविवरणम्**

***जीवेश्वराभेदे ईश्वरोक्तावप्यर्थाज्जीव एवोच्यत इत्यार्थात्तथागतिः ॥ १३ ॥***

**भावबोध**

ॐ सुषुप्त्युत्क्रान्त्योर्भेदेन ॐ ॥ ‘स यत्तत्र किञ्चि-त्पश्यत्यनन्वागतस्तेन भवति’ इति श्रुत्युक्तं स्वप्नादिद्रष्टृत्वं (किं) जीवस्योत विष्णोरिति लोकप्रसिध्द्यसङ्गत्वलिङ्गाभ्यां सन्देहे जीवस्यै-वेति पूर्वः पक्षः । विष्णोरेवेति सिद्धान्तः । तत्र ‘अर्थात्तथागतिः’ इत्युक्तन्यायं पूर्वपक्षसम्बन्धित्वेन तावद् विवृणोति ॥ जीवेश्वराभेद इति ॥ निमित्तसप्तमीयम् । ईश्वरोक्तावपि असङ्गत्वलिङ्गबलेन ‘स यत्तत्र किञ्चित्पश्यति’ इत्युक्तस्वप्नादिद्रष्टृत्वेन सिद्धान्तिना ईश्वरोक्ता-वित्यर्थः । अपिशब्दोऽस्वरससूचनार्थः । ततश्चायमर्थः– असङ्गत्व-लिङ्गबलात् श्रुत्युक्तं स्वप्नादिद्रष्टृत्वमीश्वरस्येति न वाच्यम् । यतो जीवेश्वरयोरभेदेन चैतन्यरूपार्थविवक्षयाऽसङ्गत्वेन ‘असङ्गो ह्ययम्’ इति श्रुतौ जीव एवोच्यते । ततश्च लोकप्रसिध्द्या ‘स यत्तत्र किञ्चि-त्पश्यति’ इत्यत्रापि स्वप्नादिद्रष्टृत्वेन जीव एवोच्यत इति । ननु तथापि जीव एवेत्यवधारणानुपपत्तिः । यथा स्वप्नादिदर्शनस्य जीवे मुख्य-त्वेनासङ्गत्वमभेदाभिप्रायेण नीयते । तथाऽसङ्गत्वस्येश्वरे मुख्यत्वेन स्वप्नादिदर्शनस्याभेदाभिप्रायेण नेतुं शक्यत्वादिति चेन्न । चैतन्यै-क्याभिप्रायेण तद्गतासङ्गत्वस्य जीवेऽमुख्यवृत्तिवदीश्वरे स्वप्नादिद्रष्टृत्वस्य विशिष्टनिष्ठस्यामुख्यतोऽपि वक्तुमयोगादिति । इतिशब्दः प्रकारार्थः । एवं प्रकारार्थात्तथागतिरित्यर्थः । यद्वा जीवेश्वराभेद एव कुतः सिद्ध इत्यत आह ॥ इत्यर्थादिति ॥ इत्यर्थाद् असङ्गत्वस्वप्नादिद्रष्टृत्वरूप-विशेषणद्वयसामानाधिकरण्यान्यथानुपपत्त्या, तथा जीवेश्वरयोरभिन्न-त्वेन गतिरवगतिरित्यर्थः । एवं चासङ्गत्वस्वप्नादिद्रष्टृत्वलिङ्गान्यथानु-पपत्त्याऽभेदस्य सिद्धेर्जीव एवायं स्वप्नादिद्रष्टेत्यर्थः । (अयं च न्यायो ‘भेदेने’त्यनेन स्वप्नादिदर्शिनोऽसङ्गत्वान्यथानुपपत्त्या तद्विरुद्धाभेद-प्राप्तिरिति सूचितो भवति ।) ॥ १३ ॥

------------------------------------------------------------------------

ब्राह्मणाधिकरणम्

**ब्राह्मणाधिकरणं ञ्–३–१४**

## **न्यायविवरणम्**

ब्राह्मणशब्दस्य पापालेपलिङ्गस्य च चतुर्मुखेन सह परमात्मनोऽभेदं विनाऽवकाशराहित्यादर्थादभेदप्राप्तिरिति समस्तमेतत् ॥ १४ ॥

### **भावबोध**

ॐ पत्यादिशब्देभ्यः ॐ ॥ ‘एष नित्यो महिमा ब्राह्मणस्य’ इति श्रुत्युक्तब्राह्मणः किं विरिञ्च उत विष्णुरिति अज-श्रुतिनित्यमहिमत्वलिङ्गाभ्यां सन्देहे विरिञ्च एवेति पूर्वः पक्षः । विष्णुरेवेति सिद्धान्तः । तत्रैतदव्यवहितपूर्वाधिकरणसम्बन्ध्यर्था-त्तथागतिरित्युक्तन्याय एव ‘समस्तमेतत्’ इत्यत्रैतच्छब्देन परामृश्यत इत्यभिप्रेत्य तं न्यायं पूर्वपक्षसम्बन्धित्वेन विवृणोति ॥ ब्राह्मण-शब्दस्येति ॥ ब्राह्मणशब्दस्य ‘स न साधुना कर्मणा भूयान्नो एवा-साधुना कर्मणा कनीयान्’ इति पापाद्यलेपलिङ्गस्य चैकनिष्ठतया प्रतीतस्य विष्णुविरिञ्चान्यतरग्रहणेऽयोगाच् चतुर्मुखस्य परमात्मनाऽभेदं विना शब्दलिङ्गयोरवकाशराहित्यादर्थात्तदन्यथानुपपत्त्याऽभेदप्राप्ति-रित्येवं प्रकारेण समस्तमेतदित्यर्थः । पूर्वाधिकरणवदिहापि श्रौतोभय-सामानाधिकरण्यस्याक्षेपकत्वं, विरिञ्चरूपजीवेश्वराभेदस्याक्षेप्यत्वं, विरिञ्च एवेति निर्बन्धे कारणसद्भावश्चेत्येतत्सर्वं सममित्यभिप्रेत्य समस्तमित्युक्तम् । यद्वा इतिशब्द आद्यर्थे प्रकारार्थे च । इत्यनेन प्रकारेण इत्यादि समस्तमेतत् । ‘उक्तस्य विरोधः’ इत्यादिकं ‘बाहुल्यं लिङ्गशब्दानाम्’ इत्यन्तं न्यायदशकं ग्राह्यम् । तथा हि । ऐक्याभावे उक्तस्य ‘ब्राह्यणस्य’ इत्यस्य नित्यमहिमत्वादिलिङ्गस्य च विरोधः । ब्राह्मणाजादिशब्दा नित्यमहिमत्वपापाद्यलेपलिङ्गानि चेति बहु-तादृक्त्वम् । ब्राह्मणाजादिशब्दः पापाद्यलेपलिङ्गं चेति तादृग्द्वयम् । पापाद्यलेपलिङ्गस्य चतुर्मुखस्य परमात्मनाऽभेदं विनाऽवकाशराहित्य-भ्रमः । वर्णशून्यत्वेन ब्राह्मणशब्दस्य रूढ्या विष्णोर्विष्णुजातत्वा-सम्भवेनाजशब्दस्य विष्णुजातत्वयोगेन विष्णावनवकाश इति विपरीत-श्रुतिभ्रमः । ऐक्यं विना विष्णुविरिञ्चप्रतिपादकवाक्यस्यैकार्थपरत्व-रूपान्वयाभावः । पापाद्यसङ्गत्वनित्यमहिमत्वादिलिङ्गस्य विष्णु-व्यतिरिक्तचेतनेषु, ब्राह्मणाजादिशब्दानां विरिञ्चव्यतिरिक्तेष्वदृष्टिः । ऐक्यं विना विष्णुविरिञ्चप्रापकलिङ्गशब्दानां विरुद्धता । विष्णु-विरिञ्चयोर्विशिष्य भेदस्यानुक्तिः । विष्णुविरिञ्चयोरैक्ये पापाद्य-सङ्गत्वनित्यमहिमत्वादिविष्णुलिङ्गानां ब्राह्मणाजादिविरिञ्चशब्दानां च बाहुल्यमिति । (एते च न्यायाः शब्दबाहुल्यप्रदर्शकेन सूत्रेण लिङ्ग-बाहुल्यादर्थात्तथागतिरित्यन्तानां सर्वेषां न्यायानामुपलक्षणत्वेन सूचना-त्सिद्धान्ते विरिञ्चस्य कर्मफलाभावायुक्तेः, ‘न कर्मणा वर्धते’ इति कर्मफलरहितेन विष्णुनाऽर्थाद्भेदस्य प्राप्तिरिति स्थिते, ब्राह्मणशब्द-पापाद्यलेपलिङ्गान्यथानुपत्त्या तद्विरुद्धाऽभेदप्राप्तिरिति, अर्थात्सूचितो भवति ।) ॥ १४ ॥

**इति पूर्वपक्षन्यायाः ॥**

------------------------------------------------------------------------

सिद्धान्तन्यायाः

**सिद्धान्तन्यायाः**

## **न्यायविवरणम्**

तेषामेव लिङ्गशब्दानां ‘प्राणानां ग्रन्थिरसि’ इत्यादीनां विष्णौ मुख्यवृत्तिरिति बलवत्त्वम् । तस्य हि रुग्द्रावणादिकर्तृत्वं मुख्यम् ॥ १ ॥

### **भावबोध**

ता एव बलवत्यस्तु गत्यन्तरविवर्जिताः ।

सिद्धान्तयुक्तयो ज्ञेया दृश्यन्ते ताश्च सर्वशः ॥

इत्यनुव्याख्याने ‘बाहुल्यं लिङ्गशब्दानाम्’ इत्याद्युक्ता एव सिद्धान्तन्यायत्वेनोक्ताः । तत्र ‘बाहुल्यं लिङ्गशब्दानाम्’ इत्युक्तमेव न्यायं द्युभ्वाद्यधिकरणसिद्धान्तसम्बन्धित्वेनापि विवृणोति ॥ तेषा-मेवेति ॥ एवकारेणात्मशब्दमुक्तोपसृप्यत्वादीनां बलवत्त्वे (बाहुल्ये) कैमुत्यमभिप्रैति । तच्छब्दपरामृष्टमेव दर्शयति ॥ प्राणानामिति ॥ मुख्यवृत्तिमुपपादयति ॥ तस्येति ॥ शब्दमुख्यवृत्तौ प्रवृत्तिनिमित्ताति-शयः कारणमिति भावः । ततश्च बलवद्युक्तिलिङ्गबाहुल्याद् विष्णुरेव द्युभ्वाद्यायतनमित्यर्थः । (अयं च न्यायः ‘एतच्छब्दाद्’ इत्यनेनैव सूचितो भवति । रुद्रादिशब्दस्यान्तकत्वादिलिङ्गस्य च विष्णौ मुख्यतोक्त्या विष्णुसाधकत्वसूचनात्) ॥ १ ॥

------------------------------------------------------------------------

भूमाधिकरणम्

**भूमाधिकरणम्**

## **न्यायविवरणम्**

प्राणस्य विष्णोः सकाशाद्भूयस्त्वाऽनुक्तिः, चशब्देन ‘एष तु वा अतिवदति यः सत्येनातिवदति’ इति प्राणाद्विष्णोर्भूयस्त्वोक्तिश्च ॥ २ ॥

### **भावबोध**

‘अनुक्तिश्च’ इत्युक्तन्यायं भूमाधिकरणसिद्धान्त-सम्बन्धित्वेनापि विवृणोति ॥ प्राणस्येति ॥ अत्र भूमा विष्णुः पूर्णसुखाभिधानात् सर्वेषामुपर्युपदेशाच्च । ननु सर्वोत्तमत्वोपदेशेऽपि न विष्णुत्त्वनिश्चयः । विष्णुवत्स्वेतरसर्वोत्तमत्वस्य वायावपि सम्भवा-दित्यत उक्तम् ॥ प्राणस्येति ॥ यदि प्राणस्य स्वेतरविष्ण्वादि-सर्वोत्तमत्वमङ्गीक्रियते तर्हि कुत्रचित् प्राणस्य विष्णोः सकाशाद् भूयस्त्वोक्तिः स्यात् । न च साऽस्ति । न च कुत्राप्यनुक्तमङ्गीकर्तु-मुचितम् । ‘अनुक्तं पञ्चभिर्वेदैर्न वस्त्वस्ति कुतश्चन’ इत्युक्तेरिति भावः । पूर्णानन्दत्वमपि वायौ सावकाशं कथं विष्णुत्त्वनिश्चायक-मित्यत आह ॥ चशब्देन प्राणाद्विष्णोर्भूयस्त्वोक्तिश्चेति ॥ ‘अनुक्तिश्च’ इत्यनुव्याख्यानगतचशब्देनेत्यर्थः । ननु ‘प्राणो वा आशाया भूयान्’ इत्युपक्रमे प्राणशब्दश्रवणात् कथं भूमा विष्णु-रित्यतोऽप्याह ॥ प्राणस्येति ॥ प्राणस्य विष्णोरिति सामानाधि-करण्यम् । भूयस्त्वेत्यतः पूर्वमन्यस्येति शेषः । तथा च न विष्णोर्भूम-त्वाङ्गीकारे उपक्रमगतप्राणशब्दविरोधः । तस्यापि विष्णुपरत्वात् । प्राणस्य सकाशादन्यस्य भूयस्त्वानुक्तेः । अन्यथा प्राणापेक्षयोत्तमस्य विष्णोः सद्भावेन तारतम्यप्रकरणे तदनुक्तौ निमित्ताभवेन तदुक्तिः स्यादिति भावः । अस्तु वोपक्रमगतप्राणशब्दो वायुपरः । तथापि न तस्य भूमत्वप्राप्तिरित्यत्रानुव्याख्यानगतचशब्दसूचितयुक्तिमाह ॥ चशब्देनेति ॥ उपक्रमोक्तप्राणशब्दस्य वायुपरत्वेऽपि न तस्य भूमत्वम् । ‘एष तु वा अतिवदति’ इत्यादिना ज्ञापकेन प्रश्नाद्यध्या-हारात् प्राणाद्विष्णोर्भूयस्त्वोक्तेः । तथा च तदनन्तरमुक्तभूम्नो विष्णुत्वसम्भवादिति भावः । प्रश्नाद्यध्याहारप्रकारं च ‘व्यतिहारो विशिंषन्ति ही’त्यत्र स्पष्टयिष्यत्याचार्यः । ननु प्राणशब्दस्य विष्णुपरत्वाङ्गीकारे पूर्ववाक्येन ‘तमुत्क्रामन्तम्’ इति भाष्येण च विरोधः । वायुपरत्वानङ्गीकारे तु ‘इयदामननाद्’ इत्यादिसूत्रादिना छान्दोग्यभाष्येण च विरोध इति कथमेतदिति चेन्न । प्राणपदेन ‘आत्मन आकाशः सम्भूत’ इतिवदन्तर्यामिविवक्षया विष्णोरुक्तेः । एतेनोक्त्यनुक्त्योर्विरोधोऽपि परिहृतः । यदा प्राणशब्दस्य अन्तर्यामि-विवक्षया विष्णुपरत्वं तदा प्रश्नाद्यध्याहारानभ्युपगमेन प्राणादन्यस्य भूयस्त्वादनुक्तिः । यदा तु मुख्यप्राणपरत्वं तदा व्यतिहाराधि-करणोक्तन्यायेन प्रश्नाद्यध्याहारेण प्राणाद्विष्णोर्भूयस्त्वोक्तिरिति पक्ष-भेदेन दोषाभावादिति भावः । (अयं च न्यायः ‘अध्युपदेशाद्’ इत्यनेनैव विष्णोरेव भूयस्त्वोक्तेः । प्राणस्य तदभावात् (इति)सूचितो भवति । चशब्दसूचितोक्तिरूपोऽपि न्यायस् तेनैव सूत्रांशेनोक्तः । ‘व्यतिहारो विशिंषन्ति हीतरवद्’ इत्युक्तप्रकारेण प्राणादधि-कस्योपदेशादित्यर्थलाभात्) ॥ २ ॥

------------------------------------------------------------------------

अक्षराधिकरणम्

**अक्षराधिकरणम्**

## **न्यायविवरणम्**

सर्वाधारप्रकृत्याधारत्वं विष्णोरन्यस्य विरुद्धम् । ‘पतिं विश्वस्यात्मेश्वरं’ ‘विश्वात्मानं परायणम्’ इत्यादिश्रुतेः । अनशनोक्तिस्त्वनुपजीवनार्थत्वेनैव सावकाशा ॥ ३ ॥

### **भावबोध**

विरुद्धतेत्युक्तमेव न्यायमक्षराधिकरणसिद्धान्तसम्बन्धि- त्वेनापि विवृणोति ॥ सर्वाधारेति ॥ ‘तद्वा एतदक्षरं गार्गी’त्युक्तमक्षरं ब्रह्मैव । ‘यदूर्ध्वं गार्गि दिवो यदर्वाक् पृथिव्या यदन्तरा द्यावापृथिवी इमे यद्भूतं च भवच्च भविष्यच्चेत्याचक्षते आकाश एव तदोतं च प्रोतं च’ इत्याकाशाख्यप्रकृतेः सर्वाधारत्वमुक्त्वा ‘एतस्मिन् खल्वक्षरे गार्गि आकाश ओतश्च प्रोतश्च’ इति श्रुत्या, अक्षरस्योच्यमानं सर्वाधार-प्रकृत्याधारत्वं विष्णोरन्यस्य (श्रीतत्वस्य) विरुद्धमित्यर्थः । (कुत एतदित्यतः) विष्णोः सर्वाश्रयत्वे प्रमाणमाह ॥ पतिं विश्वस्येति ॥ ‘विश्वस्य पतिं’ सकललोकपालकत्वेन तदाधारम् । ‘आत्मेश्वरम्’ लक्ष्म्यादिसकलचेतननियामकत्वेन तदाधारम् । ‘विश्वात्मानम्’ ‘परायणम्’ इति पदयोरपि क्रमेण पूर्वोक्त एवार्थः । आदिपदेन सर्वाश्रयत्वं विष्णोरन्यस्य विरुद्धमित्यत्र भाष्योदाहृतं प्रमाणं सङ्गृहीतम् । पूर्वपक्षसाधकत्वेनोक्तयुक्तेः श्रौतत्वात्सावकाशत्वमाह ॥ अनशनोक्तिस्त्विति ॥ ततश्च विष्णोरन्यस्य सर्वाधारप्रकृत्याधारत्वस्य विरुद्धत्वाद् विष्णुरेवाक्षरशब्दवाच्यमिति भावः । (अयं च न्यायः ‘अम्बरान्तधृतेः’ इत्यनेन प्रस्तावसम्भावितहेतुप्रतिपादकेन प्रकृत्या-धारस्य विरुद्धमिति सूचितो भवति) ॥ ३ ॥

------------------------------------------------------------------------

सदधिकरणम्

**सदधिकरणम्**

## **न्यायविवरणम्**

अचेतनस्येक्षणाऽदृष्टिः । बहुभावश्रुतिस्त्वन्य-भावं विना तत्तन्नियामकतया स्वरूपबहुत्वार्थत्वेनैव युज्यते

॥ ४ ॥

### **भावबोध**

‘अदृष्टिः’ इत्युक्तन्यायं सदधिकरणसिद्धान्तसम्बन्धि-त्वेनापि विवृणोति ॥ अचेतनस्येति ॥ ‘सदेव’ इत्यादिसच्छब्दवाच्यो विष्णुरेव । ‘तदैक्षत’ इतीक्षतिश्रवणात् । न च तदचेतनप्रकृतौ सम्भवति । अचेतनस्येक्षणादृष्टेरित्यर्थः । (व्याप्तिमात्रस्यासाधकत्वा-त्प्रधानस्याचेतनत्वादिति हेतुवाक्यं चोपस्कर्तव्यम् ।) पूर्वपक्षयुक्तेः श्रौतत्वात् सावकाशत्वमाह ॥ बहुभावेति ॥ ‘अन्यभावं’ परिणामम् । ‘बहुत्वार्थत्वेनैव’ इत्येवकारेण चेतनस्य विकारासम्भवं सिद्धान्तयुक्ते-र्निरवकाशत्वं चाभिप्रैति । एवं च जडत्वेन प्रधानस्येक्षणा (सम्भवात्) दृष्टेर् विष्णौ च त(द्)ददृष्टेः (तत्सम्भवात्) विष्णुरेव सच्छब्दवाच्य इत्यर्थः । (अयं च न्यायः ‘ईक्षतिकर्मव्यपदेशात्सः’ इत्यनेनैवाचेतन-स्येक्षणादृष्टिरित्युक्तो भवति ।) ॥ ४ ॥

------------------------------------------------------------------------

दहराधिकरणम्

**दहराधिकरणम्**

## **न्यायविवरणम्**

आकाशपक्ष एवान्वयाभावः । विष्णुपक्षे तु, ‘योऽन्वेष्टव्यो भगवान् तस्यान्तर्हृदये यावान्वाऽयमाकाश-स्तावानाकाशः, तस्मिन्द्यावापृथिवी अन्तरेव समाहिते, स भगवानपहतपाप्मे’त्यन्वयः ॥ ५ ॥

### **भावबोध**

‘अन्वयाभावः’ इत्युक्तन्यायं दहराधिकरणसिद्धान्त-सम्बन्धित्वेन विवृणोति ॥ आकाशपक्ष एवेति ॥ ‘दहराकाशस्थमु-पास्यम्’ इत्युक्ते किं तदत्र विद्यते इति प्रश्ने ‘यावान्वा’ इत्यस्यान्वया-दर्शनात् । न हि दहराकाशस्थो व्याप्ताकाशोऽन्वेष्टव्य इत्युपपद्यते तदभावादयोगाच्च । न च दहराकाशमेव विशिष्य ‘उभे अस्मिन्’ इत्यादिपरिहार इति युक्तम् । दहरस्याव्याप्तत्वेन विशेषणायोगात् । पृथिव्यादीनां मुख्यतोऽनुपास्यत्वाच्चेति भावः । एवकारव्यवच्छेद्यमाह ॥ विष्णुपक्ष इति ॥ ‘तस्मिन् यदन्तः’ इत्यत्र हृत्पद्मस्थाकाशगतं ब्रह्मान्वेष्टव्यमित्युच्यते । ‘ब्रह्मपुर’ पदेनैव ब्रह्मस्थितिसिद्धेः । न चैवं ‘किं तदत्र’ इति प्रश्नानुपपत्तिः । तस्य ‘कीदृशं तत्’ इति धर्मविषय-त्वेन स्वरूपविषयकत्वाभावादिति प्रश्नवाक्याभिप्रायं सिद्धवत्कृत्य ‘अन्वेष्टव्यः’ इत्यनूद्य वाक्यान्वयः प्रदर्शितः । तस्य भगवतः । तावानाकाशः, विद्यत इति शेषः । तस्मिन् आकाशे विष्णौ वा । उपलक्षणं चैतत् । ‘नास्य जरयैतज्जीर्यते, न वधेनास्य हन्यते’ इति वाक्योक्तधर्मान्तरयुक्तश्चेत्यपि ग्राह्यम् । तथा च आकाशपक्ष एवान्व-याभावाद् विष्णुपक्षे चान्वयभावाद् विष्णुरेव हृत्पद्मस्थ इत्यर्थः । (अयं च न्यायः ‘प्रसिद्धेश्च’ इत्यनेन विष्णोरेव दहराकाशस्थत्वं प्रसिद्धं नाकाशस्येति वदता सूचितो भवति । तदुक्तं तत्वप्रकाशिका-याम्– ‘न हि दहराकाशस्थो व्याप्ताकाशोऽन्वेष्टव्य इति युज्यते । तदभावात्’ इति । अत एवैतत्सूत्रव्याख्यानावसरे न्यायसम्बन्धः प्रदर्शितः ।) ॥ ५ ॥

------------------------------------------------------------------------

अनुकृत्यधिकरणम्

**अनुकृत्यधिकरणम्**

## **न्यायविवरणम्**

यज्ज्ञानाच्छाश्वतं सुखं स भगवान्यद्ब्रह्मानिर्देश्यं सुखमिति वदन्ति तदेतत्स्वरूपमिति मन्यन्ते । अतः पूर्ववाद-विपरीतैव श्रुतिः । पूर्ववादोक्तयोजना तु भ्रम एव ॥ ६ ॥

### **भावबोध**

‘विपरीतश्रुतिभ्रमः’ इत्युक्तन्यायं ‘अनुकृतेस्तस्य च’ इत्यधिकरणसिद्धान्तसम्बन्धित्वेनापि विवृणोति ॥ यज्ज्ञानाच्छाश्वतं सुखमित्यादिना ॥ ‘तदेतदिति मन्यन्ते’ इति वाक्यस्य ज्ञानिसुख-परत्वे ‘तेषां सुखम्’ इति ज्ञानिसुखस्य प्रकृतत्वात्प्रकृतपरामर्शत्वम् । विष्णुपरत्वे तु तस्याप्रकृतत्वादप्रकृतपरामर्शः स्यादिति शङ्कानिरासार्थं विष्णोः प्रकृतत्वमुपपादयितुं ‘यज्ज्ञानाच्छाश्वतं सुखं स भगवान्’ इत्युक्तम् । ‘तमात्मस्थम्’ इत्युपनिषद्वाक्ये तच्छब्देन ‘नित्यो नित्यानां चेतनश्चेतनानाम्’ इति प्रकृतविष्णोः परामर्श इति भावः । ननु परमात्मनः प्रकृतत्वेऽपि नपुंसकसुखशब्देनाप्रकृतत्वाज्ज्ञानिसुखस्य च तादृशसुखशब्देन प्रकृतत्वात्तस्यैव परामर्शो युक्त इत्यतस्तद्वाक्यं योजयति ॥ यद्ब्रह्मेति ॥ तदेतत्स्वरूपमिति ॥ तद् अनिर्देश्यं सुखम्, एतस्य प्रकृतस्य भगवतः स्वरूपमित्यर्थः । न चैवमभ्युपगमे कारणा-भावः । ‘तमेव भान्तम्’ इत्याद्युक्तहेतूनामनुपपत्तेरिति भावः । कथ-मनेन न्यायो विवृत इत्यत आह ॥ अत इति ॥ अत उक्तप्रकारेण विष्णुविषयत्वात् ‘तदेतदिति मन्यन्ते’ इति श्रुतिः पूर्वपक्षबाधकरूपै-वेत्यर्थः । पूर्ववादिनापि नपुंसकलिङ्गस्वारस्यादेरुक्तत्वात्कथमेतदित्यत आह ॥ पूर्ववादोक्तेति ॥ भ्रमो भ्रममूलिकेत्यर्थः । नन्वेवं सति विपरीतश्रुतेरेव सिद्धान्तयुक्तित्वादनुव्याख्याने भ्रमपदं किमर्थमित्यतो वाऽह ॥ पूर्ववादेति ॥ ‘इति सूचनाय भ्रमपदप्रयोगः’ इति वाक्यशेषः । (अयं च न्यायोऽनेनैव सूत्रेणानन्यथासिद्धहेतुद्वयेन पूर्ववादविपरीतैव श्रुतिरिति सूचितो भवति) ॥ ६ ॥

------------------------------------------------------------------------

वामनाधिकरणम्

**वामनाधिकरणम्**

## **न्यायविवरणम्**

लिङ्गानां परमात्मन्यवकाशो विद्यत एवेति तद्राहित्यं भ्रम एव । वामनश्रुतेरेवानवकाश इति ईशान-शब्दोक्तो विष्णुरेव ॥ ७ ॥

### **भावबोध**

‘लिङ्गावकाशराहित्यभ्रमः’ इत्युक्तन्यायं वामनाधि-करण सिद्धान्तसम्बन्धित्वेनापि विवृणोति ॥ लिङ्गानामिति ॥ लिङ्गानां प्राणव्यवस्थापकत्वादीनाम् । विद्यत एवेत्यवधारणं तु ‘शब्दादेव’ इति सूत्रानुसारेण । साधकप्राबल्यानुरोधित्वात्साध्या-वधारणस्य । ननु भ्रमत्वे हेतुरनेनोच्यते न तु न्यायविवरणमित्यत आह ॥ इतीति ॥ भ्रमो भ्रमविषयः । सौत्रप्रमितपदाभिप्रायं वदस्तत्फल-मप्याह ॥ वामनेति ॥ अनवकाशः, विष्णोरन्यत्रेति शेषः । (यद्वा ‘परमात्मन्यवकाशो विद्यत एव’ इत्यत्र ‘परमात्मन्येव’ इति एवकार-सम्बन्धः । ‘लिङ्गानाम्’ इत्यनेनैव वाक्येन लिङ्गानां, प्राणव्यवस्थाप-कत्वादिलिङ्गानां विष्णोरन्यत्रावकाशराहित्यमिति न्यायो विवृतः । तदुक्तं भाष्ये ‘तच्च लिङ्गं विष्णोरेव’ इति । ननु पूर्वपक्षिणा विष्णा-ववकाशराहित्यस्यैवोक्तत्वात् कथमित्यत आह ॥ तद्राहित्यमिति ॥ लिङ्गानां परमात्ममात्रनिष्ठत्वे हेतुमाह ॥ वामनश्रुतेरिति ॥) सिद्धान्त- फलकथनं तु मूल एव स्पष्टम् । (अयं च न्यायो लिङ्गानां प्रमितपदेन सावकाशत्वोक्त्या, न लिङ्गानि सावकाशानीति सूचितः ।) ॥ ७ ॥

------------------------------------------------------------------------

कम्पनाधिकरणम्

**कम्पनाधिकरणम्**

## **न्यायविवरणम्**

वज्रशब्दस्योद्यतत्वस्य च विष्णावेवावकाशः । उद्यमित्वमेवोद्यतत्वमिति ॥ १० ॥

### **भावबोध**

‘तादृग्द्वयम्’ इत्युक्तन्यायं वज्राधिकरणसिद्धान्त-सम्बन्धित्वेनापि विवृणोति ॥ वज्रशब्दस्येति ॥ अत्र वज्रशब्दोद्य-तत्वयोस्तादृक्त्वं नाम वामनश्रुतेरिव विष्णोरन्यत्रानवकाशलक्षणं ज्ञातव्यम् । अत एव ‘विष्णावेव’ इत्युक्तम् । अन्यथा सकलजग-च्चेष्टकत्वविरोधादिति भावः । नन्वस्तु ‘वर्जनाद्वज्रमुच्यते’ इति वाक्यबलाद्वज्रशब्दस्य विष्णुपरत्वम् । उद्यतत्वलिङ्गस्य कथमित्यत आह ॥ उद्यमित्वमेवेति ॥ एवकारेणोन्नमनादिकं व्यवच्छिनत्ति । हेतुस्तूक्त एव । एवं च निरवकाशत्वरूपतादृक्त्वोपेतवज्रशब्दोद्यतत्व-लिङ्गरूपद्वयाद् वज्रशब्दवाच्यो विष्णुरेवेति भावः । (अयं च न्यायः ‘कम्पनाद्’ इत्यनेन निरवकाशलोकचेष्टकत्वोक्त्या, तत्सहश्रुतवज्र-शब्दोद्यतत्वलिङ्गयोर्निरवकाशत्वसूचनेन सूचितो भवति । अत्र सूत्रस्य श्रुतिलिङ्गयोः सावकाशत्वप्रतिपादनेऽपि व्यापारोऽस्तीति दर्शयितुं भाष्ये ‘एजतीति कम्पनवचनादुद्यतवज्रो भगवान्’ इत्युक्तम् । अन्यथा ‘वज्रः’ इत्येवावक्ष्यत् । सूत्रे च वज्रशब्दसमन्वयात्, श्रुतिलिङ्गयोः सावकाशत्वस्यापि प्रतिपादनात्, समन्वेतव्यशब्दानुक्तिः ।) ॥ १० ॥

------------------------------------------------------------------------

ज्योतिरधिकरणम्

**ज्योतिरधिकरणम्**

## **न्यायविवरणम्**

‘अयं पुरुषः’ इति संसारी । आत्मशब्दोदित एव विष्णुः । अत आदित्यादिज्योतिष्ट्वं संसारिण एव । ‘आदित्येनैव’ इत्यवधारणं बाह्यज्योतिष्षु प्राधान्यापेक्षये-त्यादि । लोकसञ्चरणं तु जीवमादाय तस्यैवादुःखेन स्वातन्त्र्यात् ॥ ११ ॥

### **भावबोध**

‘बहुतादृक्त्वम्’ इत्युक्तन्यायं ज्योतिरधिकरण-सिद्धान्तसम्बन्धित्वेनापि विवृणोति ॥ अयं पुरुष इत्यादिना ॥ ‘हृद्यन्तर्ज्योतिः’ इति वाक्यस्य विष्णुपरत्वे ‘आदित्यादिज्योतिः सम्राट्’ इति वाक्योक्तादित्यादिज्योतिष्ट्वं न बाधकमिति वक्तुमाह ॥ अयं पुरुष इति ॥ ‘किं ज्योतिरयं पुरुषः’ इत्युक्तः, संसारीत्यर्थः । ‘न तद्भासयते सूर्यः’ इत्यादिवचनान् मुक्तस्याप्यादित्यज्योतिष्ट्वा-योगात् संसारीत्युक्तम् । नन्वस्यैव संसारिणो वागादि (ज्योतिषां) शान्तौ सत्यां ‘आत्मैवास्य ज्योतिः’ इति स्वयंशब्दपर्यायात्मशब्देन स्वयं ज्योतिष्ट्वोक्तौ ‘कतम आत्मा’ इति तदात्मप्रश्ने ‘योऽयं विज्ञान-मयः’ इति वाक्यस्य प्रवृत्तत्वेन तस्य विष्णुपरत्वं कथमित्यत आह ॥ आत्मशब्दोदित इति ॥ ‘आत्मैवास्य ज्योतिः’ इति वाक्यस्थात्म-शब्दोदितो विष्णुरेवेत्यर्थः ।

‘अयं पुरुषः’ इति ‘संसारि’ इत्युक्तस्य फलमाह ॥ अत इति ॥ यतः ‘अयं पुरुषः’ इति संसारी, अतस्तत्रोक्तमादित्यादिज्योतिष्ट्वं तस्यैवेत्यर्थः । नन्वात्मशब्दस्य विष्णुपरत्वे तस्यास्तमयादिशून्यत्वेन तज्ज्योतिष्ट्वस्य सर्वदा जीवे सत्त्वात् ‘आदित्येनैव’ इति ‘चन्द्रमसैव’ इत्यवधारणानुपपत्तिरित्यत आह ॥ आदित्येनैवेति ॥ आदिपदेन परमात्मनोऽस्तमयादिशून्यत्वेन जागरादावपि सद्भावादात्मैवास्य ज्योतिरिति, ‘सुप्तावेव विशिष्योक्तेर्भावे भावेऽपी’ति बृहदारण्यक-भाष्योक्तगतिः, तथा ‘अत्राऽयं पुरुषः’ इति वाक्ये ‘आत्मैवास्य ज्योतिः’ इत्युक्तार्थप्रत्यभिज्ञानात्तत्र च स्वयंशब्दस्य जीववाचकत्वा-दात्मशब्दस्य विष्णुवाचकत्वे, शङ्क्यमानप्रत्यभिज्ञाविरोधस्यात्र ‘अयं भगवान् विष्णुः’ इति बृहदारण्यकभाष्योक्तपरिहारश्च गृह्यते । एत-देवाभिप्रेत्योक्तं तत्वप्रकाशिकायां ‘न च विशिष्योक्तिविरोधः’ इति । यद्वा आदिपदेन ‘इमं लोकमतिक्रामती’त्यादेः ‘कृत्वा विवाहन्तु कुरुप्रवीराः’ इत्यादिवदन्तर्णीतणिच्त्वेनोपपत्तिरिति बृहदारण्यक-भाष्योक्तसावकाशत्वं गृह्यते ।

ननु तथापि कर्ममरणादिरहितस्य विष्णोः कर्मनिबन्धनोभयलोक-सञ्चरणमृत्युरूपदर्शनादि कथमित्यत आह ॥ लोकसञ्चरणं त्विति ॥ ‘स समानः सन्’ इति समानशब्दाभिप्रायमाह ॥ अदुःखेनैवेति ॥ एतच्च जीवे न सम्भवतीति तस्यैवेत्युक्तम् । समानत्वे प्रमाणान्तर-प्रमितहेतुमाह ॥ स्वातन्त्र्यादिति ॥ नन्वादित्यादिज्योतिष्ट्वस्य जीव-निष्ठत्वं, (मृत्युरूपदर्शनाऽऽदेर्विष्णौ सावकाशत्वमात्रं), लोक-सञ्चरणस्य विष्णुमात्रनिष्ठत्वमित्यनेकप्रकारत्वेन बहूनां तादृक्त्वाभाव इति चेन्न । प्रसिद्धत्वेन ‘कतम आत्मे’ति प्रश्नायोगः, स्वाप्नपदार्थ-कर्तृत्वं ‘स्वप्नेन शारीरम्’ इति मन्त्रासङ्गतिरित्येतैः सहितस्य लोक-सञ्चरणस्य सिद्धान्तसाधकत्वाङ्गीकारात्तादृशानां बहुत्वसम्भवात् । अत एव बृहदारण्यकभाष्ये ‘कतम आत्मे’ति प्रश्नानुपपत्यादिनैषां जीवपक्ष एव बाधकत्वोक्तिः । एतदेवाभिप्रेत्योक्तं तत्वप्रकाशिकायां– ‘जीवपक्षे बहुबाधकसद्भावाद्’ इति । ततश्च बहूनां लोकसञ्चरणादीनां तादृक्त्वा-द्विष्णोरन्यत्र निरवकाशत्वाद् विष्णुरेव ज्योतिःशब्दवाच्य इत्यर्थः । (अयं च न्यायो ‘दर्शनाद्’ इत्यनेनोपलक्षणत्वेन सूचितो भवति ।)

॥ ११ ॥

------------------------------------------------------------------------

आकाशाधिकरणम्

**आकाशाधिकरणम्**

## **न्यायविवरणम्**

वै नामेति निर्वहितृत्वे श्रुत्यादिप्रसिद्धिबाहु-ल्यम् । प्रसिद्धाकाशस्योक्तमनामरूपत्वं विरुद्धम् ॥ १२ ॥

### **भावबोध**

‘उक्तस्य विरोधः’ इत्युक्तन्यायमाकाशाधिकरण-सिद्धान्तसम्बन्धित्वेनापि विवृण्वन् पूर्वपक्षन्यायस्य सावकाशत्वं तावदाह ॥ वै नामेति ॥ वै नामेति निपातद्वयं भगवतो नाम-रूपनिर्वहितृत्वे लोकप्रसिद्ध्यभावेऽपि ‘एको दाधार भुवनानि विश्वे’ इत्यादिश्रुतिप्रसिद्धिबाहुल्यं दर्शयतीत्यर्थः । अनेन श्रुतौ वै नामेति निपादद्वयस्य ‘नामरूपयोर्निर्वहिता’ इत्युत्तरेणान्वयः । विधेयार्थ-प्रसिद्धिद्योतकत्वान्निपातस्य पूर्वपक्षे तदयोगादित्युक्तं भवति । लौकिकोद्देश्यप्रसिद्धिपरित्यागेन वैदिकविधेयप्रसिध्द्यङ्गीकारे को हेतु-रित्यतो न्यायं विवृणोति ॥ प्रसिद्धाकाशस्येति ॥ अनेन निपात-द्वयस्योद्देशस्य लौकिकप्रसिद्धिद्योतकत्वमभ्युपेत्यापि प्रसिद्धाकाशग्रहणे ‘ते तदन्तरे’त्युक्तनामरूपत्वस्य विरोध इति न्यायविवरणं कृतं भवति । उपलक्षणं चैतत् । ‘तद्ब्रह्मे’त्युक्तब्रह्मशब्दविरोधश्चेत्यपि ज्ञातव्यम् । प्रसिद्धपदं न केवलं विष्णुव्यावृत्त्यर्थं किं तु उक्ताभ्युपगमसूचनार्थम् । एवं च प्रसिद्धाकाशस्य नामरूपत्वेनोक्तस्यानामरूपत्वस्य विरोधा-द्विष्णुपक्षे च तदभावाद्विष्णुरेवाकाशपदवाच्य इत्यर्थः । (अयं च न्यायः ‘अर्थान्तरत्वव्यपदेशात्’ इत्यनेन श्रुत्युक्तस्य नामरूपत्वस्य विरोध इति सूचनेन सूचितः ।) ॥ १२ ॥

------------------------------------------------------------------------

सुषुप्त्यधिकरणम्

**सुषुप्त्यधिकरणम्**

## **न्यायविवरणम्**

सुषुप्त्युत्त्क्रान्त्योर्जीवेश्वरयोर्भेदोक्तेरसङ्गत्वादि चेश्वरस्यैवेत्यर्थाद्भेद एव भवति । जीवस्य तदयुक्तेरीशे सावकाशत्वाच्च ॥ १३ ॥

### **भावबोध**

‘अर्थात्तथागतिः’ इत्युक्तन्यायं सुषुप्त्यधिकरण-सिद्धान्तसम्बन्धित्वेनापि विवृणोति ॥ सुषुप्त्युत्क्रान्त्योरिति ॥ भेद एवाभेदो नेत्यर्थः । यदुक्तमर्थात्स्वप्नादिद्रष्टृत्वासङ्गत्वयोः सामानाधि-करण्यान्यथानुपपत्त्या जीवेश्वरयोरभेद इति, तन्न । सुषुप्त्युत्क्रान्ति-प्रकरणयोः ‘प्राज्ञेनात्मना सम्परिष्वक्तः प्राज्ञेनात्मनान्वारूढः’ इति जीवेश्वरयोर्भेदोक्तेरसङ्गत्वं, आदिपदोक्तं स्वप्नादिद्रष्टृत्वं चेश्वरस्यैव भवतीति तदुभयसामानाधिकरण्यान्यथानुपपत्त्यभावाच्च जीवेश्वरयोर-भेदस्यैवाभावादित्यर्थः । अनेन अर्थात्तथा, भेदेनैव न त्वभेदेन गति-रवगतिरिति न्यायो विवृतो भवति । असङ्गत्वमीश्वरस्यैवेत्युक्तमुपपाद-यति ॥ जीवस्येति ॥ ननु स्वप्नादिद्रष्टृत्वं जीवस्यैव प्रसिद्धम्, इति कथमीश्वरस्यैवेत्युक्तमित्यत आह ॥ ईशे सावकाशत्वाच्चेति ॥ ईशस्य सर्वज्ञत्वेन स्वाप्नपदार्थानां च सत्यत्वेन स्वप्नादिद्रष्टृत्वस्य मुख्यतः परमात्मन्येवोपपत्तेरिति भावः । (अयं च न्यायो ‘भेदेन’ इत्य-स्यानन्तरं ‘व्यपदेशाद्’ इति पूरणेन भेदोक्त्यन्यथानुपपत्त्या भेदः सिद्ध इति सूचितः।) ॥ १३ ॥

[Load More](javaऽcriptःvoid(0))
