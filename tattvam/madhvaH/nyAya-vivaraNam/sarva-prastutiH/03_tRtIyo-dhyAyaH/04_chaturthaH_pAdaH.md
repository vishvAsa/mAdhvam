+++
title = "०४ चतुर्थः पादः"
upstream_url = "https://dvaitavedanta.in/category-details/15042/564/satara/3-naya/taka-t/tataya/catara"
+++
## पुरुषार्थाधिकरणम् असार्वत्रिक्याधिकरणं च

**अथ चतुर्थः पादः**

**पुरुषार्थाधिकरणम् असार्वत्रिक्याधिकरणं च ञ्ञ्ञ्–४–१,२**

## **न्यायविवरणम्**

न च ज्ञानिन औदार्यान् मोक्षादन्यफलेच्छाया एवासम्भवात्तदुक्तिः प्रशंसामात्रमिति वाच्यम् । प्रायशो न सम्भवत्येव । कस्यचित्सौभर्यादिवद्भवति चेज् ज्ञानेनैवा-शेषमीप्सितं भवतीति व्यवस्थोपपत्तेः ॥ १२ ॥

### **भावबोध**

उपासनाजनितभगवदपरोक्षज्ञानसामर्थ्यप्रतिपादनार्थमयं पादः प्रवृत्तः । एतत्पादान्तर्गताधिकरणपूर्वपक्षसिद्धान्तन्याया अनुव्याख्यायां सङ्ग्रहेणोक्ताः ।

औदार्यमुच्चावचशक्तिरात्मस्वरूपदार्ढ्यं च निजस्वभावः ।

स्वातन्त्र्यमापूर्णविशेषयोग्यता विरोधहानिश्च चतुर्थपादे ॥

व्यवस्थितिस्त्वविशेषस्थितिश्च निषेधसामान्यविधिक्रियाणाम् ।

विभक्तता चात्वरयैव सिद्धिर्विपक्षसम्प्राप्तिविरोधहेतवः ॥ इति ।

ॐ पुरुषार्थोऽतः शब्दादिति बादरायणः ॐ ॥ इत्यत्र ज्ञानस्य निरवधारणतया मुक्तिं प्रति साधनत्वोक्तेर् ज्ञानस्य मुक्तिमात्रसाधनत्वे मुक्तिस्वर्गादिसाधनत्वे च सम्भवाद् ब्रह्मज्ञानं किं मोक्षमात्रसाधनम् उत फलान्तरस्यापीति सन्देहे ज्ञानं मोक्षमात्रसाधनमिति पूर्वः पक्षः । मोक्षस्वर्गादिसमस्तपुरुषार्थसाधनमिति सिद्धान्तः । तत्र ‘औदार्यम्’ इत्युक्तपूर्वपक्षन्यायं साक्षात्परम्परासाध्यप्रदर्शनपूर्वकं विवृण्वन् प्रतिक्षिपति ॥ न च ज्ञानिन इति ॥ औदार्याद् विरक्तत्वात् । बुध्द्या विवेकेन मोक्षादन्यफलेत्येतत्सप्तम्यन्तं सद् औदार्यादित्यनेनापि सम्बध्यते । तदुक्तिः ‘ज्ञानादेव स्वर्गः’ इत्यादिरूपा ज्ञानस्य मोक्षेतरपुरुषार्थसाधनत्वोक्तिः । प्रशंसामात्रं ज्ञानस्य प्रशस्तत्व-ज्ञापनपरैवेत्यर्थः । तथा च ‘परीक्ष्य लोकान्’ इत्यादिश्रुतिस्मृतिभ्यां ज्ञानिनां मोक्षेतरपुरुषार्थेषु विरक्तत्वेन तदिच्छाभावस्य प्रमितत्वात् । ‘ज्ञानादेव स्वर्गः’ इत्यादिवाक्यस्य प्रशंसामात्रत्वस्य कल्पनीयत्वेन ज्ञानस्य स्वर्गादिहेतुत्वे प्रमाणाभावाज् ज्ञानस्य मोक्षमात्रसाधनत्वा-न्नैतत्सर्वथाऽऽपाद्यमिति नेति भावः । (अयं च न्यायः ‘शब्दात्’ इत्यनेन श्रुतौ, विशुद्धसत्वो ज्ञानी यं यं लोकं मनसा यदीच्छति तर्हि तं तं लोकं प्राप्नोतीति व्यवस्थोक्त्या ज्ञानिनो विरक्तत्वरूपौदार्यवत्त्वेन मोक्षातिरिक्तफलेच्छाभावादिति सूचनेन सूचितः ।) तद्धेतुत्वेन ‘व्यवस्थितिः’ इत्युक्तसिद्धान्तन्यायं विवृणोति ॥ प्रायश इति ॥ न सम्भवत्येव ज्ञानिनो मोक्षान्यफलेच्छेति वर्तते । कस्यचिज्ज्ञानिनः । सौभर्यादीनामनेकदेहधारणेन स्त्रीभोगादिमोक्षेतरपुरुषार्थेच्छायाः पुराणेषु प्रसिद्धत्वात्सौभर्यादिवदित्युक्तम् । भवति चेदित्यत्रापि मोक्षादन्य-फलेच्छेति सम्बध्यते । ज्ञानेनैव तत्तत्साधनत्वेन विहितकर्मणेव ब्रह्मापरोक्षज्ञानेनैव अशेषमभीष्टं भवतीत्यनेन प्रकारेण ‘परीक्ष्य लोकान् कर्मचितान् ब्राह्मणो निर्वेदमायात्’, प्रजहाति यदा कामान् सर्वान् पार्थ मनोगतान्’ इत्यादेर्ज्ञानिनां वैराग्यप्रतिपादकश्रुतिस्मृत्यादि-वाक्यस्य प्रायेण ज्ञानिनां स्वर्गेच्छाभावपरत्वेन, ‘यं यं लोकं मनसा संविभाति विशुद्धसत्वः’ इत्यादिज्ञानिनामपि मोक्षादन्यफलेच्छा-प्रतिपादकस्य श्रुत्यादिवाक्यस्य च तदिच्छोपेतसौभर्यादिविषयत्वेन व्यवस्थोपपत्तेरित्यर्थः । एवं च व्यवस्थित्या वाक्ययोर्विरोधाभावेन न ज्ञानादेवेति वाक्यस्य प्रशंसामात्रस्याकल्प्यत्वेन तेनैव ज्ञानस्याशेष-पुरुषार्थसाधनत्वसिद्धेः सर्वथा तदापाद्यमिति भावः । (अयं च न्यायः ‘शब्दात्’ इत्यनेनैव व्यवस्थाप्रतिपादकश्रुतिग्राहकेण सूचितः।) ॥१॥

**भावबोध**

ॐ असार्वत्रिकी ॐ ॥ इत्यत्र लौकिकसाधने सर्वाधिकारिकत्वैकाधिकारिकत्वप्रतीत्या ब्रह्मज्ञानं सर्वाधिकारिकं न वेति सन्देहे सर्वाधिकारिकमिति पूर्वः पक्षः । नेति सिद्धान्तः । यद्यप्येतदधिकरणसम्बन्धित्वेन पूर्वोत्तरपक्षन्याययोर्विवरणं न कृतं तथापि पूर्वाधिकरणसम्बन्धित्वेन विवृतयोरौदार्यव्यवस्थित्योरेतदधि-करणसम्बन्धित्वमपि ज्ञातव्यम् । तथा हि । औदार्यं नामोत्कृष्टत्वम् । ततश्च ज्ञानफलस्य मोक्षस्य निर्दुःखानन्दाद्यात्मकत्वरूपौदार्यात्सर्वेषां तदर्थित्वसम्भवात्सर्वेषामपि श्रवणादिसामर्थ्यात्तदुपयोगिविद्वत्वरूपौ-दार्यादर्थी समर्थो विद्वान् साधनेऽधिक्रियत इति सर्वेषामप्यस्ति ज्ञानेऽधिकार इति पूर्वपक्षन्यायगमनिका । (अयं च न्यायो ‘विभागः शतवत्’ इत्यनेन नवकोटिदेवानां देवत्वसाम्येऽपि परापरब्रह्मार्थित्व-साम्येऽपि अध्ययनवतामेवाधिकारो नान्येषामिति विभागकथने-नार्थित्वादेरप्रयोजकत्वकथनात्सूचितः।) अर्थित्वादिसाम्येऽपि न सर्वेषां ज्ञानाधिकारः । किं तु यथाशक्त्यखिलाध्ययनवत्वेन विशेषणान्तरेण युक्तस्यैवेति व्यवस्थोपपत्तेरिति सिद्धान्तन्यायगमनिका । (अयं च न्यायो ‘विभागः’ इत्यनेनैवोक्तः।) ॥ २ ॥

------------------------------------------------------------------------

अविशेषाधिकरणम्

**अविशेषाधिकरणं ञ्ञ्ञ्–४–३**

## **न्यायविवरणम्**

न चाधिकारे समेऽपि तेषामेवोच्चावचशक्ति-योगात्फलभेदोपपत्तेरधिकारविशेषकल्पनं व्यर्थम् । भक्त्याद्यधि-कारानुसारेण शास्त्रात्फलप्राप्तेः सर्वेषामविशेषात् । दृश्यमान-त्वाच्च भक्त्याद्यधिकारतारतम्यस्य । उच्चावचशक्तेरपि तन्निबन्धनत्वात् ॥ ३ ॥

### **भावबोध**

ॐ नाविशेषात् ॐ ॥ इत्यत्र लौकिकसाधनेष्वेक-प्रकारानेकप्रकारत्वदर्शनाद्ब्रह्मज्ञानाधिकारः किं देवानामेकप्रकार उतानेकप्रकार इति संशये एकप्रकार इति पूर्वः पक्षः । अनेकप्रकार इति सिद्धान्तः । तत्र ‘उच्चावचशक्तिः’ इत्युक्तपूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न चाधिकार इति ॥ ननु ‘प्रज्ञान्तरपृथक्त्ववद्दृष्टिः’ इति ज्ञानतारतम्यस्योक्तत्वात्तदधिकारेऽपि तारतम्यं कल्पनीयमित्यत उक्तम्– अधिकारे समेऽपीति । तथा चाधिकारे स्वाभाविके समेऽपि तेषामधिकारिणामुच्चावचशक्तिरूपा-द्योगाद् उपायादेव फलभेदस्य ज्ञानलक्षणफलतारतम्यस्योपपत्तेः । फलभेदस्य कल्पकत्वाभावादधिकारिविशेषस्य भक्त्यादिमत्वलक्षण-स्याधिकारस्य यो विशेषस्तस्य स्वाभाविकदेवत्वर्षित्वमनुष्योत्तमत्व-रूपस्य कल्पनं व्यर्थमित्यर्थः । एवं चाधिकारिणामुच्चावचशक्ति-योगाज्ज्ञानतारतम्यस्योपपत्तेरेकप्रकार एव ज्ञानाधिकार इति न ज्ञानमतिशयवदिति नेति भावः । (अयं च न्यायः फलभेदे-नाधिकारभेदं समर्थयतोदाहृतसूत्रेण फलभेदस्योच्चावचशक्त्यैवोपपत्ते-रधिकारभेदकल्पनसूचकेन सूचितः) तद्धेतुत्वेन ‘अविशेषः’ इत्युक्त-सिद्धान्तन्यायं विवृणोति ॥ भक्त्यादीति ॥ आदिपदेनाध्ययनादिकं गृह्यते । शास्त्राद् विचारिताद् ध्यानद्वारा फलस्य ज्ञानस्य प्राप्तिः । सर्वेषां देवानामधिकारिणाम् अविशेषाद् अविशिष्टत्वान्न त्वेकस्यापि भक्त्याद्यधिकारानुसारेण फलप्राप्तिः । येन व्यभिचाराद्भक्त्याद्यधिकारस्य ज्ञानकारणता न स्यादित्यर्थः ।

यद्वा सर्वेषां देवादीनां ज्ञानस्येति शेषः । अविशेषप्रसङ्गाद्भक्त्या-द्यधिकारानुसारेणैव शास्त्रात्फलप्राप्तेर्ग्राह्यत्वादित्यर्थः । भक्त्या-द्यधिकारतारतम्ये कार्यवैचित्र्यरूपमनुमानमुक्त्वा प्रत्यक्षमप्याह ॥ दृश्यमानत्वाच्चेति ॥ यद्वा ‘अथे’त्यादिश्रुताविति शेषः । अनुमाने पूर्वपक्षोक्तान्यथासिद्धिं परिहरति ॥ उच्चावचशक्तेरिति ॥ तन्निबन्धन-त्वाद् भक्त्याद्यधिकारतारतम्यनिबन्धनत्वात् । अधिकारतारतम्य-मन्तरेण तत्कारणाभावादिति भावः । यथोक्तं प्राक् ।

स्वाधिकाराधिको यत्नः प्रायशो नोपपद्यते ।

कथञ्चिदधिके यत्ने दोषः कश्चित्समापतेत् ॥

इति । एवं च विशेषप्रसङ्गादधिकारतारतम्यानुसारेण ज्ञानप्राप्तिरिति सम्पूर्णज्ञानाधिकारस्य सर्वसुलभत्वाभावात्सातिशयं तदिति भावः । (अयं च न्यायो ‘अविशेषात्’ इत्यस्यावृत्तौ सत्यामधिकारस्य विशेष-ज्ञानस्य विशेषः स्यादित्यर्थकेनोक्तः ।) ॥ ३ ॥

------------------------------------------------------------------------

स्तुत्यधिकरणम्

**स्तुत्यधिकरणं ञ्ञ्ञ्–४–४**

## **न्यायविवरणम्**

न च ज्ञानिनामात्मस्वरूपदार्ढ्यात्सत्प्रवृत्ति-विपरीतप्रवृत्त्योरविशेषः ।

एतावतोऽधिका नास्ति प्राप्तिरित्यन्ततः स्थिता ।

या स्थितिस्तां समाप्नोति यथाशक्ति प्रयत्नतः ।

विपरीतप्रवृत्तेस्तु तस्य ह्रासोऽधिकं भवेत् ॥

इति वचनात् स्थितिविशेषोपपत्तेः ॥ ४ ॥

### **भावबोध**

ॐ स्तुतयेऽनुमतिर्वा ॐ ॥ इत्यत्र लोके सदस-त्प्रवृत्त्या ‘विशेषदर्शनात्तुल्यं’त्वित्युक्त्या च भगवज्ज्ञानिषु सदस-त्प्रवृत्त्या विशेषोऽस्ति वा न वेति सन्देहे नेति पूर्वः पक्षः । अस्तीति सिद्धान्तः । तत्र ‘आत्मस्वरूपदार्ढ्यम्’ इत्युक्तपूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न च ज्ञानिनामिति ॥ आत्मस्वरूपदार्ढ्याद् आत्मस्वरूपाविर्भूतानन्दादिलक्षणस्य दार्ढ्यान् निश्चितत्वात् सत्प्रवृत्तिविपरीतप्रवृत्योरविशेषः सत्प्रवृत्तिसम्पाद्याति-शयस्यासत्प्रवृत्तिप्रतिबध्यस्य मोक्षातिरिक्तस्याभावादिति भावः । यद्वा ज्ञानिनामात्मस्वरूपदार्ढ्यात्स्वरूपस्य मोक्षभाक्त्वेन मोक्षो भविष्यति न वेति शङ्काशून्यत्वादित्यर्थः । एवं चाद्याधिकरणोक्तमयुक्तमिति भावः। (अयं च न्यायः ‘अनुष्ठेयं बादरायणः साम्यश्रुतेः’ इत्यनेन सूचितः।) तद्धेतुत्वेन ‘अस्थितिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ एतावत इति ॥ यस्य यावत्स्वरूपानन्द इति निर्णीत एतावत आनन्दादेरधिका प्राप्तिस् ततोऽधिकानन्दादेः प्राप्तिरिति यावत् । सा नास्ति न भवति । किं तु, ‘याऽत्यन्ततः निष्कृष्टतया स्थितिः स्वरूपानन्दादेः स्थिता प्रमाणेन व्यवस्थिता तां स्थितिं यथाशक्ति प्रयत्नतो ज्ञानोत्तरकृतस्वभक्त्यनुसारिसत्प्रवृत्त्या समाप्नोति अधिकं यथा भवति तथा विपरीतप्रवृत्तेरसत्प्रवृत्तेस्तस्यानन्दादेर् ह्रासो भवेत्’ इति वचनात्सत्प्रवृत्त्या स्थितिविशेषस्य, ज्ञानानभिव्यक्ता-नन्दाद्याविर्भावलक्षणस्यासत्प्रवृत्त्याऽसुराणां स्वरूपापेक्षयाऽधिकतया सेवादिप्राप्तस्यानन्दादेरप्राप्तिरूपस्य नॄणां यावत्स्वरूपानभिव्यक्तिरूपस्य ह्रासलक्षणस्योपपत्तेरित्यर्थः । एवं चाऽऽद्याधिकरणोक्तं युक्तमिति भावः ॥ (अयं च न्यायः ‘शमदमाद्युपेतः स्यात्तथापि तु तद्विधे-स्तदङ्गतया तेषामवश्यानुष्ठेयत्वात्, ‘अपि स्मर्यते’ ‘शब्दश्चातोऽकाम-चारे, ‘विहितत्वाच्चाश्रमकर्मापि’ इति सूत्रचतुष्टयेन सूचितः।) ॥ ४ ॥

------------------------------------------------------------------------

उभयलिङ्गाधिकरणम् आधिकारिकाधिकरणं च

**उभयलिङ्गाधिकरणम् आधिकारिकाधिकरणं च ञ्ञ्ञ्–४–५,६**

## **न्यायविवरणम्**

न च सर्वजीवानामेकप्रकार एव निजस्वभाव-श्चैतन्यमिति फलेऽप्यविशेषः । निषेधसामान्यविधिक्रियाणां विभक्तत्वात् । ‘नादेवो देवपदमन्विच्छेदन्विच्छन् यात्यधरं तमः । न देवः स्वीयं पदमन्विच्छन्विदुष्यति । तदेव ह्यस्य स्वम्’ इति निषेधविभागः । ‘स्थिरं ज्ञानं स्थिरो हरावभिषङ्गः स्थिरमोजो बलं विराग एतद्धि सामान्यं देवानाम् । अन्येषा-मस्थिराण्येतानि सर्वाण्यथापि यथायोगं विनेयानि’ इति सामान्यविभागः । ‘ज्ञानदानमेव देवानां विहितम् । तप एवर्षीणाम् । आचार एव मनुष्याणां तदविरोधेनान्यानि करणीयानि’ इति विधिविभागः । ‘चरन्ति देवा विहितं समस्तमर्धमेव मुनयो दशांशतो मनुष्याः’ इति क्रियाविभागः

॥ ५–६ ॥

### **भावबोध**

ॐ सर्वथापि तु त एवोभयलिङ्गात् ॐ ॥ इत्यत्र लोकेऽर्थादिसाधनस्याधिकार्यनधिकारिप्राप्यत्वदर्शनाद्भगवदपरोक्षज्ञानं किमधिकारिभिरेव प्राप्यते उतानधिकारिभिरपीति सन्देहेऽनधिकारि-भिरपि प्राप्यत इति पूर्वः पक्षः । अधिकारिभिरेव प्राप्यत इति सिद्धान्तः । ‘न चाधिकारिकमपि पतनानुमानात्तदयोगात्’ इत्यत्र लोके राजादिपदस्यामात्यादिभिरपि प्राप्यत्वदर्शनाद्भगवदपरोक्ष-ज्ञानस्याधिकारिभिरेव प्राप्यत्वोक्तेश्चतुर्मुखादिपदानि किमन्यैः प्राप्यन्ते उत तत्पदयोग्यैरिति सन्देहे अन्यैरपीति पूर्वः पक्षः । तद्योग्यैरेव प्राप्यन्त इति सिद्धान्तः । तत्र ‘निजस्वभावः’ इत्युक्तन्यायमेतदधि-करणद्वयपूर्वपक्षसम्बन्धित्वेन तत्साध्यप्रदर्शनपूर्वकं विवृण्वन् प्रतिक्षिपति ॥ न च सर्वजीवानामिति ॥ सर्वजीवानां योग्यायोग्यानाम् । न केवलं जीवानां, स्वाभाविकभूतचैतन्ये एकप्रकारतैव न त्वनेकप्रकारता इति एवशब्दार्थः, किं तु सर्वेषु यच्चैतन्यं तदेव स्वाभाविकं न तु देवत्वादिकमपीत्यप्येवशब्दसम्बन्धः । फलेऽपि अपरोक्षज्ञाने ब्रह्मादि-देवतापदे चेत्यर्थः । साधनसमुच्चयेऽपिशब्दः । चैतन्याविशेषसमुच्चये वा । अधिकारमात्रप्राप्यत्वलक्षणविशेषाभावः ।

अयं भावः । ज्ञानं देवतापदं चाधिकारिभिरेव प्राप्यमिति न नियमः । वेदाद्यनधिकारिणामपि प्रयत्नेन वेदादिप्राप्तेर्दर्शनात् । ‘स्वधर्मनिष्ठः शतजन्मभिः पुमान् विरिञ्चतामेति’ इत्यादिना देवता-पदादेः प्रयत्नसाध्यत्वोक्तेश्च महाप्रयत्नेन सर्वैः प्राप्तुं शक्यत्वात् । ननु देवत्वादिकं स्वाभाविकमिति चेन्न । प्रयत्नसाध्यत्वश्रवणेन चैतन्य-व्यतिरिक्तस्य स्वाभाविकत्वाभावात् । चैतन्यस्य सर्वसाम्यात् । स्वाभाविकत्वेऽप्यौत्पत्तिकक्षत्रियत्वाभिभवेन विश्वामित्रस्य महाप्रयत्न-साध्यविप्रत्ववन्महता प्रयत्नेन स्वभवाभिभवेन ज्ञानपदयोरयोग्यैरपि प्राप्यत्वात्तेषामपि मोक्षप्रसङ्ग इति नेति भावः । (अयं च न्यायः ‘सर्वथापि’ इत्यनेनात्मस्वरूपस्यात्माव्यभिचरितस्येच्छाप्रयत्नादे-र्दार्ढ्यस्य महत्त्वस्याप्रयोजकत्वं वदता सूचितः।) यद्वा ‘सर्वथापि’ इति सूत्रे जीवस्वभावस्य नानाप्रकारत्वोक्त्या सूचितः ।) (अयं च न्यायो ‘न चाधिकारिकम्’ इत्यनेन देवतापदं नाकाङ्क्ष्यमिति वदता सर्वजीवानां निजस्वभावश्चैतन्यमेकप्रकारमेवेति देवादिपदं योग्यप्राप्य-मिति सूचनेन सूचितः ।) तद्धेतुत्वेन ‘निषेधसामान्यविधिक्रियाणां विभक्तता’ इत्युक्तसिद्धान्तन्यायं विवृणोति ॥ निषेधेति ॥ अयं भावः । ज्ञानपदयोरधिकारिमात्रप्राप्यत्वमिति नियम एव । तत्त-त्प्रयोजकचैतन्यव्यतिरिक्तदेवत्वादेरपि स्वाभाविकत्वात् । न च प्रयत्नेन स्वाभाविकस्याभिभवः । ‘दैवीमेव’ इत्यादिश्रुत्यादिनाऽनभिभवस्य प्रमितत्वात् । देवादीनां निषेधसामान्यविधिक्रियाविभागेन प्रयत्न-स्यैवायोगात् । कस्यचित् कथंचित्प्रयत्नेच्छादौ विरोचनादिभिर्मिथ्या-ज्ञानस्यैव प्राप्तेः ‘न देवपदमन्विच्छेत्’ इत्यादिना पाताद्यनर्थोक्तेश्चेति । देवतापदविषये विधिनिषेधसामान्यक्रियाविभागपराः श्रुतीरुदाहरति ॥ नादेव इत्यादिना । ओवस्य देवतापदं नान्विच्छेदितीच्छानिषेधः। देवस्य तु इच्छन्न विदुष्यतीति दोषनिषेध इति विभागो द्रष्टव्यः। कुतो न दुष्यतीत्यत उक्तम्– तदेव ह्यस्य स्वमिति । (अन्यथेत्युक्तमेव विवृणोति– स्थिरमिति ।) तर्हि ज्ञानादिलोपेन मोक्षो न स्यादित्यत उक्तम्– अन्येषामिति । विनेयानि– आपाद्यानि ।

उपलक्षणं चैतत् । अपरोक्षज्ञानविषये तु दैवीमेव सम्पत्तिमिति असुरजातेरेवासुरत्वमिति, नासुराणां दैवं रूपमिति च निषेधविभाग-पराः । शृृण्वे वीर इति, ततः कनीयसा एव देवा ज्यायांसोऽसुराः, असुरान्दमयन्विष्णुरिति, असुरा आसुरेणैवेति च सामान्यविभाग-पराः । ‘तं भूतिः’ इत्याद्याः क्रियाविभागपरा अपि श्रुतिस्मृतयो भाष्योदाहृता द्रष्टव्याः । अधिकरणद्वयसम्बन्धप्रदर्शनार्थमेव सामान्यतो न्यायविवरणं कृतम् । ननु सामान्यन्यायत्वात्कथं द्वितीयाधिकरण-स्योत्थानमिति चेन्न । सर्वथापीत्यधिकरणे ज्ञानमात्रस्याधिकारिमात्र-प्राप्यत्वस्य विवक्षितत्वात् । न चाधिकारिकमित्यत्र तदाक्षेपाभिप्रायेण स्वधर्मनिष्ठ इत्यादिविशेषवाक्यबलोत्पन्नाया देवादिपदस्य प्रयत्न-प्राप्यत्वशङ्कायाः परिहारात् । अत एव तत्वप्रकाशिकायाम् । ‘अतो ज्ञानमप्ययोग्यप्राप्यफलम्’ इति पूर्वपक्षफलं दर्शितम् । एवं च निषेधसामान्यविधिक्रियाणां विभक्तत्वादपरोक्षज्ञानब्रह्मादि पदयोरधि-कारिमात्रप्राप्यत्वमिति भावः । (अयं च न्यायः ‘अनभिभवम्’ इत्यादिसूत्रषट्केन ज्ञानमोक्षयोः सुरेष्वेव स्थितेरज्ञानतमसोरसुरेष्व-वस्थितेर्मिश्रत्वस्य मनुष्येष्ववस्थितेर्नाऽनधिकारिणां ज्ञानमोक्षप्राप्तिरिति वदता सूचितः । यद्वा अयं च न्यायः ‘अनभिभवम्’ इत्यादि-सूत्रषट्केन निषेधसामान्यक्रियाविभागप्रतिपादकेन विधिविभागोप-लक्षकेण सूचितः । एतन्न्यायसम्बन्धप्रदर्शनार्थमेवोक्तं तत्वप्रकाशिकायाम् उत्तराधिकरणे, ‘अतो ज्ञानमप्ययोग्यप्राप्यम्’ इति ।) ॥ ५ ॥

अयं च न्यायो ‘न चाधिकारिकम्’ इति, ‘उपपूर्वमपि’ इति ‘बहिस्तु’ इति सूत्रत्रयस्य निषेधविभागप्रतिपादकस्यान्यविभागोप-लक्षकत्वात्सूत्रत्रयेण सूचितः ।) ॥ ६ ॥

------------------------------------------------------------------------

फलश्रुत्यधिकरणम्

**फलश्रुत्यधिकरणं ञ्ञ्ञ्–४–७**

## **न्यायविवरणम्**

न च स्वातन्त्र्याद्देवानामेव ज्ञानादिफलं, न किञ्चिदन्येषामिति वाच्यम् ।

त्वरयैव मनुष्याणां सिद्धिरत्वरयैव तु ।

देवानां तत्प्रसादेन मुक्तिरेव सतां नृणाम् ॥

इति मानुषमुक्त्यर्थमेव देवानामत्वरया सिद्धिश्रुतेः ॥ ७ ॥

### **भावबोध**

ॐ स्वामिनः फलश्रुतेरित्यात्रेयः ॐ ॥ इत्यत्र प्रयोजकत्वकर्तृत्वाभ्यां भगवज्ज्ञानं किं देवानामेव फलप्रदं प्रजानां वेति सन्देहे देवानामेवेति पूर्वः पक्षः । देवादीनां प्रजानामपीति सिद्धान्तः । तत्र ‘स्वातन्त्र्यम्’ इत्युक्तपूर्वपक्षन्यायं तत्फलप्रदर्शनपूर्वकं विवृण्वन् प्रतिक्षिपति ॥ न च स्वातन्त्र्यादिति ॥ स्वातन्त्र्याद् इन्द्रियादि-प्रेरकत्वेन स्वामित्वात् । देवानामेवेत्येतत्पूर्वोत्तराभ्यां सम्बध्यते । लोके च स्वामिन एव फलदर्शनादिति भावः । एवकारव्यावर्त्यमाह ॥ न किञ्चिदिति ॥ अन्येषां प्रजारूपकर्तॄणां कर्तुरप्यस्वामिनः फलाभाव-दर्शनादिति भावः । नान्येषामिति वक्तव्ये यन्न किञ्चिदन्येषामित्याह । तेन चेतनादिरूपेणापि न प्रजानां ज्ञानफलं पृथग्दीयमानत्वादिति सूचयति । एवं च देवानामेव स्वातन्त्र्यात्तेषामेव फलप्राप्तिरित्यनियमः सर्वेषामित्युक्तानुपपत्तिरिति नेति भावः । तद्धेतुत्वेन ‘अत्वरयैव सिद्धिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ त्वरयैवेति ॥ देवानामत्वरया सिद्धौ निमित्तमाह– तत्प्रसादेनेति । तत्प्रसादेन– तेषां देवानां प्रसादेन–इन्द्रियादिप्रेरणेन । मुक्त्यर्थमेवेति । (अनेन ‘मुक्त्यै एव’ इति तादर्थ्ये चतुर्थीत्युक्तं भवति ।) देवानां त्वरया सिद्धौ मनुष्याणामिन्द्रियादिप्रेरणाभावेन ज्ञानाद्यलाभाच्च मुक्तिर्न स्यादिति भावः । एवं च मनुष्यमुक्त्यर्थमेव देवानामत्वरया सिद्धे-र्मनुष्याणामपि ज्ञानफलमोक्षप्राप्तिरित्युक्तं युक्तम् ।) ॥ ७ ॥

------------------------------------------------------------------------

कृत्स्नभावाधिकरणम्

**कृत्स्नभावाधिकरणं ञ्ञ्ञ्–४–८**

## **न्यायविवरणम्**

न च गृहस्थानामशेषकर्मविशेषयोग्यत्वा-दाधिक्यं मुक्तौ । त्वरयैव गृहिणः साधयन्ति मुक्तिमत्वरयैव यतयस्तेभ्यश्चात्वरया देवास्तेषु च ब्रह्मा । तदेष श्लोकः ।

शतं परानभिपश्यैव देवं ब्रह्माऽचरद्दुश्चरं यत्तपोऽग्य्रम् ।

विहाय रागं मनसश्चोपरिष्ठं ततोऽभवत्परमेष्ठी स मुक्तौ ॥

इति ।

‘यो हि त्वरया साधयेत्स मन्दं सुखमाप्नुयात् । यो ह्यत्वरया स महत्’ इति श्रुतेर्गृहिभ्यो यतीनां तेभ्यो देवानामत्वरया सिद्धेः । बहुकालसाधनाद्बहुकर्माधिकारमात्रस्य दुर्बलत्वात् ॥८॥

### **भावबोध**

ॐ कृत्स्नभावात्तु गृहिणोपसंहारः ॐ ॥ इत्यत्र लोके समविषमफलोपेतपुरुषदर्शनादाश्रमभेदभिन्ना मनुष्याः किं सर्वेऽपि मोक्षे समा उत तारतम्योपेता इति सन्देहे गृहस्थो मुक्तावुत्तम इति पूर्वः पक्षः । सर्वाश्रमिषु यतिरेवोत्तम इति सिद्धान्तः । तत्र ‘आपूर्ण-विशेषयोग्यता’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च गृहस्थानामिति ॥ ‘आपूर्णता’ इत्यस्यार्थोऽशेष इति । न ह्यन्याश्रमिणां क्रत्वादावधिकारोऽस्तीति भावः । एवं चापूर्णकर्मविशेषयोग्यत्वाद्गृहस्थानामेवोत्तमत्वमिति न ज्ञानमतिशयित-मिति नेति भावः । तद्धेतुत्वेन ‘अत्वरयैव सिद्धिः’ इत्युक्तसिद्धान्त-न्यायं श्रुत्युदाहरणपूर्वकं विवृणोति ॥ त्वरयैव गृहिण इति ॥ देवेषु मध्ये चतुर्मुखस्यात्वरयैव सिद्धिप्रदर्शनार्थं श्लोकः । शन्त परानिति । मनसश्च रुद्रादप्युपरिष्ठः स प्रसिद्धो ब्रह्मा देवं विष्णुमभिपश्यैव शतं परान् ब्रह्मकल्पान् मनसो रागं विहाय दुश्चरं तपोऽग्य्रं यद्यस्मादाचरत्, ततो मुक्तौ परमेष्ठी सायुज्यभाक्त्वाद्यतिशयवानभवदिति योजना । अत्वरोपपादनार्थमपरोक्षज्ञानप्राक्तनतपोव्यावृत्त्यर्थमभिपश्यैवेत्येवकारः । एतावतापि कथं यतीनां गृहस्थेभ्य उत्तमत्वमित्यत उक्तम् ॥ यो हीति ॥ ननु यतीनां तपःकालबाहुल्यवद्गृहस्थानां कर्मबाहुल्यात्साम्य-मेव स्यादित्यत आह ॥ बहुकालेति ॥ गृहिणां बहुकर्माधिकारमात्र-सद्भावेऽपि तदाचरणनियमाभावादिति भावः । अनेन पूर्वपक्षहेतो-र्बाधितविषयत्वमुक्तं भवति । एवं च यतिमोक्षस्यात्वरयैव सिद्धेर्ज्ञान-प्रचुराणां यतीनामेवोत्तमत्वमिति युक्तो ज्ञानस्यातिशाय इति भावः । (अयं च न्यायो गृहस्थमोक्षापेक्षया यतिमोक्षस्यात्वरयैव सिद्धेर्यतीना-मेवोत्तमत्वमित्यभिप्रेत्य तत्र बाधकमुद्धरता ‘कृत्स्नभावात्’ इति सूत्रेण सूचितः ।) ॥ ८ ॥

------------------------------------------------------------------------

अनाविष्काराधिकरणम्

**अनाविष्काराधिकरणं ञ्ञ्ञ्–४–९**

## **न्यायविवरणम्**

न चाविष्कारेण कथनादशेषतोऽपि योग्या ज्ञानिनो भवन्तीत्यास्थानचत्वरादिषु स्थित्वैव प्रकथनीयम् । न ह्येवं त्वरमाणे सिद्धिर्भवति । अयोग्यानामपि श्रवणप्रसङ्गात् । तस्माद्विचार्य योग्यानामेवात्वरयैव कथयित्वा सिद्धिर्भवति । ‘त्यक्त्वा त्वरां ब्रह्मविद्यां वदेत जनाय योग्याय सदैव विद्वान्’ इति श्रुतेः । ‘मानस्तेनेभ्यः’ इत्यादेश्च ॥ ९ ॥

### **भावबोध**

ॐ अनाविष्कुर्वन्नन्वयात् ॐ ॥ इत्यत्र ब्रह्मोपदेशस्याविष्कारेण गोप्येन चोपपत्तेर्ब्रह्मविषयकापरोक्षज्ञान-साधनमाविष्कारेणोपदेष्टव्यं न वेति सन्देहे आविष्कारेणेति पूर्वः पक्षः । नेति सिद्धान्तः । तत्र ‘आपूर्णविशेषयोग्यता’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न चाविष्कारेणेति ॥ अनेनापूर्णानां सर्वेषां विशेषज्ञानयोग्यतेति न्यायो विवृतो भवति । स्थित्वैवेत्येवकारेणावश्यकत्वमाह । एवं च तस्य रहस्यत्वाद्यतिशयितो न सिद्ध्यतीति नेति भावः । (अयं च न्यायः ‘अनाविष्कुर्वन्’ इत्यनेनाविष्कारेण चापूर्णविशेषयोग्यता स्यादिति सूचनेन सूचितः ।) तद्धेतुत्वेन ‘अत्वरयैव सिद्धिः’ इत्युक्त-सिद्धान्तन्यायं विवृणोति ॥ न ह्येवमिति ॥ व्याख्यानस्य व्याख्यातु-र्विशेषज्ञानहेतुत्वात्तेन चापरोक्षज्ञानद्वारा मुक्तिरूपसिद्धिसम्भवात्सभा-चत्वरादौ व्याख्यारूपत्वराकरणे सिद्धिः कुतो न भवतीत्यत आह ॥ अयोग्यानामपीति । अयोग्येषूपदेशस्यानर्थहेतुत्वेन न सिद्धिहेतुत्वमिति भावः । तर्हि केन प्रकारेणोपदेशे सिद्धिर्भवतीत्यत आह ॥ तस्मादिति ॥ विचार्य अधिकारिदेशकालाधिकम् । योग्यानामेव ज्ञानस्येत्यर्थः । विचारश्च त्वरया न भवतीत्यत्वरयैवेत्युक्तम् । कथयित्वा स्थितस्य पुरुषस्य सिद्धिर्भवतीत्यर्थः । अत्र प्रमाणमाह ॥ त्यक्त्वेति ॥ योग्यायैवेत्येवशब्दसम्बन्धे अयोग्याय न वदेदित्यर्थात्सिध्द्यति । योग्येष्वेवोपदेशः कर्तव्यो नायोग्येष्वित्यत्र स्पष्टप्रमाणमाह ॥ मान इति ॥ आदिशब्देन ‘मानस्तेनेभ्यो य अभिद्रुहस्पदे निरामिणो रिपवोऽन्नेषु जागृधुः । येषां नैतन्नापारं किं च नैकं ब्रह्मणस्पते ब्रूहि तेभ्यः कदाचित् । अथो शमेनोपरता मनुष्या ये धर्मिणो ब्रूहि तेभ्यः सदा नः । आदेवानामोहते विव्रयो हृदि बृहस्पते न परः साम्नो विदुः’ इति ऋग्द्वयग्रहणम् । तस्यार्थः । एतद् वायुं प्रति विद्यादेवतानां प्रार्थनम् । द्रोहास्पदेऽन्धे तमसि स्थातुं योग्या रामविरुद्धाः । अत एव तस्य रिपवोऽन्नेषु जागृधुः । भोगेष्वाकांक्षावन्तः । येषामेतत्परं ब्रह्म तदवरं च जगन्नास्ति । किन्तु किं च नैकं निर्गुणं ब्रह्मानिर्वाच्यं च जगत्तेभ्यो ऽस्मान् कदाचिन् मा ब्रूहि । किं नाम ये शमेन विष्णु-निष्ठयोपरतास् तस्मिन्नेव रता ये च देवानां विव्रयः वरत्वे सति नियामकं ब्रह्मावरश्चासौ यः नियामकश्चेति विग्रहः । वकारस्थाकार-लोपो निर्वचनत्वात् ‘सप्तसु प्रथमा’ इति द्वितीयायाः प्रथमा । हृदि व्योहते सम्यग्वहन्ति । साम्नस्तत्प्रतिपाद्याद् ब्रह्मणः परः परं च न विदुः । तेभ्यो नोऽस्मान् सदा ब्रूहीति । यद्वा मानस्तेनेभ्य इति ऋग्द्वयप्रतीकग्रहणम् । आदिपदेन ‘विद्या ह वै ब्राह्मणमाजगाम’ इत्यादेर्ग्रहणम् । एवं च त्वरयैव सिद्धेरनाविष्करेण ज्ञानसाधनस्योप-देष्टव्यत्वाद्युक्तस्तस्यातिशयः । (अयं च न्यायः ‘अन्वयात्’ इत्यनेन यत्र क्वचन त्वरया व्याख्याने सिद्धिर्भवतीति सूचनेन सूचितः ।) ॥९॥

[Load More](javaऽcriptःvoid(0))
