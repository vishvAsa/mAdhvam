+++
title = "०२ द्वितीयः पादः"
upstream_url = "https://dvaitavedanta.in/category-details/15040/564/satara/3-naya/taka-t/tataya/thavat"
+++
## सन्ध्याधिकरणम्

**अथ द्वितीयः पादः**

**सन्ध्याधिकरणं ञ्ञ्ञ्–२–१**

## **न्यायविवरणम्**

पश्चाददृष्टेः स्वप्नविषयस्यासत्वं न वाच्यम् । अशक्यक(का)रणशक्तिमत्त्वादीश्वरस्य । संस्कारेण सृष्ट्वा पुनः संस्कारमात्रतामापाद्य तस्यापि तिरोधानोपपत्तेः । जाग्रत्त्व-प्रतीतिमात्रस्य भ्रान्तित्वात् ॥ १ ॥

### **भावबोध**

वैराग्यसाध्योपास्तिसाधनभक्तेः पुरुषप्रयत्नाविषय-त्वेनाविधेयत्वात्तदुत्पत्त्यर्थं भगवन्माहात्म्यप्रतिपादनार्थोऽयं पादः प्रवृत्तः । एतत्पादीयाधिकरणपूर्वपक्षसिद्धान्तन्याया अनुव्याख्यायां सङ्ग्रहेणोक्ताः ।

पश्चाददृष्ट्यविज्ञानकालदुःखपृथग्भवाः ।

स्थानभेदो विरुद्धत्वं न्यायसाम्यं सतो भवः ॥

गुणसाम्यमयोगश्च तर्कबाधो विलोमता ।

नानाभावः प्रलोभश्च युक्तयः पूर्वपक्षगाः ॥

अशक्यकर्तृताशक्तिः स्वतोऽबोधस्त(थै)देव च ।

अमानक्लृप्तिः सन्मानव्यवस्थात्यल्पताभवः ।

विशेषदृष्टिवाक्ये च पुंशक्तिः सुनिदर्शनम् ।

अलौकिकत्वमाधिक्यं स्वातन्त्र्यं निर्णयप्रमाः ॥ इति ॥

ॐ सन्ध्ये सृष्टिराह हि ॐ ॥ इत्यत्र वादिविप्रतिपत्त्या स्वप्नो भगवदधीनो न वेति सन्देहे नेति पूर्वः पक्षः । भगवदधीन इति सिद्धान्तः । तत्र ‘पश्चाददृष्टिः’ इत्युक्तपूर्वपक्षन्यायं तत्साध्यप्रदर्शन-पूर्वकं विवृण्वन् प्रतिक्षिपति ॥ पश्चाददृष्टेरिति ॥ उपलक्षणमेतत् । पूर्वमपीत्यपि ग्राह्यम् । अयं भावः । स्वप्नो नामार्थज्ञानात्मकः । तत्र तावत्स्वाप्नानां करितुरगादीनां परमेश्वरायत्तता नोपपद्यते । असत्य-त्वात् । न तावदिमेऽनादिनित्याः । स्वप्नावस्थातः प्रागूर्ध्वं चोपलब्धि-प्रसङ्गात् । न हि विद्यमाना अप्युपलब्धिसाधनेषु चक्षुरादिष्वनुपरतेषु नोपलभ्यन्ते, उपलभ्यन्ते चोपरतेष्विति सम्भवति । न चान्यत्रगताः, अन्यैरप्यनुपलम्भात् । स्वाप्नाः पदार्था नानादिनित्याः । मध्यम-परिमाणोपेततया दृश्यमानत्वात् । घटवदित्यनुमानविरोधाच्च । नाप्युत्पत्तिविनाशवन्तः । तथात्वेऽपि घटादिवत्प्रागूर्ध्वमुपलम्भ-प्रसक्तेः । न च वाच्यं विद्युदादिवत्तदैवोत्पत्तिर्विनाशश्चातः प्रागूर्ध्व-मनुपलम्भो न दोषायेति । इत्थम्भावे प्रमाणाभावात्, प्राङ्मृदादीना-मूर्ध्वं कपालादीनामनुपलम्भापत्तेश्च । न चैवैषां तत्कालीने जन्मनि उपादानं निमित्तं च पश्यामः । कर्ता च न तावज्जीवात्मा, द्रष्टु-र्निर्व्यापारत्वात् । अपरस्य चादर्शनात् ।

तथा च यावद्विशेषबाधे सामान्यबाधान्न सत्त्वं तेषाम् । अविद्य-मानानेकतुरगकर्यादीन् पश्यामीत्युत्तरकालीनानुभवविरोधाच्च । ‘स्व-प्नमायासरूपा, ‘स्वप्नमनोरथो यथा’ इत्यादिश्रुतिस्मृतिविरोधाच्चेति । तदेवं न स्वाप्नानामर्थानामीश्वराधीनत्वम् । नापि ज्ञानस्य । तस्यापि निमित्ताभावेनापरमार्थत्वात् । इन्द्रियप्रवृत्तीनामुपरतत्वात् । मनसो बाह्यार्थेष्वस्वातन्त्र्यादिति । एवं च स्वप्नस्यासत्वादसतश्चेश्वराधीनत्वा-योगान्न तस्य महामहिमत्वमिति नेति भावः । (अयं च न्यायः ‘सन्ध्ये सृष्टिर् इत्यनेन सूचितः । तेन पश्चाददृष्टेर्गत्युक्तेः पश्चाददृष्टिः पूर्वपक्षन्याय इत्युक्तं भवति ।) तद्धेतुत्वेन ‘अशक्यकर्तृताशक्तिः’ इत्युक्तसिद्धान्तन्यायं विवृणोति ॥ अशक्यकारणेति ॥ सृष्ट्वा संस्कारमात्रतामापाद्येत्यत्र ‘स्वप्नकाल एव’ इत्युपस्कर्तव्यम् । तथा च सृष्ट्वेत्यनेनानादित्वपक्षदोषा अनभ्युपगमेनैव निरस्ताः । तत्काल एव सृष्ट्वेत्यनेन प्रागुपलम्भप्रसङ्गः, संस्कारमात्रतामापाद्येत्यनेन पश्चा-दुपलम्भप्रसङ्गश्च निराकृतः । संस्कारेत्युपादानकीर्तनम् । न च तस्य गुणत्वेनोपादानत्वानुपपत्तिः । मनोवृत्तित्वेन द्रव्यत्वात् । संस्काराणां चातीन्द्रियत्वेन त्र्यणुकजन्मविनाशयोर्द्व्यणुकस्येव प्रागूर्ध्वं चानुपलम्भो न दोषाय । न चात्र प्रमाणाभावः । ‘मनोगतांस्तु संस्कारान्’ इति स्मृतिवचनस्यैव प्रमाणत्वात् । एतेनैतदपि प्रत्युक्तम्– यत्प्रतीति-कारणाभाव इत्युक्तं, मनस एव तत्कारणत्वेन स्मृत्युक्तत्वात् । ईश्वरस्येति कर्तृनिर्देशः । ननु कर्तुस्तदैव सृष्टिसंहारकारणत्वम-सम्भावितमित्यत उक्तम्– ॥ अशक्येति ॥ एवं च सति अदृष्टादिकं निमित्तं प्रसिद्धमेव । न केवलमेवमर्थानां सत्यत्वसम्भवेन भगवदधीनत्वं किन्तु ज्ञानस्येत्यभिप्रेत्याह ॥ तस्यापीति ॥ सृष्ट्वेत्यनन्तरं ‘प्रदर्श्य’ इत्युपस्कर्तव्यम् । तेनात्र तच्छब्देन तत्प्रदर्शनं परामृश्यते । तथा च न केवलमीश्वरः स्वाप्नान् गजादीन् सृष्ट्वा संस्कारतामापादयति किन्तु तान् प्रदर्श्य, तस्य दर्शनस्य तिरोधानमपि करोतीत्यर्थः ।

नन्वेतत्स्वाप्नस्य सत्यत्वे, ‘अविद्यमानानेव करितुरगादीनपश्य-मित्युत्तरकालिकतिरोधानानुभवविरोध इत्यत आह ॥ जाग्रत्त्वेति ॥ मात्रेति पदार्थस्वरूपं व्यावर्तयति । जाग्रत्त्वं नाम जागरानुभूत-पदार्थैरेकत्वम् । तथा च स्वाप्न एवायं न जागरानुभूत इत्यनुभवाज् जाग्रत्त्वप्रतीतिरेव भ्रान्तिर्न स्वाप्नपदार्थस्वरूपप्रतीतिः । नायं गज इति बाधाभावादिति भावः । ननु जाग्रत्त्वस्यापि सोपादानत्वसम्भवात्कथं तत्प्रतीतिर्भ्रान्तिरित्युच्यत इति चेन्न । न हि वयं कारणसामग्री-संपादनसम्भवमात्रेणार्थानां सत्यतामातिष्ठामहे किंतु बाधाभावेनैव । सामग्य्रभावेनासत्त्वं ब्रुवाणं प्रति तु तदसिद्धिरुक्ता । अस्ति च जाग्रत्त्वप्रतीतेर्बाधः ‘स्वाप्न एवाऽयं, न जागरानुभूत’ इत्याद्युदयादिति भावः । नन्वेवं स्वाप्नपदार्थानां सत्यत्वे कथं श्रुतिस्मृतिभ्यां तदसत्त्व-मावेद्यत इत्यत आह ॥ जाग्रत्वेति ॥ जाग्रत्त्वप्रतीतेर्भ्रान्तित्वात्तद्विषयं श्रुत्यादिकमिति भावः । एवं चेश्वरस्याशक्यकर्तृतायां शक्तेः स्वाप्न-पदार्थानामीश्वरसृष्टत्वेन तदधीनत्वाद् युक्तं तस्य महामहिमत्वमिति भावः । (अयं च न्यायो ‘निर्मातारम्’ इत्यनेन सूचितः ।) ॥ १ ॥

------------------------------------------------------------------------

पराभिध्यानाधिकरणम्

**पराभिध्यानाधिकरणं ञ्ञ्ञ्–२–२**

## **न्यायविवरणम्**

न चाविज्ञानमात्रेण स्वप्नप्रतीत्या ज्ञानशक्त्यैव स्वप्नतिरोधानं नेशेनेति वाच्यम् । बोधे जीवस्यास्वातन्त्र्यात् । ज्ञानाज्ञानयोस्तदन्यत्वे, जडत्वात्कैमुत्येनास्वातन्त्र्यात् । तत्स्वरूपत्वे तेनैव व्याख्यातत्वात् । उभयात्मकत्वे दोष-द्वयापातात् । अनुभयात्मकत्वे (स्व)व्याहतेः । तावन्मात्र-निमित्तत्वे मानाभावात् । सर्वस्येश(हेतुत्वे)वशत्वे मानाच्च

॥ २ ॥

### **भावबोध**

ॐ पराभिध्यानात्तु तिरोहितं ततो ह्यस्य बन्धविपर्ययौ ॐ ॥ इत्यत्र सर्वस्य भगवदधीनत्वोक्त्या विशेषानुक्त्या, स्वप्नतिरो-भावो भगवदधीनो न वेति सन्देहे नेति पूर्वः पक्षः । भगवदधीन इति सिद्धान्तः । तत्र ‘अविज्ञानम्’ इत्युक्तपूर्वपक्षन्यायं तत्साध्यप्रदर्शन-पूर्वकं विवृण्वन् प्रतिक्षिपति ॥ न चाविज्ञानेति ॥ बाह्याविज्ञानादेव हि स्वप्नः प्रतीयते । अतो ज्ञानशक्त्यैव तिरोभावोऽप्युपपद्यते । शक्तिरेषा ज्ञानस्य, यत्समानविषयाज्ञानं नाशयतीति । एवं च न तस्य महामहिमत्वमिति नेति भावः । तद्धेतुत्वेन ‘स्वतोऽबोधः’ इत्युक्तं सिद्धान्तन्यायं विवृणोति ॥ बोध इति ॥ बोधे प्रबोधे । अनेनानुव्याख्याने, ‘स्वतः’ स्वातन्त्र्येण ‘अबोधः’ प्रबोधाभाव इति अकारप्रश्लेष इत्युक्तं भवति । नन्वज्ञाननिमित्तत्वात्स्वप्नस्य, ज्ञानेनैव स्वप्नतिरोधानसम्भवाज्जीवस्यास्वातन्त्र्यकथनं क्वोपयुक्तमित्यतो ज्ञाना-ज्ञानयोर्जीवाभिन्नत्वं वा, तत्स्वरूपत्वं वा, भिन्नाभिन्नत्वं वा, भिन्नत्वाभिन्नत्वोभयराहित्यरूपानुभयत्वं वेति विकल्पान् हृदि निधाय क्रमेण सर्वत्रापि दोषमाह ॥ ज्ञानाज्ञानयोरित्यादिना । तच्छब्देन जीवः परामृश्यते । अज्ञानज्ञानाभ्यामेव स्वप्नतिरोधानसम्भवात् किमीश्वरेणेति वदता पूर्वपक्षिणा ज्ञानाज्ञानयोरीश्वरभिन्नत्वमङ्गी-कृतमेवेति तन्नोक्तम् । तथा चेश्वरलक्ष्मीभिन्नत्वे सति जीवभिन्नत्वं जडत्वे हेतुरिति नेश्वरादौ व्यभिचारः शङ्कनीयः । यदा चेतनस्य जीवस्यास्वातन्त्र्यं तदा किं वाच्यं जडरूपज्ञानाज्ञानयोरित्यभिप्रेत्य कैमुत्येनेत्युक्तम् । तेनैवास्वातन्त्र्यतयोक्तजीवेनैव । ज्ञानाज्ञानयोरपि जीववदस्वातन्त्र्यात्प्रबोधहेतुत्वानुपपत्तिरिति भावः ॥ दोषद्वयापाता-दिति ॥ भिन्नत्वमादाय जडत्वात्कैमुत्येनास्वातन्त्र्यम् । अभिन्नत्व-

मादाय जीवगतास्वातन्त्र्यमिति दोषद्वयापातादित्यर्थः ॥ व्याहतेरिति ॥ भिन्नं न भवतीत्युक्ते, अभिन्नमित्येवोक्तं स्यात् । भिन्नाभिन्नेऽभिन्नत्व-राहित्याभावात् पुनर्न भवतीत्युक्ते व्याहतिः । एवमभिन्नं न भवतीत्युक्ते, भिन्नमित्येवोक्तं स्यात् । भिन्नाभिन्ने भेदराहित्याभावात् पुनर्भिन्नं न भवतीत्युक्ते व्याहतिरित्यर्थः । अज्ञानादेः स्वप्नादिनिमित्तत्वस्य प्रमाणसिद्धत्वादुक्तानुपपत्तिः कथञ्चित्परिहर्तव्येत्यत आह ॥ ताव-न्मात्रेति ॥ अनुभवस्य विद्यमानत्वात्कथं मानाभाव इत्यत उक्तम् ॥ मात्रेति ॥ अनुभवस्य ज्ञानाज्ञानयोर्निमित्तत्वमात्रविषयत्वमिति भावः । न केवलं स्वप्नादेरज्ञानादिमात्रनिमित्तत्वे मानाभावादेवमङ्गीकारः किं तु ईशहेतुत्वे मानसद्भावाच्चेत्याह ॥ सर्वस्येति ॥ अनेन जीवादेर-स्वातन्त्र्यमपि प्रमापितं भवति । अत एव स्वप्नादेरित्यनुक्त्वा सर्व-स्येत्युक्तम् । एवं च जीवस्य स्वतः स्वातन्त्र्येण प्रबोधाभावात्, ज्ञानादीनां जडत्वेन सुतरां स्वातन्त्र्याभावादीश्वरस्यैव स्वप्नतिरोधान-हेतुत्वमिति भावः । (अत्र पूर्वपक्षसिद्धान्तन्यायौ ‘ततो ह्यस्य बन्ध-विपर्ययौ’ इत्यनेन दृष्टान्ते स्वातन्त्र्यज्ञानाज्ञानाधीनबन्धमोक्षयोः परमात्माधीनत्वोक्त्या, ‘अविज्ञानं,’ ‘स्वतोऽबोध’ इति क्रमा-त्सूचितौ ।) ॥ २ ॥

------------------------------------------------------------------------

देहयोगाधिकरणम्

**देहयोगाधिकरणं ञ्ञ्ञ्–२–३**

## **न्यायविवरणम्**

न च कालापेक्षयैव जागरितम् । अचेतन-त्वादेव कालस्य । चेतनान्तरस्याप्यस्वातन्त्र्यात् ॥ ३ ॥

### **भावबोध**

ॐ देहयोगाद्वासोऽपि ॐ ॥ इत्यत्र पूर्वोक्तरीत्या जाग्रदवस्था किमीश्वराधीना न वेति सन्देहे, नेति पूर्वः पक्षः । ईश्वराधीनेति सिद्धान्तः । तत्र ‘कालः’ इत्युक्तपूर्वपक्षन्यायं विवृण्वन् प्रतिक्षिपति ॥ न च कालेति ॥ एवं च कालापेक्षया जागरणस्य जायमानत्वान्नेश्वरस्य महामहिमत्वमिति नेति भावः । (अयं च न्यायो वासोऽपीत्यपिपदात् ‘पराभिध्यानात्तु’ इत्यस्यानुकर्षादवधारणार्थक-तुशब्देन कालनिषेधान्न कालाधीनत्वं जाग्रवदस्थाया इति सूचितः ।) तद्धेतुत्वेन ‘तदेव’ इत्युक्तसिद्धान्तन्यायं विवृणोति ॥ अचेतनत्वादे-वेति ॥ एतदनन्तरं ‘अस्वातन्त्र्यात्’ इति ग्राह्यम् । तथा च ‘तदेव’ इत्यनुव्याख्याने तच्छब्देन ‘स्वतोऽबोध’ इत्यत्राभिप्रेतास्वातन्त्र्यस्य निमित्तीभूताचेतनत्वस्य परामर्श इति भावः । कालस्यास्वातन्त्र्ये कैमुत्यद्योतनार्थम् अचेतनत्वादेवेत्येवकारः । तदेवोपपादयति ॥ चेतनान्तरस्येति ॥ ईश्वरव्यावृत्त्यर्थमन्तरग्रहणम् । कालस्य निमित्तमात्रत्वमिति भावः । अत एव पूर्वपक्षे कालापेक्षयैवेत्युक्तम् । ननु मास्तु कालस्याचेतनत्वेन जागरणस्य तदधीनत्वं तथापि नेश्वराधीनत्वं सम्भवति । तस्य जीवाधीनत्वात् । जागरणे हि जीवस्य स्वातन्त्र्यं प्रतीयत इत्यतो वाऽऽह ॥ चेतनान्तरस्यापीति ॥ न केवलं कालस्येत्यपिशब्दः । एवं च कालस्याचेतनत्वादीश्वरस्यैव जाग्र-दवस्थाप्रेरकत्वमिति युक्तं तस्य महामहिमत्वमिति भावः । (अयं च न्यायो निषेधहेत्वाकाङ्क्षायामस्वातन्त्र्स्यैव तद्धेतुत्वसम्भवात्तत्प्रयोजक-मचेतनत्वमित्यवधारणार्थकतुशब्देन सूचितः ।) ॥ ३ ॥

------------------------------------------------------------------------

तदभावाधिकरणम्

**तदभावाधिकरणं ञ्ञ्ञ्–२–४**

## **न्यायविवरणम्**

न च परमात्मनोऽन्यत्रावस्थाने दुःखित्व-प्राप्तेर्नाडीषु सुप्तिर्न भवति । उभयस्वीकारोपपत्तौ मानस्य क्लृप्त्यकारणमित्यनवस्थितिदोषादतिप्रसङ्गात् ॥ ४ ॥

### **भावबोध**

ॐ तदभावो नाडीषु तच्छ्रुतेरात्मनि ह ॐ ॥ इत्यत्र ‘सता सोम्य तदा सम्पन्नो भवति, ‘यत्रैतत्सुप्तः सम्पन्नः स्वप्नं न विजानात्यासु नाडीषु सुप्तो भवति’ इति श्रुतिभ्यां सुप्तिः किं भगवति नाडीषु वेति सन्देहे भगवत्येव न नाडीष्विति पूर्वः पक्षः । नाडीस्थ-परमात्मनीति सिद्धान्तः । तत्र दुःखमित्युक्तपूर्वपक्षन्यायं तत्साध्य-प्रदर्शनपूवकं विवृण्वन् प्रतिक्षिपति ॥ न च परमात्मन इति ॥ दुःखित्वप्राप्तेरिति जाग्रत्स्वप्नयोः परमात्मनोऽन्यत्रावस्थाने दुःखित्व-दर्शनादिति भावः । न्यायस्य पूर्वपक्षफलसम्बन्धस्तु मूल एव स्पष्टः । विपक्षबाधकैतन्न्यायोत्प्रेक्षामूलं च सूत्रे नाडीष्विति पदम् । तेन हि नाडीस्थपरमात्मनि सुप्तिरिति सिद्धान्तप्रदर्शनेन, नाडीषु सुप्तिर्नेति पूर्वपक्षसाध्यं द्योत्यते । तत्र दुःखाभावो हेतुः । तस्याप्रयोजकता-परिहारायान्यथा दुःखं स्यादिति विपक्षबाधकतर्कोन्नयनात् । (अयं च न्याय आत्मनीत्यनेन नाडीषु सुप्त्यङ्गीकारे दुःखप्राप्तिपरिहारकेण सूचितः ।)

तद्धेतुत्वेन ‘अमानक्लृप्तिः’ इत्युक्तसिद्धान्तन्यायं विवृणोति ॥ उभयेति ॥ नाडीस्थपरमात्मनि सुप्त्यङ्गीकारेण नाडीषु परमात्मनि चेत्युभयस्वीकारेण प्रमाणभूतस्य ‘सता सोम्य तदा सम्पन्नः, ‘नाडीषु सुप्तो भवति’ इति श्रुतिद्वयस्य व्यवस्थोपपत्तौ सत्यामपि मानस्यो-दाहृतिरूपस्य या क्लृप्तिः– नाडीस्थपरमात्मनि सुप्तिरिति तदकारण-मिति कृत्वा तदनभ्युपगम इति यावत् । अव्यवस्थितिदोषात् सर्वत्र प्रमाणेन प्रमेयव्यवस्थित्यभावरूपाद्दोषात् । प्रत्यक्षादिप्रमाणसिद्धस्यापि परित्यागरूपादतिप्रसङ्गादित्यर्थः । एवं च परमात्मन्येव सुप्त्यङ्गीकारेऽमानक्लृप्तिप्रसङ्गान्नाडीस्थपरमात्मन्येव सुप्तिरिति युक्तं तस्य माहात्म्यमिति भावः । (अयं च न्यायः ‘तच्छ्रुतेः’ इत्यनेन सुप्त्यङ्गी-कारे ‘आसु तदा’ इति ‘सता सोम्य’ इति श्रुतिलक्षणमानक्लृप्त्यभावः स्यादिति सूचितः ।) ॥ ४ ॥

------------------------------------------------------------------------

प्रबोधाधिकरणम्

**प्रबोधाधिकरणं ञ्ञ्ञ्–२–५**

## **न्यायविवरणम्**

न च प्रबोधस्य पृथगपि कारणदृष्टेः क्वचि-त्तदेव । ‘न ऋते त्वत्क्रियत’ इति श्रुतेस्तत्रापि ईशकृतत्वे सम्यङ्मानात् ॥ ५ ॥

### **भावबोध**

ॐ अतः प्रबोधोऽस्मात् ॐ ॥ इत्यत्र सर्वस्य भगव-दधीनत्वोक्त्या सुप्तिप्रबोधो भगवधीन इति विशेषानुक्त्या च सुप्तिप्रबोधो भगवदधीनो न वेति सन्देहे नेश्वरैकाधीन इति पूर्वः पक्षः । ईश्वरैका-धीन इति सिद्धान्तः । तत्र ‘पृथग्भावः’ इत्युक्तपूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न च प्रबोधस्येति ॥ एवं च प्रबोधे पृथगपि कारणस्य भेरीताडनादेर् भावात् सद्भावान्न तस्य माहात्म्यमिति नेति भावः । (अयं च न्यायः सावधारणेन ‘अस्मात्’ इत्यनेन प्रतिषेध्यतया प्रबोधस्य कारणान्तरदृष्टिरिति सूचितः ।)

तद्धेतुत्वेन ‘सन्मानम्’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ न ऋत इति ॥ श्रुतेः सम्यङ्मानादिति सामानाधिकरण्येन सम्बन्धः । श्रुतेः स्पष्टार्थादिज्ञापनार्थं सम्यगित्युक्तम् । यद्वा ‘यतस्तस्मिन्’ इति भाष्यदिशा श्रुत्युपोद्बलितत्वरूपसम्यक्त्वयुक्त-युक्तिरूपसम्यङ्मानादित्यर्थः । अस्मिन्पक्षे उपोद्बलश्रुतेः सत्वाद्युक्ति-रूपसम्यङ्मानादिति वैयधिकरण्येन योजना । अत एव व्यवधारण-कारणम् ॥ तत्रापीति ॥ यत्र भेरीताडनादीनां कारणत्वं परेणोच्यते तत्रापीत्यर्थः । एवं च सम्यङ्मानादीश्वरस्यैव सुप्तप्रबोधकत्वमिति युक्तं तस्य माहात्म्यमिति भावः । (अयं च न्यायः ‘अस्मात्’ इत्यनेनान्य-निषेधेन परमात्मन एव प्रबोधकत्वोक्त्या ‘न ऋते’ इति निरव-काशत्वापौरुषेयत्वरूपसम्यक्त्वयुक्तेन ‘न ऋत’ इति श्रुतिमानेनेश्वर-स्यैव प्रबोधकत्वमिति सूचितः । यद्वा ‘अत’ इत्यनेन, ‘यतस्तस्मिन्’ इति भाष्यदिशा श्रुत्युपोद्बलितत्वरूपसम्यक्त्वयुक्तयुक्तिरूपं मानं सन्मानमिति सूचितः।) ॥ ५ ॥

------------------------------------------------------------------------

कर्मानुस्मृत्यधिकरणम्

**कर्मानुस्मृत्यधिकरणं ञ्ञ्ञ्–२–६**

## **न्यायविवरणम्**

न च राजादीनां पृथग्दर्शनादीशान्तरकल्पना ।

देशकालविशेषेऽपि स्वप्नादीनां स एव हि ।

तिरस्कर्ता च कर्ता च न खण्डेशः स राजवत् ॥

इति श्रुतिमानात् ॥ ६ ॥

### **भावबोध**

ॐ स एव च कर्मानुस्मृतिशब्दविधिभ्यः ॐ ॥ इत्यत्रावस्थादीनां भगवदधीनत्वप्रतिपादकवाक्यस्योभयथाप्यर्थसम्भवात् किं सर्वजीवानां सर्वकालीनावस्था भगवदधीनाः किं वा केषाञ्चित् किञ्चित्कालीना इति सन्देहे केषाञ्चित्किञ्चित्कालीना एव भगवदधीना इति पूर्वः पक्षः । सर्वेषां सर्वकालीना इति सिद्धान्तः । तत्र ‘पृथग्भावः’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च राजादीनामिति ॥ पृथग्दर्शनात् पृथक्त्वदर्शनात् खण्डेशत्वदर्शनादित्यर्थः । देशकालादिभेदेन नियामकान्तरकल्प-नेत्यर्थः । अनेनेश्वरः खण्डेशो भवितुमर्हति अधिपतित्वाद् राजादि-वदिति प्रयोगः सूचितो भवति । (एवं च राजादीनां पृथगपि दर्शनात् तद्वदीश्वरानेकत्वसम्भवान्न सर्वावस्थाप्रेरकत्वरूपं सर्वैश्वर्यमिति नेति भावः । अयं च न्यायः पक्षान्तरनिषेधार्थकएवशब्देन निषेध्यतया राजादीनां पृथग्दर्शनान्न सर्वावस्थाप्रेरकत्वमिति सूचितः ।) तद्धेतुत्वेन ‘सन्मानम्’ इत्युक्तन्यायं प्रमाणोदाहरणपूर्वकं विवृणोति ॥ देशेति ॥ खण्डेशः कदाचिदेव कस्यांचिदवस्थायामेव कांश्चिन्नियमयतीत्यर्थः । सच्छब्दार्थः श्रुतीति । ततश्चानुमानं बाधितविषयमिति भावः । एवं च सन्मानादीश्वरस्यैव सर्वावस्थाप्रेरकत्वमिति युक्तं तस्य माहात्म्यमिति भावः । (अयं च न्यायः शब्दपदेन श्रुतिमानाद्विष्णोः सर्वावस्था-प्रेरकत्वमिति सूचितः।) ॥ ६ ॥

------------------------------------------------------------------------

संपत्त्यधिकरणम्

**संपत्त्यधिकरणं ञ्ञ्ञ्–२–७**

## **न्यायविवरणम्**

न च मोहे ब्रह्मप्राप्तिरेव पृथगवस्थात्वादिति वाच्यम् । परिशेषमानादर्धप्राप्तित्वावगमात् ॥ ७ ॥

### **भावबोध**

ॐ मुग्धेऽर्धसम्पत्तिः परिशेषात् ॐ ॥ इत्यत्र द्विविधावस्थादर्शनान् मोहावस्था किमीश्वरे तदन्यत्र वा इति सन्देहे ईश्वरे एवेति पूर्वपक्षः । ईश्वरेऽर्धप्राप्तिरिति सिद्धान्तः । तत्र ‘पृथ-ग्भावः’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रति-क्षिपति ॥ न चेति ॥ एवकारेण परमात्मविदूरत्वं सामीप्यार्धप्रवेशाद् व्यावर्तयति । जाग्रत्स्वप्नाभ्यामिति शेषः । न चैवं सुप्तिसङ्करापत्ति-र्दोषः । मोहस्य सुप्तिसमानधर्मतया तत्साङ्कर्यस्येष्टत्वात् । अत्र पृथग्भावः पृथक्त्वमिति न्यायो विवृतो भवति । अत एव पृथगवस्था-त्वादित्युक्तम् । एवं च पृथग्भावान्मोहस्य जाग्रत्स्वप्नाभ्यां पृथक्त्वात् परमात्मनि समग्रप्रवेशेन सुप्तिसाङ्कर्येण पृथङ्मोहावस्थेति भगव-तस्तत्प्रवर्तकत्वं नेति न वाच्यमिति भावः । (अयं च न्यायः परिशेषादित्यनेन परिशेषेण पृथगवस्थात्वमित्यपि वदता सूचितः । अत एवोक्तं तत्वप्रकाशिकायां ‘परिशेषप्रकारान्तरप्रदर्शनं वैतत्’ इति ।) तद्धेतुत्वेन ‘सन्मानम्’ इत्युक्तमेव सिद्धान्तन्यायं तत्साध्य-प्रदर्शनपूर्वकं विवृणोति ॥ परिशेषेति ॥ अर्धप्राप्तित्वावगमात्, मोह-स्येति शेषः । अयमर्थः । न तावन्मोहस्य सुप्त्यन्तर्भावो युक्तः । मोहे ‘एतावन्तं कालमहं दुःखमनुभवामि’ इति दुःखानुसन्धानात् । तदुक्तं, ‘दुःखमात्रप्रतिस्मृतेः’ इति । सुप्तौ दुःखानुसन्धानाभावात् । नापि जाग्रत्स्वप्नयोरन्तर्भावः । मोहे दुःखात्मकालाद्यतिरिक्तविषयादर्शनात् । ‘दुःखमात्रप्रतिस्मृतेः’ इत्यत्र दुःखशब्दस्य यावदनुभूतोपलक्षकत्वात् । तयोस्तदतिरिक्तस्यापि दर्शनात् । तथा च ‘मोहः प्रसिद्धावस्थाभ्यः पृथग् अनुपपन्ना अन्तर्भावे सत्यवस्थात्वात्’ इति परिशेषानुमानेन मोहावस्था पृथगेव । मोहस्य पार्थक्ये कीदृशोऽसाविति चेद् अर्ध-प्राप्तिरिति ब्रूमः । न च तत्र प्रमाणाभावः । परिशेषस्यैव प्रमाणत्वात् । न तावन्मोहे समग्रप्राप्तिः सम्भवति । दुःखानुसन्धानात् । नाप्य-प्राप्तिः । अन्यार्थादर्शनात् । तस्मादर्धप्राप्तिरूपमेवाङ्गीकर्तव्यमिति । एवं च प्ररिशेषाख्यसन्मानान् मोहस्यार्धप्राप्तित्वरूपपृथगवस्था-त्वावगमाद्युक्तमेव हरेस्तत्प्रवर्तकत्वमिति भावः । (अयं च न्यायः परिशेषादित्यनेनोक्तः।) ॥ ७ ॥

------------------------------------------------------------------------

न स्थानतोऽप्यधिकरणम्

**न स्थानतोऽप्यधिकरणं ञ्ञ्ञ्–२–८**

## **न्यायविवरणम्**

न च स्थानभेदाद्विष्णोरपि भेदः । ‘‘अयमेव सः,’’ ‘‘नेह नानास्ति किञ्चने’’त्यादिश्रुतिबलात् स्थानानां भेदस्तस्याभेद (एव)इति व्यवस्थोपपत्तेः ॥ ८ ॥

### **भावबोध**

ॐ न स्थानतोऽपि परस्योभयलिङ्गं सर्वत्र हि ॐ ॥ इत्यत्रानेकस्थानस्थितानां घटादीनां भिन्नत्वस्याकाशादीनामभिन्नत्वस्य च दर्शनात्प्रतिशरीरं जाग्रदादिस्थानेषु स्थित ईश्वरः किमन्योन्यं भिन्न उताभिन्न इति सन्देहे भिन्न एवेति पूर्वः पक्षः । अभिन्न एवेति सिद्धान्तः । तत्र ‘स्थानभेदः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च स्थानभेदादिति ॥ स्थानानां सुरासुर-नरादिशरीराणाम् । अत्रापि दक्षिणाक्ष्यादीनां भेदादित्यर्थः । अनेन सूत्रे स्थानशब्दस्तद्भेदोपलक्षक इत्युक्तं भवति । अपिपदेन घटादि-दृष्टान्तं समुच्चिनोति । इदमुक्तं भवति । प्रतिशरीरं जाग्रदादिस्थानेषु स्थितः परमात्मा अन्योन्यं भिन्नः भिन्नस्थानत्वाद् घटपटवदिति । न चैकस्यैव घटस्य कालभेदेन भिन्नस्थानत्वोपपत्तेर्व्यभिचार इति वाच्यम् । युगपदित्यस्य हेतुविशेषणत्वेन विवक्षितत्वात् । तथाप्याकाशे व्यभिचार इति चेन्न । समग्ररूपेणानेकस्थानत्वस्य विवक्षितत्वात् । आकाश-स्यैकदेशतोऽनेकस्थानत्वेन समग्ररूपेणानेकस्थानत्वाभावात् । न च स्वरूपासिद्धिः । ‘सप्ताङ्ग एकोनविंशतिमुखः’ इत्यादिश्रुति-सिद्धत्वात् । न च ‘एतमेव ब्रह्मेत्याचक्षत’ इति श्रुतिविरोधोऽनु-मानस्येति वाच्यम् । तस्याः

कार्यकारणबद्धौ ताविष्येते विश्वतैजसौ ।

प्राज्ञः कारणबद्धस्तु द्वौ तु तुर्ये न सिध्यतः ॥

इत्यादिश्रुतिसिद्धत्वेनाप्रामाण्यात् । एवं च स्थानभेदादीश्वरस्यापि भिन्नत्वाद्भिन्नानां च गुणतारतम्यस्यानुग्राह्यानुग्राहकभावस्य दर्शनान्न तस्य महामहिमत्वमिति नेति भावः । (अयं च न्यायः स्थानतोऽ-पीत्यनेन स्थानभेदात्परमात्मनोऽपि भेद इत्युक्तः।) तद्धेतुत्वेन ‘व्यवस्था’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ अयमेव स इति ॥ अभेद एवेत्येवकारेण भेदाभेदनिरासः । इदमुक्तं भवति । यदुक्तम् अभेदश्रुतेर्भेदश्रुतिबाधितत्वेनाप्रामाण्यान्न तद्बाधोऽनु-मानस्येति तदयुक्तम् । भेदश्रुतेः स्थानभेदविषयत्वेन सावकाशत्वात् । भिन्नोऽभिन्नेषु संस्थितेरिति वचनात् । अभेदश्रुतेस्तु विषयान्तराभावेन निरवकाशत्वात् । निरवकाशानुसारेण सावकाशस्य नेयत्वात् । न च भेदाभेदाङ्गीकारेण तदुपपत्तिः । अयमेव सः, ‘नेह नानाऽस्ति किञ्चन’ इत्यादिप्रमाणविरोधात् । अत्राद्येनैवकारेण रूपाणां परस्परं भेदो निषिध्यते । द्वितीयेन तु, नेह नानास्तीति स्पष्टोऽस्य भेदाभेद-निषेध इति । एवं चाभेदश्रुतेर्निरवकाशत्वेन बलवत्त्वात्तदनुसारेण भेदश्रुतेः स्थानभेदविषयत्वमेवेति व्यवस्थोपपत्तेरनुमानस्याभेदश्रुति-बाधितत्वाद्विष्णोः स्थानतोऽपि भेदाभावेनानुग्राह्यानुग्राहकत्वाभावा-त्सिद्धं महामहिमत्वमिति । (अयं च न्यायः ‘न स्थानतोऽपि परस्यो-भयलिङ्गं सर्वत्र हीति ‘प्रत्येकमतद्वचनादिति ‘अपि चैवमेके’ इति सूत्रैः स्थानानां भेदः परमात्मनोऽभेद इति व्यवस्थोपपत्तेरिति सूचितः ।) ॥ ८ ॥

------------------------------------------------------------------------

अरूपाधिकरणम्

**अरूपाधिकरणं ञ्ञ्ञ्–२–९**

## **न्यायविवरणम्**

न च रूपवत्त्वारूपवत्त्ववचनयोर्विरोधाद-प्रामाण्यम् । अप्राकृतरूपवत्त्वमिति व्यवस्थोपपत्तेः ॥ ९ ॥

### **भावबोध**

ॐ अरूपवदेव हि तत्प्रधानत्वात् ॐ ॥ इत्यत्र युक्तायुक्तयोः साधनत्वोक्तिदर्शनाद्विष्णुप्राप्तिसाधनत्वोक्तिर्युक्ता न वेति सन्देहे न युक्तेति पूर्वः पक्षः । युक्तैवेति सिद्धान्तः । तत्र ‘विरुद्धत्वम्’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च रूपवत्त्वेति ॥ विष्णुः किं रूपवान् स्यादुता-रूपवान् वा । नाद्यः । ‘तदरूपमनामयम्’ इत्याद्यरूपत्वाभिधायक-श्रुतेरप्रामाण्यप्रसङ्गात् । अनित्यत्वप्राप्तेश्च । न द्वितीयः । ‘रुग्मवर्णं कर्तारम्’ इत्यादिरूपप्रतिपादकश्रुत्यप्रामाण्यापत्तेः । सौन्दर्याद्यभाव-प्रसङ्गाच्चेत्यर्थः । एवं च श्रुत्योः परस्परं विरोधाद् रूपाद्यसिद्धौ सौन्दर्याद्ययोगेन न परमात्मनि भक्तिर्युक्तेति नेति भावः । (अयं च न्यायः ‘प्रकाशवच्चावैयर्थ्यम्’ इत्यनेन श्रुतिव्यवस्थाप्रदर्शकेन, रूप-वत्त्वारूपवत्त्ववचनयोर्विरुद्धत्वमिति सूचनेन सूचितः ।) तद्धेतुत्वेन व्यवस्थेत्युक्तसिद्धान्तन्यायं विवृणोति ॥ अप्राकृतेति ॥ विष्णोरिति शेषः । नञोऽभावार्थत्वेन प्राकृतरूपत्वाभाव इत्यपि व्याख्येयम् । तथा च रुग्मवर्णमित्यादिश्रुतेरप्राकृतरूपवत्त्वप्रतिपादकत्वं तदरूपमित्यादि-श्रुतेः प्राकृतरूपाभावप्रतिपादकत्वमित्यनेन प्रकारेण व्यवस्थोपपत्ते-र्विरोधाभावेन न वचनयोरप्रामाण्यम् । नापि सौन्दर्याद्यभावोऽ-नित्यत्वप्राप्तिश्च । अप्राकृतरूपवत्त्वाङ्गीकारात् । अनित्यप्राकृतरूपा-नङ्गीकारादित्यर्थः । एवं च व्यवस्थया श्रुतिप्रामाण्यात्सौन्दर्यादि-सम्भवेन युक्ता परमात्मनि भक्तिरिति भावः । (अयं च न्यायः प्रकाशवच्चावैयर्थ्यमित्यनेन विलक्षणाप्राकृतरूपत्वेन प्राकृतरूपराहित्य-मिति सूचितः ) ॥ ९ ॥

------------------------------------------------------------------------

उपमाधिकरणम्

**उपमाधिकरणं ञ्ञ्ञ्–२–१०**

## **न्यायविवरणम्**

न च परमात्मना चेतनत्वन्यायसाम्येन जीव-स्याप्यभेदः । अल्पगुणत्वादिविरोधात् ॥ १० ॥

### **भावबोध**

ॐ अत एव चोपमा सूर्यकादिवत् ॐ ॥ इत्यत्र युक्तायुक्तसाधनदर्शनेन हरौ भक्तिर्युक्ता न वेति सन्देहे न युक्तेति पूर्वपक्षः । युक्तेति सिद्धान्तः । तत्र ‘न्यायसाम्यम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च परमात्मनेति ॥ परमात्मनाऽभेद इत्यन्वयः । चेतनत्वेत्युपलक्षणम् । अपिशब्दो दृष्टान्तीभूतमत्स्यादिसमुच्चयार्थः । यद्वाऽभेदोऽपीति सम्बन्धः । तेन भेदव्यपदेशाच्चेत्यादिना जीवपरमात्मभेदस्य प्रतिपादितत्वात् कथं तदभेदेन पूर्वपक्षोत्थापनमित्याशङ्का परिहृता भवति । एतदधिकरण-पूर्वपक्षिणा जीवब्रह्मणोरंशांशिभावेन भेदाभेदाङ्गीकाराद्भेदाविरोधात् । एवं च ‘जीवः परमात्माभिन्नश् चेतनत्वात्, अंशत्वात्, मत्स्यादिवद् इत्यनुमानेन जीवस्य परमात्माभिन्नत्वात्स्वस्मिंश्च व्यक्त्ययोगान्न भक्ति-र्युक्तेति नेति भावः । (अयं च न्यायः भेदनिरासकचशब्देन प्राप्तस्य निरासायोगादिति तत्प्रापकत्वेन सूचितः ।) तद्धेतुत्वेन ‘अल्पता’ इत्युक्तसिद्धान्तन्यायं विवृणोति ॥ अल्पगुणत्वादीति ॥ जीवस्ये-त्यनुवर्तते । आदिपदेन परमात्मप्रतिबिम्बत्वं गृह्यते । यद्वा परमात्मनः पूर्णगुणत्वमादिशब्दार्थः । तथा च ‘जीवः परमात्माभिन्नो न भवति तद्विरुद्धधर्माधिकरणत्वात्, प्रतिबिम्बत्वात्, सम्प्रतिपन्नवदिति अनुमान विरोधान्न जीवस्य परमात्माभेदः । न च पूर्वोत्तरकालावस्थायि-भिन्नाभिन्ने देहादौ व्यभिचारः । देशकालपुरुषावस्थादिभेदानिर्बाध-विरुद्धधर्माधिकरणत्वस्य हेत्वर्थात् । न च चेतनत्वांशत्वन्यायविरोधः । श्रुत्यादिसिद्धैतदनुमानेन तयोरेव बाधितत्वात् । एवं चाल्पगुणत्वा-ज्जीवस्य अनन्तगुणेन परमात्मनाऽभेदाभावाद्युक्ता तत्र भक्तिरिति भावः । (अयं च न्यायस् तदधीनत्वाद्यर्थकेन अत एवेत्यनेन सूचितः । तदपेक्षयाऽल्पतां विना तदधीनत्वायोगात् ।) ॥ १० ॥

------------------------------------------------------------------------

अम्बुवदधिकरणम्

**अम्बुवदधिकरणं ञ्ञ्ञ्–२–११**

## **न्यायविवरणम्**

न च सादृश्यस्य सत्वात्साधनं विनैव तादृक्त्व-व्यक्तिः । अनादितः संसारस्यानिवृत्तत्वेन भावात् ॥ ११ ॥

### **भावबोध**

ॐ अम्बुवदग्रहणात्तु न तथात्वं ॐ ॥ इत्यत्र कर्तव्याकर्तव्यार्थदर्शनाद्भगवद्भक्तिः कर्तव्या न वेति सन्देहे न कर्तव्येति पूर्वः पक्षः । कर्तव्येति सिद्धान्तः । तत्र ‘सतोभवः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च सादृश्यस्येति ॥ सत्वान् नित्यमिति शेषः ॥ साधनं विनैवेति ॥ विद्यमानस्य कदाचित्स्वयमेव सुप्ताविवाभिव्यक्तिसम्भवादिति भावः । तादृक्त्वं ज्ञानानन्दादिसादृश्यम् । अनेन ‘सतो भवः’ सत्वमिति न्यायो विवृतो भवति । एवं च ज्ञानानन्दादिसादृश्यस्यानादितः सत्वेन भक्तिं विनैवाभिव्यक्तिसम्भवान्न तदर्थं माहात्म्यवर्णनमिति नेति भावः । (अयं च न्यायः ‘तथात्वम्’ इत्यनेन विद्यमानस्याभिव्यक्तत्वमिति वदता सूचितः ।) तद्धेतुत्वेन ‘भवः’ इत्युक्तसिद्धान्तन्यायम् अपेक्षितांश पूरणेन विवृणोति ॥ अनादित इति ॥ न चाप्रयोजको हेतुः । ज्ञानानन्दादिसादृश्यस्य साधनं विनैवाभिव्यक्तत्वेनानादिसंसार-प्रवाहानुपपत्तेः । एवं चानादितः संसारस्य सद्भावात्, ज्ञानानन्दादि-सादृश्याभिव्यक्त्यर्थं हरौ भक्तिः कर्तव्येति भावः । (अयं च न्यायो न तथात्वमित्यनेन सतोऽप्यनभिव्यक्तत्वं वदता सूचितः।) ॥ ११ ॥

------------------------------------------------------------------------

वृद्धिह्रासाधिकरणम्

**वृद्धिह्रासाधिकरणं ञ्ञ्ञ्–२–१२**

## **न्यायविवरणम्**

न च मुक्तत्वादिगुणसाम्याद्ब्रह्मादीनां भक्त्यादि गुणसाम्यम् । यथायथाऽधिकारो विशिष्यते, एवं ज्ञानं भक्ति-र्बलं च विशिष्यते । मुक्तावानन्द एते च गुणा विशिष्यन्ते । अत आहुर्ब्रह्मणे मुक्ता बलिं हरन्ति’ इत्यादिविशेषदृष्टेः ॥१२॥

### **भावबोध**

ॐ वृद्धिह्रासभाक्त्वमन्तर्भावादुभयसामञ्जस्यादेवम् ॐ ॥ इत्यत्र एकप्रकारेण चेतनत्वादीनां तारतम्योपेतज्ञानादीनां धर्माणां दर्शनेन भगवद्भक्तिः किं भक्तेष्वेकप्रकारा उत वृद्धिह्रासवतीति सन्देहे एकप्रकारैवेति पूर्वः पक्षः । वृद्धिह्रासवतीति सिद्धान्तः । तत्र ‘गुणसाम्यम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च मुक्तत्वादीति ॥ तत्र मुक्तत्वं नाम संसार-निवृत्तिः । तस्याः सर्वत्र साम्यात् । आदिशब्देनानन्दत्वादि ग्राह्यम् । अत्र गुणसाम्यमित्येतत् साध्यहेतुप्रतिपादकत्वेन द्वेधा विवृतमिति ज्ञातव्यम् । न चाप्रयोजको हेतुः फलसाम्येऽपि, साधनातिशयस्य वैयर्थ्यं केषाञ्चिदसम्यग्भक्तिर्वा स्यादिति । एवं च फलभूतमुक्तत्वादि-साम्यात् साधनभूतभक्त्यादेरपि न तारतम्यमिति नेति भावः । (अयं च न्यायः ‘दर्शनाच्च’ इति सूत्रेण मुक्तत्वादिफलतारतम्यं प्रतिपादयता सूचितः । अन्यथा तत्कथनमसङ्गतं स्यात् ।) तद्धेतुत्वेन ‘विशेष-दृष्टिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ यथा-यथेति ॥ अधिकारः श्रवणादौ । एते ज्ञानभक्त्यादयः । मुक्तावेतेषां फलत्वेनाङ्गीकारात् । ब्रह्मणे– चतुर्मुखाय, विशेषदृष्टेः– साध्य-साधनतारतम्यदर्शनादित्यर्थः । एवं च साध्यसाधनतारतम्यलक्षण-विशेषस्य श्रुत्या दृष्टेर्न भक्त्यादिसाधनस्यैकप्रकारतेति भावः । (अयं च न्यायः‘दर्शनाच्च’ इत्यनेनैव सूत्रेण विशेषदृष्टिर्विशेषश्रुतिरित्युक्तः।)

॥ १२ ॥

------------------------------------------------------------------------

प्रकृतैतावत्त्वाधिकरणम्

**प्रकृतैतावत्त्वाधिकरणं ञ्ञ्ञ्–२–१३**

## **न्यायविवरणम्**

न च संहारकर्तुरसंहारादन्यरक्षाया अयोगः । स सृजति स पालयति स विनाशयति इत्यादिविशेषवाक्यात् । अन्नदानाद्युपपत्तेश्च ॥ १३ ॥

### **भावबोध**

ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ॥ इत्यत्र गुणानामपि च युक्तायुक्तत्वदर्शनाज्जगत्पालकत्वरूपो गुणो विष्णोर्युक्तो न वेति सन्देहे न युक्त इति पूर्वः पक्षः । युक्त इति सिद्धान्तः । तत्र ‘अयोगः’ इत्युक्तपूर्वपक्षन्यायं विवृण्वन् प्रतिक्षिपति ॥ न च संहारेति ॥ अन्यस्य संहारकर्तृत्वे सति तन्निवारणादिरूपो व्यापारोऽसंहारात्संहाराभावादन्यः रक्षारूपः सम्भवेत् । न चैवमिति भावः । एवं च असंहारव्यतिरिक्तरक्षाया अयोगेन पालकत्वाभावान्न तस्य महामहिमत्वमिति नेति भावः । (अयं च न्यायः ‘ततो ब्रवीति च भूय’ इत्यनेन, पालकत्वस्य सृष्टिसंहारकर्तृत्वाद्भिन्नत्वं प्रतिपादयता सूचितः ।) तद्धेतुत्वेन ‘विशेषवाक्यम्’ इत्युक्तसिद्धान्तन्यायं तद्वाक्योदाहरणपूर्वकं विवृणोति ॥ स सृजतीति ॥ स पालयतीति पृथगुक्तेरस्य विशेषवाक्यत्वं ज्ञातव्यम् । अनेन ‘विशेषदृष्टिवाक्ये’ इत्यनुव्याख्याने विशेषपदस्योभयत्राप्यन्वय इत्युक्तं भवति । वाक्ये चेति चशब्दसमुच्चितन्यायमाह ॥ अन्नदानेति ॥ अन्नदानादि-रूपोपपत्तेरित्यर्थः । असंहारव्यतिरिक्तपालनाभावेऽन्नदानादि न स्यादिति भावः । एवं च विशेषवाक्यात् पालनादियुक्तेर्हरौ भक्ति-र्युक्तेति भावः । (अयं च न्यायो ‘ब्रवीति च’ इत्यनेनोक्तः।) ॥१३॥

------------------------------------------------------------------------

अव्यक्ताधिकरणम्

**अव्यक्ताधिकरणं ञ्ञ्ञ्–२–१४**

## **न्यायविवरणम्**

न चाव्यक्तस्वभावस्य दर्शने तर्कबाधः । अनन्तशक्तित्वाद्विष्णोः । तच्छक्त्याऽव्यक्तस्यापि दर्शनोपपत्तेः

॥ १४ ॥

### **भावबोध**

ॐ तदव्यक्तमाह हि ॐ ॥ इत्यत्र कर्तव्याकर्तव्य-व्यापारदर्शनाद्भक्तिः कर्तव्या न वेति सन्देहे न कर्तव्येति पूर्वः पक्षः । कर्तव्येति सिद्धान्तः । तत्र ‘तर्कबाधः’ इत्युक्तपूर्वपक्षन्यायम् अपेक्षितांश प्रदर्शनपूर्वकं विवृणोति ॥ न चाव्यक्तेति ॥ अव्यक्तस्वभावस्य– ईश्वरस्य दर्शने, ईश्वरो न प्रतीयते अव्यक्तस्वभावत्वात्, अदृष्टवदिति तर्कबाध इत्यर्थः । अत्र नेश्वरे भक्तिः कार्या । प्रयोजनाभावात् । न च तदापरोक्ष्यं प्रयोजनमिति वाच्यम् । तस्याव्यक्तस्वभावत्वेनापरोक्ष्ये-तर्कबाध इति पूर्वपक्ष्यभिप्रायः । एवं च तर्कबाधेन भगवदापरोक्ष्या-भावेन भक्तेर्निष्फलत्वान्न युक्तं माहात्म्यवर्णनमिति नेति भावः । (अयं च न्यायस् तदव्यक्तमाह हि इत्यादिसूत्रत्रयेण जीवशक्त्या ज्ञानाभावेऽ-व्यक्तत्वरूपहेतुं वदता सूचितः । तथा ‘प्रकाशश्च कर्मण्यभ्यासात्’ इत्यनेन चकारेणाव्यक्तत्वसमुच्चयादव्यक्तत्वेऽपि प्रकाशो भवतीत्य-व्यक्तत्वस्याप्रयोजकत्वोक्त्या सूचितः ।) तद्धेतुत्वेन ‘पुंशक्तिः’ इत्युक्तसिद्धान्तन्यायं तत्साध्यप्रदर्शनपूर्वकं विवृणोति ॥ अनन्त-शक्तित्वादिति ॥ अव्यक्तस्वभावस्य स्वप्रसादेनापि प्रत्यक्षता न युज्यते । न हि प्रसन्नोऽपि नरो वानरो भवितुमीष्ट इत्याशङ्का-परिहारार्थमेतदुक्तम् । तच्छक्त्या विष्णुशक्त्या । अनेन ‘पुंशक्तिः’ इत्यत्र पुंशब्दो विष्णुवाचक इत्युक्तं भवति । एवं चाव्यक्तस्यापि पुंशक्त्याऽऽपरोक्ष्यसम्भवाद्युक्ता तत्र भक्तिरिति भावः । (अयं च न्यायः ‘अतोऽनन्तेन तथा हि लिङ्गम्’ इत्यनेनानन्तशक्तित्वा-द्विष्णोस्तच्छक्त्या प्रकाशोपपत्तेरित्युक्तः ।) ॥ १४ ॥

------------------------------------------------------------------------

अहिकुंडलाधिकरणम्

**अहिकुंडलाधिकरणं ञ्ञ्ञ्–२–१५**

## **न्यायविवरणम्**

न च गुणानां गुणिस्वरूपत्वं विरुद्धम् । कालादिदृष्टान्तात् ॥ १५ ॥

### **भावबोध**

ॐ उभयव्यपदेशात्त्वहिकुण्डलवत् ॐ ॥ इत्यत्र पूर्वाधिकरणवत् सबीजः सन्देहः, पूर्वः पक्षः, सिद्धान्तश्च । तत्र ‘विलोमता’ इत्युक्तपूर्वपक्षन्यायं विवृण्वन् प्रतिक्षिपति ॥ न च गुणा-नामिति ॥ एवं च गुणानां गुणित्वस्वरूपत्वविलोमतयेश्वरस्य गुणित्वाभावान्न युक्ता तत्र भक्तिरिति नेति भावः । (अयं च न्यायः ‘उभयव्यपदेशात्’ इत्यनेनानादित्वमानन्दत्वं च साधयता गुणस्य गुणिस्वरूपत्वं विरुद्धमिति सूचितः ।) तद्धेतुत्वेन ‘सुनिदर्शनम्’ इत्युक्तसिद्धान्तन्यायं विवृणोति ॥ कालादीति ॥ यथा कालस्य पूर्वेणाभेदेऽपि ‘काल’ इति विशेष्यः, ‘पूर्व’ इति विशेषको भवति । यथा वा प्रकाशात्मकस्याप्यादित्यस्य प्रकाशित्वम्, यथा वा कुण्डलात्मस्याप्यहेः कुण्डलित्वम् । एवं विशेषबलादेव गुणात्मक-स्यापि ब्रह्मण आनन्दवत्त्वादिकं युज्यत इति भावः । अत्राहि-कुण्डलदृष्टान्तस्य स्थूलमतीनां बुद्ध्यारोहनिमित्तत्वेन । द्वितीयतृतीय-योस्तेजोरूपत्वातिसूक्ष्मत्वाभ्यां ब्रह्मण आदित्यकालसाम्यात् । अनुरूपत्वेन बहुरूपत्वेन च दृष्टान्तानां सुष्ठुत्वमनुव्याख्यायां सुशब्दे-नोक्तम् । तच्चानन्तरोक्तस्यापि कालदृष्टान्तस्य प्रथमं ग्रहणेन बहुत्व-प्रदर्शकेणादिपदेन विवृतम् । अहिकुण्डलदृष्टान्तस्य भेदाभेदविषयत्वेन कालादिवदानुरूप्याभावात् । एवं च कालादिनिदर्शनेन गुणस्वरूप-स्यापि हरेर्गुणित्वेन युक्ता तत्र भक्तिरिति भावः । अयं च न्यायः ‘अहिकुण्डलवत्, ‘प्रकाशाश्रयवद्वा, ‘पूर्ववद्वा’ इत्यनेनोक्तः ।)

॥ १५ ॥

------------------------------------------------------------------------

परमताधिकरणम्

**परमताधिकरणं ञ्ञ्ञ्–२–१६**

## **न्यायविवरणम्**

न च ब्रह्मा(नन्दा)दीनामन्यथात्वात्तद-तच्छब्दत्वं तच्छब्दत्वे लोकोपमत्वं चेति विलोमता । ‘‘अलौकिकास्तस्य शब्दास्तथाऽर्था अलौकिको ह्येष विष्णुः परत्वात् । तथापि शब्दा लौकिका अप्यमुष्मिन् प्रवर्तमाना अधिकार्थान् वदन्ति’’ ॥ इत्यादिश्रुतिभ्योऽलौकिकत्वावगमात्

॥ १६ ॥

### **भावबोध**

ॐ परमतः सेतून्मानसम्बन्धभेदव्यपदेशेभ्यः ॐ ॥ इत्यत्र भगवदानन्दादिगुणानां लौकिकत्वालौकिकत्वस्य वा सम्भवा-ल्लौकिकत्वालौकिकत्वसन्देहे लोकसदृशमेवानन्दादिकमिति पूर्वः पक्षः । अलौकिकमिति सिद्धान्तः । तत्र ‘विलोमता’ इत्यनेन पूर्वपक्षोक्तन्यायं विवृण्वन् प्रतिक्षिपति ॥ न च ब्रह्मेति ॥ तत्र अन्यथात्वादित्यलौकिकलक्षणापादकमेव हेतुतयोक्तम् । अत-च्छब्दत्वं– आनन्दादिशब्दवाच्यत्वाभावः स्यादित्यर्थः । तच्छब्दत्वे आनन्दादिशब्दवाच्यत्वे, लोकोपमत्वं स्यादिति शेषः । एवं चालौकिकत्वे आनन्दादिशब्दवाच्यत्वाभावः, लौकिकेष्वेव सङ्गति-ग्रहणात् । आनन्दादिशब्दवाच्यत्वे च लौकिकत्वमिति अलौकि-कत्वानन्दादिशब्दवाच्यत्वयोर्विलोमतया सहानवस्थानलक्षणविरोधि-तया, आनन्दादिशब्दवाच्यत्वेन लौकिकानन्दादिगुणे परमात्मनि भक्तिर्न युक्तेति नेति भावः । (अयं च न्यायो ‘बुध्द्यर्थः पादवत्’ इत्यनेन अलौकिकत्वानन्दादिशब्दवाच्यत्वयोर्विरोधं परिहरता सूचितः ।) तद्धेतुत्वेन ‘अलौकिकत्वम्’ इत्युक्तसिद्धान्तन्यायं विवृणोति ॥ अलौकिका इति ॥ शब्दानामलौकिकत्वं नाम वैदिकत्वम् । अर्थानामलौकिकत्वं नामाप्राकृतत्वम् । अर्था आनन्दादिगुणाः । कुत इत्यत उक्तम् अलौकिको हीति ॥ तदपि कुत इत्यत उक्तम् ॥ परत्वादिति ॥ उत्तमत्वादित्यर्थः । लौकिकाः पौरुषेयागमाः । अधिकार्थान् लोकविलक्षणानन्दादीन् । अलौकि-कत्वावगमात्, ‘ब्रह्मानन्दादीनाम्’ इति शेषः । एवं चैतच्छ्रुति-विरोधादलौकिकत्वानन्दादिशब्दवाच्यत्वयोर्न विरोध इति ब्रह्मा-नन्दादेरलौकिकत्वेऽप्यानन्दादिशब्दवाच्यत्वमुपपन्नमिति भावः । (अयं च न्यायः ‘परमतः’ इत्यनेन ‘दर्शनात्’ इत्यनेन चोक्तः ।) ॥ १६ ॥

------------------------------------------------------------------------

स्थानविशेषाधिकरणम्

**स्थानविशेषाधिकरणं ञ्ञ्ञ्–२–१७**

## **न्यायविवरणम्**

न च ब्रह्माद्यानन्दवैचित्र्ये बिम्बभूतविष्ण्वा-नन्दवैचित्र्यम् आदित्यादिवदाधिक्यात् । न हि सूर्यकान्त-प्रतिबिम्बस्याग्निजनकत्वशक्तिर्न जलगतस्येत्येतावता सूर्ये वैचित्र्यम् । आधिक्यं हि तत्र निमित्तम् । सूर्यचन्द्रादिप्रतिबिम्बं विनाऽन्यत्र तथा विशेषादृष्टेः ॥ १७ ॥

### **भावबोध**

ॐ स्थानविशेषात्प्रकाशादिवत् ॐ ॥ इत्यत्र पदार्थानां किञ्चित्प्रतिबिम्बत्वाप्रतिबिम्बत्वदर्शनेन चतुर्मुखाद्यानन्दादि भगवदानन्दादिप्रतिबिम्बं भवति न वेति सन्देहे, प्रतिबिम्बं न भवतीति पूर्वः पक्षः । भगवदानन्दादिप्रतिबिम्बमिति सिद्धान्तः । तत्र ‘नाना-भावः’ इत्युक्तपूर्वपक्षन्यायं विवृण्वन् प्रतिक्षिपति ॥ न च ब्रह्मेति ॥ अत्र ब्रह्माद्यानन्दवैचित्र्यस्य प्रयोजकत्वं वदता पूर्वपक्षे प्रतिबिम्बभूत-ब्रह्माद्यानन्दवैचित्र्ये ब्रह्मभूतविष्ण्वानन्दवैचित्र्यं स्यात् । अन्यथा ब्रह्माद्यानन्दवैचित्र्यं न स्यादिति तर्कः ‘नानाभावः’ इत्यनेनोक्त इति विवृतं भवति । एवं च प्रतिबिम्बभूतब्रह्मानन्दादीनां नानाभावाद्विचित्र-त्वाद् बिम्बभूतविष्ण्वानन्दादेरपि वैचित्र्यापातेन न तत्र भक्तिरुपपन्नेति नेति भावः । (अयं च न्यायः स्थानविशेषादित्यनेन ब्रह्मानन्दादीनां नानाभावस्यान्यथासिद्धिं प्रतिपादयता सूचितः ।)

तद्धेतुत्वेन ‘आधिक्यम्’ इत्युक्तसिद्धान्तन्यायं विवृणोति ॥ आदि-त्यादिवदिति ॥ आदिपदेन सूर्यकान्तादिस्थानं गृह्यते । आधिक्या-दिति ॥ बिम्बभूतविष्णोरैश्वर्यरूपाधिक्याद्ब्रह्मादिस्थानानां भक्त्यादि-गुणैराधिक्यादित्यर्थः । स्थानशक्त्यपेक्षया बिम्बशक्तेर्मुख्यत्वात्सौत्र-क्रमोल्लङ्घनम् । सौत्रक्रममनुसृत्यादिपदोक्तदृष्टान्तमुपपादयति ॥ न हीति ॥ मध्यमपदलोपेन सूर्यकान्तादिगतादित्यप्रतिबिम्बस्येत्यर्थः । तथा च यथा सूर्यकान्तादिगतसूर्यप्रतिबिम्बस्याग्निजनकत्वं न जलगत-स्येति प्रतिबिम्बवैचित्र्येऽपि न बिम्बे सूर्ये वैचित्र्यं तथा ब्रह्माद्यानन्द-वैचित्र्येऽपि न भगवदानन्दवैचित्र्यमिति भावः । अनेन सूर्यकान्तादि-गतसूर्यप्रतिबिम्बसूर्यकादौ मिथो विचित्रत्वहेतोर्व्यभिचार उक्तो भवति । ननु बिम्बवैचित्र्याभावात्सूर्यकान्तगतसूर्यप्रतिबिम्बस्याग्निजनकत्वशक्तिर्न जलगतस्येत्यत्र किं निमित्तमित्यत आह ॥ आधिक्यं हीति ॥ सूर्यकान्तादाविति शेषः । तत्र सूर्यकान्ते सूर्यप्रतिबिम्बस्याग्निजनकत्व-शक्तौ । ननु सूर्यकान्तगतमुखप्रतिबिम्बस्याग्निजनकत्वं स्यादित्यत आह ॥ आधिक्यं हीति ॥ सूर्यादिगतमित्यर्थः । तदुपपादयति ॥ सूर्येति ॥ सूर्यचन्द्रादेः प्रतिबिम्बं विनाऽन्यत्र सूर्यकान्तादिगत-मुखेऽग्निजनकत्वरूपविशेषादृष्टेरित्यर्थः । अनेन आदित्येत्युक्तदृष्टान्त उपपादितो भवति । एवं च बिम्बभूतविष्ण्वैश्वर्याद्याधिक्यात्स्थान-भूतब्रह्मादीनां भक्त्यादिगुणाधिक्याद्ब्रह्माद्यानन्दवैचित्र्येऽपि न विष्ण्वानन्दवैचित्र्यमिति युक्ता तत्र भक्तिरिति भावः । (अयं च न्यायः ‘स्थानविशेषात्’ इति ब्रह्मादिस्थानाधिक्यं वदता ‘उपपत्तेश्च’ इत्यनेन भगवत ऐश्वर्यरूपाधिक्यं वदता चोक्तः।) ॥ १७ ॥

------------------------------------------------------------------------

तथाऽन्यदधिकरणम्

**तथाऽन्यदधिकरणं ञ्ञ्ञ्–२–१८**

## **न्यायविवरणम्**

न च नानाभावाद्विष्णोश्चित्तप्रतिबिम्बरूपता । आधिक्यादेव । प्रतिबिम्बे हि दोषाश्च प्रतीयन्ते । अतो हि श्रुतिः प्रतिषेधति ‘नेदं यदिदमुपासते’ इति ॥ १८ ॥

### **भावबोध**

ॐ तथाऽन्यत्प्रतिषेधात् ॐ ॥ इत्यत्र व्यक्ताव्यक्त-पदार्थदर्शनाद्ब्रह्म किमव्यक्तं व्यक्तमिति सन्देहे व्यक्तमिति पूर्वः पक्षः । अव्यक्तमिति सिद्धान्तः । तत्र ‘नानाभावः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च नानाभावा-दिति ॥ रूपाणामिति शेषः । विष्णोरित्यस्य रूपाणामित्याध्याहृते-नापि सम्बन्धः । चित्तप्रतिबिम्बरूपता ध्यानकाले प्रतीतचित्तो-पादानकतेत्यर्थः । ततश्चायमर्थः । विष्णोः स्वरूपभेदाभावेऽपि ध्यातृ-बहुत्वेन ध्यानकाले प्रतीतरूपाणां बहुत्वेन तेषां विष्णुत्वाङ्गीकारे विरोधाभावाद्विष्णोश्चित्तप्रतिबिम्बरूपतेत्यव्यक्तत्वाभावाद्व्यर्था भक्तिरिति भावः । (अयं च न्यायः ‘अन्यत्’ इत्यनेन विष्णुचित्त-प्रतिबिम्बयोर्भेदं समर्थयता नानाभावाद्विष्णोश्चित्तप्रतिबिम्बितत्वं सम्भवतीति सूचितः।) तद्धेतुत्वेन ‘आधिक्यम्’ इत्युक्तसिद्धान्तन्यायं विवृणोति ॥ आधिक्यादेवेति ॥ एवशब्देन सूत्रगततथाशब्दाभिप्राय उक्तो भवति । यथा खलु जीवानन्दादीनाम् अल्पत्वादिना कारणेन ब्रह्मानन्दादेरुन्मानत्वादाधिक्यात्ततो वैलक्षण्यं तथा प्रकृतस्य चित्त-प्रतिबिम्बस्य दुर्लक्षणत्वादिकारणेन विष्णोर्निर्दोषत्वाद्याधिक्यादेव तद्वैलक्षण्यमिति । विष्णोराधिक्येऽपि कुतो न चित्तप्रतिबिम्बरूपतेत्यत आह ॥ प्रतिबिम्बे हीति ॥ अत्र श्रुत्यवष्टम्भमप्याह ॥ अतो हीति ॥ हिशब्दः श्रुतेः प्रसिद्धतां द्योतयति । निर्दोषदोषित्ववैलक्षण्येन ब्रह्मोपासाप्रकृतयोरैक्यानुपपत्तेरित्यर्थः । ऐक्ये श्रौतनिषेधो न स्यादिति भावः । एवं च विष्णोर्निर्दोषत्वाद्याधिक्याच्चित्तप्रतिबिम्बरूपत्वा-भावाद्युक्तमव्यक्तत्वमिति भावः । (अयं च न्यायस् तथेत्यनेन, चित्त-प्रतीतस्य दुर्लक्षणयुक्तत्वाद्विष्णोर्निर्दोषत्वेनाधिक्यादिति सूचितः । अत एव तत्वप्रकाशिकायां दृष्टान्तदार्ष्टान्तिकयोः सहेतुकयोर्व्याख्यानं कृतम् ।) ॥ १८ ॥

------------------------------------------------------------------------

सर्वगतत्वाधिकरणम्

**सर्वगतत्वाधिकरणं ञ्ञ्ञ्–२–१९**

## **न्यायविवरणम्**

न च नानावतारकौतुकदर्शनाद्विष्णोः क्वचिद्देशकालान्तरे कौतुकादेव सृष्ट्यादि कुर्वन्नन्यमेव साम-स्त्येन नियोजयति । ‘‘सर्वत्र सर्वमेतस्मात्’’ इत्यादिश्रुत्या क्रीडायामपि स्वातन्त्र्यात् ।

स्वातन्त्र्यात्क्रीडते विष्णुर्न च स्वातन्त्र्यमन्यगम् ।

करोति क्वापि नियता क्रीडा सृष्ट्यादिकाऽस्य च ॥

नियतक्रीडनादेव कर्ता नान्योऽस्ति कस्यचित् ।

अस्वतन्त्रो हि चलति चलचित्तादशक्तितः ।

स्वतन्त्रः पूर्णशक्तिः सन् कुतोऽसौ नियतिं त्यजेत् ॥

इति श्रुतेश्च ॥ १९ ॥

### **भावबोध**

ॐ अनेन सर्वगतत्वमायामयशब्दादिभ्यः ॐ ॥ इत्यत्र जन्माद्यस्य यत इत्यादिजगत्कर्तृत्वाद्युक्तेर् यत्किञ्चिज्जगत्कर्तृत्वे सकलजगत्कर्तृत्वे वा सम्भवात्परमेश्वरः किं सर्वदेशकालीनसृष्ट्यादि-कर्ता न वेति सन्देहे नेति पूर्वः पक्षः । सर्वदेशकालीनसृष्ट्यादिकर्तेति सिद्धान्तः । तत्र ‘नानाभावः’ इत्युक्तमेव पूर्वपक्षन्यायं तत्फल-प्रदर्शनपूर्वकं विवृण्वन् प्रतिक्षिपति ॥ न च नानावतारेति ॥ अनेकावतारे कौतुकस्य कृष्णाद्यवतारेषु लीलारूपकौतुकस्य, दर्शनात् । कौतुकादेव लीलयैव । सामस्त्येन स्वातन्त्र्यादिना । तद्दत्वेति यावत् । नियोजयति सृष्ट्यादावित्यर्थः । एवं च विष्णो-रवतारेषु नानाकौतुकदर्शनाज्जगत्सृष्ट्यादिकर्तृत्वमप्यन्यस्मै दास्यतीति न तस्यैव महामहिमत्वमिति नेति भावः । (अयं च न्यायः साव-धारणेन अनेनेत्यनेनान्यस्य जगत्सृष्ट्यादि निराकुर्वता ईश्वरावतारेषु नानाभावदर्शनादन्यस्मै जगत्सृष्ट्यादिकर्तृत्वदानोपपत्तेरिति सूचितः । अत एव भाष्ये अनेनैवेति ।)

तद्धेतुत्वेन ‘स्वातन्त्र्यम्’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ सर्वत्रेति ॥ आदिपदेन ‘सर्वदा सर्ववस्तुषु’ इति वाक्य-शेषो ग्राह्यः । स्वातन्त्र्यात् स्वातन्त्र्यावगमादित्यर्थः । सर्वत्र सर्ववस्तुषु, सर्ववस्तुविषयं सर्वसृष्ट्यादि, एतस्माद्भवतीति शेषः । तथा यदि क्रीडयाऽन्यस्मै स्वातन्त्र्यं दद्यात्तर्हि तत्कालीनसृष्ट्यादिकर्तृत्वा-भावप्राप्त्या सर्ववस्तुविषयसर्वदेशकालीनसृष्ट्यादिकर्तृत्वप्रतिपादक-श्रुतिविरोधः स्यादित्यर्थः । अत्रार्थे स्पष्टश्रुतिं चाह ॥ स्वातन्त्र्या-त्क्रीडत इति ॥ क्वापि– देशे काले च, नियताऽस्येति सम्बन्धः । सृष्ट्यादिका सृष्ट्यादिविषया इति । नियतं– सृष्ट्यादिविषयम् । एवं च स्वातन्त्र्यात्तस्यैव सकलदेशकालीनजगत्सृष्ट्यादिकर्तृत्वाद्युक्ता तत्र भक्तिरिति भावः । (अयं च न्यायः ‘सर्वगत’ इति पदेनैव सर्वैश्वर्यादिरूपः सूचितः ।) ॥ १९ ॥

[Load More](javaऽcriptःvoid(0))
