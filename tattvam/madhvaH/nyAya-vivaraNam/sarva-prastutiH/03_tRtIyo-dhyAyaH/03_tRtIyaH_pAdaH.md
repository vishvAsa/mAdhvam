+++
title = "०३ तृतीयः पादः"
upstream_url = "https://dvaitavedanta.in/category-details/15041/564/satara/3-naya/taka-t/tataya/tataya"
+++
## सर्ववेदान्तप्रत्ययाधिकरणम्

**अथ तृतीयः पादः**

**सर्ववेदान्तप्रत्ययाधिकरणं ञ्ञ्ञ्–३–१**

## **न्यायविवरणम्**

न च प्रतिशाखमुच्यमानानामर्थानां पृथक्त्वा-त्तत्तच्छाखिभिरेव तत्र तत्रोक्तं ज्ञेयमिति नियमः । ‘नानावेदै-रितिहासैः पुराणैः सुज्ञेय एको भगवान् युक्तिभिश्च’ इति श्रुतेः सुष्ठु ज्ञेयत्वाद्विष्णोः ॥ १ ॥

### **भावबोध**

भक्तिसाध्यापरोक्षज्ञानसाधनोपासनाप्रतिपादकोऽयं पादः प्रवृत्तः । एतत्पादान्तर्गताधिकरणपूर्वपक्षसिद्धान्तन्याया अनुव्याख्यायामुक्ताः ।

पृथग्दृष्टिरशक्यत्वमनिर्णीतिः समुच्चयः ।

विशेषदर्शनं कार्यलोपो नानोक्तिराशुता ।

विभ्रमोऽपाकृतिर्लिङ्गमनवस्थाऽविशेषिता ।

अप्रयोजनता चातिप्रसङ्गोऽदूरसंश्रयः ।

विशिष्टकारणं चेष्टा दृष्टवैरूप्यमुन्नतिः ।

अनुक्तिरप्रयत्नत्वं दृढबन्धपराभवौ ।

पुंसाम्यं प्राप्तसन्त्यागः कारणानिर्णयो भ्रमः ।

विशेषदर्शितालापो गुणसाम्यं पृथग्दृशिः ।

अगम्यवर्त्म सन्धानमिष्टं फलमकल्पना ।

शुद्धवैरूप्यमङ्गत्वमविशेषदृशिःक्रिया ।

युक्तयः पूर्वपक्षस्य सुज्ञेयत्वं विधिक्रिया ।

माहात्म्यमल्पशक्तित्वं यथायोग्यफलं भवः ।

फलसाम्यं विशेषश्च गुणाधिक्यं प्रधानता ।

यथाशक्तिक्रिया सन्धिः प्रमाणबलमानतिः ।

कारणं कार्यवैशेष्यं स्वभावो वस्तुदूषणम् ।

प्रतिक्रियाविरोधश्च प्रतिसन्धिरनूनता ।

संस्कारापाटवं स्वेच्छानियतिर्वस्तुवैभवम् ।

विशेषोक्तिरमानत्वं प्राधान्यं प्रीतिरागमः ।

सुस्थिरत्वं कृतप्राप्तिरनादिगुणविस्तरः ।

साधनोत्तमता नानादृष्टिः शिष्टिरनूनता ।

अविघ्नत्वाविरोधौ च गुणवैशेष्यमागमः ।

सिद्धान्तनिर्णये ह्येता युक्तयोऽव्याहताः सदा ॥

ॐ सर्ववेदान्तप्रत्ययं चोदनाद्यविशेषात् ॐ ॥ इत्यत्र श्रवणादि-कर्तव्यतोक्तेः साधारणत्वाद्ब्रह्म किमेकैकेन सर्वशाखोक्तं ज्ञातव्यमुत स्वशाखोक्तमिति सन्देहे स्वशाखोक्तमेव ज्ञेयमिति पूर्वः पक्षः । सर्वशाखोक्तमेव ज्ञेयमिति सिद्धान्तः । तत्र ‘पृथग्दृष्टिः’ इत्युक्त-पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च प्रतिशाखमिति ॥ पृथक्त्वाद् भिन्नप्रकारत्वेन दर्शनादित्यर्थः । तत्र तत्रोक्तं तस्यां तस्यां शाखायामुक्तम् । इतिशब्दः प्रकारे । तत्तच्छाखिभिरेव तत्र तत्रोक्तं ज्ञेयमिति नियमः । तथा हि । एकं हि वस्तुत्वेन ज्ञातव्यम् । न हि सर्वशाखोक्तं वस्त्वेकम् । कस्यां-चिच्छाखायां ‘विज्ञानमानन्दं ब्रह्म’ इति विज्ञानानन्दरूपवस्तूच्यते । क्वचिच्च ‘सत्यं ज्ञानमनन्तं ब्रह्म’ इति सत्यज्ञानानन्तरूपम् । क्वचित् ‘श्रोता मन्ता’ इति श्रोतृमन्त्रादिरूपम् । ‘य आत्माऽपहतपाप्मा’ इत्यन्यत्र । एवं च सर्वशाखोक्तार्थानां पृथक्त्वादेकस्यैव ज्ञातव्यत्वात् स्वस्वशाखोक्तमेव ज्ञातव्यमिति सर्वश्रुतिनिर्णायकस्य न सर्वोपादेयतेति नेति भावः । (अयं च न्यायो ‘भेदान्नेति चेत्’ इत्यनेन प्रतिशाख-मुच्यमानानामर्थानां पृथक्त्वात्तत्र तत्रोक्तं तत्तच्छाखिभिरेव ज्ञेयमिति प्रतिपादयतोक्तो भवति ।) तद्धेतुत्वेन ‘सुज्ञेयम्’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ नानावेदैरिति ॥ सु(ष्ठु)ज्ञेय-त्वादिति ॥ सर्वशाखोक्तप्रकारेण ज्ञानं विना ब्रह्मणः सुज्ञेयत्वं न सम्भवतीति भावः । अनेन पूर्वपक्षहेतोर्बाधितविषयत्वमुक्तं भवति । किं च तत्तच्छाखोक्तार्थानां पृथक्त्वेऽनेकाशयत्वे, एकशाखोक्तार्थानामपि ॐ ब्रह्म खं ब्रह्मेत्यादौ पृथक्त्वदर्शनेन तत्तच्छाखोक्तस्यापि तेन तेनाज्ञेयत्वप्रसङ्ग इति । एवं च सर्ववेदोक्तत्वेन विष्णोः सुज्ञेयत्वा-च्छास्त्रं सर्वोपादेयमिति भावः । (अयं च न्यायः सर्ववेदैर्विष्णोरेव सुज्ञेयत्वं प्रतिपादयता ‘सर्ववेदान्तप्रत्यय’ इत्यनेन उक्तो भवति ।)

॥ १ ॥

------------------------------------------------------------------------

उपसंहाराधिकरणम्

**उपसंहाराधिकरणं ञ्ञ्ञ्–३–२**

## **न्यायविवरणम्**

न चाशक्यतया कस्यापि सर्वगुणोपसंहारो नास्ति । ‘‘सर्वे गुणाः सर्वदैव ह्युपास्यास्तेनैव विद्वान् विधि-कृन्नान्यथा स्यात्’ इति श्रुतेः, विहितक्रियालोपप्रसङ्गात् ॥२॥

### **भावबोध**

ॐ उपसंहारोऽर्थाभेदाद्विधिशेषवत्समाने च ॐ ॥ इत्यत्र ध्यानविधेरुभयथा पर्यवसानात् परमात्मा किं सर्ववेदोक्त-गुणानुपसंहृत्य ध्यातव्योऽन्यथा वेति सन्देहे अन्यथैवेति पूर्वः पक्षः । सर्ववेदोक्तगुणानुपसंहृत्य ध्यातव्य इति सिद्धान्तः । तत्र ‘अशक्य-त्वम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न चाशक्यतयेति ॥ सिद्धान्तेऽपि न सर्वेषां सर्वगुणोपसंहार इत्यत उक्तम् ॥ कस्यापीति ॥ चतुर्मुखस्यापीत्यर्थः । नास्तीत्यतः परं ‘इति सर्ववेदोक्तप्रकारेण न ध्यातव्यः’ इति वाक्यशेषो द्रष्टव्यः । एवं च सर्वगुणोपसंहारेण ध्यातुमशक्यत्वात्तदर्थं सर्वपरिज्ञानं व्यर्थमिति नेति भावः । (अयं च न्यायोऽनुपसंहारं समर्थयता ‘न वा प्रकरणभेदा-त्परोवरीयस्त्वादिवत्’ इत्यनेन सूचितो भवति ।) तद्धेतुत्वेन ‘विधि-क्रिया’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ सर्वे गुणा इति ॥ तेनैव सर्वगुणोपासनेनैव । विधिकृद्विहितत्वादिति भावः । श्रुतेरित्यतः परं ‘सर्वगुणोपसंहाराभावः’ इति भावः ॥ लोपप्रसङ्गा-दिति ॥ ततश्चानर्थप्राप्तेरिति भावः । अनेन ‘सर्वगुणोपसंहारः कर्तव्यः, विहितक्रियात्वात्, ज्योतिष्टोमादिवत्’ इति न्यायोऽप्यर्था-द्विवृतो भवति । न चाशक्यत्वविरोधः । विध्यन्यथानुपपत्त्यैव केषाञ्चिच्छक्तानां कल्पनात् । वक्ष्यति च । ‘सर्वगुणोपासकस्याप्यधि-कारिणोऽभावात्’ इति । एवं च सर्वगुणोपसंहारेणोपासनाक्रियाया विहितत्वेन कर्तव्यत्वात्सार्थकमेव सर्वपरिज्ञानमिति भावः । (अयं च न्यायः, यथा विहितत्वात्सर्वाणि कर्माणि क्रियन्ते तथोपसंहारेऽपि कर्तव्य इति वदता ‘विधिशेषवत्’ इत्यनेन सूचितो भवति । अत एव विधिशेषवदित्युक्तम् । अन्यथा कर्मवदित्येवावक्ष्यत् ।) ॥ २ ॥

------------------------------------------------------------------------

प्राप्त्यधिकरणम्

**प्राप्त्यधिकरणं ञ्ञ्ञ्–३–३**

## **न्यायविवरणम्**

केषांचित्सर्वगुणोपसंहारस्य कर्तव्यत्वे सर्वेषा-मपि तथा स्यात् । अनेनोपसंहर्तव्या, (इति) अनेनोपसंहर्तव्या इति अनिर्णीतेरिति न मन्तव्यम् ।

यस्य यावद्गुणाः स्पष्टं प्रतिभासन्त्युपासने ।

युगपत्स्वभुजौ यद्वद् ध्यायेत्तावत एव सः ।

युगपद्ब्रह्मणः सर्वे भासन्ते हि गुणा हरेः ।

तदन्येषां यथायोग्यं स्वमाहात्म्यानुसारतः ॥

इति श्रुतेर्युगपद्गुणप्रतीत्यादिमाहात्म्यान्निर्णयोपपत्तेः ॥ ३ ॥

### **भावबोध**

ॐ प्राप्तेश्च समञ्जसम् ॐ ॥ इत्यत्र कर्तव्यता-प्रतिपादनविरोधाभ्यां गुणोपसंहारानुपसंहारौ युज्येते न वेति सन्देहे न युज्येते इति पूर्वः पक्षः । युज्येते इति सिद्धान्तः । तत्र ‘अनिर्णीतिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ केषाञ्चिदिति ॥ न सर्वगुणोपसंहारानुपसंहारौ एकस्यैवाङ्गीकर्तुं शक्यौ । विरोधात् । किं तु पुरुषभेदेनेति वक्तव्यम् । तत्रेदमुपतिष्ठते । ऋजूनां बहुत्वात् केषाञ्चिदित्युक्तम् । उपसंहारस्येत्यतः परं ‘तथोप-संहृत्य ध्यानस्य च’ इत्यपि ग्राह्यम् । अन्यथा सिद्धान्तसंश्लेषात् । सर्वेषामपीति ऋजुव्यतिरिक्तानामपीति । कुत इत्यत आह ॥ अनेनेति ॥ एवं चाधिकार्यनिर्णीतेरुपसंहारानुपसंहारयोरनुपपन्नत्वान्न तदर्थं सर्वपरिज्ञानमपेक्षितमिति नेति भावः । (अयं च न्याय उपसंहारानुपसंहारयोर्निर्णयरूपं सामञ्जस्यं वदता ‘समञ्जसम्’ इत्यनेन सूचितो भवति ।) तद्धेतुत्वेन ‘माहात्म्यम्’ इत्युक्तसिद्धान्तन्यायं तत्साध्यप्रदर्शनपूर्वकं प्रमाणोदाहरणेन विवृणोति ॥ यस्येति ॥ स्पष्टप्रतिभासनमेवाह ॥ युगपदिति ॥ माहात्म्यानुसारतः योग्यतानु-सारतः । निर्णयोपपत्तेरित्यनेन पूर्वपक्षहेतोरसिद्धिरुक्ता भवति । एवं च ब्रह्माद्यधिकारिणां योग्यतारूपमाहात्म्यादुपसंहारयोर्युक्तत्वाद्युक्तं सर्व-परिज्ञानमिति भावः । (अयं च न्यायो युगपत्प्रतीत्यादिमाहात्म्या-न्निर्णयोपपत्तेरिति वदता ‘प्राप्तेः’ इत्यनेन सूचितः ।) ॥ ३ ॥

------------------------------------------------------------------------

सर्वभेदाधिकरणम्

**सर्वभेदाधिकरणं ञ्ञ्ञ्–३–४**

## **न्यायविवरणम्**

न च फलानिर्णीतिः । माहात्म्येनैवान्यत्फलं महतामिति निर्णयोपपत्तेः ॥ ४ ॥

### **भावबोध**

ॐ सर्वाभेदादन्यत्रेमे ॐ ॥ इत्यत्र कर्तव्याकर्तव्य-क्रियादर्शनाद्वहुगुणोपसंहारः कर्तव्यो न वेति सन्देहे न कर्तव्य इति पूर्वः पक्षः । कर्तव्य इति सिद्धान्तः । तत्र ‘अनिर्णीतिः’ इत्युक्तमेव पूर्वपक्षन्यायं विवृण्वन् प्रतिक्षिपति ॥ न च फलेति ॥ सर्वगुणोपसंहार इति शेषः । फलानिर्णीतिर् अल्पगुणोपसंहर्तृफलादतिशयितफलस्या-निर्णीतिरित्यर्थः । फलातिशयनिर्णयाभावे सर्वगुणोपसंहारे तेषां प्रेक्षावत्त्वं न स्यादिति भावः । एवं च फलानिर्णीतेरुपसंहारस्या-कर्तव्यत्वान्न युक्तं सर्वपरिज्ञानमिति नेति भावः । (अयं च न्यायो ऽनुपसंहर्तृफलादन्यत्र फले ब्रह्मादय इति फलनिर्णयं कुर्वता अन्यत्रे-त्यनेन सूचितो भवति ।) तद्धेतुत्वेन ‘माहात्म्यम्’ इत्युक्तमेव सिद्धान्तन्यायं तत्साध्यप्रदर्शनपूर्वकं विवृणोति ॥ माहात्म्येनेति ॥ बहुगुणोपासनालक्षणमाहात्म्येनेत्यर्थः । अन्यद् अनुपसंहर्तृफलात् । महतामिति तादृशगुणोपसंहारयोग्यतारूपमाहात्म्यवतामित्यर्थः । अत्रापि पूर्वपक्षहेतोरसिद्धिरुक्ता वेदितव्या । एवं च माहात्म्येनानुप-संहर्तृफलाद्विलक्षणमेव फलं महतामिति निर्णयोपपत्तेर्युक्त एवोपसंहार इति भावः । (अयं च न्यायो माहात्म्यवत्त्वेन प्रसिद्धा ब्रह्मादय इत्यर्थकेन ‘इमे’ इत्यनेन सूचितः ।) ॥ ४ ॥

------------------------------------------------------------------------

आनन्दाद्यधिकरणम्

**आनन्दाद्यधिकरणं ञ्ञ्ञ्–३–५**

## **न्यायविवरणम्**

आनन्दादीनां केषांचित्सुमुच्चये प्राप्ते सर्वगुण-समुच्चयः सर्वेषां स्यादिति न मन्तव्यम् । अल्पशक्तित्वात्तेषां पुंसाम् ॥ ५ ॥

### **भावबोध**

ॐ आनन्दादयः प्रधानस्य ॐ ॥ इत्यत्र विशेषा-नुक्त्योपास्यतयोक्ता भगवद्गुणाः किं सर्वमुमुक्षूपास्याः सङ्ख्या-निर्देशाभ्यां पृथक् क्लृप्ताः सन्ति न वेति सन्देहे नेति पूर्वः पक्षः । सन्तीति सिद्धान्तः । तत्र ‘समुच्चयः’ इत्युक्तपूर्वपक्षन्यायं विवृण्वन् प्रतिक्षिपति ॥ आनन्दादीनामिति ॥ न सर्वमुमुक्षूपास्या गुणाः संख्यानिर्देशाभ्यां क्लृप्ताः सन्ति । यदि सन्ति तर्हि वक्तव्यं, केषां कियतां च समुच्चय इति । तत्रेदमुपतिष्ठते । आनन्दादीनामिति निर्देशक्लृप्तिः । केषाञ्चिच्चतुःपञ्चषण्णामिति संख्याक्लृप्तिः । सर्वेषां मुमुक्षूणाम् । सर्वगुणसमुच्चयः स्यादिति, न चतुःपञ्चषा एवेति सङ्ख्याक्लृप्तिः स्यादिति भावः । उपलक्षणमेतत् । आनन्दादीनामिति निर्देशक्लृप्तिरपि न, नैते, किन्तु अन्य एवेत्यपि वक्तुं शक्यत्वादित्यपि द्रष्टव्यम् । एवं च मुमुक्षुभिर्नियमेनोपास्यगुणानिर्णयान्न कस्या-प्युपासनोपपत्तिरिति नेति भावः । (अयं च न्यायश्चतुर्गुणसमुच्चय-प्रतिपादकेन ‘आनन्दादय’ इत्यनेन केषाञ्चित्समुच्चयेऽन्येषां समुच्चयः स्यादिति सूचितः ।)

तद्धेतुत्वेन ‘अल्पशक्तित्वम्’ इत्युक्तसिद्धान्तन्यायं विवृणोति ॥ अल्पशक्तित्वादिति ॥ तेषां प्रागुक्तसर्वमुमुक्षूणाम् । सन्ति सङ्ख्या-र्निर्देशाभ्यां क्लृप्ताः सर्वमुमुक्षुभिः सर्वथोपास्या आनन्दो, ज्ञानं, सत्, आत्मेति चत्वार एव न त्वधिकाः । न च केषांचित्समुच्चये सर्वगुण-समुच्चयापत्तिः । ब्रह्मादीनां केषांचित्तदधिकगुणोपासनसमर्थत्वेऽपि तेषां पुंसां सर्वमुमुक्षूणामल्पशक्तित्वेन तदधिकगुणोपासनाऽसमर्थत्वात् । न च निर्देशविपर्ययः । आनन्दादीनामेवावश्यं सर्वापेक्षितत्वादपेक्षित-फलानुसारेणैवेश्वरस्योपास्यत्वात् ‘तं यथा यथोपासते’ इति श्रुतेः । एवं च सर्वोपास्यगुणनिर्णयाद्युक्तमुपासनमिति भावः । (अयं च न्यायः ‘आनन्दादयः’ इत्य(नेन)स्य सावधारणादानन्दादय एव सर्व-मुमुक्षूपास्याः । अल्पशक्तित्वेन सर्वेषां तदधिकोपासनस्याशक्य-त्वादिति सूचितः । अत एवोक्तं तत्वप्रकाशिकायां ‘सर्वमुमुक्षुभिः सर्वथोपास्या गुणा आनन्दादयश्चत्वारो न त्वधिकाः । सर्वमुमुक्षूणां तदधिकोपासनेऽसमर्थत्वात्’ इति ।) ॥ ५ ॥

------------------------------------------------------------------------

प्रियशिरस्त्वाधिकरणम्

**प्रियशिरस्त्वाधिकरणं ञ्ञ्ञ्–३–६**

## **न्यायविवरणम्**

प्रियशिरस्त्वादीनामानन्दादिविशेषत्वेनैव दर्शनात्तेषामपि सर्वोपसंहार्यत्वमिति न मन्तव्यम् ।

यथायोग्यान् गुणपूगानुपास्य

फलं भवेन्मुक्तिगं नान्यथा स्यात् ।

नित्यैकाग्य्रव्यङ्ग्यताहेतुतश्च साक्षाद्

दृशिर्नो तद्विशेषैः स्मृतैश्च ॥

इति श्रुतेः स्वयोग्यगुणैरेव (फल)भावात् ॥ ६ ॥

### **भावबोध**

ॐ प्रियशिरस्त्वाद्यप्राप्तिरुपचयापचयौ हि भेदे ॐ ॥ इत्यत्र सर्वमुमुक्षूपास्यानुपास्यगुणप्रतीत्या ‘तस्य प्रियमेव शिरः’ इत्यादौ श्रुताः प्रियशिरस्त्वादिगुणाः किं सर्वमुमुक्षूपास्या न वेति सन्देहे सर्वोपास्या इति पूर्वः पक्षः । नेति सिद्धान्तः । तत्र ‘विशेष-दर्शनम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ प्रियशिरस्त्वादीनामिति ॥ दर्शनात्, ‘तस्य प्रियमेव शिरः’ इत्यादाविति शेषः । प्रथमादिपदेन सार्वज्ञ्यादेर् द्वितीयेन ज्ञानादेश्च ग्रहणम् । प्रियशिरस्त्वादीनामपि देवोपास्यत्वस्य सिद्धान्तेऽप्यङ्गी-कारात् सर्वेत्युक्तम् । अन्यथा आनन्दादीनां सम्यगनुपासनेन मोक्षा-भावप्रसङ्गादिति भावः । अत्र विशेषत्वादित्येव हेतुः । तस्य प्रामाणि-कत्वं वक्तुं दर्शनादित्युक्तम् । एवं च प्रियशिरस्त्वादीनामानन्द-विशेषत्वेन सर्वोपास्यत्वमिति नेति भावः । (अयं च न्यायः प्रिय-शिरस्त्वादीनामानन्दादिविशेषत्वेऽपि सर्वानुपास्यत्वप्रतिपादकेन ‘प्रियशिरस्त्वाद्यप्राप्तिः’ इत्यनेन सूचितः ।) तद्धेतुत्वेन ‘यथायोग्य-फलम्’ इत्युक्तसिद्धान्तन्यायं विवृणोति ॥ यथायोग्यानिति ॥ अत्र प्रियशिरस्त्वादीनां सर्वानुपसंहार्यत्वे ‘सैषाऽऽनन्दस्य मीमांसा भवति’ इत्यादिश्रुतिसिद्धफलभेदसिध्द्यर्थं गुणोपासनेऽपि तारतम्यापेक्षितत्वा-दिति हेतुर्बहिरेव द्रष्टव्यः । तत्र प्रियशिरस्त्वाद्यनुपासने मोक्षो न स्यादिति उक्तविपक्षबाधकतर्कनिरासार्थमिदमुपतिष्ठते । तथा च प्रिय-शिरस्त्वादिविशेषाकारेणानुपासनेऽपि न मोक्षाभावापत्तिः । आनन्द-त्वादिसामान्याकारेणोपासितैः स्वयोग्यैरानन्दादिगुणैरेव मोक्षरूपफल-सम्भवात् । तथा च विपक्षबाधकाभावेन विशेषत्वमप्रयोजकमिति भावः । यद्वा सर्वेषां प्रियशिरस्त्वाद्युपासने योग्यताभावाद् योग्यगुणो-पासनेनैवापरोक्षज्ञानद्वारा मुक्तिरूपं फलम्, अन्यथाऽनर्थप्राप्तेरिति न प्रियशिरस्त्वादीनां सर्वोपास्यत्वमिति साक्षादेव हेतुहेतुमद्भावः । अत्र तु पूर्वपक्षहेतोर्बाधितविषयत्वं द्रष्टव्यम् । यथायोग्यानिति श्रुतौ उपास्य, स्थितस्येति शेषः । तेन समानकर्तृत्वोपपत्तिः । मुक्तिगं फलम् अपरोक्षद्वारेति शेषः । अत्र हेतुमाह ॥ नित्येति ॥ आद्यश्चशब्दो हेत्वर्थे । द्वितीयोऽप्यर्थे । ततश्च यस्मादानन्दादीनां नित्यैकाग्य्रे नियत-ध्याने युगपद्व्यङ्ग्यत्वलक्षणहेतुतस्तद्गुणविशिष्टपरमात्मापरोक्षदृशिर्भवति न त्वयोग्यैरानन्दादिविशेषैः प्रियशिरस्त्वादिभिः स्मृतैरपि, तस्मादिति पूर्वेण सम्बन्धः । स्मृतैरित्यनेनायोग्यानां ज्ञानमात्रमभिप्रैति । अन्यथा ‘सर्ववेदान्तप्रत्ययम्’ इत्युक्तिविरोधः । एवं च यथायोग्यचतुर्गुणो-पासनेनैव फलसद्भावान्न प्रियशिरस्त्वादि सर्वोपास्यमिति भावः । (अयं च न्यायो महदल्पोपासनया महदल्पं फलं भवतीति वदता ‘उपचयापचयौ हि भेदे’ इत्यनेन सूचितः।) ॥ ६ ॥

------------------------------------------------------------------------

इतराधिकरणम्

**इतराधिकरणं ञ्ञ्ञ्–३–७**

## **न्यायविवरणम्**

तर्हि ब्रह्मणोऽन्येषां देवादीनामपि बहुगुणो-पासनया कार्यं नास्ति । मध्ये नियमात्सिद्धेरिति न मन्तव्यम् । तेषां भाव्युत्कर्षं ज्ञात्वा तदभिज्ञस्य ब्रह्मण एव गुणनियमोप-देशोपपत्तेः ।

यो यो भावो देवतानां विमुक्तौ

तत्तत्प्राप्तौ सुगुणानीशितुश्च ।

ब्रह्मा दिशत्यथ तास्ते विचिन्त्य

तत्तद्भावं प्राप्नुवन्त्यात्मशक्त्या ॥

इति श्रुतेः ॥ ७ ॥

### **भावबोध**

ॐ इतरे त्वर्थसामान्यात् ॐ ॥ इत्यत्र फलाधिक्य-विशेषहेत्वदर्शनाभ्यां भगवद्गुणे चतुर्गुणातिरिक्ता गुणा देवादिभि-रुपास्या न वेति सन्देहे चत्वार एव विरिञ्चेतरदेवादिभिरुपास्या न त्वधिका इति पूर्वः पक्षः । चतुर्भ्यः सर्वेभ्यश्चेतरे मध्यमगुणा देवादि-भिरुपास्या इति सिद्धान्तः । तत्र ‘कार्यलोपः’ इत्युक्तन्यायं विवृण्वन् प्रतिक्षिपति ॥ तर्हीति ॥ यद्येवं स्वयोग्यगुणैरेव फलसद्भावोऽङ्गीक्रियते तर्हीत्यर्थः । बहुगुणोपासनया कार्यं नास्ति फलं नास्ति, बहुगुणो-पासना न कार्या स्यादिति शेषः । कुत इत्यत आह ॥ मध्य इति ॥ सर्वचतुर्गुणापेक्षया मध्यमगुणेष्वित्यर्थः । इदमुक्तं भवति । न देवादिभिर्बहुगुणोपासना कार्या । योग्यतानिर्णयाभावेन फलाभावात् । योग्या एव खलु गुणा उपास्याः । अन्यथाऽनर्थप्राप्तेः । तत्र चतुर्मुख-स्यास्तु सर्वगुणोपसंहारस् तस्य तद्योग्यतया ‘युगपद्ब्रह्मणः सर्वे प्रतिभास्यन्त्युपासने’ इत्युक्तत्वेन निर्णीतत्वात् । तथा मनुष्योत्तमा-नामप्यस्तु चतुर्गुणोपसंहारः । तेषां तद्योग्यतयापि निर्णीतत्वात् । तथोक्तं, ‘सच्चिदानन्द आत्मेति मानुषैः’ इति । मध्यमवर्तिदेवादीनां कथं बहुगुणोपसंहारः स्यात् । तद्योग्यतानिर्णायकप्रमाणाभावात् । न च ‘यस्य यावद्गुणाः स्पष्टं प्रतिभासन्त्युपासने’ इत्युक्तत्वेनोपासाना-भ्यासे यस्य यावद्गुणप्रतीतिस् तस्य तावती योग्यतेति निर्णयः । प्राक् योग्यताज्ञानेऽयोग्योपासनाप्रयत्नप्रसङ्गेनानर्थप्राप्तेरिति । एवं च योग्यता-निर्णयाभावेन बहुगुणोपासनासम्भवात् सर्वेषां चतुर्गुणोपासनायोग्यताया एव निर्णीतत्वाच्च देवादिभिर् बहुगुणोपसंहारो न कर्तव्यः किं तु चतुर्गुणोपास्तिरेवेति नेति भावः । (अयं च न्यायः सिद्धान्ते फलसद्भावं वदता ‘अर्थसामान्यात्’ इत्यनेन सूचितः।) तद्धेतुत्वेन, ‘भवः’ इत्युक्तसिद्धान्तन्यायं विवृणोति ॥ तेषामिति ॥ तदभिज्ञस्य भाव्युत्कर्षसाधकोपासनाविषयगुणनियमाभिज्ञस्य । ब्रह्मण इत्युप-लक्षणम् । ‘तेषां विशेषमाचार्यो वेत्ति सर्वज्ञतां गत’ इति प्रमाणानु-सारेणान्यस्य, सर्वज्ञस्य वा गुरोरित्यपि ग्राह्यम् । न चावधारण-विरोधः । तस्योपदेष्टृदौर्लभ्यमात्रनिवारकत्वेनान्ययोगव्यवच्छेदकत्वा-भावात् । तथा च यदुक्तं ‘मध्ये नियमात्सिद्धेः’ इति तन्न । तत्त-त्प्राप्यफलापेक्षया योग्यतानिर्णयोपपत्तेः । न च भाविफलानिर्णयेन पुनर्योग्यतानिर्णय इति वाच्यम् । सर्वज्ञगुरूपदेशेन तन्निर्णयोपपत्तेरिति भावः । अत्र प्रमाणमाह ॥ य इति ॥ भाव उत्कर्षः । सुगुणान्– पूर्णत्वाविरोधिनः । आत्मशक्त्या विचिन्त्येत्यन्वयः । एवं च योग्यतानिर्णयान्मध्यमगुणा देवादिभिरुपास्या इति भावः । (अयं च न्यायोऽर्थसामान्यादित्यनेनोक्तः ।) ॥ ७ ॥

------------------------------------------------------------------------

आध्यानाधिकरणम्

**आध्यानाधिकरणं ञ्ञ्ञ्–३–८**

## **न्यायविवरणम्**

न च नानास्थानेषूक्तगुणानामनुपासनार्थत्वम् । विप्रकीर्णान् गुणान् पिण्डीकृत्योपासितुस्तत्सदृशफलप्राप्तेस्तथा ध्यानार्थमेव गुणानां मुक्तिरित्युपपत्तेः ॥ ८ ॥

### **भावबोध**

ॐ आध्यानाय प्रयोजनाभावात् ॐ ॥ इत्यत्र कर्तव्याकर्तव्यक्रियादर्शनात्प्रागुक्तगुणोपसंहारानुपसंहारौ कर्तव्यौ न वेति सन्देहे न कर्तव्याविति पूर्वः पक्षः । कर्तव्याविति सिद्धान्तः । तत्र सर्वगुणोपसंहारस्याकर्तव्यत्वेन नानोक्तिरित्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च नानेति । नानास्थानेषूक्तेति हेत्वर्थगर्भं विशेषणम् । नोपसंहारः कर्तव्यः । प्रमाणाभावात् । न च ‘संज्ञातश्चेत्तदुक्तमस्ति तु तदपि’ इति सर्व-विद्यानां भगवन्नामत्वस्योपसंहारे प्रमाणत्वेनोक्तत्वात्कथं प्रमाणाभाव इति वाच्यम् । गुणानां स्थानेषूक्तत्वेन तदभिधानस्योपसंहारार्थत्वा-भावात् । उपसंहारार्थत्वे च सर्वेऽप्येकत्रोच्येरन् । किं च सर्वगुणोप-संहाराभावेऽपि ‘आनन्दादयः प्रधानस्य’ इत्युक्तन्यायेन मोक्ष-सम्भवात् । फलान्तरस्य च मुमुक्षोरनपेक्षितत्वान् न कर्तव्य एव सर्व-गुणोपसंहारः वैफल्यात् । एतेन ‘विधिशेषवत्’ इत्युक्तविहितत्वमपि परास्तम् । व्यर्थविधेरनवधेयत्वादिति । एवं च नानास्थानेषूक्तत्वेनोप-संहारानुपसंहारयोरयोगान्नोपासनं युक्तमिति नेति भावः ।१ (पाठान्तरम्) (अयं च न्यायः ‘आध्यानाय’ इत्यनेन विप्रकीर्ण-गुणाध्ययनस्य सदृशफलसद्भावात्तत्तद्गुणोक्तिरिति नानोक्तेर्गतिं वदता सूचितः।) तद्धेतुत्वेन ‘फलसाम्यम्’ इत्युक्तसिद्धान्तन्यायं तत्साध्य-प्रदर्शनपूर्वकं विवृणोति ॥ विप्रकीर्णानिति ॥ नानास्थानेषूक्त-गुणानित्यर्थः । पिण्डीकृत्य एकज्ञानविषयीकृत्य । तत्सदृशफलप्राप्तेस् तदनुसारिमुक्त्यानन्दातिशयलक्षणफलप्राप्तेरित्यर्थः । तथा ध्यानार्थमेव पिण्डीकृत्योपासनार्थमेव । गुणानां नानास्थानेषूक्तिरित्यनेन प्रकारेणो-पपत्तिः । नानास्थानेषूक्तगुणानामुक्तेरित्यर्थः । विप्रकीर्णगुणोपसंहर्तुः फलविशेषसद्भावात्तस्य दौर्लभ्याय नानास्थानेषूक्तिरिति भावः । एवं च नानास्थानेषूक्तेरन्यथासिद्धेर्विफलत्वस्यासिद्धेश्च द्विविधाया अपि शङ्काया निरासादुक्तं प्रमाणद्वयमपि समर्थितं भवतीति प्रामाणि-कत्वात्कर्तव्य एवोपसंहार इति स्थितम् । (अयं च न्याय आध्या-नायेत्यनेन सूचितः । एकस्थानोक्तगुणध्यानेन मोक्षगतफलविशेषस्य साम्याभावात् ।) ॥ ८ ॥

------------------------------------------------------------------------

आत्मगृहीत्यधिकरणम्

**आत्मगृहीत्यधिकरणं ञ्ञ्ञ्–३–९**

## **न्यायविवरणम्**

न चाश्वापरोक्ष्यायानन्दादीनामपि लोपेनात्मे-त्येतावता पूर्यते । आत्मशब्दार्थविशेषत्वादानन्दादीनाम् ॥९॥

### **भावबोध**

ॐ आत्मगृहीतिरितरवदुत्तरात् ॐ ॥ इत्यत्र ‘आनन्दादयः प्रधानस्य’ इति ‘आत्मशब्दाच्च’ इत्युभयथोक्त्या किमानन्दादयश्चत्वारोऽपि सर्वमुमुक्षूपास्या उतात्मत्वमेवेति सन्देहे आत्मत्वमेव सर्वमुमुक्षूपास्यमिति पूर्वः पक्षः । चत्वारोऽप्युपास्या एवेति सिद्धान्तः । अत्र ‘आशुता’ इत्युक्तपूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न चाश्विति ॥ आश्वापरोक्ष्याये-त्यनेनानुव्याख्यानेऽपरोक्षज्ञानस्येति सम्बन्धः प्रदर्शितो भवति । आनन्दादीनामित्यादिपदेन सत्वज्ञानयोर्ग्रहणम् । आत्मेत्येतावता पूर्यते– आत्मेत्येवोपासीतेति सावधारणश्रुतेरिति भावः । एवं चानन्दादीनां लोपेनात्मत्वस्यैवोपासनेऽपरोक्षज्ञानस्याऽशुतया आनन्दादयः प्रधानस्येत्युक्तबाध इति नेति भावः । (अयं च न्याय आनन्दादिगुणोपासनाविधायकश्रुत्यादेर् आत्मैवेति श्रुतिविरोधं परिहरता ‘आत्मगृहीतिः’ इत्यनेनानन्दादिलोपेनात्मत्वमात्रोपासन-विधायकस्यात्मेति वाक्यस्य आश्वपरोक्षसिद्ध्यादियुक्तियुक्तत्वेन पूर्वपक्षप्राबल्यसूचनेन सूचितः।)

तद्धेतुत्वेन ‘विशेषः’ इत्युक्तसिद्धान्तन्यायं विवृणोति ॥ आत्म-शब्दार्थेति ॥ आत्मशब्दार्थ आत्मत्वम् । आनन्दादीनामात्मत्वे विशेषत्वं नाम तत्प्रभेदत्वमिति ज्ञातव्यम् । नायं श्रौत आत्मशब्दः स्वामित्वमात्रवाचकः । येन तस्य सावधारणत्वेनानन्दादित्रयलोपे-नात्मत्वमेवोपास्यं स्यात् । किं त्वानन्दादीनामपि वाचकः । तेषा-मात्मत्वविशेषत्वात् । तथा च स्मृतिः । ‘आनन्दानुभवत्वाच्च भण्यते । नित्यत्वाच्च तथाऽऽत्मेति’ इति । न चाश्वापरोक्ष्यसिद्धिगुणलोभेन तल्लोपः कार्य इति वाच्यम् । तथात्वे तेषां सम्पूर्णमोक्षाभावापत्तेः । ‘नोत्क्रामन्ति कदाचन’ इति स्मृतेः । एवं चानन्दादीनामात्म-शब्दार्थविशेषत्वाद् आत्मेत्येवेत्यवधारणेऽपि नानन्दादिचतुर्गुणोपासना नियमभङ्ग इति भावः । (अयं च न्याय आत्मगृहीतिरित्यनेनोक्तः।)

॥ ९ ॥

------------------------------------------------------------------------

अन्वयाधिकरणम्

**अन्वयाधिकरणं ञ्ञ्ञ्–३–१०**

## **न्यायविवरणम्**

न चात्मशब्दो विभ्रमकरः । गुणाधिका-नामधिकारिणां भगवद्गुणानधिकान् प्रकाशयतीत्यवधारण-त्वोपपत्तेः ॥ १० ॥

### **भावबोध**

ॐ अन्वयादिति चेत् स्यादवधारणात् ॐ ॥ इत्यत्र उपास्यानुपास्यगुणदर्शनादात्मशब्दोक्ता गुणाः सर्वोपास्या न वेति सन्देहे न सर्वोपास्या इति पूर्वः पक्षः । सर्वोपास्या इति सिद्धान्तः । तत्र ‘विभ्रमः’ इत्युक्तपूर्वपक्षन्यायं विवृण्वन् प्रतिक्षिपति ॥ न चात्म-शब्द इति ॥ अयं भावः । आनन्दादीनां त्रयाणां गुणा-नामात्मत्वेऽन्तर्भावादात्मशब्दोक्ता एव गुणाः सर्वोपास्या इति यदुक्तं तन्न । आनन्दादीनामिव तदन्येषामपि गुणानां ‘आत्मव्याप्तेरात्मशब्दः परमस्य प्रयुज्यते’ इति वचनादात्मत्वेऽन्तर्भावात् । यथा चात्मशब्दः श्रुतचतुर्गुणोपासनस्य पुंसो विभ्रमकर एव भवति न त्वेवमुपासनं कार्यमिति निश्चायकः । न चात्मशब्दस्य सर्वगुणाभिधायकत्वेऽपि तदुक्तं स्वयोग्यमेवोपास्यमिति वाच्यम् । तथात्वे आत्मेत्येवेत्ययोग-व्यवच्छेदपरावधारणविरोधापत्तेरिति । एवं चात्मशब्देनैतावन्तो गुणाः प्रतिपाद्यन्त इति निर्णयाभावेन विभ्रमकरत्वान्नात्मशब्दोक्ता गुणाः सर्वोपास्या इति नेति भावः । (अयं च न्याय आत्मशब्देन सर्वगुणान्तर्भावं वदता ‘अन्वयादिति चेत्’ इत्यनेन सूचितः) ।

तद्धेतुत्वेन ‘गुणाधिक्यम्’ इत्युक्तसिद्धान्तन्यायं विवृणोति ॥ गुणाधिकानामिति ॥ अधिका गुणा उपास्या येषां ते तथोक्ताः । अधिकगुणोपासकानामिति यावत् । गुणैरधिकानामिति वा तात्पर्यं पूर्ववत् । अधिकारिणां ब्रह्मादीनाम् । अनेन ‘गुणाधिक्यम्’ इत्यनुव्याख्याने अधिकारिणामिति सम्बन्धः प्रदर्शितः । अन्येषा-मल्पानेव प्रकाशयतीत्यर्थः । इदमुक्तं भवति । यदुक्तमात्मशब्दः सर्वगुणाभिधायकस् तत्तथा स्यादेव । किं तु बहुगुणोपासकब्रह्मादीन् प्रत्येव सर्वगुणाभिधायको न सर्वान् प्रति । तथाऽनुभवात् । ‘सर्वान् गुणानात्मशब्दो ब्रवीति ब्रह्मादीनामितरेषां न वा’ इति श्रुतेश्च । एवं च सति आत्मेत्येवेत्ययोगव्यवच्छेदपरमवधारणमप्युपपद्यते । आत्म-शब्दस्य सर्वान्प्रति सर्वगुणाभिधायकत्वमङ्गीकृत्य तदुक्तं, स्वयोग्य-मेवोपास्यमित्यङ्गीकारे हि तद्विरोधः स्यान्न चैवमिति । एवं च चतुर्मुखाद्यधिकारिणां गुणाधिक्याद्युक्तं तदुपास्यगुणाभिधायकत्वमात्म-शब्दस्येति । (अयं च न्यायो ऽयोगव्यवच्छेदपरावधारणादित्यनेन सूचितः ।) ॥ १० ॥

------------------------------------------------------------------------

कार्याधिकरणम्

**कार्याधिकरणं ञ्ञ्ञ्–३–११**

## **न्यायविवरणम्**

अलौकिकगुणानामप्रतीतेर्लौकिकगुणाध्याने तदपाकृतिरेव भवतीति न मन्तव्यम् । लौकिकविलक्षणा अत्त्युत्तमा इति ध्यानस्यैव प्राधान्यात् ॥ ११ ॥

### **भावबोध**

ॐ कार्याख्यानादूपर्वं ॐ ॥ इत्यत्र ध्येयभगव-द्गुणानामलौकिकत्वोक्त्या लोकदृष्ट्या च किं भगवद्गुणा लौकिका उतालौकिका इति सन्देहे लौकिका एव ध्येया इति पूर्वः पक्षः । अलौकिका एवेति सिद्धान्तः । तत्र ‘अप्राकृतिः’ इत्युक्तपूर्वपक्षन्यायं विवृण्वन् प्रतिक्षिपति ॥ अलौकिकेति ॥ अप्रतीतेर् अलौकिकगुणानां पूर्वमननुभवेन ध्यानकाले स्मृतिरूपप्रतीत्यभावात् । तदपाकृतिर् ध्यानाभाव इत्यर्थः । भवति स्यादित्यर्थः । ध्यानं चावश्यकम् । अतो लौकिका एव ध्येया इति नेति भावः । (अयं च न्यायः ‘अपूर्वम्’ इत्यनेनसिद्धान्तेऽलौकिकगुणध्यानोक्त्या पूर्वपक्षे लौकिकगुणध्यान-सूचनेन सूचितः।) तद्धेतुत्वेन ‘प्रधानता’ इत्युक्तसिद्धान्तन्यायं विवृणोति ॥ लौकिकविलक्षणा इति ॥ वैलक्षण्यमेवाह ॥ अत्युत्तमा इति ॥ प्राधान्याद् अलौकिकमोक्षरूपकार्यजनकत्वेनेत्यर्थः । तथा चोपासनस्य स्वानुसारिफलप्रदत्वनियमेनालौकिकमोक्षार्थमलौकिका एव ते ध्येयाः । न चाप्रतीतिदोषः । इन्द्रादाविवोपदेशेन प्रतीत्युपपत्तेरिति भावः । ततश्च पूर्वपक्षहेतोरसिद्धिरित्यवधेयम् । एवं चालौकिकगुण-ध्यानस्य प्रधानतयाऽलौकिका एव ध्येया इति भावः। (अयं च न्यायः समस्तसूत्रेण सूचितः।) ॥ ११ ॥

------------------------------------------------------------------------

समानाधिकरणम्

**समानाधिकरणं ञ्ञ्ञ्–३–१२**

## **न्यायविवरणम्**

ब्रह्मणश्च ब्रह्माण्याश्च स्थानैक्यं गुणतारतम्यं च यथा गुणोपासनं मुक्तावाधिक्यं न भवतीत्यत्र लिङ्गम् । सम-विषमोपासनायुक्तेरिति न मन्तव्यम् ।

यथाशक्ति स्मृतान् धात्रा गुणान्विष्णोः सरस्वती ।

स्मरेत् त्रैविक्रमाद्यास्तु नित्यविक्रान्तिपूर्वकैः ।

कदाचिल्लोपयेद्देवी स्थानैक्यं न गुणैस्ततः ।

साम्यं तयोर्यथा विष्णोर्गुणोपासा फलं भवेत् ॥

इत्यध्यात्मवचनाद्यथाशक्ति क्रिया देव्याः ॥ १२ ॥

### **भावबोध**

ॐ समान एवं चाऽभेदात् ॐ ॥ इत्यत्र कृष्यादि-क्रियासु स्वानुसारिफलप्रदत्वतदभावदर्शनाद् भगवद्गुणोपासनं किं स्वानुसारिफलप्रदं न वेति सन्देहे नेति पूर्वः पक्षः । स्वानुसारि-फलप्रदमिति सिद्धान्तः । तत्र ‘लिङ्गम्’ इत्युक्तपूर्वपक्षन्यायं विवृण्वन् प्रतिक्षिपति ॥ ब्रह्मण इति ॥ स्थानैक्यमुभयोरपि सायुज्यभाक्त्वादिति भावः । गुणैः– आनन्दादिभिस् तारतम्यं च लिङ्गमित्यन्वयः । यथा गुणोपासनं क्रियते तथा मुक्तावाधिक्यं न भवतीत्यत्र ब्रह्माणीब्रह्मणो-रुपासनस्य तदभावात् । तयोरुपासनं किं समं विषयं वा स्यात् । न हि फलं तादृशम् । स्थानैक्यस्य गुणतारतम्यस्य (च)सद्भावेन फलस्य समविषमत्वादित्यर्थः । ननु फलवदुपासनमपि समविषममेव किं न स्यादित्यत आह ॥ समविषमेति ॥ गुणक्रिययोः साम्ये वैषम्यायोगेन वैषम्ये च साम्यायोगेन तयोर्विरोधादिति भावः । एवं च ब्रह्माणी-ब्रह्मणोः स्थानैक्यगुणतारतम्यरूपलिङ्गादन्येषामपि न यथोपासनं मुक्तौ फलमिति नेति भावः । (अयं च न्यायः स्थानैक्यस्य गुणतारतम्यस्य च क्रियासङ्कोचद्वारा समविषमोपासनसाध्यत्वं वदता ‘समान एवं चाभेदात्’ इत्यनेन सूत्रेण सूचितः।)

तद्धेतुत्वेन ‘यथाशक्तिक्रिया’ इत्युक्तसिद्धान्तन्यायं प्रमाणोदाहरण-पूर्वकं विवृणोति ॥ यथाशक्तीति ॥ यतो देवी सरस्वती, धात्रा स्मृतान् ध्यातान् विष्णोर् गुणान्, नित्यविक्रान्तिपूर्वकैः सामान्य-क्रियाभिः सह, यथाशक्ति स्मरेत् । त्रैविक्रमाद्यान् क्रियाविशेषास्तु त्रैविक्रमत्वाद्यशेषाकारेण कदाचिल्लोपयेन् न स्मरेत् । ततश्च तयोः– धातृसरस्वत्योः स्थानैक्यं गुणैर्न साम्यं यतोऽतो यथाशक्ति विष्णो-र्गुणोपासा–धर्मोपासा तथा फलं भवेदिति योजना । यथाशक्ति क्रिया देव्या इत्यनेनोदाहृतवचनगतयथाशक्तीत्यस्य नित्यविक्रान्तिपूर्वकै-रित्यनेन सूचितो भवति । देव्या क्रिया यथाशक्ति उपास्या । सामान्यक्रियोपसंहार एव कर्तव्यो न त्रिविक्रमत्वादिविशेषक्रियोप-संहारः । सर्वगुणोपसंहारस्तूभयोः सिद्ध एव । अतो भिन्नविषयत्वेन समविषमोपासनस्य विरोधाभावेन युक्तत्वाल्लिङ्गपदोक्तपूर्वपक्षहेतोरन्यथा सिद्धत्वेन युक्तमेव यथागुणोपासनं मुक्तावाधिक्यं भवतीत्येतदिति भावः। (अयं च न्यायः ‘समान एवं च’ इत्यनेन सूचितो भवति ।) ॥१२॥

------------------------------------------------------------------------

न वाऽधिकरणम्

**न वाऽधिकरणं ञ्ञ्ञ्–३–१३**

## **न्यायविवरणम्**

न चात्मशब्देनास्य पुरुषस्यैतावन्तो गुणा उच्यन्त इति व्यवस्थित्यभावः । यस्य यावन्तोऽर्था युगपद्ध्यातुं शक्यन्ते तस्य तावन्त इति सन्धेः ॥ १३ ॥

### **भावबोध**

ॐ न वा विशेषात् ॐ ॥ इत्यत्र सर्वोपास्यानुपास्य-गुणदर्शनादात्मशब्दोक्तगुणाः सर्वोपास्या न वेति सन्देहे न सर्वोपास्या इति पूर्वः पक्षः । सर्वोपास्या इति सिद्धान्तः । तत्र ‘अनवस्था’ इत्युक्तपूर्वपक्षन्यायं विवृण्वन् प्रतिक्षिपति ॥ न चात्मशब्देनेति ॥ नात्मशब्दोक्तगुणाः सर्वोपास्याः । आत्मशब्दस्य सर्वगुणाभिधायक-त्वात् । सर्वगुणोपासने च सर्वेषां योग्यताभावात् । ननु ‘अन्वयादिति चेत् स्यादवधारणात्’ इत्यत्रात्मशब्द उत्तमाधिकारिणः प्रत्येव सर्व-गुणाभिधायक इति निर्णीतत्वात्कथं पूर्वपक्षोत्थानमित्यत उक्तम् ॥ अस्येत्यादि ॥ यद्यप्युक्तमात्मशब्द उत्तमाधिकारिणः प्रत्येव सर्व-गुणाभिधायको न सर्वान् प्रतीति तथाप्यस्य पुरुषस्यैतावन्तो गुणा आत्मशब्देनोच्यन्त इति प्रातिस्विकनियमनरूपव्यवस्थितिर्नास्ती-त्युत्पत्तिवैशद्यावैशद्यानुसारेण बह्वल्पगुणाभिधायकत्वसम्भवादित्यर्थः । एवं च व्यवस्थित्यभावादात्मशब्दोक्तगुणानां सर्वोपास्यत्वाभाव इति नेति भावः । (अयं च न्यायो ‘न वा’ इत्यनेन सर्वगुणगृहीति-निषेधाङ्गीकारसूचनेन सूचितः ।) तद्धेतुत्वेन, ‘सन्धिः’ इत्युक्त-सिद्धान्तन्यायं विवृणोति ॥ यस्य यावन्त इति ॥ अर्था गुणाः । ध्यातुं शक्यन्ते ध्यानकाले प्रतीयन्त इत्यर्थः । तावन्तो ध्यातव्याः । सन्धेः– अभिसन्धेः । एवं चात्मशब्देन गुणप्रतीतेरेवमेव विवक्षि-तत्वादयोग्यप्रतीतेश्चोपासनानुपयोगित्वादुक्तं युक्तमिति भावः । (अयं च न्यायो यस्य यावन्तो गुणा युगपत्प्रतीयन्त इत्येवंरूपाद्विशेषात्तस्य तावन्तो गुणान्प्रतिपादयतीति इदमेवात्मशब्देन गुणाभिधानमभि-संहितमिति वदता ‘विशेषात्’ इत्यनेन सूचितः।) ॥ १३ ॥

------------------------------------------------------------------------

संभृत्यधिकरणम्

**संभृत्यधिकरणं ञ्ञ्ञ्–३–१४**

## **न्यायविवरणम्**

न च मुमुक्षव इव इत्यविशेषाद्भरणस्य द्युतेश्च सर्वेषामपेक्षितत्वाच्च सम्भृतिद्युव्याप्ती अपि सामान्ये ।

सत्यो ज्ञानं परमानन्दरूप आत्मेत्येवं नित्यदोपासनं स्यात् ।

नान्यत्किंचित्समुपासीत धीरः सर्वैर्गुणैर्देवगणा उपासते ॥

गुण्याकारस्मृतेरेव द्युतिमात्रं प्रतीयते ।

न व्याप्तिर्जगदस्मृत्या नानाशक्तिर्यतो मता ॥

देवानां युगपज्ज्ञानं मनुष्याणां तथा न तु ।

पर्यायेणैव सत्याः स्युर्नैवान्येषां कथंचन ॥

इत्यादिप्रमाणबलात् ॥ १४ ॥

### **भावबोध**

ॐ सम्भृतिद्युव्याप्त्यपि चातः ॐ ॥ इत्यत्र पूर्वाक्त-सन्देहबीजात् ‘उक्षा स द्यावापृथिवी बिभर्ति, एष हि सर्वेषु लोकेषु भाति’ इत्यादौ प्रतीतभगवद्गुणान्तर्गतसम्भृतिद्युव्याप्ती किं सर्वमुमुक्षू-पास्ये न वेति सन्देहे सर्वमुमुक्षूपास्ये इति पूर्वः पक्षः । नेति सिद्धान्तः । तत्र ‘अविशेषता’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्व-न्प्रतिक्षिपति ॥ न च मुमुक्षव इति ॥ मुमुक्षव इव इत्यविशेषान् मुमुक्षुत्वाविशेषात् । मुमुक्षुत्वसाम्यादिति यावत् । ननु सम्भृत्या-द्युपासनेऽप्यानन्दाद्युपासनमात्रेणैवापेक्षितमोक्षसम्भवान्न मुमुक्षुत्वोपपत्तिरित्यत उक्तम् ॥ भरणस्येति ॥ मोक्ष इति शेषः । भरणस्य स्वाधमभरणस्येत्यर्थः । फलस्योपासनानुसारित्वनियमादिति भावः । अनेन भरणद्युत्यपेक्षावन्त इत्यविशेषादित्यविशेषतेति प्रकारान्तरेण विवृतमिति ज्ञातव्यम् । एवं च मुमुक्षु(त्व)फला-पेक्षितत्वयोरविशेषात्सम्भृतिद्युव्याप्ती अपि सर्वोपास्ये इति नेति भावः । (अयं च न्यायो ऽत एव योग्यताविशेषादेव उपासनानियमेन मुमुक्षुत्वाविशेषादिति वदता अवधारणार्थकचशब्दसहितेन अत इत्येतेन सूचितः।) तद्धेतुत्वेन ‘प्रमाणबलम्’ इत्युक्तसिद्धान्तन्यायं प्रमाणो-दाहरणपूर्वकं विवृणोति ॥ सत्यो ज्ञानमिति ॥ अन्यत्– सम्भृत्यादि । तर्हि उक्षा स द्यावेत्यादेर्वैयर्थ्यमित्यत उक्तम् ॥ सर्वैरिति । बहुभि-रित्यर्थः । तर्हि अपेक्षितभरणद्युत्यप्राप्तिर्मुक्तानामित्यत आह ॥ गुण्याकारस्मृतेरिति ॥ मात्रपदव्यावर्त्यमाह ॥ न व्याप्तिरिति ॥ प्रतीयत इति सम्बन्धः । तत्र हेतुमाह ॥ जगदस्मृत्येति । जगत एव द्युव्याप्तिकर्मत्वादिति भावः । जगत्स्मृत्यभावोऽपि कुत इत्यत आह ॥ नानाशक्तिरिति ॥ तदेव विवृणोति ॥ देवानामिति ॥ ज्ञानसम्भृत्या-दीनाम् । तथा युगपत्, किं तु पर्यायेणैवक्रमेणैव । सत्याः प्रमिताः । युगपत्प्रतीतस्यैव ध्येयत्वात् । अन्येषाम् अधिकारिणाम् । अत्र योग्यतैव उपास्तिनियमप्रयोजिका न फलापेक्षेत्यविशेषतेति पूर्वपक्षहेतोर-प्रयोजकत्वमुदाहृतप्रमाणबाधितत्वं चाभिप्रेतमिति ज्ञातव्यम् । एवं च सत्यं ज्ञानमनन्तं ब्रह्मेत्यादिप्रमाणबलात्सम्भृतिद्युव्याप्ती न सर्वोपास्ये इति नोक्तनियमभङ्ग इति भावः । (अयं च न्यायो भाष्यन्याय-विवरणोदाहृतप्रमाणबलावगतयोग्यताविशेषादित्यर्थकेन ‘अतः’ इत्यनेन सूचितः।) ॥ १४ ॥

------------------------------------------------------------------------

पुरुषविद्याधिकरणम्

**पुरुषविद्याधिकरणं ञ्ञ्ञ्–३–१५**

## **न्यायविवरणम्**

क्वचिद्बहुगुणाः क्वचिदल्पगुणाः श्रुतिष्वेवोच्यन्त इत्युपसंहारस्याप्रयोजनतेति न वाच्यम् । ‘गुणाः सर्वे ब्रह्मणैव ह्युपास्या नान्यैर्देवैः किमु सर्वैर्मनुष्यैः’ इत्यादिश्रुतेः । सर्व-गुणोपासकस्याप्यधिकारिणोऽभावादेकत्रापृथक्सर्वगुणानुक्तेश्च बलादुपसंहारानतेः ॥ १५ ॥ (१६.वेधाद्यधिकरणं च)

### **भावबोध**

ॐ पुरुषविद्यायामपि चेतरेषामनाम्नानात् ॐ ॥ इत्यत्र कर्तव्याकर्तव्यक्रियादर्शनात्सार्वत्रिकगुणोपसंहारः कर्तव्यो न वेति सन्देहे न सर्वतो गुणोपसंहारः कर्तव्य इति पूर्वः पक्षः । कर्तव्य इति सिद्धान्तः । तत्र ‘अप्रयोजनता’ इत्युक्तपूर्वपक्षन्यायं विवृण्वन् प्रति-क्षिपति ॥ क्वचिदिति ॥ क्वचिद् विद्यायाम् । श्रुतिष्वेवेत्यनेन सम्बन्धः । अप्रयोजनतेत्यनन्तरं न सर्वतो गुणोपसंहारः कार्य इति शेषः । ननु स्वयोग्यगुणोपासनाय सर्वत उपसंहारस्य कर्तव्यत्वात् कथमप्रयोजनत्वमित्यत उक्तम् ॥ क्वचिदिति ॥ तथा च ये बहुगुणो-पास्तियोग्यास् तेषां बहुगुणाभिधायकैकविद्यया, ये चाल्पगुणोपास्ति-योग्यास्तेषामल्पगुणाभिधायकैकविद्ययोपास्तिसम्भवात् सार्वत्रिक-गुणोपसंहारमन्तरेणापि स्वयोग्यगुणोपासनं सम्भवतीति भावः । एवं चोपसंहारस्याप्रयोजनतया न सर्वपरिज्ञानोपयोग इति नेत्याशयः । (अयं च न्यायः सर्वगुणप्रतिपादकविद्यां निषेधता सूत्रेण सर्वगुण-प्रतिपादकविद्या पूर्वपक्षिणोऽभिमतेति सूचनेनैतद्विद्यापरिज्ञानेनैव सर्व-गुणोपासनोपपत्तौ तत्र तत्रोक्तगुणोपसंहारस्याऽप्रयोजनतेति सूचितः ।)

तद्धेतुत्वेन ‘आनतिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ गुणा इति ॥ अवधारणव्यावर्त्यप्रदर्शनार्थं नान्यैरिति श्रुतिशेषोदाहरणम् । ननूक्तसर्वगुणोपासकस्यापि सर्वगुणाभिधाय-कैकैकविद्याभिरेवोपास्तिः सम्भवतीति, तत्राह– एकत्रेति । ननु तर्ह्येकस्यामेव विद्यायां सर्वगुणानुक्तेरस्तु चतुर्मुखस्य सर्वगुणोपसंहारः । अन्येषां महदल्पगुणाभिधायकै(कै)कविद्याभिरेवोपास्तिसम्भवात्सर्वत उपसंहारो व्यर्थ इत्यत उक्तम्– अपृथगिति । संख्यासाम्यसम्भवेऽप्य-पृथक्– एकस्यामेव विद्यायां सर्वगुणानुक्तिरित्युभयान्यथानुपपत्ति-रूपाद्बलादित्यर्थः । सर्वत उपसंहारस्य अनतेः प्राप्तेः । एवं चान्यथानुपपत्त्या सर्वगुणोपसंहारस्यानतेस्तदर्थं सर्वगुणोपसंहारज्ञानोप-योग इति भावः । (अयं च न्याय एतेनैव सूत्रेण सूचितः।) ॥ १५ ॥

**भावबोध**

ॐ वेधाद्यर्थभेदात् ॐ ॥ इत्यत्र उपास्या-नुपास्यभगवद्गुणदर्शनात् ‘अग्ने त्वचं यातुधानस्य भिन्धि, ‘तं प्रत्यञ्च-मर्चिषाऽऽविद्व्यमर्मन्, ‘परा शृृणु हि तपसा यातुधानान्’ इत्यादौ श्रुता वेधादयो भगवद्गुणाः सर्वोपास्या न वेति सन्देहे सर्वोपास्या इति पूर्वः पक्षः । नेति सिद्धान्तः । एतदधिकरणसम्बन्धित्वेन पृथक्पूर्व-पक्षसिद्धान्तन्यायविवरणमेतदधिकरणस्य सम्भृतीत्यधिकरणसमान-योगक्षेमत्वात्तत्सम्बन्धितया विवृतयोरविशेषिताप्रमाणबलरूपपूर्वपक्ष-सिद्धान्तन्याययोरेतदधिकरण सम्बन्धोऽपि ज्ञातुं शक्यत इत्यभि-प्रेत्येत्यवधेयम् । एवं च तत्र पूर्वपक्षन्यायविवरणे द्युतेश्चेति चशब्दो न केवलं समुच्चयार्थः किं तु अनुक्तवेधादिसमुच्चयार्थश्चेति । सम्भृतिद्यु-व्याप्तिशब्दौ वेधाद्युपलक्षकाविति व्याख्येयम् ।

एवं च फलापेक्षितत्वाविशेषाद्वेधादिसर्वोपास्यमिति पूर्वपक्षफलम् । अत एवोक्तं तत्वप्रकाशिकायां ‘तस्य च सर्वसज्जनापेक्षितत्वात्’ इति । (अत्र ‘वेधादि’ इत्यनेन वेधादि सर्वोपास्यमिति पूर्वपक्षसूचनाद् दुष्ट-निग्रहस्य सर्वसज्जनापेक्षितत्वविलक्षणाविशेषिता पूर्वपक्षन्यायः सूचितः ।) सिद्धान्ते तु ‘भिन्धि विद्धि शृृणु हि’ इति भाष्योदाहृत-प्रमाणसङ्ग्रहायेत्यादिप्रमाणबलादिति आदिपदप्रयोगः । एवं च प्रमाण-बलाद्वेधादि न सर्वोपास्यमिति सिद्धान्तफलम् । (अत्र ‘अर्थभेदात्’ इत्यनेन भाष्योदाहृतप्रमाणबलेन वेधाद्युपासनाजनितफलस्य यत्याद्य-योग्यत्वाद्वेधादि न सर्वोपास्यमिति प्रमाणबलरूपः सिद्धान्तन्यायः सूचितः । यद्वा वेधादीत्यनेन वेधाद्युपासनानिषेधं कुर्वता वेधादिकं सर्वापेक्षितत्वाद्विहितत्वादुपास्यम् । सर्वापेक्षितस्याप्यनुपासने तथा-भूतानन्दादयो नोपास्या इत्यतिप्रसङ्गः पूर्वपक्षन्यायः सूचितः । अत एवोक्तं तत्वप्रकाशिकायां श्रुतिस्मृत्योर्विधानाच्चेति । अर्थभेदादित्यनेन फलवैलक्षण्यात्कारणाद् वेधादि नोपास्यमिति फलवैलक्षण्यलक्षणं कारणं सिद्धान्तन्यायः सूचितः।) ॥ १६ ॥

------------------------------------------------------------------------

हान्यधिकरणम्

**हान्यधिकरणं ञ्ञ्ञ्–३–१७**

## **न्यायविवरणम्**

न च मुक्तावुपासनाभावे फलादिकमपि स्यादित्यतिप्रसङ्गः । उपासनायाः संस्काराख्यकारणस्य सत्वात् । ‘न हीयते यत्र गत्वा यत्र गत्वा न वर्धते’ इत्यवृद्धि-प्रमाणभावाच्च ॥ १७ ॥

### **भावबोध**

ॐ हानौ तूपायनशब्दशेषत्वात्कुशाच्छन्दस्तुत्युप-गानवत्तदुक्तम् ॐ ॥ इत्यत्र प्राप्तफलत्वक्रियान्तरश्रुतिभ्यां भगव-दुपासना मुक्तेन क्रियते न वेति सन्देहे नेति पूर्वः पक्षः । क्रियत इति सिद्धान्तः । तत्र ‘अतिप्रसङ्गः’ इत्युक्तपूर्वपक्षन्यायं विवृण्वन् प्रति-क्षिपति ॥ न च मुक्ताविति ॥ आदिपदेनापूर्णतादिग्रहणम् । किं मुक्तेनोपासना विहिता वा क्रियते उताविहिता वा । नोभावपि विकल्पौ । फलप्राप्तिप्रसङ्गात् । तथा चापूर्णताप्राप्तेः । किं चाद्ये विधिबद्धत्वेन मुक्तेः संसारसमानधर्मत्वप्राप्तेः । द्वितीये अविहितत्वादेव करणानुपपत्तिः । एवं चातिप्रसङ्गान्न मुक्तावुपासनं कार्यमिति नेति भावः । (अयं च न्यायः ‘साम्पराये तर्तव्याभावात्तथा ह्यन्ये’ इत्येनन सूचितः । विधिबन्धवत्त्वाभावेऽपि फलार्थमुपासनं स्यादिति शङ्का-परिहारकेणोपासनासद्भावे फलं स्यादिति सूचितः ।) तद्धेतुत्वेन ‘कारणम्’ इत्युक्तसिद्धान्तन्यायं विवृणोति ॥ उपासनाया इति ॥ तथा चाविहितैव मुक्तेनोपासना क्रियते । न चैवं करणानुपपत्तिः । प्राक्लृप्तोपासनसंस्कारादेव तत्करणोपपत्तेरित्यर्थः । अत्र संस्कारः स्वभावविशेष एव न त्वनुभवजन्यः स्मृतिजनको गुणः । तेषु तदभावादिति ज्ञातव्यम् । एवमुत्तरत्रापि । ननु मुक्तावुपासनाभावे फलं स्यादित्युक्तमेवेत्यत आह ॥ न हीयत इति ॥ फलाभावस्यैव प्रकृतोपयोगादवृद्धीत्येवोक्तम् । फलरूपैव सोपासना न तु साधनरूपेति भावः । ननु कुतः फलाभावमङ्गीकृत्य तदीयोपासनस्य संस्कार-निबन्धनत्वं कल्पनीयम् । किं तु मुक्तौ तदा तदा प्राप्तानिष्टपरिहारार्थ-मानन्दाभिवृद्ध्यर्थं वा किं न स्यादित्यत आह ॥ न हीयत इति ॥ अवृद्धीत्युपलक्षणम् । अहानीत्यपि ग्राह्यम् । अत्र पूर्वपक्षे आपाद-कस्यान्यथासिद्धिरुक्ता भवति । एवं च फलाभावेऽपि संस्काराख्य-कारणसद्भावादुपासनं मुक्तौ सम्भवतीति भावः । (अयं च न्यायः ‘कुशाच्छन्दस्तुत्युपगानवत्’ इत्यनेन संस्कारवशादिच्छयैवोपासनादि- करणोक्त्या सूचितः।) ॥ १७ ॥

------------------------------------------------------------------------

छन्दाधिकरणम्

**छन्दाधिकरणं ञ्ञ्ञ्–३–१८**

## **न्यायविवरणम्**

न च कर्मकरणशक्तेरप्यदूरत्वात्तत्संश्रयनियमः। उपासनाख्ये कार्ये नित्यकृतिसंस्कारो न तथा कर्मणीति कार्यवैशेष्यात् ॥ १८ ॥

### **भावबोध**

ॐ छन्दत उभयाविरोधात् ॐ ॥ इत्यत्र करणा-करणयोर्विरोधान्मुक्ताः किमुपासनावन्नियमेन कर्म कुर्वन्ति न वेति सन्देहे नियमेन कुर्वन्तीति पूर्वः पक्षः । नेति सिद्धान्तः । तत्र ‘अदूर-संश्रयः’ इत्युक्तपूर्वपक्षन्यायं विवृण्वन् प्रतिक्षिपति ॥ न चेति ॥ अपिपदेन शक्तिसद्भावेऽपि कर्मकरणनियमाभावे उपासनस्यापि नियमो न स्यादविशेषादिति विपक्षे बाधकं सूचितम् । अदूरत्वात् सन्निहित-त्वात्, सद्भावादिति यावत् । तत्संश्रयः कर्मकरणम् । बुध्द्या विवेकेन तच्छब्देन कर्मणः परामर्शात् । एवं च कर्मकरणशक्तेरदूरत्वात्कर्मापि नियमेन कर्तव्यमिति नेति भावः । (अयं च न्यायः ‘छन्दत उभयाविरोधात्’ इत्यनेन कर्मणि नियमाभावोक्त्या कर्मकरणाशक्तेरप्य-दूरत्वात्तत्संश्रयनियम इति सूचितः।) तद्धेतुत्वेन ‘कार्यवैशेष्यम्’ इत्युक्तसिद्धान्तन्यायं विवृणोति ॥ उपासनाख्येति ॥ नित्यकृति-संस्कार इति ॥ सदाकरणेन संस्कार इत्यर्थः । तथा च न मुक्ता नियमेन कर्म कुर्वन्ति । कर्मणि नित्यकरणेन संस्काराभावात् । न चैवमुपासनायामपि नियमो न स्यादिति वाच्यम् । उपासनाख्यकार्ये नित्यकृतसंस्कारस्य सत्वादित्यर्थः । अनेनादूरत्वस्याप्रयोजकत्वमुक्तं भवति । एवं च कार्ययोरुपासनाकर्मणोः संस्काराख्यकारणसत्वासत्व-रूपवैशेष्यान्न कर्मनियम इति भावः । (अयं च न्यायः ‘तल्लक्ष-णार्थोपलब्धेः’ इत्यनेन कर्मणो विशेषहेत्वभावे सति प्राप्तफल-त्वादुपासनस्य सद्भावादिति वदता सूचितः । यद्वा ‘उभयाविरोधात्’ इत्यनेन कर्मकरणाकरणयोर्विरोधाभावादिति वदतोपासनाऽकरणे विरोधोऽस्तीति सूचनान्नित्यज्ञानस्वरूपत्वादिकार्यवैशेष्यं सूचितम् ।)

॥ १८ ॥

------------------------------------------------------------------------

अनियमाधिकरणम्

**अनियमाधिकरणं ञ्ञ्ञ्–३–१९**

## **न्यायविवरणम्**

न चायोग्यताख्यविशिष्टकारणाज्ज्ञानिष्वपि केषांचिन्मोक्षो न भवतीति नियमः । ज्ञानिनां मोक्षं ददात्येवे-श्वरः । स्वभावात् । अयोग्यानां ज्ञानस्यैवोत्पत्त्यनुपपत्तेः ॥१९॥

### **भावबोध**

ॐ अनिमयः सर्वेषामविरोधाच्छब्दानुमानाभ्यां ॐ ॥ इत्यत्र ज्ञानादेस्तत्साधकप्राप्यत्वाप्राप्यत्वरूपदर्शनान्मोक्षरूपं फलं किम् अनियमेन सर्वज्ञानिप्राप्यमुत केषांचित्प्राप्यं केषांचिन्नेति नियम इति सन्देहे केषाञ्चिदेवेति नियम इति पूर्वः पक्षः । अनियमेन सर्वज्ञानि-प्राप्यमिति सिद्धान्तः । तत्र ‘विशिष्टकारणम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न चायोग्यताख्येति ॥ अयोग्यताया आगन्तुकज्ञानापेक्षया प्राबल्यद्योतनार्थं विशिष्टेत्युक्तम् । एवं च ज्ञानिष्वपि केषांचिन्मोक्ष इति न निःशङ्कमुपासनं कार्यमिति नेति भावः । (अयं च न्यायः सर्वेषामपि गुणोपसंहारयोग्यताङ्गीकारे प्रमाणविरोधवत्सर्वेषामपि ज्ञानिनां मुक्तियोग्यताङ्गीकारे प्रमाणविरोध-भावादिति वदता विरोधादित्यनेन सूचितः।) तद्धेतुत्वेन ‘स्वभावः’ इत्युक्तसिद्धान्तन्यायं तत्साध्यप्रदर्शनपूर्वकं विवृणोति ॥ ज्ञानि-नामिति ॥ ददात्येवेत्येवशब्देनानियमं सूचयति । प्रसन्नो हीश्वरो मोक्षस्य चरमकारणम् । यस्य प्रसादादिति श्रुतेः । ईश्वरप्रसादश्चा-परोक्षज्ञानेनैव । ईश्वरस्य ज्ञानिप्रियत्वस्वभावात् । प्रियो हि ज्ञानि-नोऽत्यर्थमिति श्रुतेः । तथा च सर्वेषामप्यपरोक्षज्ञानिनामीश्वरप्रसाद-रूपचरमकारणसद्भावान् मोक्षो भवत्येवेति भावः । नन्वीश्वरोऽप्य-योग्यानां ज्ञानिनां कथं मोक्षं दद्यात् । वैषम्याद्यापत्तेरित्यत आह ॥ अयोग्यानामिति ॥ स्वभावादित्यस्यात्रापि सम्बन्धः । अनेन विशिष्टकारणमिति पूर्वपक्षहेतोरसिद्धिरुक्ता भवति । एवं चेश्वरः स्वभावात् सर्वेषां ज्ञानिनां मोक्षं ददातीति निःशङ्कमुपासनं कर्तव्यमिति भावः । (अयं च न्यायस् तस्मादाहुः सृतिहेतीति ईश्वरस्य मुक्तिदान-स्वभावप्रतिपादकश्रुतिग्राहकेण शब्दपदेन सूचितः। सृतिहेतीत्यस्य ताच्छीलिकक्विबन्तत्वात् ।) ॥ १९ ॥

------------------------------------------------------------------------

यावदधिकाराधिकरणम्

**यावदधिकाराधिकरणं ञ्ञ्ञ्–३–२०**

## **न्यायविवरणम्**

न च प्रयत्नानुसारिणो मुक्तावाधिकारिका-नन्दादयः । अधिकारानुसारित्वात्प्रयत्नस्य कथंचिदधिके यत्ने तत्साधनादिवस्तूनां दूषणप्राप्तेः ।

स्वाधिकाराधिको यत्नः प्रायशो नोपपद्यते ।

कथंचिदधिके यत्ने दोषः कश्चित्समापतेत् ॥

इति वचनाच्च ॥ २० ॥

### **भावबोध**

ॐ यावदधिकारमवस्थितिराधिकारिकाणाम् ॐ ॥ इत्यत्र उपासनाया अधिकारिनियमोक्त्या लौकिकक्रियायां च तददृष्ट्या ब्रह्मोपास्तिमन्त उपासनाधिकारनियतिमन्तो न वेति सन्देहे नेति पूर्वः पक्षः । अधिकारनियतिमन्त इति सिद्धान्तः । तत्र ‘चेष्टा’ इत्युक्त-पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च प्रयत्नेनेति ॥ अनेन चेष्टाशब्दः प्रयत्नपर इति व्याख्यातव्यम् । तथा च नोपास्तिमन्तोऽधिकारनियतिमन्तः । तत्र प्रमाणाभावात् । ननु ‘वृद्धिह्रासभाक्त्वम्’ इत्युक्तरीत्या मुक्तिगतानन्दतारतम्यस्यैव साधन-तारतम्ये प्रमाणत्वेन कथं तदभाव इत्यत उक्तं प्रयत्नानुसारिण इति ॥ स्यादेतदेवं यद्यधिकारिणां ब्रह्मादीनां मुक्तावानन्दादयोऽधिकाः स्युः । न चैवम् । तेषामुपासनादिप्रयत्नानुसारेणैवान्यथासिद्धत्वादिति भावः ।

एवं च चेष्टानुसारेणानन्दादितारतम्योपपत्तेरधिकारिनियमाभावात् ‘प्राप्तेश्च समञ्जसम्’ इत्याद्ययुक्तमिति नेत्याशयः । (अयं च न्यायो ‘यावदधिकारम्’ इत्यनेन अधिकारानुसारेणैवानन्दादीनां स्थितिर्न प्रयत्नानुसारेणेति प्रयत्नस्याप्रयोजकत्वसूचनात्सूचितः ।) ‘वस्तुदूषणम्’ इत्युक्तसिद्धान्तन्यायं सङ्गमयितुमाह ॥ अधिकारेति ॥ ततश्चाधिकारि नियमानभ्युपगमे प्रयत्नस्यैवासिद्धेर्न तदनुसारित्वे मुक्तावानन्द-तारतम्यस्यान्यथासिद्धिरित्यर्थः । ननु स्वाधिकारापेक्षयाऽधि-कोपासनादेर्दर्शनात् कथमेतदित्यतः सिद्धान्तन्यायं विवृणोति ॥ कथंचिदिति ॥ अत्र प्रमाणमाह ॥ स्वाधिकारेति ॥ एवं चाधि-काराधिकप्रयत्ने वस्तुदूषणादुपासनाधिकारनियमसद्भावादुक्तं युक्त-मित्यर्थः । (अयं च न्यायः ‘आधिकारिकाणाम्’ इत्यनेनाधि-काराधिकप्रयत्नराहित्यं सूचितम् । तच्चाधिकप्रयत्नाकरणेन वा कृतस्य दूषणाद्वा सम्भवतीति सूचितः ।) ॥ २० ॥

------------------------------------------------------------------------

इयदामननाधिकरणम्

**इयदामननाधिकरणं ञ्ञ्ञ्–३–२१**

## **न्यायविवरणम्**

न चैकस्मादेको विशिष्टो दृष्ट एवेति प्राणा-द्विशिष्टजीवाभावे दृष्टवैरूप्यमिति दोषः । यः सर्वमवजानीया-दृते देवं नारायणं देवीं च परमां श्रियम् । स प्राणानवरूध्येमं मन्त्रमावर्तयीत । ‘आत्मा देवानां भुवनस्य गर्भो यथावशं चरति देव एषः । घोषा इदस्य शृृण्विरे न रूपं तस्मै वाताय हविषा विधेम’ इति । स ह्येषां भूतानां वरिष्ठो न ह्येतस्मा-त्कश्चनोपरि विना देवं नारायणं देवीं च परमां श्रियमिति प्रतिक्रियाविधानादिविरोधात् ॥ २१ ॥

### **भावबोध**

ॐ इयदामननात् ॐ ॥ इत्यत्र अनुक्तेर्वस्तु-विद्यमानत्वाविद्यमानत्वसाधारण्यदर्शनादुपासनाधिकारिणः किं प्राणावसाना न वेति सन्देहे नेति पूर्वः पक्षः । प्राणावसाना इति सिद्धान्तः । तत्र ‘दृष्टवैरूप्यम्’ इत्युक्तपूर्वपक्षन्यायमर्थात्तत्साध्य-प्रदर्शनपूर्वकं विवृण्वन् प्रतिक्षिपति ॥ न चैकस्मादिति ॥ प्राणा-द्विशिष्टस्य लक्ष्म्यादेः सिद्धान्तिनाऽप्यङ्गीकाराज्जीवेत्युक्तम् । तेन च तस्याधिकारसूचनेन पूर्वपक्ष्यभिमतसिद्धिः । अत्रैतत्तर्कानुगृहीत-मनुमानम् – प्राणः, स्वोत्तराधिकारिकः, जीवत्वात्, नामादिवदिति ज्ञातव्यम् । एवं च प्राणादुत्तमाधिकार्यभावे दृष्टवैरूप्यात् प्राणादुत्तम-सद्भावात् प्राण एव सर्वगुणोपास्तियोग्य इत्ययुक्तमिति नेति भावः । (अयं च न्यायः ‘अन्तरा भूतग्रामवत्’ इत्यनेन भूतसमूहे एकस्मादेक-स्याधिकस्य दृष्टत्वात् प्राणादधिकस्याभावे दृष्टविरोधः स्यादिति वदतोक्तः ।) तद्धेतुत्वेन ‘प्रतिक्रियाविरोधः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ यः सर्वमिति ॥ सर्वं प्राणसहितम् । सः–वाताऽवज्ञाकर्ता । प्राणानवरूध्य–प्राणायामं कृत्वा मन्त्र-मावर्तयीत । वाताऽवज्ञाप्रतिक्रियात्वेन देवानाम् आत्मा स्वामी, भुवनस्य गर्भः–गर्भ इवान्तर्गतः, यथावशं यथेष्टम्, इयदेव शृृण्विरे–श्रूयन्ते । रूपं प्रतिमा । न दृश्यत इति शेषः । य एष चरति । यस्यास्य रथघोषा एव अशरीरवाग्रूपाः श्रूयन्ते, न रूपं दृश्यते तस्मा इत्यर्थः । कुतो वाताऽवज्ञाप्रतिक्रियात्वेनैवैतन्मन्त्रजपकरणमित्यत उक्तम् ॥ स ह्येषामिति ॥ वरिष्ठत्वे हेतुः ॥ न ह्येतस्मादिति कश्चनेति अस्यापवादः ॥ विना देवमिति ॥ विधानादीत्यादिपदेन ‘प्राणो वा व सर्वेभ्यो भूयान्’ इत्यादिश्रुतिग्रहणम् । अनेन ‘प्रतिक्रियाविरोधश्च’ इत्यनुव्याख्यानगतचशब्दार्थ उक्तो भवति । तथा चोक्तानुमानस्य बाधितविषयत्वमुक्तं भवति । एवं च प्रतिक्रिया-विधानादिविरोधात् प्राण एव सर्वाधिकार्युत्तम इति स एव सर्वगुणो-पास्तियोग्य इति भावः । (अयं च न्यायः प्रथमे ‘आमननात्’ इति, द्वितीये ‘तदुक्तम्’ इति, तृतीये ‘उपदेशवत्’ इत्यन्तैः सूत्रांशैर्न्याय-विवरणानुसारेण प्रतिक्रियाद्यभिधायकश्रुतिग्राहकैः सूचितः ।) ॥२१॥

------------------------------------------------------------------------

व्यतिहाराधिकरणम्

**व्यतिहाराधिकरणं ञ्ञ्ञ्–३–२२**

## **न्यायविवरणम्**

‘अस्ति भगवः प्राणाद्भूयः’ इति प्रश्नाद्य-भावात्प्राणस्यैवोन्नतिप्रतीतेर्न विष्णोरपि ततः परत्वमिति न मन्तव्यम् । ‘एष तु वा अतिवदति’ इति विशेषणात्प्रश्न-प्रतिवचनप्रतिसन्धानोपपत्तेः ॥ २२ ॥

### **भावबोध**

ॐ व्यतिहारो विशिंषन्ति हीतरवत् ॐ ॥ इत्यत्र वादिविप्रतिपत्त्या विष्णुः प्राणादुत्तमो न वेति सन्देहे नेति पूर्वः पक्षः । उत्तम इति सिद्धान्तः । तत्र ‘उन्नतिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ अस्ति भगव इति ॥ ततः प्राणादुत्तमत्वेनाङ्गीकृतस्यापि विष्णोः परत्वं कुतो न मन्तव्य-मित्यत उक्तं प्राणस्यैवोन्नतिप्रतीतेरिति ॥ छन्दोगश्रुतौ नामवागादि-तारतम्यमाशावसानमुक्त्वा तदनन्तरं प्राणस्यैव तदुत्तमत्वेनोक्तत्वा-त्तस्यैव सर्वोन्नतिप्रतीतेरित्यर्थः । प्राणानन्तरं ‘एष तु वा अतिवदति यः सत्येनातिवदति’ इति सत्यपदोक्तस्य विष्णोः प्राणादुत्तमत्वोक्तेः कथं प्राणस्यैव सर्वोन्नतिप्रतीतिरित्यत उक्तम् अस्ति भगव इति ॥ अत्रापि सत्यपदेन प्राण एवोच्यते न विष्णुः । नामादिप्रकरणवत् ‘अस्ति भगवः प्राणाद्भूयः’ इति । ‘प्राणाद्वा व भूयोऽस्ति’ इति ‘तन्मे भगवान् ब्रवीतु’ इति, ‘सत्यं वा व प्राणाद्भूयः’ इति प्रकरण-भेदकप्रश्नाद्यभावात् । न हि कारणविशेषमन्तरेण प्रकरणभेदः कल्पयितुं शक्यत इति भावः । एवं च प्रकरणभेदकप्रश्नाद्यभावात् सत्येनेत्यस्यापि प्राणपरत्वेन प्राणस्यैव सर्वोत्तमत्वान्न विष्णूपासनं सर्वैः कार्यमिति नेति भावः । (अयं च न्यायः ‘विशिंषन्ति’ इत्यनेन प्राणात्परमात्मन उत्तमत्वस्योक्तत्वादिति वदता सूचितः ।)

तद्धेतुत्वेन ‘प्रतिसन्धिः’ इत्युक्तसिद्धान्तन्यायं विवृणोति ॥ एष तु वेति ॥ प्रश्नप्रतिवचनप्रतिसन्धाने हेतुप्रदर्शनार्थमेतदित्युक्तम् । प्रति-सन्धानम् अध्याहारः । अयं भावः । यदुक्तं ‘प्रश्राद्यभावात्सत्यशब्दोक्तो न विष्णुः’ इति तन्न । प्रश्नाद्यध्याहारसम्भवात् । न चात्र कारणा-भावः । ‘स वा एष एवं पश्यन्नेवं मन्वान एवं विजानन्नतिवादो भवति’ इति प्राणवादिनोऽतिशयितवस्तुवादित्वेनातिवादित्वमुक्त्वा ‘एष तु वा अतिवदति यः सत्येनातिवदति’ इति सत्याख्यवस्तु वदतोऽप्यतिशयितवस्तुवादित्वमुच्यते । तत्र प्राणातिवादिनः सत्याति-वादी तुशब्देन विशिष्यते । तस्मात्प्राणसत्यवादिनोर्भिन्नत्वात्प्राण-सत्ययोर्भेद इति । एवं च प्रश्नप्रतिवचनप्रतिसन्धानात् सत्यपदोक्तस्य विष्णोरेव सर्वोत्तमत्वमिति युक्तं तदुपासनमिति भावः । (अयं च न्यायो ‘व्यतिहारः’ इत्यनेनोक्तः ।) ॥ २२ ॥

------------------------------------------------------------------------

सत्याधिकरणम्

**सत्याधिकरणं ञ्ञ्ञ्–३–२३**

## **न्यायविवरणम्**

न च सत्यादीनामभेदानुक्तेरन्यत्वम् । सत्यं पूर्णं विज्ञानं पूर्णं वृत्तिः पूर्णा निष्ठा पूर्णा श्रद्धा पूर्णा मतिः पूर्णा सुखं पूर्णं भूमा पूर्णोऽहं पूर्ण आत्मा पूर्णो नात्र किञ्चिदूनं पूर्णमेवाधस्तात्पूर्णमुपरिष्टात्पूर्णं मध्यमः पूर्णं सर्वतः । तदेष श्लोको भवति ।

पूर्णमदः पूर्णमिदं पूर्णात्पूर्णमुदच्यते ।

पूर्णस्य पूर्णमादाय पूर्णमेवावशिष्यते ॥

इति श्रुतेः सर्वेषामनूनत्वात् ।

‘सत्याद्या अहमात्मान्ता यद्गुणाः समुदीरिताः ।

तस्मै नमो भगवते यस्मादेव विमुच्यते’ ॥

इति वचनाच्च ॥ २३ ॥

### **भावबोध**

ॐ सैव हि सत्यादयः ॐ ॥ इत्यत्र प्राणाद्विष्णुरुत्तम इत्युक्तेस्तन्मात्रोत्तमत्वतदन्यानेकोत्तमत्वयोर्विरोधाभावात् किं प्राणा-द्विष्णुरेवोत्तमः किं तदन्योऽपीति सन्देहे तदन्योऽपीति पूर्वः पक्षः । विष्णुरेवोत्तम इति सिद्धान्तः । तत्र ‘अनुक्तिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च सत्यादीना-मिति ॥ आदिपदेन विज्ञानमतिश्रद्धानिष्ठाकृतिसुखभूमाहङ्कारात्मनां नवानां ग्रहणम् । अनुक्तेश् छन्दोगश्रुतावित्यर्थः । एवं च सत्यादीना-मभेदस्यानुक्तत्वेन तेषां भिन्नत्वात्सत्यादुपरिपठितज्ञानादीनां सत्य-पदोक्तविष्णूत्तमत्वप्राप्त्या विष्णुं विना प्राणस्य सर्वोत्तमत्वं विष्णो-र्निरुपचरितसर्वोत्तमत्वं च न युक्तमिति नेति भावः । (अयं च न्यायः ‘सैव’ इत्यभेदोक्त्या सत्यादीनामभेदस्यानुक्तत्वादिति सूचितः ।) तद्धेतुत्वेन ‘अनूनता’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ सत्यं पूर्णमिति ॥ यदुक्तं छन्दोगश्रुतौ सत्यादीना-मभेदानुक्तेरन्यत्वमिति तन्न । यतस्तच्छाखोक्तानेव सत्यादीननूद्यात्र तेषां पूर्णत्वमुच्यते । न हि तेषामन्यत्वे पूर्णत्वं सम्भवति । तस्य च विष्णुलक्षणत्वादिति भावः । न चाभेदानुक्तिदोषः । ‘सत्यं भगवो विजिज्ञास’ इति सत्याख्यस्य विष्णोर्गुणजिज्ञासायां तद्गुणत्वेन तदविनाभूतज्ञानस्योक्तत्वात्तथोत्तरत्रापि तत्तद्गुणत्वोक्त्या ‘भेदो न’ इत्यहङ्कारात्मनोस्तयोरभेदस्यानुक्तेरित्यत उक्तं पूर्णमेवाधस्तादित्या-दिना ॥ अहङ्कारात्मनोरुच्यत इति तयोरपि ब्रह्मस्वरूपत्वसिद्धिरिति भावः । तत्रैव वक्ष्यमाणः श्लोकः सम्मतित्वेन भवति । एत-च्छ्लोकार्थोऽन्यत्र टीकाकारैरुक्तो द्रष्टव्यः । प्रकारान्तरेणाप्येतां शङ्कां परिहरन् सत्यादीनां विष्णुस्वरूपत्वे स्मृतिमाह ॥ सत्याद्या इति ॥ सत्यादिवदभेदानुक्तावप्यहङ्कारात्मनोरस्यैव भगवत्स्वरूपत्वमित्यत्र हेतुः ॥ यस्मादिति ॥ ‘स वा एष एवं पश्यन्नेवं विजानन्नात्मरतिः’ इत्यादिनाऽहङ्कारात्मज्ञानान्मोक्षः श्रूयते । मोक्षस्तु भगवत्प्रसादादेव । अतश्च तयोरभेद इति भावः । एवं च सत्यादीनामनूनतयाऽभेद एवेति स एव प्राणादुत्तम इति भावः । (अयं च न्यायः हिशब्देन भाष्यो-दाहृतब्रह्मतर्कवाक्यवदत्रोदाहृतानूनताप्रतिपादकश्रुतेरपि सूचना-त्सूचितः ।) ॥ २३ ॥

------------------------------------------------------------------------

कामाधिकरणम्

**कामाधिकरणं ञ्ञ्ञ्–३–२४**

## **न्यायविवरणम्**

न च श्रियोऽप्रयत्नत्वादनुपासनं संसारो वा । नित्यं भगवदुपस्थितेरतिप्रियत्वात्संस्कारापाटवान्नित्योपासोप-पत्तेश्च ॥ २४ ॥

### **भावबोध**

ॐ कामादितरत्र तत्र चाऽऽयतनादिभ्यः ॐ ॥ इत्यत्र भगवदुपास्तावधिकार्यनधिकारिचेतनप्रतीत्या श्रीरधिकारिणी न वेति सन्देहे अधिकारिणीति पूर्वः पक्षः । नेति सिद्धान्तः । तत्र ‘अप्रयत्नत्वम्’ इत्युक्तपूर्वपक्षन्यायं विवृण्वन् प्रतिक्षिपति ॥ न च श्रिय इति ॥ अनेन विपक्षे बाधकमुक्त्वा हेतुसिद्धिः समर्थिता । हेतुमाह ॥ संसारो वेति । तदयमर्थः । श्रीरधिकारिणी, साधुत्वे सति संसारि-त्वात् । न च तस्याः संसारित्वाभावः । तथा सति कृतार्थत्वेन मोक्षार्थं प्रयत्नराहित्यप्राप्तौ प्रमाणसिद्धभगवदुपासनं न स्यादिति । यद्वा श्रियोऽधिकाराभावं वदन् प्रष्टव्यः सा कृतार्था न वेति । आद्ये कृतार्थत्वादेव प्रयत्नशून्यत्वेन भगवदुपासनाभावः स्यात् । अस्व-तन्त्रायास्तस्याः कृतार्थत्वे कारणाभावाच्च । द्वितीये संसारप्राप्तिश्च । पक्षान्तरदूषणत्वज्ञापनार्थं वाशब्दः । एवं श्रियोऽप्रयत्नत्वे भगवदुपासनं न स्यादित्यकृतार्थत्वेन संसारित्वादधिकारोऽस्त्येवेति नाधिकारिणां प्राणावसानत्वमिति नेति भावः । (अयं च न्यायो नित्यमुक्तत्व-प्रतिपादकाभ्यां प्रथमतृतीयसूत्राभ्यां सूचितः ।) तत्र तावच्छ्रियः कृतार्थत्वमङ्गीकृत्य कारणाभावलक्षणदोषपरिहारार्थं ‘उपस्थिते-स्तद्वचनात्’ इति सूत्रार्थमाह ॥ नित्यमिति ॥ ‘अतिप्रियत्वात्’ इत्यनन्तरं ‘नित्यमुक्तत्वोपपत्तिः’ इति शेषः । तत्सम्बन्धित्वेन श्रिय इत्यस्यानुवृत्तिः । चतुर्मुखादावनैकान्त्यपरिहाराय अतीति । तदपि कुत इत्यत उक्तम् ॥ नित्यं भगवदुपस्थितेरिति । अत्रापि नित्य-मित्यस्यातीत्यस्येव सार्थक्यम् । तथा च श्रियोऽस्वातन्त्र्येऽपि भगव-त्प्रियत्वाख्यकारणसद्भावान्नित्यमुक्तत्वोपपत्तिरिति भावः । इदानीं कृतार्थत्वपक्षेऽप्रयत्नत्वादनुपासनमित्युक्तदोषपरिहारार्थं ‘संस्कारा-पाटवम्’ इत्युक्तसिद्धान्तन्यायं विवृणोति ॥ संस्कारापाटवादिति ॥ चशब्दो नित्यमुक्तत्वोपपत्तिसमुच्चयार्थः । तथा च संस्कारस्या-सिद्धत्वान्नाधिकारिणी श्रीरिति युक्तमधिकारिणां प्राणावसानत्वमिति भावः । (अयं च न्यायः ‘आदरादलोपः’ इत्यनेन संस्कारापाट-वादुपासनं सम्भवतीति वदता सूचितः ।) ॥ २४ ॥

------------------------------------------------------------------------

निर्धारणाधिकरणम्

**निर्धारणाधिकरणं ञ्ञ्ञ्–३–२५**

## **न्यायविवरणम्**

न च बन्धदार्ढ्ये श्रवणादीनामफलता । अन्यथोपासां विनैव श्रवणादिज्ञानमात्रेण मुक्तिरिति दोषः ।

श्रवणादित्रयोत्पन्नदृष्ट्यैव स्वेच्छया हरिः ।

प्रसन्नो मुक्तिदो नित्यमन्यथा न कथंचन ॥

इतीश्वरेच्छानियतिश्रुतेः ॥ २५ ॥

### **भावबोध**

ॐ तन्निर्धारणार्थनियमस्तद्दृष्टेः पृथग्ध्यप्रतिबन्धः फलम् ॐ ॥ इत्यत्र श्रोतव्य इत्यादि श्रवणविधेः समस्तव्यस्तो-पासनयोः साधारण्यात्किं समस्तमुपासनं कर्तव्यमुत व्यस्तमिति सन्देहे व्यस्तं कर्तव्यमिति पूर्वः पक्षः । समस्तं कर्तव्यमिति सिद्धान्तः । तत्र ‘दृढबन्धः’ इत्युक्तपूर्वपक्षान्यायं विवृण्वन् प्रतिक्षिपति ॥ न च बन्ध-दाढ्य इति ॥ ध्यानं विना श्रवणमननमात्रानिवर्त्यस्य बन्धस्य– ज्ञानप्रतिबन्धस्य, दार्ढ्येऽङ्गीक्रियमाणे आवश्यकध्यानेनैव बन्ध-निवृत्तिद्वाराऽपरोक्षज्ञानसम्भवाच्छ्रवणादीनाम्, अफलता वैयर्थ्यम् । श्रवणमननातिबाहुल्यात्साधनान्तरापेक्षया वा श्रवणादीनामिति बहुवचनम् । अन्यथा बन्धदार्ढ्याऽभावे ध्यानरूपामुपासां विनैव श्रवणादिज्ञानमात्रेण श्रवणमननाभ्यामेव परोक्षज्ञानसम्भवाद्व्यर्थं ध्यानमिति भावः ।

मुक्तिरित्यनेन श्रवणमननमात्रजनितापरोक्षज्ञाने मुक्तिजनकत्व-लाभार्थमपि न ध्यानजन्यत्वापेक्षेति सूचयति । एवं च दृढबन्धाद्ध्या-नेनैवापरोक्षज्ञानमिति श्रवणादीनां वैयर्थ्याद्व्यस्तमेवोपासनं कर्तव्यमिति नेति भावः । (अयं च न्यायो ऽप्रतिबन्धः फलमित्येतेन श्रवणादेः प्रतिबन्धनिवृत्तिफलत्वोक्त्या सूचितः ।) तद्धेतुत्वेन ‘स्वेच्छानियतिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ श्रवणादीति ॥ एवं चेश्वरेच्छानियत्या श्रवणादित्रितयजन्यापरोक्षज्ञानेनैव मुक्तिरिति समस्तमेवोपासनं कर्तव्यमिति भावः । (अयं च न्यायो हिशब्देन भाष्योदाहृतश्रुतिरिवेश्वरेच्छानियति प्रतिपादकन्यायविवरणोदाहृत-श्रुतेरपि ग्रहणेन सूचितः ।) ॥ २५ ॥

------------------------------------------------------------------------

प्रदानाधिकरणम्

**प्रदानाधिकरणं ञ्ञ्ञ्–३–२६**

## **न्यायविवरणम्**

न च गुर्वधीनत्वे ज्ञानमोक्षयोर्ज्ञानिनोऽपि कदाचिद्गुरुकोपाज्ज्ञानपराभवेनामुक्तिप्रसङ्गान्न गुर्वधीनत्वमिति ।

ज्ञानिनो गुरुशापेऽपि नामुक्तिः संसृतेः क्वचित् ।

आनन्दह्रासदोषेण सैव मुक्तिर्विदूष्यति ॥

इति वचनान्मुक्तिदूषणेनैव गुरुकोपादेः कृतार्थत्वात् । ज्ञानिनो ब्रह्मवस्तुवैभवेन मुक्तिः स्यादिति गुरोर्वरेण वा मुक्त्यु-पपत्तेः ॥ २६ ॥

### **भावबोध**

ॐ प्रदानवदेव हि तदुक्तम् ॐ ॥ इत्यत्र श्रवणा-द्युपासनाकर्तव्यताविधेः श्रवणादेरितिकर्तव्यतासाध्यत्वे तद्राहित्ये वा पर्यवसानाच्छ्रवणादिकं किं यथाकथञ्चिदनुष्ठितं ज्ञानसाधनमुत गुरु-प्रसादपूर्वकप्रदानयुक्तमिति सन्देहे यथाकथञ्चिदनुष्ठितमिति पूर्वः पक्षः । गुरुप्रसादपूर्वकप्रदानयुक्तमिति सिद्धान्तः । तत्र ‘पराभवः’ इत्युक्त-पूर्वपक्षन्यायं विवृण्वन् प्रतिक्षिपति ॥ न च गुर्वधीनत्व इति ॥ ज्ञानिनोऽपीत्यादौ ज्ञानिपदमुपासकस्य, ज्ञानपदमुपासनयोः, अमुक्ति-पदं ज्ञानाभावस्योपलक्षकमिति ज्ञातव्यम् । न गुर्वधीनत्वमित्यत्रापि ज्ञानमोक्षयोरित्येतत्सम्बध्यते । एवं च ज्ञाने गुर्वपेक्षाभावान्न तदुक्त-प्रकारेणोपासनं कर्तव्यमिति नेति भावः । (अयं च न्यायः ‘प्रदानवत्’ इत्यनेन ज्ञानस्य गुरुप्रदानसाध्यत्वप्रतिपादकेन सूचितः ।) तद्धेतुत्वेन ‘वस्तुवैभवम्’ इत्युक्तसिद्धान्तन्यायं विवृणोति ॥ ज्ञानिन इति ॥ साक्षात्कृतब्रह्मसामर्थ्येन तव मुक्तिर्भूयादिति शिष्यं प्रति गुरोर्वरेण वा यदि मुक्त्युपपत्तिस्तर्हि गुरुशापादेर्वैयर्थ्यमित्यतः कृतार्थत्वादित्यन्त-मुक्तम् । एवं च ब्रह्माख्यवस्तुवैभवेन ज्ञानिनां मोक्षस्य क्लृप्तत्वाच्छा-पादेरन्यथासिद्धेर्बाधकाभावेन गुरुप्रदानमावश्यकमिति भावः । (अयं च न्यायः ‘तदुक्तम्’ इत्यनेन ज्ञानादेर्गुरुप्रदानसाधनस्य प्रामाणिकत्वोक्त्या ज्ञानादेर्भगवन्नियतत्वेन गुरुशापेन पराभवासम्भवादिति सूचितः । यद्वा ‘तदुक्तम्’ इत्यनेन तत्वप्रकाशिकोदाहृतस्य ‘ये ज्ञानविषयाः’ इति ज्ञानादेर्भगवन्नियतत्वप्रतिपादकप्रमाणस्यापि ग्रहणात्सूचितः ।) ॥२६॥

------------------------------------------------------------------------

लिङ्गभूयस्त्वाधिकरणम्

**लिङ्गभूयस्त्वाधिकरणं ञ्ञ्ञ्–३–२७**

## **न्यायविवरणम्**

शिष्यस्यापि पुरुषत्वसाम्याद्धारणादेस्तत्प्रय-त्नस्य न दौर्बल्यमिति न मन्तव्यम् । ‘गुरुप्रसादो बलवान्’ इत्यादिविशेषोक्तेः ॥ २७ ॥

### **भावबोध**

ॐ लिङ्गभूयस्त्वात्तद्धि बलीयस्तदपि ॐ ॥ इत्यत्र साधनेषु क्वचिदितिकर्तव्यताप्राबल्यस्य क्वचित्साधनप्राबल्यस्य क्वचि-दुभयसाम्यस्य च दर्शनाद् गुरुप्रसादो बलवानुत शास्त्रश्रवणादिरूपः शिष्यप्रयत्नो वा बलवान्, अथ द्वयं सममेव वेति सन्देहे शिष्यप्रयत्न एव बलवान् सममेव वेति पूर्वः पक्षः । गुरुप्रसाद एव बलवानिति सिद्धान्तः । तत्र ‘पुंसाम्यम्’ इत्युक्तपूर्वपक्षान्यायं तत्साध्यप्रदर्शनपूर्वकं विवृण्वन् प्रतिक्षिपति ॥ शिष्यस्यापीति ॥ न दौर्बल्यमित्यनेन प्राबल्यं साम्यं वेति पक्षद्वयं पूर्वपक्ष्यभिमतमिति सूचयति । अत एव पुरुषत्व-साम्याच्छिष्यप्रयत्नस्याधिक्यं साम्यं वा स्यादिति न गुरुप्रदान-मावश्यकमिति नेति भावः । (अयं च न्यायः गुरुप्रसादस्य प्राबल्यं

वदता ‘तद्धि बलीयः’ इत्यनेन सूचितः ।) तद्धेतुत्वेन ‘विशेषोक्तिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ गुरुप्रसाद इति ॥

गुरुप्रसादो बलवान्न तस्माद्बलवत्तरम् ।

तथापि श्रवणादिश्च कर्तव्यो मोक्षसिद्धये ॥

इति समग्रश्लोकार्थपर्यालोचनायामस्य विशेषोक्तित्वं स्पष्टमव-गम्यते । न च गुरुशिष्ययोः साम्यात्तत्क्रियायाः साम्यमिति वाच्यम् । तस्यैतत्स्मृतिबाधितत्वात् । गुरुशिष्यभाववदेवोपपत्त्याऽप्रयोजकत्वाच्च । नापीतिकर्तव्यतात्वेन दौर्बल्यम् । यागीयहिंसायामितिकर्तव्यताया एव प्राबल्यदर्शनादिति । एवं च विशेषोक्त्या गुरुप्रसाद एव बलवानिति गुरुप्रदानमावश्यकमिति भावः । (अयं च न्यायो ‘लिङ्गभूयस्त्वात्’ इत्यनेन श्रुतं ह्येतमेवेत्यादिविशेषवाक्यादिति वदता सूचितः । यद्वा गुरुप्रसादो बलवानिति स्मृतिसूचकहिशब्देन सूचितः ।) ॥ २७ ॥

------------------------------------------------------------------------

विकल्पाधिकरणम्

**विकल्पाधिकरणं ञ्ञ्ञ्–३–२८**

## **न्यायविवरणम्**

न चोत्तमगुरुस्वीकारार्थत्वेन प्राप्तसन्त्याग-निमित्तदोषः । तत्र दोषे मानाभावात् ॥ २८ ॥

### **भावबोध**

ॐ पूर्वविकल्पः प्रकरणात्स्यात् क्रियामानसवत् ॐ ॥ इत्यत्र पूर्वप्राप्तगुरुत्यागेन गुर्वन्तरस्वीकारस्य तदभावस्य च दर्शनात् किं पूर्वप्राप्त एव गुरुरिति नियम उत पूर्वतनं त्यक्त्वाऽन्योऽपि ग्राह्य इति संदेहे प्रथमप्राप्त एव गुरुरिति पूर्वः पक्षः । न पूर्वप्राप्त एव गुरुरिति सिद्धान्तः । तत्र ‘प्राप्तसन्त्यागः’ इत्युक्तपूर्वपक्षन्यायं विवृण्वन् प्रतिक्षिपति ॥ न चोत्तमेति ॥ स्वीकारार्थत्वे– स्वीकार-प्रयोजनत्वे प्राप्तगुरुत्यागस्येत्यर्थः । पूर्वगुरुत्यागं विनाऽन्यगुरुस्वीकारो न सम्भवतीति भावः ॥ दोष इति ॥ ‘गुरुमन्त्रपरित्यागी रौरवं नरकं व्रजेत्’ इति वचनसिद्ध इत्यर्थः । शुभादिप्राप्तिस्तु पूर्वप्राप्तगुरुणैव सम्भवतीति भावः । एवं च प्राप्तसन्त्यागनिमित्तदोषप्राप्त्या पूर्वप्राप्त एव गुरुरिति क्वचित्सर्वज्ञस्य गुरोः प्राप्तौ प्रागुक्तं न युज्यत इति नेति भावः। (अयं च न्यायः पूर्वस्य गुरोस्त्यागे विकल्पं वदता ‘पूर्वविकल्पः’ इत्यनेन दोषवचनस्य गतिसूचनेन सूचितः ।) तद्धेतुत्वेन ‘अमानत्वम्’ इत्युक्तसिद्धान्तन्यायं विवृणोति ॥ तत्रेति ॥ तत्र पूर्वप्राप्तगुरुपरित्यागेन तदपेक्षया समग्रानुग्रहकर्तुः पूर्वप्राप्तापेक्षयोत्तमस्य समस्य वा गुरोः स्वीकारविषये दोषसत्वे मानाभावादित्यर्थः । ‘गुरुमन्त्रपरित्यागी’ इति वचनं तु पूर्वप्राप्तादधमगुरुस्वीकारविषयं पूर्वानुज्ञां विना समग्रानुग्रह-कर्तुः समगुरोः स्वीकारविषयं वेति भावः । एवं च पूर्वप्राप्तगुरुत्याग-निमित्तदोषस्यामानत्वात्सर्वज्ञगुरुस्वीकारोपपत्तेर्युक्तं तदुक्तप्रकारेणो-पासनमिति भावः । (अयं च न्यायः ‘अतिदेशाच्च’ इत्यनेन ‘तेभ्यः शृृणु’ इति गुर्वन्तरपरिग्रहस्य श्रुत्युक्तत्वादित्युक्त्यैव सूचितः ।) ॥२८॥

------------------------------------------------------------------------

विद्याधिकरणम्

**विद्याधिकरणं ञ्ञ्ञ्–३–२९**

## **न्यायविवरणम्**

न च विद्या कर्म वा संसारनिवृत्तिकारणमिति कारणानिर्णयः । ‘नान्यः पन्था अयनाय विद्यत’ इत्यव-धारणाद् विद्यावचनस्य प्राधान्यात् ॥ २९ ॥

### **भावबोध**

ॐ विद्यैव तु निर्धारणात् ॐ ॥ इत्यत्र कर्तव्या-कर्तव्यक्रियादर्शनाद् भगवदुपासनं कर्तव्यं न वेति सन्देहे नेति पूर्वः पक्षः । कर्तव्यमेवेति सिद्धान्तः । तत्र ‘कारणानिर्णयः’ इत्युक्त-पूर्वपक्षन्यायं विवृण्वन् प्रतिक्षिपति ॥ न च विद्येति ॥ ‘तरति शोकमात्मवित्’ इति ज्ञानस्य मोक्षसाधनत्ववत्, ‘कर्मणैव हि संसिद्धिमास्थिता जनकादयः’ इत्यादिना कर्मणोऽपि मोक्षसाधनत्व-प्रतीतिरिति भावः । न च ‘भाक्तं वानात्मवित्त्वात्’ इत्यत्र निर्णी-तत्वात्कथमनिर्णय इति वाच्यम् । कर्मणैवेति तृतीयायाः साक्षा-त्कारणार्थत्वात् । वाशब्दज्ञापितपरम्पराकारणत्वोपमर्देन संसिद्धि-मित्यनेन साक्षान्मोक्षाभिधानात्, भाक्तमित्युक्तगौणमोक्षग्रहणं न सम्भवतीति तदुपमर्देनैव तत्पूर्वपक्षोत्थानादिति । एवं च मोक्षकारणा-निर्णयान्न ज्ञानार्थमुपासनं कार्यमिति नेति भावः । (अयं च न्यायो विद्यैवेत्यनेन मोक्षकारणानिर्धारणेन सूचितः ।) तद्धेतुत्वेन ‘प्राधान्यम्’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ नान्यः पन्था इति ॥ विद्यावचनस्य– विद्याया मोक्षसाधनत्ववचनस्य । प्राधा-न्यात्– प्राबल्यात् । विद्यैव मोक्षसाधनमिति निर्णयोपपत्तेर्न कारणा-निर्णय इत्यर्थः । न च कर्मणैवेति स्मृतिविरोधः । ‘लाङ्गलेन वयं जीवामः’ इति परम्परया कारणत्वेऽपि तृतीयोपपत्तिः । संसिद्धिपदस्य वा ज्ञानपरत्वाच्चेति भावः । एवं च विद्यावचनस्य प्राधान्याज् ज्ञानमेव मोक्षसाधनमिति तदर्थमुपासनं कर्तव्यमिति भावः । (अयं च न्यायो ‘निर्धारणात्’ इत्यनेन ‘नान्यः पन्थाः’ इति निर्धारणाद्विद्यावचनस्यैव प्राधान्यमिति वचनेन सूचितः ।) ॥ २९ ॥

------------------------------------------------------------------------

श्रुत्यायधिकरणम्

**श्रुत्यायधिकरणं ञ्ञ्ञ्–३–३०**

## **न्यायविवरणम्**

न च विद्यावचनस्य प्राधान्यं भ्रमः । ‘प्रियो हि ज्ञानिनोऽत्यर्थमहं स च मम प्रियः’ इति भगवतस्तस्मि-न्नेवाभ्यधिकप्रीतिवचनात् । ‘यमेवैष वृणुते तेन लभ्यः’ इति तत्प्रीतेरेव मोक्षवचनाच्च ॥ ३० ॥

### **भावबोध**

ॐ श्रुत्यादिबलीयस्त्वाच्च न बाधः ॐ ॥ इत्यत्र वादिविप्रतिपत्त्या मोक्षः किं कर्मसाध्य उत ज्ञानसाध्य इति सन्देहे कर्मसाध्य इति पूर्वः पक्षः । ज्ञानसाध्य इति सिद्धान्तः । तत्र ‘भ्रमः’ इत्युक्तपूर्वपक्षन्यायं विवृण्वन् प्रतिक्षिपति ॥ न च विद्यावचनस्येति ॥ प्राधान्यं भ्रम इत्यत्र प्राधान्यमिति, इतिशब्दाध्याहारं वा भ्रमो भ्रम-विषय इति वा द्रष्टव्यम् । नान्यः पन्था इति विद्यावचनस्य कर्मणैवेति कर्मवचनस्य सावधारणत्वे समानेऽपि कर्मणैवेत्यस्य भगवद्वाक्यत्वेन प्राबल्यादिति भावः । एवं च विद्यावचनस्य प्राधान्यमित्यस्य भ्रमत्वेन ज्ञानस्य मोक्षसाधनत्वानिर्णयान्न तदर्थोपासना कर्तव्येति नेति भावः । (अयं च न्यायो ‘न बाध’ इत्यनेन कर्मणैवेति स्मृतिबाध्यत्वाद्विद्या-वचनस्य प्राधान्यं भ्रम इति सूचितः ।) तद्धेतुत्वेन ‘प्रीतिः’ इत्युक्त-सिद्धान्तन्यायं श्रुत्युदाहरणपूर्वकं विवृणोति ॥ प्रियो हीति ॥ कर्मि-साधारण्यनिरासार्थं तदत्यर्थमित्युक्तम् । तस्यार्थो ऽधिकेति । ननु ज्ञानस्य प्रीतिसाधनत्वं प्रकृतानुपयुक्तं किमर्थमुच्यत इत्यत आह ॥ यमेवैष इति ॥ यं– आत्मा एषः– इच्छारूपः, प्रसन्नः सन्निति यावत्, वृणुते तेनैव लभ्यः – प्राप्य इत्यर्थः । ‘प्रियो हि’ इति वाक्यस्य भगवद्वाक्यत्वेन अत्यर्थमित्यादिरूपेण विशेषवाक्यत्वेन ‘तमेवं विदित्वा’ इत्यादि श्रुतिसाहित्येन च कर्मणैवेत्येतदपेक्षया प्राबल्यमित्यवधेयम् । कर्मणैवेत्येवकारस्तु कर्मणा सहैवेत्ययोग-व्यवच्छेदार्थम् । कर्मयोगश्च मोक्षातिशयार्थ इति ज्ञातव्यम् । एवं च भगवतो ज्ञानिन्येव मोक्षसाधनाधिकप्रीत्या ज्ञानमेव मोक्षसाधनमिति कर्तव्यमेव तदर्थमुपासनमिति भावः । (अयं च न्यायः ‘श्रुत्यादि-बलीयस्त्वात्’ इत्यनेन प्रियो हीत्यादिश्रुतिस्मृत्यादौ विद्ययैव भगव-त्प्राप्तिकथनादिति सूचितः ।) ॥ ३० ॥

------------------------------------------------------------------------

अनुबन्धाधिकरणम्

**अनुबन्धाधिकरणं ञ्ञ्ञ्–३–३१**

## **न्यायविवरणम्**

न च कस्यचिद्विशेषज्ञानोपपत्तेर्भक्त्यादिकं विना मुक्तिः । ‘भक्त्यैवैनं जानाति भक्त्यैवैनं पश्यति भक्त्यैव बन्धाद्विमुच्यते’ ‘भक्त्यैवाऽनन्दी भवति, ‘यमेवैष वृणुते तेन लभ्यः,’ ‘भिनत्ति कर्मसङ्घातं प्रसन्नो भगवान् हरिः’ इत्या-द्यागमात् ॥ ३१ ॥

### **भावबोध**

ॐ अनुबन्धादिभ्यः ॐ ॥ इत्यत्र साधनत्वेनानुक्तेः कारणाकारणसाधारण्याद्भगवज्ज्ञानं भक्तयादिसापेक्षं न वेति सन्देहे नेति पूर्वः पक्षः । भक्त्यादिसापेक्षमिति सिद्धान्तः । तत्र ‘विशेष-दर्शिता’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च कस्यचिदिति ॥ भक्तिं विनेत्येतत् पूर्वेणोत्तरेण च सम्बध्यते । विशेषज्ञानोपपत्तेः – अपरोक्षज्ञानोपपत्तेः । ज्ञानस्य चानन्यापेक्षया मुक्तिहेतुत्वाद्भक्त्यादिकं विना मुक्तिरित्यर्थः । अनेन भक्तेर्ज्ञानोत्पत्तौ ज्ञानेन च मुक्तिजननेऽपि उपयोगो नास्तीति दर्शित-मित्युक्तं भवति । एवं च भक्तिं विना द्वेषेण ध्यायतामपि विशेषदर्शिता सम्भवतीति भक्त्यादिकं व्यर्थमित्यतीतपादानुपपत्तिरिति नेति भावः । (अयं च न्यायो न केवलं श्रवणादिना, किं तर्हि, भक्त्यादिभिरपीति भक्त्यादेर्ज्ञानसाधनत्वं वदता ‘अनुबन्धादिभ्यः’ इति सूत्रेण भक्त्यादिकं विना द्वेषादिनाऽप्यपरोक्षज्ञानोपपत्तेरिति सूचनेन सूचितः ।) तद्धेतुत्वेन ‘आगमः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ भक्त्यैवैनमिति ॥ जानाति– परोक्षतः । बन्धाद्विमुच्यत इत्यनिष्ट-निवृत्तिरुच्यते । आनन्दीभवतीतीष्टप्राप्तिः । एष विष्णुर्यं वृणुते यस्य प्रसन्नो भवति ततश्च तस्याधिकारिणः स्वरूपं प्रकाशयतीत्यर्थः । तत्र वृणुत इत्यनेन भक्तत्वं सूचितम् । प्रसादस्य भक्तिसाध्यत्वादिति । अत्रापि पूर्वपक्षहेतोरसिद्धिः । एवं च भक्त्यैवैनमित्यागमाद्भक्त्यादिकं ज्ञानार्थमपेक्षितमिति भावः । (अयं च न्यायः ‘अनुबन्धादिभ्यः’ इति भक्त्यादेर्ज्ञानसाधनत्वप्रतिज्ञया सूचितः ।) ॥ ३१ ॥

------------------------------------------------------------------------

प्रज्ञान्तराधिकरणम्

**प्रज्ञान्तराधिकरणं ञ्ञ्ञ्–३–३२**

## **न्यायविवरणम्**

न च ‘दृष्ट्वैव तं मुच्यते नापरेण’ ‘यावान् यश्चास्मि तत्वतः । ततो मां तत्वतो ज्ञात्वा’ इत्यादि-सामान्यालापमात्रेण दर्शनस्याविशेषः । ‘यथायोग्यमेवैष आत्मानं दर्शयति यथाऽधिकारं देवेभ्योऽतो ब्रह्मैनमभिपश्य-त्यथाऽऽत्मैवात्मानमभिपश्यति सुस्थिरो ह्येष नियमः’ इति दर्शनविशेषनियमस्य सुस्थिरत्ववचनात् । ‘यावान्यश्चास्मि’ इति ब्रह्मण एव ज्ञानोपपत्तेः । यावानित्यत्रापि सामान्य-विशेषज्ञानोपपत्तेश्च ॥ ३२ ॥

### **भावबोध**

ॐ प्रज्ञान्तरपृथक्त्ववद्दृष्टिश्च तदुक्तम् ॐ ॥ इत्यत्र पदार्थधर्माणां वैचित्र्यावैचित्र्यदर्शनाद् भगवद्दर्शनं सर्वेषामेकप्रकार-मुतानेकप्रकारमिति सन्देहे एकप्रकारमिति पूर्वः पक्षः । अनेकप्रकार-मिति सिद्धान्तः । तत्र ‘आलापः’ इत्युक्तपूर्वपक्षन्यायं विवृण्वन् प्रतिक्षिपति ॥ न च दृष्ट्वैवेति ॥ दृष्ट्वैवेत्यस्य दर्शने विशेषानुक्तेः सामान्याभिलापत्वम् । यावानित्यादेर्

भक्त्या मामभिजानाति यावान् यश्चास्मि तत्वतः ।

ततो मां तत्वतो ज्ञात्वा विशते तदनन्तरम् ॥

इति सर्वेषां भक्त्यादिना पूर्णज्ञानोत्पत्तेः । सम्पूर्णज्ञानेनैव च मोक्षस्याभिधानात्सामान्याभिलापत्वम् । श्रुतिस्मृत्योस्तु सामान्यवचन-त्वादेव सर्वाधिकारिविषयत्वं ज्ञायते । दर्शनस्य, सर्वाधिकारिसम्बन्धिन इत्यर्थः । एवं च दृष्ट्वैवेत्यादि सामान्याभिलापात्सर्वेषामेकप्रकारमेव ज्ञानमिति मुक्तितारतम्यमयुक्तमिति नेति भावः । (अयं च न्याय उपासनापृथक्त्ववज्ज्ञानस्य वैलक्षण्यं कथयता ‘तद्दृष्टिश्च’ इत्यनेन ‘दृष्ट्वैव तम्’ इति सामान्याभिलापाद्भानस्य सामान्यमेवेति पूर्वपक्ष-सूचनात्सूचितः ।) तद्धेतुत्वेन ‘सुस्थिरत्वम्’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ यथायोग्यमिति ॥ एषः– परमात्मा, आत्मानं परमात्मानं, देवेभ्य इति पञ्चम्यन्तमत्रापि सम्बध्यते । स्वेतरदेवेभ्यो ऽभिपश्यति– सम्यग्जानाति । यतश्चतु-र्मुखोऽपि स्वेतरदेवेभ्य एव सम्यग्जानाति न तु सर्वात्मना । अथ तस्मात्, आत्मैव परमात्मैव, आत्मानं– स्वात्मानं, अभिपश्यति– सर्वेण प्रकारेण जानातीत्यर्थः । ‘यावान्यश्चास्मि’ इति सामान्याभि-लापस्य तर्हि का गतिरित्यत आह– यावानिति । ब्रह्मण एव– चतुर्मुखस्यैव । ‘यावान्’ इति वेदस्य तद्विषयत्वं द्रष्टव्यम् । ‘भक्त्या’ इति ‘विशते’ इति चोक्तत्वान्न परब्रह्मविषयत्वम् । साधारणवचन-त्वेऽपि गतिमाह– यावानित्यत्रापीति ॥ सामान्येन रूपेण विशेषज्ञानस्य सर्वेषामुपपत्तेश्चेत्यर्थः । उपलक्षणं चैतत् । ‘दृष्ट्वैव’ इति श्रुतेरपि ‘यथायोग्यं दृष्ट्वा’ इत्यर्थोपपत्तेरिति द्रष्टव्यम् । अन्यथा उदाहृतश्रुतिविरोधादिति भावः । एवं च दर्शनतारतम्यस्य सुस्थिरत्वा-द्युक्तं तारतम्यमिति भावः । (अयं च न्यायः ‘तदुक्तम्’ इत्यनेन यथायोग्यमिति सुस्थिरत्वप्रतिपादकश्रुतेरपि ग्रहणाद्दर्शनविशेषनियमस्य सुस्थिरत्वादिति सूचनेन सूचितः ।) ॥ ३२ ॥

------------------------------------------------------------------------

सामान्याधिकरणम्

**सामान्याधिकरणं ञ्ञ्ञ्–३–३३**

## **न्यायविवरणम्**

न च भगवतः सर्वत्र गुणसाम्याद्यस्य कस्यापि रूपस्य दर्शनात्सर्वेषां मुक्तिः । ‘समोऽपि भगवान्स्वबिम्बदर्शन एवैनं मोचयति । यथा समेष्वपि कर्मसु स्वकृतमेवैनं भोजयति’ इति श्रुत्युक्तस्वकृतप्राप्तिदृष्टान्तात् ॥ ३३ ॥

### **भावबोध**

ॐ न सामान्यादप्युपलब्धेर्मृत्युवन्न हि लोकापत्तिः ॐ ॥ इत्यत्र ‘ब्रह्मविदाप्नोति परम्’ इत्याद्युक्तेर्बिम्बाबिम्बसाधारण्या-द्भगवद्दर्शनं बिम्बरूपविषयं मुक्तिसाधनमुत यत्किञ्चिद्रूपविषयमिति सन्देहे यत्किञ्चिद्रूपविषयमिति पूर्वः पक्षः। बिम्बरूपविषयमेवेति सिद्धान्तः । तत्र ‘गुणसाम्यम्’ इत्युक्तपूर्वपक्षन्यायं श्रुत्युदाहरणपूर्वकं विवृण्वन् प्रतिक्षिपति ॥ न च भगवत इति ॥ सर्वत्र गुणसाम्या-दिति ॥ सर्वत्रावतारादौ मोक्षदातृत्वादिगुणसाम्यादित्यर्थः । अन्यथा न स्थानतोऽपीत्याद्युक्तविरोधः । सिद्धान्तेऽप्यवतारदर्शनेनापि केषाञ्चिन्मुक्त्यङ्गीकारात् सर्वेषामित्युक्तम् । एवं च सर्वरूपाणां गुण-सामान्याद्यस्य कस्यापि रूपस्य दर्शनेन मुक्तिः स्यादिति न बिम्बोपासनानियतिरिति नेति भावः । (अयं च न्यायः, यथा मरणत्वसाम्येऽपि न यत्किञ्चिन्मरणानन्तरं मुक्तिः किं तु विशिष्ट-मरणानन्तरमेव, एवं भगवद्रूपाणां गुणसाम्येऽपि न यस्य कस्यापि रूपस्य दर्शनान्मुक्तिः, किं तु स्वबिम्बदर्शनादेवेति वदता ‘न सामान्यादप्युपलब्धेर्मृत्युवत्’ इत्यनेन सूचितः ।) तद्धेतुत्वेन ‘कृत-प्राप्तिः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ समेष्विति ॥ समेषु– अन्यकृतेषु कर्मसु स्वकृतकर्मणा कर्मत्व-समेष्वित्यर्थः । एनं कर्मकर्तारम् । एवं च समेष्वपि कर्मसु स्वकृत-प्राप्तिवत्समेष्वपि भगवद्रूपेषु बिम्बदर्शनमेव मुक्तिसाधनमिति बिम्बो-पास्ति नियतिरिति भावः । (अयं च न्यायो ‘मृत्युवत्’ इत्यस्योप-लक्षणत्वेन यथा कर्मत्वसाम्येऽपि स्वकृतेनैव कर्मणा फलप्राप्तिर्न तु येन केनापि कर्मणेति कृतप्राप्तिरूपदृष्टान्तस्यापि कथनात्सूचितः ।) ॥३३॥

------------------------------------------------------------------------

परेणाधिकरणम्

**परेणाधिकरणं ञ्ञ्ञ्–३–३४**

## **न्यायविवरणम्**

‘भक्तिरेवैनम्’ इति भक्तेरेव पृथङ्मोचकत्व-दर्शनान् नेशकृत्यमिति न मन्तव्यम् ।

अनादितो गुणाः सन्तो भक्त्याद्या न ह्यमूमुचन् ।

जीवं तद्गुणसुव्यक्तिं कृत्वैनं मोचयेद्धरिः ॥

कंचिन्न मोचयेद्वाऽसौ स्वातन्त्र्यं तेन तस्य हि ।

भक्तिवाक्करणत्वेन सावकाशेशवागथ ॥

भक्त्यैनं मोचयेद्विष्णुरिति मानत्वमेष्यति ॥

इति ब्रह्मतर्कवचनादनादिगुणविस्तरे सत्यपि

अव्यक्त्यादिना तदिच्छां विना मोक्षाप्राप्तेः ॥ ३४ ॥

### **भावबोध**

ॐ परेण च शब्दस्य ताद्विध्यं भूयस्त्वात्त्वनुबन्धः ॐ ॥ इत्यत्र कृष्यादौ साधनसामर्थ्येन राजसेवादौ सेव्यपुरुषसामर्थ्येन फलप्रदानाद्भगवज्ज्ञानं किं भक्तिसामर्थ्येन भवति उत परमात्मनेति सन्देहे भक्तिसामर्थ्येनैवेति पूर्वः पक्षः । परमात्मनैवेति सिद्धान्तः । तत्र ‘पृथग्दृशिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ भक्तिरेवैनमितीति ॥ पृथक् ईश्वराद्यपेक्षया । अन्यथा भक्तिरेवेत्यवधारणविरोध इति भावः । मोचकत्वदर्शनादिति भक्ते-र्दर्शनहेतुत्वोक्तावर्थान्मोक्षहेतुत्वं चोक्तमिति । नयति मोक्षं प्रतीति वाऽभिप्रेत्यैतदुक्तम् । एवं च भक्तेरेव मोचकत्वस्य पृथग्दृष्ट्या साधन-सामर्थ्यादेव दर्शनसम्भवान्न तस्याव्यक्तत्वमिति नेति भावः । (अयं च न्यायः ‘भक्तिरेवैनम्’ इति श्रुतेर्गतिं वदता शब्दस्य ताद्विध्यमित्यनेन सूचितः) तद्धेतुत्वेन ‘अनादिगुणविस्तरः’ इत्युक्तसिद्धान्तन्यायं प्रमाणोदाहरणपूर्वकं विवृणोति ॥ अनादित इति ॥ भक्त्याद्या अनादितः सन्तो विद्यमाना अप्यव्यक्तत्वाज्जीवं नामूमुचन् हि यस्मा-त्तस्मात् हरिरावणादिहरणसमर्थो भक्त्यादिगुणव्यक्तिं कृत्वैनं जीवं मोचयेदित्यर्थः । किमिति सर्वेषां मुक्तिरित्यत आह ॥ कञ्चिदिति ॥ जीवजातम् । ननु सावधारण‘भक्तिरेवैनम्’ इति श्रुतेः का गतिरित्यत आह ॥ भक्तिवागिति ॥ भक्तिरेवैनमित्यादिवागित्यर्थः ॥ करण-त्वेनेति । भक्तेरिति शेषः । हन्ता रामशर इत्यादिवदित्यर्थः । अथेति पक्षान्तरे । ईशवाक्सर्वशब्दानां ब्रह्मणि प्रवृत्तेर्भक्तिशब्द ईश्वरवाचक इत्यर्थः । तथा च ‘ब्रह्मैवैनं नयति’ इत्यादिश्रुत्यर्थ इति भावः । करणत्वेनेत्युक्तमुपपादयति ॥ भक्त्यैनमिति ॥ साधनेषु प्राधान्यज्ञापनार्थं भक्तिरेवेत्येवशब्दः । विस्तरे विस्तारे । अव्यक्त्यादि-नेत्यादिपदेनागन्तुकसाधनान्तरादिग्रहणम् । तदिच्छाम् परमात्मेच्छाम् । भक्तिव्यक्तिहेतुभूतेश्वरत्यागेन भक्तेरेव स्वातन्त्र्याङ्गीकारे तस्यानादित्वेन पूर्वमेव मुक्तिः स्यादिति भावः । एवं चानादिगुणविस्तारे सत्यपि भगवद्दर्शनाभावाद्युक्तं तस्याव्यक्तत्वमिति भावः । (अयं च न्यायोऽव-धारणार्थकतुशब्दसहितेन ‘परेण’ इत्यनेन भक्तेः कर्तृत्वं निराकुर्वता भक्तेरीश्वरानपेक्षस्वतन्त्रसाधनत्वेऽनादितो भक्त्यादिगुणस्य विद्य-मानत्वात्पूर्वमेव मुक्तिः स्यादिति सूचितः ।) ॥ ३४ ॥

------------------------------------------------------------------------

एकाधिकरणम्

**एकाधिकरणं ञ्ञ्ञ्–३–३५**

## **न्यायविवरणम्**

न चांशिमार्गस्यांशेनागम्यत्वात्तयोर्भेदः । साधनोत्तमस्यादृष्टस्यांशिकृतस्यांशेन भुज्यमानत्वात् । अन्यथाऽदृष्टं विना शरीरानुपपत्तेः ॥ ३५ ॥

### **भावबोध**

ॐ एक आत्मनः शरीरे भावात् ॐ ॥ इत्यत्र योग्यायोग्यक्रियादर्शनादुपासनादिकं किं योग्यतापेक्षं न वेति सन्देहे नेति पूर्वः पक्षः । योग्यतापेक्षमिति सिद्धान्तः । तत्र ‘अगम्यवर्त्म’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न चांशिमार्गस्येति ॥ अंशिनि ज्ञानिनि सुखिनि दुःखिनि चांशे ज्ञानाद्यभावेनांशिमार्गस्यांशेनागम्यत्वादित्यर्थः । अंशांशिनोर्भेदाभावे ज्ञानादिभेदो न स्यादिति भावः । न चांशांशिनोर्भिन्नत्वेनांशिनोऽ-नादित्वेऽप्यंशस्योत्पत्तिसम्भवादिन्द्रादिजीवांशानामर्जुनादीनामेवोत्पत्तिमत्त्वेन तद्धर्मभूतयोग्यताया अनादित्वासम्भवान्न तत्सापेक्षत्वमिति नेति भावः । (अयं च न्यायः, ‘व्यतिरेकस्तद्भावभावित्वान्न तूपलब्धिवत्’ इत्यत्र तज्ज्ञानादिभेदे विद्यमानेऽपि, अंशांशिनोर्भेदं निराकुर्वता ज्ञानादिभेदादंशस्यांशिमार्गगन्तृत्वादिति सूचितः ।) तद्धेतुत्वेन ‘साधनोत्तमता’ इत्युक्तसिद्धान्तन्यायं विवृणोति ॥ साधनोत्तम-स्येति ॥ अंशः, अंशिनो भिन्नो न भवति, तद्गतसुखदुःखाद्यनुसन्धा-तृत्वात् । यो यद्गतसुखदुःखाद्यनुसन्धाता स तदभिन्नः । यथा सम्प्रतिपन्न इति प्रयोगोऽत्राभिप्रेतः । नन्वंशस्यांशिगतसुखदुःखा-द्यनुसन्धानमेवासिद्धम् । तथात्वेऽर्जुनादेरिन्द्राद्यभिमतखाण्डवदाहादौ प्रवृत्त्यभावापत्तेरित्यत उक्तम् उत्तमेति । यद्यप्यंशकृताल्पसाधन-जन्यफले ज्ञानादावंशिनोऽनुसन्धानं नास्ति तथापि प्रधानोपासनादि-फलानुसन्धानमस्त्येव । अंशगतज्ञानादेरंशिनाऽनुभूयमानत्वात् । अंशिगतसर्वाननुसन्धानस्येश्वराचिन्त्यशक्त्यायत्तत्वात् । तथा च नास्माभिरंशिगताशेषसुखाद्यनुसन्धातृत्वं हेतूकृतम् । येनासिद्धिः । किं त्वननुसन्धानमात्रम् । तच्चास्तीति भावः । नन्वंशस्यांशिगतसुखाद्यनु-सन्धातृत्वेऽपि तयोर्भेद एवास्तु । विपक्षे बाधकाभावात् । इत्यत आह ॥ अन्यथेति ॥ अंशांशिनोर्भेदेंऽशानां शरीरेण सहोत्पत्तौ तच्छरीरजनकादृष्टस्य पूर्वमाश्रयाभावेऽदृष्टाख्यकारणं विना शरी-रेन्द्रियाद्युत्पत्त्यनुपपत्तेरित्यर्थः । अत्रांशिमार्गस्यांशेन गम्यत्वं सर्वथा चेदसिद्धम् । एकदेशेन चेदन्यथासिद्धमिति भावः । एवं च साध-नोत्तमस्यांशेनानुभूयमानत्वाद् अंशांशिनोरभेद एवेति युक्तोपासना-दावनादियोग्यतापेक्षेति भावः । (अयं च न्यायः ‘आत्मनः शरीरे’ इत्यनेनांशिकर्मनिर्मितशरीरे विद्यमानत्वादित्यर्थकेन सूचितः ।) ॥३५॥

------------------------------------------------------------------------

अङ्गावबद्धाधिकरणम्

**अङ्गावबद्धाधिकरणं ञ्ञ्ञ्–३–३६**

## **न्यायविवरणम्**

न च गुणान्तरसन्धानस्य क्वापि दर्शनमात्रेण समाधिकाङ्गदेवतान्तरगुणा अप्यङ्गदेवतान्तरे उपसंहर्तव्याः । नानागुणत्वेन तेषां श्रुतिषु दृष्टेः । अनिषिद्धगुणानां वाक्या-न्वयन्यायेनोपसंहारात् ‘न शाखासु’ इत्यादिविशेषः । उत्तमे-ष्वधमगुणापेक्षया ‘‘मन्त्रादिवद्वे’’ति ॥ ३६ ॥

### **भावबोध**

ॐ अङ्गावबद्धास्तु न शाखासु हि प्रतिवेदम् ॐ ॥ इत्यत्र ब्रह्मोपासनविधेरङ्गदेवतोपासनसाहित्यासाहित्यसाधारण्या-द्भगवदुपासनमङ्गदेवतोपासनायुक्तं वा कर्तव्यमुत केवलं वेति सन्देहे केवलमिति पूर्वः पक्षः । अङ्गदेवतोपासनायुक्तमिति सिद्धान्तः । तत्रापि भगवदुपासनस्याङ्गदेवतासाहित्येन कर्तव्यत्वे, उपासनस्य गुणोपसंहारपूर्वकत्वाल्लौकिकपुरुषपूजादौ द्वैविध्यदर्शनेन किमेकस्य श्रुतिप्रतिपादिता गुणाः सर्वेषूपसंहर्तव्या न वेति सन्देहे उपसंहर्तव्या इति पूर्वः पक्षः । नेति सिद्धान्तः । तत्र ‘सन्धानम्’ इत्युक्तपूर्वपक्ष-न्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च गुणान्त-रेति ॥ अथ गुणानामुत्तमेषूपसंहारस्य सिद्धान्तेऽप्यङ्गीकारात्समाधिके-त्युक्तम् । अयमर्थः । यद्यङ्गदेवतासाहित्येन ब्रह्मोपासनं कर्तव्यं तर्हि उपासनाया गुणोपसंहारपूर्वकत्वाद्गुणान्तराणां देवत्वादीनां सन्धान-स्यानुसन्धानस्योपसंहारस्य सर्वेषु देवेषु दर्शनमात्रेण समाधिकाङ्ग-देवतान्तराणां सूर्याद्यङ्गदेवताभ्यो भिन्नानां ब्रह्मरुद्रादीनां ये गुणाः सूर्याद्ययोग्यास्तेऽप्यङ्गदेवतान्तरे सूर्यादावुपसंहर्तव्याः स्युः । न चैवम् । तस्माद्बाधकोपेतात् ‘तमेवैकं जानथ आत्मानमन्या वाचो विमुञ्चथ, पूजयेन्नान्या देवता’ इत्यादेरन्यदेवतोपासननिषेधात्केवलमेव ब्रह्मोपासनं कर्तव्यमिति । एवं च देवतान्तरगुणस्य देवतान्तरेऽनुसन्धानप्राप्त्याऽङ्ग-देवानामनुपास्यत्वात्तदभिधायकवेदवैयर्थ्यमिति नेति भावः । अयं च न्यायो ‘मन्त्रादिवद्वा’ इत्यनेन अधमगुणानामुत्तम उपसंहारोक्त्या, कस्यचिद्गुणस्यानुसन्धाने सर्वेषामेव गुणानामनुसन्धानं न स्यादिति सूचितः ।) तद्धेतुत्वेन ‘नानादृष्टिः’ इत्युक्तसिद्धान्तन्यायं विवृणोति ॥ नानागुणत्वेनेति ॥ परस्परविलक्षणगुणत्वेन तेषामङ्गदेवतानां श्रुतिषु दृष्टेरित्यर्थः । ततश्च सूर्याद्यसम्भावितगुणवत्त्वेन ब्रह्मरुद्रादीनाम् उत्तमत्वादुत्तमसम्बन्धिगुणानां चाधमेष्वयोग्यत्वाद्ब्रह्माद्यङ्गदेवतागुणजातं सूर्यादिषु नोपसंहार्यं किं तु योग्यमेवेति भावः । ननु ‘न शाखासु हि प्रतिवेदम्’ इति वेदप्रतीतगुणानामुपसंहाराभावमभिधाय मन्त्रादिवद्वेति कथं तद्विरुद्ध उपसंहारोऽभिधीयते इत्याशङ्कापरिहारार्थं तयोर्विषय-भेदमाह ॥ अनिषिद्धेति ॥ ब्रह्मरुद्रादिगुणानां सूर्यादावयोग्यत्वेऽपि तत्रानिषिद्धानां योग्यानां गुणानां वाक्यान्वयन्यायेन ‘यथा खलु भगवत्प्रतिपादक ‘सहस्रशीर्षा पुरुषः’ इत्यादिवाक्यानां सर्वेषामन्यत्र चतुर्मुखादौ सम्बन्धाभावेऽपि ‘हिरण्यगर्भः समवर्तताग्रे’ इत्यादीनां तद्योग्यानां सम्बन्धस्तथेत्यनेन’ न्यायेनोपसंहाराद्धेतोः । न शाखा-स्वित्यादौ आदिपदेन प्रतिवेदमिति सूत्रशेषस्य, समत्वाद्वेति स्मृतेश्च ग्रहणम् । विशेषःअयोग्यगुणोपसंहाररूपविशेषः, निषेधविषय इत्यर्थः । ‘ऋते तत्र प्रसिद्धाश्च’ इत्यृग्भाष्योपपादितप्रकारेण यथाऽग्न्याद्यधम-देवताविषयमन्त्रविद्यादिकं ब्रह्माद्युत्तमदेवताविषयत्वेनाधीयते, उत्तमानां तत्प्रतिपाद्यत्वात् । एवमुत्तमेषु ब्रह्मादिष्वधमानां रुद्रादीनां गुणानामुप-संहारे न कश्चिद्दोष इत्यधमगुणापेक्षया मन्त्रादिवद्वेति सूत्रप्रवृत्ति-रित्यर्थः । एवं च न्यायदृष्ट्या यथायोग्यमेवाङ्गदेवतोपासनं कर्तव्यमिति भावः । (अयं च न्यायः ‘समत्वात्’ इति सूचितसूचकेन हिशब्देन सूचितः ।) ॥ ३६ ॥

------------------------------------------------------------------------

भूमज्यायस्त्वाधिकरणम्

**भूमज्यायस्त्वाधिकरणं ञ्ञ्ञ्–३–३७**

## **न्यायविवरणम्**

न च भूमगुणस्योपासकं प्रति विशेषाभावेऽपि तत्तदिष्टगुणानुसारेण फलोपपत्तिरित्यविशेषः । ‘भूमैव देवः परमो ह्युपास्यो नैवाभूमा फलमेषां विधत्ते’ इत्यादिशिष्टेः

॥ ३७ ॥

### **भावबोध**

ॐ भूम्नः क्रतुवज्जयायस्त्वं तथा च दर्शयति ॐ ॥ इत्यत्र सर्वोपास्यसर्वानुपास्यगुणदर्शनाद्भगवत्सम्बन्धी भूमगुणः सर्वो-पास्यो न वेति सन्देहे नेति पूर्वः पक्षः । सर्वोपास्य इति सिद्धान्तः । तत्र ‘इष्टं फलम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च भूमगुणस्येति ॥ उपासकं प्रति भूमगुणस्य सम्भृत्यादिभ्योऽनुपास्यत्वेन विशेषाभावेऽपि, तस्य उपासकस्य इष्टा अपेक्षिता ये आनन्दादयो गुणास् तदनुसारेण तदुपासनानुसारेण, फलस्य इष्टस्याऽऽनन्दादेरुपपत्तिरित्यतो हेतोः प्रियशिरस्त्वादि-गुणवदानन्दादिविशेषणत्वेऽपि भूमगुणस्यानुपास्यत्वेन प्रिय-शिरस्त्वाद्यविशेष इत्यर्थः । अनेनानुव्याख्याने इष्टमित्येतत् सप्तसु प्रथमेति सूत्रात्तृतीयान्तत्वेन प्रथमान्तत्वेन च तन्त्रेणोपात्तमिति व्याख्यातं भवति । एवं चेष्टेनोपासितेन विष्ण्वानन्दादिनेष्टं जीव-स्याविर्भूतानन्दादिरूपं कथमुपपद्यत इति इष्टफलस्यान्यथासिद्धे-र्भूमत्वमनुपास्यमिति नालौकिकतयोपासनमिति नेति भावः । (अयं च न्यायो ‘ज्यायस्त्वम्’ इत्यनेन इष्टानामानन्दादिगुणानां भूमत्वेन सहोपासने एतत्फलं भवति नान्यथेति भूमस्य ज्यायस्त्वं वदता भूमत्वं विना नैतेनोपासितेन गुणेन फलमिति सूचितः ।)

तद्धेतुत्वेन ‘शिष्टिः’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ भूमैव देव इति ॥ ‘तस्माद्भूमा गुणतो वै विशिष्टो यथा क्रतुः कर्ममध्ये विशिष्टः’ इति शेषः । श्रुतियोजना तु, हि यस्मात्, परमो देवो भूमाभूमत्वेनानुपासितः, एषामुपासकानां फलं नैव विधत्ते । तस्माद्यथा क्रतुः कर्ममध्ये विशिष्टस् तथा भूमगुणो गुणराशितो विशिष्टः । ततो भूमत्वेनैवोपास्य इति शिष्टेःशासनात्, उपास्य इति विधेरिति यावत् । अत्र पूर्वपक्षहेतोरसिद्धिरभिप्रेता ।

एवं च भूमत्वानुपासने फलाभावेन फलार्थं भूमैव देव इति भूमत्वो-पासनशिष्टेर् न भूमत्वस्य सम्भृत्याद्यविशेषः । किं तु भूमत्वं सर्वै-रुपास्यमिति न लौकिकतयोपासनमिति भावः । (अयं च न्यायः ‘तथा च दर्शयति’ इत्यनेनोक्तः ।) ॥ ३७ ॥

------------------------------------------------------------------------

नानाशब्दाधिकरणम्

**नानाशब्दाधिकरणं ञ्ञ्ञ्–३–३८**

## **न्यायविवरणम्**

न च भूमगुण उपासकानामेकप्रकारेणैव प्रतीयत इत्यङ्गीकार्यम् । विशेषस्य कल्पनोपपत्तेरिति न मन्तव्यम् ।

यावानेवाधिकारेषु विशेषोऽनून एव हि ।

ततो भूमत्वदृष्टौ च ब्रह्मादीनां पृथक्पृथक् ॥

इति विशेषस्यानूनत्ववचनात् ॥ ३८ ॥

### **भावबोध**

ॐ नानाशब्दादिभेदात् ॐ ॥ इत्यत्र एकानेक-प्रकारतया दृश्यमानवस्तुप्रतीत्या भूमगुणः किमधिकारिणां तारतम्येन प्रतीयते उतैकप्रकारेण वेति सन्देहे एकप्रकारेणेति पूर्वः पक्षः । तारतम्येनेति सिद्धान्तः । तत्र ‘अकल्पना’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च भूमगुण इति ॥ उपासकानामित्युक्त्या प्रतीयते इत्यत्रोपासने इति लक्ष्यते । कुत इत्यत आह ॥ विशेषस्येति ॥ विशेषकल्पनानुपपत्तेरित्यर्थः । केषाञ्चि-त्सम्यक्पूर्णानन्द इति केषाञ्चित्किञ्चित्पूर्णानन्द इत्युपासनस्य मिथ्यो-पासनत्वेनायोगादित्यर्थः । एवं च भूमत्वे विशेषस्याकल्पनाद्भूमत्व-मेकप्रकारेणैव प्रतीयत इति नोक्ततारतम्यं युक्तमिति नेति भावः । (अयं च न्यायः नानेत्यनेन भूमत्वस्य नानाप्रकारत्वोक्त्या असम्भवेना विशेषकल्पनादिति सूचितः ।) तद्धेतुत्वेन ‘अनूनता’ इत्युक्तसिद्धान्त-न्यायं प्रमाणोदाहरणपूर्वकं विवृणोति ॥ यावानिति ॥ ब्रह्मादीना-मुपासनाधिकारेषु यावानेव विशेषस् तारतम्यरूपः । ततो विशेषादनून एव विशेषः भूमत्वावान्तरविशेषः । भूमत्वदृष्टौ ब्रह्मादीनां पृथक्पृथगेव प्रतीयते । यद्वा, तस्माद् ब्रह्मादीनामधिकारेषु विशेषस्तारतम्य-रूपोऽनून एव । ततो हेतोर्यावानेव भूमगुणतो विशेषो भूमत्वदृष्ट्या विषयीकर्तुं योग्यस्तावान्पृथक्पृथगेव ब्रह्मादीनां प्रतीयत इति योजना । विशेषस्य उपास्यानन्दादिगुणविशेषणीभूतभूमत्वविशेषस्य । ब्रह्मा-द्यधिकारिविशेषापेक्षयाऽनूनत्वस्यानुसारित्ववचनादित्यर्थः । अनेन पूर्वपक्षहेतोरसिद्धिरुक्ता भवति । न च भूमत्वे विशेषानुपपत्तेः कथम-सिद्धिरिति वाच्यम् । अतीतवत्सराणां मासानां चानन्त्येऽपि विशेष-वद्भूमत्वेऽपि विशेषोपपत्तेः । रुद्रादिभिर्भूमत्वोपासने चतुर्मुखादियोग्य-भूमत्वनिषेधान्नान्यथोपासनमपीति भावः । एवं च भूमत्वविशेषस्याधि-कारादनूनतयाऽधिकारिणां युक्तं तारतम्यमिति भावः । (अयं च न्यायः, ‘शब्दादिभेदात्’ इत्यनेन यावानेवाधिकारेष्वित्यादिप्रमाणानु-सारेण प्रतीयत इति सूचितः।) ॥ ३८ ॥

------------------------------------------------------------------------

विकल्पाधिकरणम्

**विकल्पाधिकरणं ञ्ञ्ञ्–३–३९**

## **न्यायविवरणम्**

न च शुद्धमोक्षसाधनवैरूप्यान्मोक्षसाधन-त्वेनोपदिष्टं विना विष्णावेवोपासनान्तरस्याकर्तव्यता । अविघ्नतासाधनत्वात् ॥ ३९ ॥

### **भावबोध**

ॐ विकल्पो विशिष्टफलत्वात् ॐ ॥ इत्यत्र बिम्बो-पास्तेरनवधारणाद् भगवदुपासनस्य स्वबिम्बातिरिक्तरूपविषयत्वे स्वबिम्बमात्रविषयत्वे वोपपन्नतया भगवदुपासनं मुमुक्षूणां स्वबिम्बाति-रिक्तरूपविषयं कर्तव्यं न वेति सन्देहे नेति पूर्वः पक्षः । स्वमोक्ष-साधनातिरिक्तं नरसिंहाद्युपासनं कर्तव्यमेवेति सिद्धान्तः । तत्र ‘शुद्ध-वैरूप्यम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च शुद्धेति ॥ शुद्धस्य निष्कामस्य मोक्षसाधन-बिम्बोपासनस्य, वैरूप्याद् विघ्नकरत्वेन विरुद्धत्वात्, मोक्षसाधनोप-दिष्टं बिम्बोपासनं विना विष्णौ विष्णुविषय एव । एवकारेण कर्तव्यत्वेन प्राप्तिं सूचयति । उपासनान्तरस्य बिम्बातिरिक्तरूपो-पासनस्येत्यर्थः । एवं च बिम्बातिरिक्तोपासनस्य शुद्धवैरूप्याद-कर्तव्यत्वेन तदभिधायकवेदवैयर्थ्यमिति नेति भावः । (अयं च न्यायो ‘विकल्पः’ इत्यनेन विघ्नादिभावे कर्तव्यं तदभावे न कर्तव्यमिति विघ्नाल्पोक्त्या कर्तव्यतानियमे बिम्बोपासनविलम्बहेतुत्वेन शुद्धवैरूप्य-मिति सूचितः।) तद्धेतुत्वेन ‘अविघ्नत्वम्’ इत्युक्तसिद्धान्तन्यायं विवृणोति ॥ अविघ्नतेति ॥ न विद्यते विघ्नो यस्य, तस्य भावोऽ-विघ्नता । विशिष्टमोक्षस्येति शेषः । ततश्च मोक्षसाधनबिम्बो-पासनानन्तरं क्रियमाणस्य बिम्बातिरिक्तनसिंहाद्युपासनस्य विशिष्ट-मोक्षप्रतिबन्धकदुरितनिवर्तकत्वेन विशिष्टमोक्षस्याविघ्नतासाधनत्वाच्छुद्ध वैरूप्यं तस्यासिद्धमिति भावः । एवं चाविघ्नताहेतुत्वेन बिम्बाति-रिक्तमप्युपास्यमिति न तद्विद्यावैयर्थ्यमिति भावः । (अयं च न्यायः ‘विशिष्टफलत्वात्’ इत्यनेन नृसिंहाद्युपासनस्य बिम्बोपासनानन्तर-भावित्वेन दुरितादिनिवृत्तिलक्षणमोक्षोपयोगिफलसाधनत्वमिति सूचितः ।) ॥ ३९ ॥

------------------------------------------------------------------------

काम्याधिकरणम्

**काम्याधिकरणं ञ्ञ्ञ्–३–४०**

## **न्यायविवरणम्**

न च काम्यसाधनानामपि गुणानामङ्गत्वा-देवोपसंह(हारक)र्तव्यतानियमः । अनुपसंहारे विरोधाभावात् । काम्यानामनियताङ्गत्वाच्च । ‘अर्थादि धर्मसिद्धौ हि न नियत्याङ्गमिष्यते’ इति ब्रह्मतर्के ॥ ४० ॥

### **भावबोध**

ॐ काम्यास्तु यथाकामं समुच्चीयेरन्न वा पूर्वहेत्व-भावात् ॐ ॥ इत्यत्र आवश्यकवैकल्पिकोपासनप्रतीत्या कामसाधन-भगवद्रूपगुणविषयमुपासनं किमावश्यकं वैकल्पिकं वेति सन्देहे आवश्यकमिति पूर्वः पक्षः । वैकल्पिकमिति सिद्धान्तः । तत्र ‘अङ्गत्वम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च काम्यसाधनानामिति ॥ आदिपदं नृसिंहत्वादि-समुच्चयार्थम् । बिम्बगुणसमुच्चयार्थं वा । अङ्गत्वान्मोक्षसाधनज्ञान-साधनार्थादिफलोपासनविषयत्वेन मोक्षोपयोगित्वात् । एवकारेण तदुपासनस्यावश्यकत्वं सूचयति । सिद्धान्तवैषम्यप्रदर्शनार्थं नियम इत्युक्तम् । एवं च काम्योपासनस्य मोक्षाङ्गत्वेनावश्यकत्वाद्व्यर्थः प्रथमपाद इति नेति भावः । (अयं च न्यायः ‘हेत्वभावात्’ इत्यनेन अर्थस्य ज्ञानाङ्गकत्वग्राहकान्वयव्यतिरेकरूपहेत्वभावादिति वदता सूचितः।) तद्धेतुत्वेन ‘अविरोधः’ इत्युक्तसिद्धान्तन्यायं विवृणोति ॥ अनुपसंहार इति ॥ स्वबिम्बोपासनेनैव ज्ञानसिद्धौ ज्ञानासिद्धिरूप-विरोधस्य नृसिंहाद्युपासन इव विशिष्टमोक्षप्रतिबन्धकदुरितनिवृत्त्य-भावरूपविरोधस्य चाभावादित्यर्थः । साधकाभावाच्च न नियम इत्याह ॥ काम्यानामिति ॥ ज्ञानं प्रति अर्थादीनामनियताङ्गत्वादित्यर्थः । अर्थादिकं विनापि ज्ञानोत्पत्तेः । क्वचिदर्थे सत्यपि ज्ञानानुत्पत्ते-रन्वयव्यतिरेकव्यभिचारादिति भावः । अत्र प्रमाणमाह ॥ अर्था-दीति ॥ धर्मपदेन ज्ञानमप्युपलक्ष्यते । क्वचिदर्थादिना धर्मासिद्धेर् नियत्येत्युक्तम् । एवं च काम्यगुणानामनुपसंहारे विरोधाभावात् काम्योपासनस्य वैकल्पिकत्वात् सार्थक्यं वैराग्यपादस्येति भावः । (अयं च न्यायो ‘हेत्वभावात्’ इत्यादिनैव विरोधफलहेत्वभावादिति वदता सूचितः ।) ॥ ४० ॥

------------------------------------------------------------------------

अङ्गाधिकरणम्

**अङ्गाधिकरणं ञ्ञ्ञ्–३–४१**

## **न्यायविवरणम्**

न च देवादीनामिति तत्रैव विशेषवचना-भावाद्ब्रह्मा शिरसि ललाटे रुद्र इत्यादीनां नावश्योपास्यता देवादीनामेव । ‘ध्यायेदङ्गेष्वङ्गदेवताः परस्य विशिष्टा हि गुणा मुक्तौ देवानां भवन्ति ते हि तादृशास्ते हि हरेरनुरूपाः’ इति श्रुतेर्गुणवैशेष्यात् ॥ ४१ ॥

### **भावबोध**

ओम् ओषु यथाऽऽश्रयभावः ॐ ॥ इत्यत्र भगव-दङ्गाश्रितत्वेन श्रुतिवचनस्य तथोपासनेऽनुपासनेऽपि सम्भवाद् ब्रह्मा-दीनां भगवदङ्गाश्रितत्वेनोपासनं मुमुक्षुणा कर्तव्यं न वेति सन्देहे न कर्तव्यमिति पूर्वः पक्षः । कर्तव्यमिति सिद्धान्तः । तत्र ‘अविशेष-दृशिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च देवादीनामिति ॥ देवादीनामेवेति कर्तरि षष्ठी । ‘आनन्दा-दयः प्रधानस्य’ इति सिद्धान्ते मनुष्याणां चतुर्गुणव्यतिरिक्तगुणो-पासनानिषेधाद् देवानामिति विशिष्योक्तम् । तत्रैवं ब्रह्मा शिरसि ललाटे रुद्र इत्यादिवाक्योक्तब्रह्माश्रयशीर्षत्वादीनां देवादिभिरेव नावश्योपास्यतेति भावः । एवं च भगवदङ्गाश्रितदेवोपासनं देवैः कर्तव्यमिति विशेषवचनाभावादितरेषां तत्राधिकाराभावान्निरधि-कारिकमेव प्राप्तमिति नेति भावः । (अयं च न्यायः ‘समाहारात्’ इत्यनेन ‘ध्यायेत्’ इति श्रुतिसूचकेन विशिष्टगुणरूपफलानुसारेण देवानामेवाधिकारसिद्धेरित्यर्थकेनाङ्गदेवतोपासने देवानामिति विशेष-तोऽधिकारस्यानुक्तत्वादिति सूचितः ।) तद्धेतुत्वेन ‘गुणवैशेष्यम्’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ ध्यायेदिति ॥ अङ्गदेवताः परस्याङ्गेषु तत्तदङ्गोत्पन्नत्वेन तत्तदाश्रितत्वेन ध्यायेत् । एतद्ध्यानं देवानामेव कुत इत्यत उक्तम् ॥ विशिष्टा हीति ॥ हि यस्मात्, देवानामेव मुक्तौ विशिष्टा गुणाः परमस्थानत्वप्रभृतयो भवन्ति । तर्हि फलार्थिभिः सर्वैरेतदुपासनस्य कर्तव्यत्वे देवानामेवेति कथमित्यत उक्तम् ॥ ते हीति । हि यस्मात् ते देवाः, तादृशा उक्तफलयोग्याः । तदपि कुत इत्यत उक्तम् ॥ ते हि हरेरिति ॥ गुणवैशेष्याद् देवादीनामेवेत्यत्रापि सम्बध्यते । तेनोत्तराधिकरणस्य देवव्यतिरिक्तविषयत्वसूचनेन विरोधपरिहारोऽपि सूचितः । ततश्च हर्यनुरूपत्वपरमस्थानप्राप्तिलक्षणफलयोग्यत्वादिगुणानां देवानामेव वैशेष्यात्तेषामेवोक्तोपासनायामधिकार इत्यर्थः । एवं च देवानां गुण-वैशेष्यात्तेषामेवाङ्गदेवतोपासनेऽधिकार इति सार्थक्यं तद्विद्यानामिति भावः । (अयं च न्यायः ‘समाहारात्’ इत्यनेनैव सूचितः।) ॥४१॥

[Load More](javaऽcriptःvoid(0))
