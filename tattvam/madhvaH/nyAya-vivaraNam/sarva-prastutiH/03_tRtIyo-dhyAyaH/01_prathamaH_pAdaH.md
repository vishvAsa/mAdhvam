+++
title = "०१ प्रथमः पादः"
upstream_url = "https://dvaitavedanta.in/category-details/15039/564/satara/3-naya/taka-t/tataya/parath"
+++
## तदंतराधिकरणम्

**तृतीयाध्याये प्रथमः पादः**

**तदंतराधिकरणं ञ्ञ्ञ्–१–१**

## **न्यायविवरणम्**

‘भूतबन्धस्तु संसारो मुक्तिस्तेभ्यो विमोचनम्’ इति वचनात्स्वाभाविकमरणमेव मुक्तिरिति न मन्तव्यम् । मुक्तिसाधनत्वेन ज्ञानादिगुणाधिक्योपदेशान्मरणे भूतवियोग-स्यैवाभावात् । ‘भूतयुक्तः परं लोकमिमं लोकं च गच्छति’ इत्यादिवचनाच्च ॥ १ ॥

### **भावबोध**

वैराग्यसाध्योपास्तिसाधनभक्तेः पुरुषप्रयत्ना-विषयत्वेनाविधेयत्वात् तदुत्पत्त्यर्थं भगवत्प्रीतिसाधनविचार परतृतीया-ध्याये मोक्षसाधनेषु वैराग्यस्य प्राथमिकत्वात्तत्प्रतिपादनाय प्रथमः पादः प्रवृत्तः । तदन्तर्गताधिकरणपूर्वपक्षसिद्धान्तन्याया अनुव्याख्यायां सङ्ग्रहेणोक्ताः ।

स्वाभाविकाऽन्यथानामसहाभावान्यथोक्तयः ।

अविशेषविशेषौ च सहभावो विमिश्रता ।

विरुद्धोक्तिः सहस्थानं वैयर्थ्यं चान्यथागतिः ॥

युक्तयः पूर्वपक्षस्य गुणाधिक्याऽर्थतो भवौ ।

उपपत्तिर्द्विरूपत्वमाधिक्यमनुरूपता ।

योग्यता बलवत्त्वं च विभागः कारणाभवः ।

क्लृप्तिरन्या गतिश्चैव सिद्धान्तस्यैव साधकाः ॥ इति ।

ॐ तदन्तरप्रतिपत्तौ रंहतिसम्परिष्वक्तः प्रश्ननिरूपणाभ्याम् ॐ ॥ इत्यत्र ‘अथातो ब्रह्मजिज्ञासा’ इति सूत्रगताथशब्देन वैराग्यादे-र्मोक्षसाधनतोक्त्या वैराग्यादेर्मोक्षान्वयव्यतिरेकदर्शनाद्वैराग्यादिकं मुमुक्षुणाऽनुष्ठेयं न वेति सन्देहे नानुष्ठेयं मुमुक्षुणेति पूर्वः पक्षः । अनुष्ठेयमेवेति सिद्धान्तः । तत्र ‘स्वाभाविका’ इत्युक्तन्यायं प्रमाणो-दाहरणपूर्वकं विवृण्वन् प्रतिक्षिपति ॥ भूतबन्धस्त्विति ॥ मरणस्य स्वाभाविकत्वं नाम ‘जातस्य हि ध्रुवो मृत्युः’ इत्यादिप्रमाणोक्त-नियतत्वम् । तादृशमरणेऽपि सर्वात्मना भूतवियोगो भवतीति पूर्वपक्ष्यभिप्राय इति ज्ञातव्यम् । एवं च भूतवियोगरूपमरणस्यैव मोक्षत्वान् मरणस्य स्वाभाविकत्वेन वैराग्यानपेक्षणाज् जिज्ञासासूत्रानु-पपत्तिरिति न मन्तव्यमिति भावः । (अयं च न्यायः ‘तदन्तर-प्रतिपत्तौ’ इत्यनेन स्वाभाविकमरणमेव मुक्तिरिति सूचितः ।)

तद्धेतुत्वेन ‘गुणाधिक्य’ इत्युक्तसिद्धान्तन्यायं विवृणोति ॥ मुक्तिसाधनत्वेनेति ॥ गुणानामाधिक्यम् अपरोक्षत्वादिरूपम् । नन्वपरोक्षज्ञानाद्यभावेऽपि स्वाभाविकमरण एव भूतवियोगस्य जायमानत्वात्तस्यैव च मोक्षत्वादुपदिष्टमपि ज्ञानादिकं न मुक्तिसाधनं व्यभिचारादित्यत आह ॥ भूतयुक्त इति ॥ भूतेत्यतः पूर्वं सर्वात्मनेति शेषः । मरण एव सर्वात्मना भूतवियोगे गुणाधिक्योपदेशो न स्यात् । एवं च मुक्त्यर्थं गुणाधिक्योपदेशेन स्वाभाविकमरणस्य मुक्तित्वा-भावादनुष्ठेयमेव मुमुक्षुणा वैराग्यादिकमिति न जिज्ञासा सूत्रानुपपत्ति-रिति भावः । (अयं च न्यायः मरणं विना देहान्तरप्राप्तेरयोगात् ‘सम्परिष्वक्तः’ इत्यनेन, मुक्तिव्यतिरिक्तमरणे भूतपरिष्वङ्गः, मुक्ति-रूपे तु तदभावः, इत्यत्र ज्ञानादिगुणाधिक्यस्यैव नियामकत्वा-त्सूचितः ।) ॥ १ ॥

------------------------------------------------------------------------

त्र्यात्मकत्वाधिकरणम्

**त्र्यात्मकत्वाधिकरणं ञ्ञ्ञ्–१–२**

## **न्यायविवरणम्**

‘इति तु पञ्चम्यामाहुतावापः पुरुषवचसो भवन्ती’त्यत्र भूतानीति सामान्यनामानुक्त्वाऽऽपामिति विशेष-नामकथनादपामेव सहगतिरिति न वाच्यम् । त्र्यात्मकत्वा-दपामर्थतः सर्वभूतानां गतिप्राप्तेः ॥ २ ॥

### **भावबोध**

ॐ त्र्यात्मकत्वात्तु भूयस्त्वात् ॐ ॥ इत्यत्र ‘भूत-परिष्वक्तो रंहति’ इति साधारणवचनस्योभयथाप्युपपत्त्या मरणे सर्वभूतानि किं जीवं परिष्वज्य गच्छन्ति उत नेति सन्देहे न सर्वाणीति पूर्वः पक्षः । सर्वाणीति सिद्धान्तः । तत्र ‘अन्यथानाम’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ इति तु पञ्चम्यामिति ॥ उदाहृतश्रुतौ भूतानीत्यनुक्त्वा, आप इत्येव वचने अपामपि भूतत्वात्पूर्वपक्षसाधकत्वं न स्यादित्यतः सामान्यनामानुक्त्वे-त्युक्तम् । सामान्या(न्यनामा)पेक्षया विशेष(नाम्नोऽ)स्यान्यथात्वा-(त्त)द्व्याख्यानार्थं विशेषनामेत्युक्तम् । अपामेवेत्येवकारसामर्थ्येन न सर्वभूतानां जीवेन सहगमनमिति साध्यसिद्धिः । एवं च श्रुतौ ‘आपः’ इत्यन्यथानामोक्तेः समस्तभूतपरिष्वङ्गाभावादेकस्य च शरीरानारम्भ-कत्वान्मरण एव मोक्षसिद्धेर्व्यर्थं वैराग्यादीति न वाच्यमिति भावः । (अयं च न्यायः ‘भूयस्त्वात्’ इत्यनेन ‘अप्’ शब्दप्रयोगगतिं वदता सूचितः । सामान्यनामापेक्षया विशेषनाम्नोऽन्यथात्वात् ।) तद्धेतुत्वेन ‘अर्थतो भवः’ इत्युक्तसिद्धान्तन्यायं विवृणोति ॥ त्र्यात्मकत्वा-दिति ॥ सर्वभूतानां गतीति शेषोक्तिः । भवशब्दस्यार्थः प्राप्तेरिति । एवं च सर्वभूतगतेरर्थतो भवान्मरणस्यैव मुक्तित्वाभावेनानुष्ठेयमेव वैराग्यादीति भावः । (अयं च न्यायः ‘त्र्यात्मकत्वात्’ इत्यनेन अपां भूतत्रयात्मकत्वादपां सहगमनेन भूतानां सहगतिरपि सिद्धैवेति सूचितः।) ॥ २ ॥

------------------------------------------------------------------------

प्राणगत्यधिकरणम्

**प्राणगत्यधिकरणं ञ्ञ्ञ्–१–३**

## **न्यायविवरणम्**

न च भूतानि गच्छन्तीति सहैवानुक्तेस्तद-भावः । प्राणगतेरुपपत्तित उक्तत्वात् ॥ ३ ॥

### **भावबोध**

ॐ प्राणगतेश्च ॐ ॥ इत्यत्र साधकबाधक-प्रमाणाभावेन भूतानां जीवेन सह गत्यगतिसम्भवाद्भूतानि मरणे जीवेन सह गच्छन्ति न वेति सन्देहे न गच्छन्तीति पूर्वः पक्षः । गच्छन्तीति सिद्धान्तः । तत्र सहाभावेत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च भूतानीति ॥ भूतानीत्यतः परम-ध्याहृतेन जीवेनेत्यनेन सहैवेत्यस्य सम्बन्धः । एवकारस्य गच्छन्त्येवेति वा सम्बन्धः । अनुक्तेर् उक्तयभावादित्यर्थः । एतेन ‘सहाभाव’ इत्येतज्जीवेन सह गत्युक्त्यभाव इति विवृतं भवति । न च प्रश्न-व्याख्यानरूपोक्तेः सद्भावादसिद्धो हेतुरिति वाच्यम् । तयोरपि भूतैः सहगमनस्यानुक्तत्वात् । आर्थिककल्पनायाश्च विशेषप्रमाणमन्तरेणा-सम्भवादिति तदुपमर्देन प्रत्यवस्थानादिति भावः । एवं च सह-गत्युक्त्यभावान्न भूतानां सहगमनमिति पूर्वपक्षो नेति भावः । (अयं च न्यायः ‘प्राणगतेः’ इत्यनुमानेन भूतगतिं साधयता,जीवेन सह-गत्युक्तेरभाव इति सूचितः ।) तद्धेतुत्वेन ‘उपपत्तिः’ इत्युक्तसिद्धान्त-न्यायमुपपत्तिप्रदर्शनपूर्वकं विवृणोति ॥ प्राणगतेरिति ॥ प्राणगते-रुपपत्तित इति सामानाधिकरण्यम् । अनुक्तेरिति पूर्वपक्षदूषणाय उक्तत्वादित्युक्तम् । वस्तुतः सिद्धत्वादित्यर्थः । अयं भावः । अस्ति तावद्भूतानामिन्द्रियैरविनाभावः । ‘यत्र वा व भूतानि तत्र करणानि’ इति श्रुतेः । अतो व्यापकप्राणगतेस्तद्व्याप्यभूतानां चास्ति जीवेन सहगतिः । तथा च प्रयोगः– भूतानि जीवेन सहगमनवन्ति, तत्सहगन्तृप्राणाविनाभूतत्वात्, यद्येन सह यत्राविनाभूतं तत्तेन सह गच्छति । यथा राज्ञा सह गन्त्रमात्याविनाभूतभृत्य इति । तथा चोपपत्तितो भूतगतिसिद्धेः प्रागुक्तं युक्तमिति । (अयं च न्यायोऽ-विनाभावसूचकचशब्दशिरस्केन प्राणगतेश्चेत्यनेनोक्तः ।) ॥ ३ ॥

------------------------------------------------------------------------

अग्न्यादिगत्याधिकरणम्

**अग्न्यादिगत्याधिकरणं ञ्ञ्ञ्–१–४**

## **न्यायविवरणम्**

न च ‘अग्निं वागप्येति’ इत्याद्यन्यथोक्तेः प्राणानां च न सहगतिः । द्विरूपत्वात्प्राणानाम् ॥ ४ ॥

### **भावबोध**

ॐ अग्न्यादिगतिश्रुतेरिति चेन्न भाक्तत्वात् ॐ ॥ इत्यत्र निर्णायकप्रमाणाभावेन मरणे प्राणा जीवेन सह गच्छन्ति न वेति सन्देहे नेति पूर्वः पक्षः । गच्छन्तीति सिद्धान्तः । तत्र ‘अन्यथोक्तिः’ इत्युक्तन्यायं साध्यप्रदर्शनपूर्वकं विवृण्वन् प्रतिक्षिपति ॥ न चाग्निमिति ॥ आदिपदेन ‘वातं प्राणश्चक्षुरादित्यं मनश्चन्द्रमसं दिशः श्रोत्रम्’ इति श्रुतिशेषग्रहणम् । जीवेन सहगत्युक्त्यपेक्षया वागादीनामग्न्यादिगत्युक्तेरन्यथात्वम् । ततश्च प्राणाविनाभूतभूतानामपि जीवेन सहगतिरिति चशब्दः । एवं च प्राणगतेरन्यथोक्तेः प्राणानां जीवेन सहगत्यभावात्तद्व्याप्तभूतानामपि सहगत्यभावान्मरणमेव मोक्ष इति वैराग्यादिवैयर्थ्यमिति नेति भावः । (अयं च न्यायोऽग्न्यादि-गतिश्रुतेर् इत्यनेनोक्तः ।) तद्धेतुत्वेन ‘द्विरूपत्वम्’ इत्युक्तसिद्धान्त-न्यायं विवृणोति ॥ द्विरूपत्वादिति ॥ ‘पुरुषस्य मृतौ ब्रह्मन् प्राणा भागत एव तु । अधिदैवं प्राप्नुवन्ति’ इति प्रमाणबलात्प्राणानां भागेनाग्न्यादीन्प्रति गतेर्विद्यमानत्वेन यत्रास्येति श्रुतेस्तद्विषयत्वा-दित्यर्थः । एवं च प्राणानां द्विरूपत्वादेकेन रूपेण जीवेन सहगति-सद्भावात्तद्व्याप्तभूतानामप्यस्ति जीवेन सहगतिरिति न वैराग्यादिवैयर्थ्य-मिति भावः । (अयं च न्यायो ‘भाक्तत्वात्’ इत्यनेनोक्तः ।) ॥ ४ ॥

------------------------------------------------------------------------

प्रथमा(मे श्रवणा)धिकरणम्

**प्रथमा(मे श्रवणा)धिकरणं ञ्ञ्ञ्–१–५**

## **न्यायविवरणम्**

न च ‘प्रथमतो भूतानि जुह्वति’ इति विशेषानुक्तेर्भूतानामसहगतिः। ‘भूतानि जुह्वति’ इत्युपक्रमादपि ‘इति तु पञ्चम्यामाहुतावापः पुरुषवचसो भवन्ति’ इत्युपसंहार-स्याधिक्यात् तदनुसारेणोपक्रमोक्तश्रद्धाशब्दस्यापि ता एवार्थ इत्यापत्तेः । उपक्रमविरोधेनोपसंहारानुपपत्तेः । उपक्रम-प्रामाण्यार्थमेवोपसंहारानुसारित्वमङ्गीकार्यम् । व्याख्यानस्य पश्चात्तनत्वनियमात् । उपक्रमानुसारित्वनियमेऽप्युपसंहारस्योप-संहारेणैवोपक्रमार्थो ज्ञायते ॥ ५ ॥

### **भावबोध**

ॐ प्रथमेऽश्रवणादिति चेन्न ता एव ह्युपपत्तेः ॐ ॥ इत्यत्र मरणे सति जीवेन सहगतिमत्प्राणानामनेवंविधानां च वस्तूनां दर्शनेन, भूतानि जीवेन सह गच्छन्ति न वेति सन्देहे, नेति पूर्वः पक्षः । गच्छन्तीति सिद्धान्तः । तत्र ‘अविशेष’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च प्रथमत इति ॥ सूत्रे ‘प्रथमे’ इति, अत्र ‘प्रथमतः’ इति, ‘प्रथमाग्नौ’ ‘उपक्रमे’ इति चोभयार्थकं तन्त्रेणोपात्तम् । विशेषानुक्तेरित्यनेन अविशेषेत्येतद् विशेषोक्त्यभाव इति विवृतं भवति । यदि भूतानां मरणकाले जीवेन सहगतिः स्यात् तर्हि ‘तस्मिन्नेतस्मिन्नग्नौ देवाः श्रद्धां जुह्वति’ इत्युपक्रमवाक्ये, द्व्याख्य प्रथमाग्नौ श्रद्धयेष्टवत उत्क्रान्तस्य श्रद्धां जुह्वतीति श्रद्धासाहित्येन होमश्रवणवत्, भूतानि जुह्वतीति भूत-साहित्येन होमश्रवणं स्यादिति भावः । एवं च (श्रद्धां जुह्वती-तिवद्भूतानि जुह्वतीति विशेषोक्त्यभावात्) अविशेषाद्भूतानां सहगत्य-भावेन मरणस्यैव मोक्षत्वाद्व्यर्थं वैराग्यादीति नेति भावः । (अयं च न्यायः ‘प्रथमेऽश्रवणात्’ इत्यनेनोपक्रमे भूतानि जुह्वतीति विशेषोक्त्य-भावादित्युक्तः) । तद्धेतुत्वेन आधिक्यमित्युक्तसिद्धान्तन्यायं तत्साध्य-त्वेन ‘ता एव ह्युपपत्तेः’ इति सौत्रसिद्धान्तांशार्थप्रदर्शनपूर्वकं विवृणोति ॥ भूतानीति ॥ अत्र श्रद्धामिति वक्तव्ये भूतानीत्युक्तिः ‘किमु श्रद्धां जुह्वती’त्युपक्रमात्’ इति कैमुत्यद्योतनार्था । अत एवापिपदम् । अन्यथा तद्व्यर्थं स्यात् । यद्वा भूतानां सहगतौ ‘भूतानि जुह्वती’त्युपक्रमः स्यादिति यदुक्तं तन्न, ‘भूतानि जुह्वती’त्युपक्रमादपि ‘इति तु पञ्चम्यामाहुतावापः’ इत्युपसंहारस्यैवाधिक्यादिति । ततश्चैव-मुपक्रमाभावेऽपि प्रबलोपसंहारबलाद्भूतानां सहगतिः सिद्ध्यतीति भावः ॥ (आधिक्यादिति ॥ एकप्रकरणे प्रथमेनार्थे धीस्थे, चरमस्य तद्विषयस्य, प्रथमस्थाचारस्य, विरोधेनाप्यवैयर्थ्यायावश्यकल्पनीयक्रम-व्याख्यानस्य प्राबल्यादित्यर्थः । अनेन सौत्रहिशब्दाभिप्राय उक्तो भवति) ।

ता एवेत्येवकारेण सौत्रेणानूदितेन अपां प्रस्तुतत्वं श्रद्धाशब्दार्थ-त्वस्यावश्यकत्वं चाह, न तु श्रद्धाशब्दस्य तद्व्यतिरिक्तार्थान्तर-व्यावृत्तिः । श्रद्धाशब्देनाजहल्लक्षणया श्रद्धयाद्भिश्च विशिष्टस्य जीवस्य विवक्षितत्वात् । ननूपसंहारस्य व्याख्यानत्वेन प्राबल्येऽपि कुतस्तदनु-सारेणात्रोपक्रमोक्तश्रद्धाशब्दस्याबर्थकत्वोपपत्तिरित्यतः ‘उपपत्तेः’ इति सूत्रांशाभिप्रायमाह ॥ उपक्रमविरोधेनेति ॥ उपसंहारानुसारेणोप-क्रमार्थकल्पन एव प्रबलोपसंहारोपपत्तेः । अन्यथा तदनुपपत्तेरिति भावः । यद्वा दुर्बलोपक्रमविरोधेन प्रबलोपसंहारस्यार्थान्तरकल्पन-स्यानुपपत्तेरिति व्याख्येयम् । यद्युपक्रमगतश्रद्धाशब्दस्य तन्मात्रार्थत्वं तर्ह्यपामप्राप्तत्वेन ‘आपः पुरुषवचसो भवन्ति’ इति अपामनुवादो न स्यात् । अप्राप्तानुवादस्यासम्भवेन विरुद्धत्वात् । न च ‘पर्जन्यो वा व गौतमाग्निः’ इत्यादिवाक्यानां मध्येमार्ग(र्गं) प्राप्तसोमादिविषयत्ववद् आपः पुरुषवचसो भवन्तीत्युपसंहारस्य मध्येमार्गं प्राप्ताब्विषयकत्वे-नागमनमात्रविषयकत्वं वाच्यम् । भूतानि त्यजतीत्यनुक्त्वा ‘सोमो राजा सम्भवति’ इत्यादिवत्, ‘आपो भवन्ति’ इत्यनुक्त्वा ‘आपः पुरुषवचसो भवन्ति’ इत्यनुवादादिति । ननु तथापि उपसंहारानु-सारित्वमुपक्रमस्य कुत इत्यत आह ॥ उपक्रमप्रामाण्यार्थमिति ॥ एवशब्देनाङ्गीकारस्यावश्यकत्वमाह । तथा चोपसंहारस्योपक्रम-व्याख्यानरूपत्वेन प्राबल्यादुपक्रमप्रामाण्योपपत्त्यर्थमेवोपसंहारानु-सारित्वमवश्यमङ्गीकर्तव्यम् । व्याख्यानाननुसारिव्याख्येयस्य तदर्थे प्रामाण्यादर्शनादित्यर्थः । अनेन ‘उपपत्तेः’ इत्येतदुपक्रमप्रामाण्यो-पपत्तेरिति प्रकारान्तरेण व्याख्यातं भवति । नन्ववैयर्थ्यान्यथानुपपत्त्या कल्प्यमानं व्याख्यानत्वं परस्योपसंहारस्यैव नोपक्रमस्येत्यत्र को विशेषहेतुरित्यत आह ॥ व्याख्यानस्येति ॥ नोपक्रमस्य व्याख्यान-रूपत्वं कल्प्यम् । तस्य पश्चात्तनत्वनियमात्– तद्व्याख्यानं तत्पश्चा-त्तनमिति व्याप्तेः । अतः परिशेषादुपसंहारस्यैव पश्चात्तनस्य व्याख्यानरूपत्वं कल्प्यमिति भावः ।

ननु ‘अथ कस्मात्’ इत्यादौ व्याख्यानस्य पश्चात्तनत्वेऽपि ‘वानात्सूतेर्देवनाद्वासुदेवः’ इत्यादौ व्याख्यानस्य पूर्वतनत्वस्यापि दर्शनेन व्यभिचारात्कथं व्याख्यानस्य पश्चात्तनत्वनियम इति चेन्न, यतोऽत्र पश्चात्तनत्वं नाम पश्चात्पाठो न विवक्षितः किं तु पश्चा-दुपस्थितत्वम् । लोके व्याख्येयोपस्थितिं विना तद्व्याख्याने प्रवृत्तेरेवा-दर्शनादसम्भवाच्च । तथा च लोकानुसारेण व्याख्येयव्याख्यानयो-स्तद्भावोपपत्तये पूर्वोपस्थितत्व पश्चादुपस्थितत्वनियमस्यावश्यकत्वे, ‘पाठक्रमादर्थक्रमो बलीयान्’ इति न्यायेन ‘वानात्सूतेः’ इत्यत्रापि व्याख्यानस्यैव पश्चादुपस्थितत्वमङ्गीकार्यम् । उपोद्घातप्रक्रियया पूर्वपाठोपपत्तेः । ननु ‘वानात्सूतेः’ इत्यादौ पश्चात्पठितस्यापि व्याख्येयस्य वासुदेवादिपदस्य पूर्वमुपस्थितिवत् , पश्चात्पठितस्या-प्युपसंहारस्य पूर्वमुपस्थितिसम्भवेन व्याख्यानत्वप्रयोजकपश्चादुप-स्थितत्वलक्षणपश्चात्तनत्वमुपसंहारस्यासिद्धमिति चेन्न, ‘वानात्सूतेः’ इति पूर्ववाक्यस्य पश्चात्पठितवासुदेवपदव्याख्यानत्ववद् उपक्रमस्योप-संहारव्याख्यानरूपत्वस्याक्लृप्तत्वेन पाठक्रमापवादकाभावान्नियत-स्वाध्यायदशायां पाठक्रमानुसारेण जातयोरुपक्रमोपसंहारविषयकोप-स्थित्योः पूर्वतनत्वपश्चात्तनत्वनियमस्यैवानुसरणात् । उपसञ्जात-विरोधित्वेनोपसंहारदौर्बल्यं वदता परेणापि, तस्य पश्चादुपस्थित-त्वस्यावश्यमङ्गीकार्यत्वाच्च । पश्चादुपस्थितस्यैव उपस्थितविरोधिकत्व-रूपोपसञ्जातविरोधित्वसम्भवात् । उपस्थितिश्च पौरुषेयवाक्ये प्रणेतुः पुरुषस्य, वेदे त्वीश्वरस्य । तत्रेश्वराभिप्रायप्रवेशेन तस्येश्वरवाक्यत्वात् । यथोक्तं तत्वनिर्णयटीकायां ‘पुरुषाभिप्रायप्रवेशेऽपि’ इति । कर्मनिर्णय-टीकायां च ‘वेदोऽपौरुषेय इत्यस्माकं परेषां च यद्यपि समं तथापीश्वर-वाक्यत्वं समस्तस्यापि वेदस्य वयमङ्गीकुर्मो न परे इति । ननु तथा-प्युपक्रम एवोपसंहारापेक्षया प्रबल इत्यङ्गीकर्तव्यम् । उपक्रमाभावे उपसंहारस्वरूपनिष्पत्तेरेवाभावेन उपसंहारस्योपजीवकत्वात् । येन विना हि यस्यानुत्थानं तत्तस्योपजीव्यम् । न ह्यनुपक्रान्तस्योप-संहारोऽस्तीत्याशङ्क्य परिहरति ॥ उपक्रमेति ॥ अनुसारित्वं सापेक्षत्वम् ।

अपिपदेन ‘येन विना यस्यानुत्थानं तत्तस्योपजीव्यम्’ इत्यस्य भ्रम-बाधादौ व्यभिचारं सूचयति । तथा च स्वरूपेणोपसंहारस्योपक्रम-सापेक्षत्वनियमस् तथापि ‘नदं व ओदतीनाम्’ इत्यादिमन्त्रस्य ‘ता नदेन विहरति’ इत्यादिनिश्चितप्रामाण्यव्याख्यानानुसारेणार्थनिर्णय-प्रामाण्यनिर्णयादि दर्शनात् । उपक्रमोपसंहारयोश्च व्याख्येय-व्याख्यानभावस्य समर्थितत्वादर्थप्रतीतिप्रामाण्यनिर्णयादावुपक्रम एवोपसंहारसापेक्ष इत्यर्थप्रतीत्या उपसंहारस्यैव प्राबल्यमित्यङ्गी-कार्यमिति भावः । एतेनैवोपक्रमोपसंहारयोरनुपसञ्जातविरोधित्वोप-सञ्जातविरोधित्वाभ्यां प्राबल्यदौर्बल्ये इत्यपि परास्तम् । भ्रमबाधादौ व्यभिचारादिति भावः । तस्मादुपक्रमापेक्षयोपसंहारस्यैवाधिक्या-त्तदनुसारेण मरणे भूतगतिसिद्धेर्न वैराग्यवैयर्थ्यमिति । (अयं च न्यायः ‘उपपत्तेः’ इत्यनेन ‘इति तु पञ्चम्यामाहुतावापः’ इत्युपसंहारोपपत्ते-रिति सूचितः । अन्यथा ‘ता एव’ इत्यवधारणानुपपत्तिः।) ॥ ५ ॥

------------------------------------------------------------------------

अश्रुतत्वाधिकरणम्

**अश्रुतत्वाधिकरणं ञ्ञ्ञ्–१–६**

## **न्यायविवरणम्**

न च विशेषाश्रवणनियम एव बलवान् । स्थानान्तरश्रवणस्याप्येतदनुरूपत्वात् । आर्थिकश्रवणमप्यनुक्तिं बाधत एव । किमु स्थानान्तरगतं स्पष्टश्रवणमिति कैमुत्यार्थमेव ‘‘नेष्टादिकारिणां प्रतीते’’रिति परिहारान्तरमुक्तम् ॥ ६ ॥

### **भावबोध**

ॐ अश्रुतत्वादिति चेन्नेष्टादिकारिणां प्रतीतेः ॐ ॥ इत्यत्र पूर्ववदुभयविधवस्तुदर्शनेन मरणे भूतानि जीवेन सह गच्छन्ति न वेति सन्देहे न गच्छन्तीति पूर्वः पक्षः । गच्छन्तीति सिद्धान्तः । तत्र ‘अविशेषः’ इत्युक्तमेव पूर्वपक्षन्यायं विवृण्वन् प्रतिक्षिपति ॥ न च विशेषाश्रवणेति ॥ यत्रास्य पुरुषस्य मृतस्य वागग्निमप्येति प्राणा-नामग्न्यादीन् प्रति गतिप्रतिपादकप्रत्यक्षश्रुतिवद् भूतानां जीवेन सह गतिप्रतिपादकप्रत्यक्षश्रुत्यभावादभावनियम एवेत्यर्थः । बलवानिति– ‘इति तु पञ्चम्यामाहुतावापः’ इति अब्गतिश्रवणरूपभूतगति-गोचरार्थिकश्रवणाद्व्यापकगतौ व्याप्यगतिरावश्यकीति न्यायेन भूत-व्यापकप्राणगतिश्रवणरूपभूतगतिगोचरार्थिकश्रवणादपीति भावः । अत एव ‘त्र्यात्मकत्वात्’ ‘प्राणगतेश्च’ इत्यादिना निर्णीतत्वान्नैवं संशया-द्यवकाश इति न वाच्यम् । तदुपमर्देनाभ्यधिकाशङ्कायाः प्रत्यव-स्थानात् । एवं च विशेषाश्रवणरूपाविशेषान्न भूतानां सहगतिरिति वैराग्यादिवैयर्थ्यमिति नेति भावः । (अयं च न्यायः ‘अश्रुतत्वात्’ इत्यनेन विशेषश्रवणाभाव इत्युक्तः ।) तद्धेतुत्वेन ‘अनुरूपता’ इति सिद्धान्तन्यायं विवृणोति ॥ स्थानान्तरेति ॥ ‘अथैनं यजमानं किं न जहाति भूतान्येव भूतैरेव गच्छति’ इति स्थानान्तरे जीवेन सह भूतानां गतिश्रवणस्यापि एतदनुरूपत्वादार्थिकश्रवणानुकूलत्वात्, आर्थिक-श्रवणमेवाश्रवणनियमापेक्षया प्रबलमित्यर्थः । न त्वार्थिकश्रवणस्य नेष्टादिकारिणामिति स्थानान्तरश्रवणानुकूल्यकथनं व्यर्थम् । आर्थिक-श्रवणस्यैवाश्रवणवाचकत्वोपपत्तेः । न च आर्थिकश्रवणस्य बाध-कत्वोपयोगिप्राबल्याय संवादित्वेन तत्कल्पनमिति वाच्यम् । संवादक-प्रमाणाभावेऽपि प्राणगतिरूपयुक्तेर्व्याप्तिपक्षधर्मतयोः श्रुतिसिद्धत्वेनापां गतेरुपसंहाररूपप्रमाणसिद्धत्वेनार्थिकस्य प्राबल्योपपत्तौ तदर्थं तस्या-वक्तव्यत्वादित्यत आह ॥ आर्धिकश्रवणमिति ॥ अनुक्तिं बाधत एवेति युक्तेरपि व्याप्तिलिङ्गग्राहकप्रामाण्येनैव भवितव्यम् । तच्च भूतानां प्राणव्याप्तत्वेन, प्राणानां जीवेन सहगतौ श्रुतिरूपम्, अपां सर्व-भूतात्मकत्वेन जीवेन सहगतौ श्रुत्युपसंहाररूपमस्तीत्यार्थिकश्रवण-स्यापि विशेषश्रवणवदश्रवणबाधकत्वमित्यर्थः।) एवं च स्थानान्तर-श्रवणस्यार्थिकश्रवणानुरूपत्वात्, भूतानां सहगतिरुपपन्नैवेति न वैराग्यादिवैयर्थ्यमिति भावः । (अयं च न्यायः ‘‘इष्टादिकारिणां प्रतीते’’रित्यनेन ‘अथैनं यजमानमिति स्थानान्तरश्रवणस्यापीत्ये-तदनुरूपत्वमित्युक्तः।) ॥ ६ ॥

------------------------------------------------------------------------

भाक्ताधिकरणम्

**भाक्ताधिकरणं ञ्ञ्ञ्–१–७**

## **न्यायविवरणम्**

न च ‘अपाम सोमममृता अभूम’ इति विशेषत एव मोक्षफलस्याप्युक्तेः कर्मैव मोक्षसाधनमिति मन्तव्यम् । ‘नान्यः पन्था अयनाय विद्यते’ ‘स य आत्मान-मेव लोकमुपास्ते’ ‘यावदिन्द्रो यावन्मनुः’ इत्यादिश्रुतिबला-दमृतशब्दस्य यथायोग्यमेवार्थकल्पनोपपत्तेः ॥ ७ ॥

### **भावबोध**

ॐ भाक्तं वाऽनात्मवित्त्वात्तथा हि दर्शयति ॐ ॥ इत्यत्र फलार्थमवश्यानुष्ठेयाननुष्ठेयसाधनदर्शनाद्वैराग्यसाधनं किं मुमुक्षु-णाऽवश्यमनुष्ठेयं न वेति सन्देहे नावश्यमनुष्ठेयमिति पूर्वः पक्षः । अवश्यमनुष्ठेयमिति सिद्धान्तः । तत्र ‘विशेषः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च ‘अपाम सोम’ इति ॥ अपामिति श्रुतौ ‘अमृता अभूम’ इति विशेषाकारेणैव मोक्षरूपफलस्य साक्षात्कर्मसाध्यतोक्तेः स्वर्गादेरिव मोक्षस्यापि ज्ञान-द्वारमन्तरेण कर्मैव साधनमित्यर्थः । एवं च ‘अपामसोमम्’ इति वचनविशेषात् कर्मैव मोक्षसाधनमिति वैराग्यादिवैयर्थ्यमिति न मन्त-व्यमिति भावः । (अयं च न्यायः ‘भाक्तम्’ इत्यनेन अपामिति श्रुतेर्गतिकथनेन सूचितः।) तद्धेतुत्वेन ‘योग्यता’ इत्युक्तसिद्धान्तन्यायं श्रुत्युदाहरणपूर्वकं विवृणोति ॥ नान्यः पन्था इति ॥ यथायोग्यमिति सोमयागादिकर्मणः काम्यस्य बहुकालीनत्वगुणयोगेन स्वर्गाख्य-गौणामृतत्वस्य काम्यत्वेऽपि जिज्ञासुकृतकर्मणो ज्ञानद्वारा पारम्पर्येणैव मुख्यामृतत्वस्य तदेकदेशलक्षणया । ज्ञानिकतृस्य तु लक्षणयाऽमृत-

साधनत्वेन (ज्ञानरूपामृतत्वस्य वा) आत्मज्ञानलब्धमोक्षे आनन्दाभिवृद्धिलक्षणातिशयरूपामृतत्वस्य (वा) श्रुतिगतामृतशब्दार्थ-त्वेन योग्यत्वात्तस्यैवार्थस्य कल्पनोपपत्तेः । स(र्वथा)र्वात्मना न कर्मणा साक्षात्संसारनिवृत्तिः श्रुत्यर्थः (इत्यर्थः।)

कुतो नैवं श्रुत्यर्थ इत्यत उक्तम् ॥ नान्यः पन्था अयनाय विद्यत इति ॥ अमृतशब्दस्य आनन्दाभिवृद्धिरूपमुक्त्यर्थत्वे श्रुतिमाह ॥ स य इति ॥ स्वर्गाख्यगौणमुक्त्यर्थत्वे च तामाह ॥ यावदिन्द्र इति ॥ आदिपदेन पारम्पर्येण मोक्षसाधनीभूतज्ञानसाधनत्वे च ‘कर्मणा ज्ञानमातनोति’ इति द्रष्टव्या । अत्र सौत्रभाक्तशब्देन प्रथमः पक्षः, वाशब्दात्पक्षत्रयं ज्ञापितमिति ज्ञातव्यम् । यद्यपि भाष्यतट्टीकयोः पक्षद्वयमेव वाशब्दार्थत्वेनोक्तं तथापि कर्मनिर्णयटीकायां ‘अमृत-शब्दस्य तत्साधनज्ञानलक्षणया’ इति पक्षान्तरमप्येतत्सूत्रार्थतयोक्त-मिति । एवं च श्रुत्यर्थतयाऽनेकेषां योग्यतया वैराग्याद्यनुष्ठानमन्तरेण मोक्षासिद्धेर्न वैराग्यादिवैयर्थ्यमिति भावः । (अयं च न्यायो ‘भाक्तं वा’ इत्यनेन श्रुतेर्यथायोग्यमर्थवर्णनेन सूचितः) ॥ ७ ॥

------------------------------------------------------------------------

कृतात्ययाधिकरणम्

**कृतात्ययाधिकरणं ञ्ञ्ञ्–१–८**

## **न्यायविवरणम्**

न चानुशयस्य सहभावात्स्वर्ग एव फलदत्वम् । भुक्तशेषानुशयवानित्यादिवचनाद्यथायोग्यमेव फलदानोपपत्तेः

॥ ८ ॥

### **भावबोध**

ॐ कृतात्ययेऽनुशयवान् दृष्टस्मृतिभ्याम् ॐ ॥ इत्यत्र पूर्वाधिकरणोक्तन्यायतदनपेक्षफलनिष्पत्तिदर्शनाभ्यां वैराग्यादिकं मुमुक्षुणाऽवश्यमनुष्ठेयं न वेति सन्देहे नानुष्ठेयमिति पूर्वः पक्षः । अवश्यमनुष्ठेयमिति सिद्धान्तः । तत्र ‘सहभावः’ इत्युक्तपूर्वपक्षन्यायं विवृण्वन् प्रतिक्षिपति ॥ न चानुशयस्येति ॥ अनुशयस्य, (भुक्त-कर्मशेषस्य) कर्मणः, स्वर्गं गच्छता जीवेन सहभावात्, स्वर्गेऽकिञ्चि-त्फल(द)त्वाङ्गीकारादेवेत्युक्तम् । एवं च कर्मणः सहभावेन स्वर्ग एव फल(द)त्वोपपत्तेः । तत्र कर्मान्तरोपादानाभावात् । कर्माभावे च तन्मूलसंसारोच्छेदः स्वयमेव भवतीति न मुमुक्षुणाऽवश्यमनुष्ठेयं वैराग्यादीति नेति भावः । (अयं च न्यायः ‘कृतात्ययेऽनुशयवान्’ इत्यनेन कर्मणा सहभावादिति सूचितः । सहभावाभावे, अत्ययेऽनु-शयवत्त्वं च न स्यात् ।) तद्धेतुत्वेन ‘योग्यता’ इत्युक्तसिद्धान्तन्यायमेव विवृणोति ॥ भुक्तशेषेति ॥ आदिपदेन ‘यतः शेषेण’ इति श्रुतिग्रहणम् । स्मृतेः श्रुत्यपेक्षया विवक्षिताशेषार्थप्रतिपादकत्वा-त्प्रतीकेन ग्रहणम् । एवं च सहगतस्यापि किञ्चित्कर्मण एव फलदानयोग्यतया न सर्वकर्मक्षय इति न वैराग्याद्यनुष्ठाने वैयर्थ्यमिति भावः । (अयं च न्यायः ‘अनुशयवान्’ इत्यनेनैव कर्मणा यथा-योग्यमेव फलदत्वमिति सूचितः । यद्वा ‘दृष्टस्मृतिभ्याम्’ इति प्रमाणे विशेषोक्त्या सूचितः ।) ॥ ८ ॥

------------------------------------------------------------------------

यथेताधिकरणम्

**यथेताधिकरणं ञ्ञ्ञ्–१–९**

## **न्यायविवरणम्**

न च मार्गस्यापि सहभावाद्यथागतमेवागमन-मिति नियमः । वचनबलाद्यथायोग्यमेवागमनोपपत्तेः ॥ ९ ॥

### **भावबोध**

ॐ यथेतमनेवं च ॐ ॥ इत्यत्र यथागमनमन्यथा च गमनदर्शनात्स्वर्गं गतः किं गतिप्रकारेणागच्छत्यन्यथा वेति सन्देहे गतिप्रकारेणैवेति पूर्वः पक्षः । अन्यथा चेति सिद्धान्तः । तत्र ‘सहभावः’ इति पूर्वोक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च मार्गस्येति ॥ सहेत्यतः पूर्वं मन(सि)स इति शेषः । सिद्धान्तिना गमनस्योभयथाऽप्यङ्गीकाराद् एवेत्युक्तम् । तस्यैव विवरणं नियम इति । न हि विज्ञातं पन्थानं विहायाविज्ञातेन गमने प्रयोजनमस्तीत्यर्थः । एवं च गमन(मार्ग)स्य स्मृतिविषयतया मनसि सहभावेन, तेनैव गमनसम्भवे स्वर्गफलस्यापि क्लेशानुषङ्गाभावा-द्वैराग्यादिवैयर्थ्यमिति नेति भावः । अयं च न्यायः यथेतमित्यनेन मार्गस्य संस्कारविषयत्वेन मनसि सहभाव इति सूचितः।) तद्धेतुत्वेन पूर्वोक्तमेव योग्यतेति सिद्धान्तन्यायं विवृणोति ॥ वचनबलादिति ॥ ‘धूमादभ्रम्’ इति विशेषवचनबलाद्योग्यं मार्गमनतिक्रम्यैवागमनो-पपत्तेरित्यर्थः । (न च सहभावरूपयुक्तिविरोधः । आगमने जीवस्या-स्वातन्त्र्येण तत्स्मरणस्यागमनानुपयोगित्वेनाप्रयोजकत्वात् । अत एव यथायोग्यमेवेति नियमव्यवच्छेदायावधारणम् ।) एवं च मार्गद्वयस्यापि योग्यतया स्वर्गादागमनस्यातिक्लेशानुषङ्गान्न वैराग्यादि वैयर्थ्यमिति भावः । (अयं च न्यायः ‘यथेतमनेवं च’ इत्यनेन यथायोग्यमेवागमन-मिति सूचितः।) ॥ ९ ॥

------------------------------------------------------------------------

चरणाधिकरणम्

**चरणाधिकरणं ञ्ञ्ञ्–१–१०**

## **न्यायविवरणम्**

न च ‘इष्टापूर्ते दत्तमित्युपासते’ इत्युपशब्दे-नेष्टादिभिराचारस्य सहपाठाच्चरणफलं पुनरावृत्तिं करणफलत्वेन भ्रमाद्वदन्तीति वाच्यम् । ‘नान्यः पन्थाः’ इत्यादिवचनादेवो-भयोरपि चरणशब्देनैवोक्तेर्योग्यत्वात् ॥ १० ॥

### **भावबोध**

ॐ चरणादिति चेन्न तदुपलक्षणार्थेति कार्ष्णाजिनिः ॐ ॥ इत्यत्र गतागतनिमित्तयोरुभयोरपि सहभावदर्शनेन यज्ञादिकं गतागतसाधनं न वेति सन्देहे नेति पूर्वः पक्षः । साधनमिति सिद्धान्तः । अत्रापि ‘सहभावः’ इत्युक्तमेव पूर्वपक्षन्यायं तत्साध्य-प्रदर्शनपूर्वकं विवृण्वन् प्रतिक्षिपति ॥ न चेष्टापूर्त इति ॥ न गतागतं यज्ञादिकर्मफलं किन्तु चरणफलमेव । ‘रमणीयचरणाः, कपूय-चरणा’ इति श्रुतेः । न च तयोरभेदः, ‘अचार इति सम्प्रोक्तः कर्माङ्गत्वेन शुद्धिदः’ इति स्मृतेरङ्गाङ्गिभावेन भेदात् । ननु ‘अथ य इमे ग्रामा इष्टापूर्ते दत्तमित्युपासते ते धूममभिसम्भवन्ति’ इत्युपक्रम्य ‘तस्मिन्यावत्सम्पातमुषित्वाऽथैतमेवाध्वानं पुनरावर्तन्ते’ इति श्रुतेर्गता-गतस्य यज्ञादिफलत्वप्रतीतेरयुक्तं चरणफलत्वकल्पनमित्यत उक्तम्– चरणफलमिति । पुनरावृत्तिमित्येकदेशोत्कीर्तनं, गमनमपीत्यपि ग्राह्यम् । यद्यप्यनया श्रुत्या गतागतस्य यज्ञादिफलत्वप्रतीतिर्जायते तथापि सा भ्रान्तिरेव । गतागतस्य चरणफलत्वादित्यर्थः । ननु कुतः, भ्रान्तिनिमित्ताभावादित्यत उक्तम् ॥ इष्टादिभिराचारस्येति ॥ उप-लक्षणमेतत् । स्वर्गेण गतागतस्य सहपाठादित्यपि द्रष्टव्यम् । तथा च इष्टादिभिराचारस्य, स्वर्गेण गतागतस्य च सहोक्तिरेव भ्रान्तिनिमित्त-मित्यर्थः । स्यादेतत् । यद्यत्र इष्टादिभिराचारस्य सहपाठ एव भवेत् । स एव कुतः । तद्वाचकपदाश्रवणादित्यत उक्तम् ॥ इष्टापूर्त इति ॥ तथा च उपशब्दस्य समीपवर्तिवस्तुवाचकत्वादाचारस्य च यज्ञादि-समीपवर्तित्वाद् उपासत इति उपशब्देन इष्टादिभिराचारः सहपठित इत्यर्थः । नन्वेवमपि बाधकाभावात्कुतो भ्रान्तित्वमिति चेन्न । चरण-श्रुतेर्विषयान्तराभावेनाप्रामाण्यस्यैव बाधकत्वादिति । एवं चेष्टादि-पदोदितयजनादिरूपशब्दोक्तचरणस्य सहभावानिमित्ताचरणफलमेव गतागतमिष्टादिकरणफलमित्युत्पन्नज्ञानस्य भ्रमत्वान्नेष्टादि गतागत-साधनं, किं तु अपुनरावृत्तिफलसाधनमिति न तदर्थं वैराग्यादि सम्पादानीयमिति नेति भावः । (अयं च न्यायः ‘चरणात्’ इत्यनन्यथासिद्धहेतुं वदता ‘अथ य इमे ग्रामाः’ इति श्रुतौ, करण-चरणयोः सहपाठनिमित्तकगतागतस्य करणफलत्वप्रतीतिर्भ्रान्तिरिति बाधकोद्धारोऽपि सूचितो भवतीति सूचितः ।) तद्धेतुत्वेन पूर्वोक्तमेव योग्यतेति सिद्धान्तन्यायं हेतुप्रदर्शनपूर्वकं विवृणोति ॥ नान्यः पन्था इति ॥ न चरणश्रुत्यन्यथानुपपत्त्या गतागतस्य यज्ञादिफलत्व-प्रतीतिर्भ्रान्तिरिति कल्प्यम् । तस्या अन्यथोपपत्तेः । चरणशब्देनैवा-जहल्लक्षणया मुख्यवृत्त्या चोभयोः कर्माचरणयोरप्युक्तेः प्रतिपादनस्य, योग्यत्वात् सम्भवादित्यर्थः ।

ननु उभयोरिति किमर्थं, कर्मण इत्येव वक्तव्यमिति चेन्न । कर्म-कर्तृणां रमणीयत्वादेश्चरणसापेक्षत्वेन चरणाग्रहणे तदलाभात् । ननु गतागतस्य चरणफलत्वमेव किं न स्यात् । बाधकाभावादित्यत उक्तम् ॥ नान्य इति ॥ एवकारेण श्रुतेर्निरवकाशत्वमाह । आदिपदेन ‘इष्टा-पूर्तं मन्यमानाः’ ‘अथ ये यज्ञेन दानेन तपसा लोकाञ्जयन्ति ते धूम-मभिसम्भवन्ति’ इत्यादिश्रुतिः, त्रैविद्या मामित्यादिस्मृतिश्च ग्राह्या । तथा च ‘नान्यः पन्थाः’ इत्यादिश्रुत्या कर्मणः पुनरावृत्तिशून्य-फलकत्वस्य निषिद्धत्वात् ‘त्रैविद्या’ इत्यादिस्मृत्या तत्फलकत्व-दर्शनाच्च, अथ य इत्यादिसमाख्यानाच्च युक्तं चरणश्रुतिव्याख्यान-मित्यर्थः । एवं च गतागतस्य कर्मफलत्वात्क्लेशसाधने, तस्मिन्साध्ये च विरक्तेन भाव्यमिति भावः । (अयं च न्यायस् तदुपलक्षणार्थेत्यनेन नान्यः पन्था इति बाधकवशेन करणचरणयोश्चरणशब्देनोक्ते-र्योग्यत्वादित्युक्तः ।) ॥ १० ॥

------------------------------------------------------------------------

अनिष्टाधिकरणम्

**अनिष्टाधिकरणं ञ्ञ्ञ्–१–११**

## **न्यायविवरणम्**

न च भयफलकामादिमिश्रबुद्धित्वादिष्टादि-कारिणां संसारः, अनिष्टादिकारिणां तदभावान्मुक्तिरिति वाच्यम् । तेषां प्रबलदोषश्रुतेः ॥ ११ ॥

### **भावबोध**

ॐ अनिष्टादिकारिणामपि च श्रुतम् ॐ ॥ इत्यत्र इष्टापूर्त्यादिविशेषोक्त्यज्ञानित्वाभ्यां गतागतं किमिष्टादिकारिणामेवोत सर्वाज्ञानिनामपीति सन्देहे इष्टादिकारिणामेवेति पूर्वः पक्षः । सर्वाज्ञानिनामिति सिद्धान्तः । तत्र ‘विमिश्रता’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च भयेति ॥ भयेत्यतः पूर्वं प्रत्यवायेति ग्राह्यम् । कामादीति ॥ आदिपदेन विधिप्रतिषेधबन्धपरिग्रहः । संसार इति ॥ ‘बिभ्यत्पतति पादपात्’ इति । न्यायादिति भावः । मुक्तिरिति ॥ स्वर्गमुक्त्यतिरिक्तं फलान्तरं नास्तीति पूर्वपक्ष्यभिप्रायः । एवं च विमिश्रबुद्धित्वादिष्टादिकारिणामेव गतागतमिति नियमो नेति भावः । (अयं च न्यायः ‘अनिष्टादि-कारिणामपि’ इत्यनेन प्रत्यवायभयेन फलकामनया यजनादिकर्म कुर्वतां समुच्चयेन सूचितः ।) तद्धेतुत्वेन ‘बलवत्त्वम्’ इत्युक्तसिद्धान्तन्यायं विवृणोति ॥ तेषामिति ॥ प्रबलेत्यनेन ‘संयमने त्वनुभूय’ इत्यादि-सूत्रोक्तदुःखादिदोषसङ्ग्रहोऽपि कृतः । (एवं च भयकामनाद्यभाव-विरोधः । बिभ्यता फलकामशून्येनाप्युक्तविषयस्य मरणहेतुत्वा-दर्शनात् ।) एवं च बलवद्दोषश्रुत्याऽज्ञानां सर्वेषां गतागतमस्तीति भावः । (अयं च न्यायः प्रथमसूत्रस्थचशब्देन द्वितीयतृतीयसूत्राभ्यां च दोषबलवत्त्वमित्युक्तः।) ॥ ११ ॥

------------------------------------------------------------------------

अपिसप्ताधिकरणम्

**अपिसप्ताधिकरणं ञ्ञ्ञ्–१–१२**

## **न्यायविवरणम्**

न च नरकभोगस्यानित्यत्वकथनान्नित्य-नरकोक्तिर्विरुद्धा ।

रौरवोऽथ महांश्चैव वह्निर्वैतरणी तथा ।

कुम्भीपाक इति प्रोक्तान्यनित्यनरकाणि तु ।

तामिस्रश्चान्धतामिस्रो द्वौ नित्यौ सम्प्रकीर्तितौ ॥

इति विभागात् ॥ १२ ॥

### **भावबोध**

ॐ अपि सप्त ॐ ॥ इत्यत्र ‘अवरोहः’ इति पूर्वोक्त्या, लोकदृष्ट्या च नरकं नित्यदुःखप्रदमुत नेति सन्देहे पुनरावृत्तिप्रदमेवेति पूर्वः पक्षः । नित्यदुःखप्रदमिति सिद्धान्तः । तत्र ‘विरुद्धोक्तिः’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च नरकभोगस्येति ॥ अनित्यत्वकथनात् ‘यावदिन्द्राश्चतुर्दश । चकार नरकं शून्यम्’ इत्यादावित्यर्थः । एवं च नरकस्यानित्यत्वे प्रमिते तन्नित्यत्वोक्तेर्विरुद्धत्वेन नित्यनरकाद्भगव-द्द्वेषिणामप्यनित्यं नरकमिति न भगवद्द्वेषादौ अतिशयेन वैराग्याद्या-पाद्यमिति पक्षो नेति भावः । (अयं च न्यायो नरकाणां नित्यत्वा-नित्यत्वविभागकथनेनानित्यत्वोक्त्या नित्यत्वोक्तिर्विरुद्धेति सूचितः ।) तद्धेतुत्वेन ‘विभागः’ इत्युक्तसिद्धान्तन्यायं स्मृत्युदाहरणपूर्वकं विवृणोति ॥ रौरव इति ॥ विभागात्– नरकाणां नित्यत्वानित्य-त्वाभ्यामित्यर्थः । एवं च नरकाणां विभागान्न नित्यत्वोक्तिर्विरुद्धेति भावः । (अयं च न्यायो अपि सप्तेति सूत्रेणैवोक्तः।) ॥ १२ ॥

------------------------------------------------------------------------

तत्राप्यधिकरणम्

**तत्राप्यधिकरणं ञ्ञ्ञ्–१–१३**

## **न्यायविवरणम्**

न च सहस्थानादीशस्यापि नरकदुःखप्राप्तिः । स्वातन्त्र्यात्कारणाभावात् ॥ १३ ॥

### **भावबोध**

ॐ तत्रापि च तद्व्यापारादविरोधः ॐ ॥ इत्यत्र दुःखयुक्ततद्रहितजाग्रदादिद्विविधावस्थादर्शनान्नरकं किं सदुःखं न वेति संशये नेति पूर्वः पक्षः । सदुःखमिति सिद्धान्तः । तत्र ‘सहस्थानम्’ इत्युक्तपूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च सहस्थानादिति ॥ ईशस्येति वदता ‘सर्वं रमयति’ इति श्रुतिबलेन नरकेऽपि नारकिजननियमनार्थमीशेन स्थातव्यमिति सहस्थानं नासिद्धमिति सूचितम् । यद्वा ‘ईशस्यापीति’ सिद्धान्त्यनिष्टत्वमाह । एवं च नरकस्य सदुःखत्वे ईशस्यापि सदुःख-सहस्थानात् सदुःखत्वं स्यादिति नरकं निर्दुःखमेवेति भावः । (अयं च न्यायस् तत्रापीत्यनेन सूचितः।) तद्धेतुत्वेन ‘कारणाभावः’ इत्युक्त-सिद्धान्तन्यायं हेतुप्रदर्शनपूर्वकं विवृणोति ॥ स्वातन्त्र्यादिति ॥ अस्वतन्त्रे ह्यनपेक्षिताज्ञानादिदुःखकारणानि सम्भवन्ति । ईश्वरस्य स्वतन्त्रत्वात्सर्वज्ञत्वेनाज्ञानादिदुःखकारणाभावादिति भावः । एवं च दुःखकारणाभावादीश्वरस्य नरके सहस्थानेऽपि न दुःखप्राप्तिरिति भावः । (अयं च न्यायो दुःखानुभवसमुच्चायकचशब्देन सूचितः ।)

॥ १३ ॥

------------------------------------------------------------------------

विद्याधिकरणम्

**विद्याधिकरणं ञ्ञ्ञ्–१–१४**

## **न्यायविवरणम्**

न च साधनेन सह श्रुतेस्तद्वत्फलेऽपि जीवस्य स्वातन्त्र्यम् । अविहितत्वेन कारणाभावात् । अथैतयोः पथो-रित्यस्य च साधनार्थत्वात् ॥ १४ ॥

### **भावबोध**

ॐ विद्याकर्मणोरिति तु प्रकृतत्वात् ॐ ॥ इत्यत्र लौकिकमार्गे स्वातन्त्र्यदर्शनेनालौकिकत्वेन च पितृयानदेवयानौ किं भूतैः स्वातन्त्र्येण गम्यौ न वेति सन्देहे स्वातन्त्र्येण गम्याविति पूर्वः पक्षः । नेति सिद्धान्तः । तत्र ‘सहस्थानम्’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च साधनेनेति ॥ ‘तद्य इत्थं विदुर्ये चेमेऽरण्ये श्रद्धातप इत्युपासते, ‘तेऽर्चिषमभि-सम्भवन्ति, ‘अथ य इमे ग्रामा इष्टापूर्ते दत्तमित्युपासते ते धूममभि-सम्भवन्ति’ इति श्रुतौ, विद्येष्टादिसाधनेन सह अर्चिरादिधूमादिभाव-लक्षण(स्य)फलस्य श्रवणात्, तद्वत्साधन इव फलेऽपि स्वातन्त्र्य-मङ्गीकार्यम् । साधने स्वातन्त्र्याभावे तु वैराग्यादिसाधनमपि नोत्पाद-यितुं शक्यं स्यादिति तद्विधिवैयर्थ्यप्रसङ्गादिति भावः । एवं च (फलस्यैव साधयितुं शक्यत्वात्) फलार्थं न वैराग्यादिकमापाद्यमिति नेति भावः । (अयं च न्यायः ‘प्रकृतत्वात्’ इत्यनेन देवयानपितृ-यानवद् विद्याकर्मणोः प्रकृतत्वादिति सूचितः । अत एव भाष्ये तयोरपीत्यपिशब्दः ।)

तद्धेतुत्वेन कारणाभाव इत्युक्तमेव सिद्धान्तन्यायं विवृणोति ॥ अविहितत्वेनेति ॥ फलस्येति शेषः । अनेन स्वातन्त्र्य-विहितत्वं कारणम् । तच्च वैराग्यादिसाधने ‘ब्रह्मणो निर्वेदमायात्’ इत्यादिना प्रमितं, विध्यादिशास्त्रावैयर्थ्याय हि, तत्रेश्वरः स्वातन्त्र्यं ददातीति ‘कर्ता शास्त्रार्थवत्त्वात्’ इत्यत्रोक्तम् । फले तु विहितत्वाभावान्न साधनप्रतिबन्धिग्रहणं युक्तमित्युक्तं भवति । ननु तर्हि ‘अथैतयोः पथोः’ इति श्रुतौ ‘नैकतरेण’ इति कथं मार्गेण गतिनिषेधः । न हि पुरुषप्रयत्नाविषये न गच्छन्तीति प्रयोगो युज्यत इत्यत आह ॥ अथैतयोरिति ॥ साधनार्थत्वादिति ॥ देवयानपितृयाणरूपमार्गद्वय-साधनतया प्रकृतविद्याकर्मविषयत्वादित्यर्थः । एवं च विहितत्वरूप-कारणाभावात्फले जीवस्य स्वातन्त्र्याभावेन तदर्थं वैराग्यादिकमापाद्य-मेवेति भावः । (अयं च न्यायस् तुशब्देन विद्याकर्मणोर्विहितत्व- रूपविशेषस्योक्तत्वादेव देवयानपितृयाणयोः फलभूतयोर्विहितत्वरूप- कारणाभावसूचनेन सूचितः ।) ॥ १४ ॥

------------------------------------------------------------------------

न तृतीयाधिकरणम्

**न तृतीयाधिकरणं ञ्ञ्ञ्–१–१५**

## **न्यायविवरणम्**

न च दुःखसहस्थायित्वादन्धे तमस्यपि सुखम् । ईशस्याप्रियत्वेनैव कारणाभावात् ॥ १५ ॥

### **भावबोध**

ॐ न तृतीये तथोपलब्धेः ॐ ॥ इत्यत्र दुःखवतः सुखदर्शनेन, अलौकिकत्वेन च अन्धन्तमः सुखयुक्तं न वेति सन्देहे सुखयुक्तमेवेति पूर्वः पक्षः । नेति सिद्धान्तः । अत्रापि ‘सहस्थानम्’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च दुःखेति ॥ ‘सुखस्य’ इति शेषः । दुःखस्य सुखेन सहाव-स्थायित्वाद् व्याप्तत्वादित्यर्थः । तथा च नाप्रयोजकता । न च वक्तव्यं सर्वसुखदुःखयोरप्रत्यक्षत्वाद्व्याप्तिग्रहणानुपपत्तिरिति । ‘यत्र दुःखं सुखं तत्र’ इत्यागमेन व्याप्तिग्रहणोपपत्तिरिति भावः । एवं च दुःखस्य सुखेन सहावस्थानात् तमःप्राप्तानामपि सुखसम्भवात्तत्साधने भगव-द्द्वेषादौ नातिशयेन वैराग्यमापाद्यमिति नेति भावः । (अयं च न्यायः ‘तथोपलब्धेः’ इत्यनेन तृतीयतमोव्यतिरिक्तनरकेषु सुखदुःखयोः सहस्थानप्रतिपादकश्रुतिग्राहकेण सूचितः) । तद्धेतुत्वेन ‘कारणा-भावः’ इत्युक्तमेव सिद्धान्तन्यायं विवृणोति ॥ ईशस्येति ॥ कारणे-त्यतः पूर्वम् ईशेच्छारूपेत्यध्याहार्यम् । इदमुक्तं भवति । विप्रतिपन्ना न सुखवन्तः । तथात्वेनेश्वरानिष्टत्वात् । यद्यथेश्वरानिष्टं तत्तथा न भवति । यथा शशो विषाणित्वेन इति । हेत्वसिद्धिपरिहारार्थमुक्तम् अप्रियत्वे-नैवेति ॥ अप्रियत्वहेतोः ‘अत्यप्रिये सुखमपि’ इति स्मृतिसिद्धत्वेन प्राबल्यमेवकारेणाह । अयमर्थः । नैते सुखित्वेनेश्वरेष्टास् तदप्रियत्वात् । यो यस्याप्रियः स सुखित्वेन न तदिष्टः । यथा राजविरोधी राज्ञ इति । न च व्याप्तिवचनविरोधः । तस्य तमोव्यतिरिक्तविषयत्वेन सावकाशत्वादिति । एवं चेश्वरेच्छारूपकारणाभावान्नान्धन्तमःप्राप्तानां सुखमिति भावः । (अयं च न्यायो ‘लोके’ इत्यनेन ईशाप्रियत्वाख्यः सूचितः।) ॥ १५ ॥

------------------------------------------------------------------------

तत्स्वाभाव्याधिकरणम्

**तत्स्वाभाव्याधिकरणं ञ्ञ्ञ्–१–१६**

## **न्यायविवरणम्**

न च धूमादिदेवतासहावस्थानात्कर्मिणोऽपि तत्पदप्राप्तिः । तन्निमित्तविद्याख्यकारणाभावात् ॥ १६ ॥

### **भावबोध**

ॐ तत्स्वाभाव्यापत्तिरुपपत्तेः ॐ ॥ इत्यत्र शब्दस्य शक्त्याद्यनेकवृत्तिसद्भावात्, ‘धूमो भूत्वा’ इत्यत्र भवनशब्दार्थः किं धूमादिदैवतैक्यमुत तत्पदप्राप्तिः, अथ तत्स्वाभाव्यापत्तिरिति सन्देहे तदैक्यं तत्पदप्राप्तिर्वेति पूर्वः पक्षः । तत्स्वाभाव्यापत्तिरिति सिद्धान्तः । अत्रापि ‘सहस्थानम्’ इत्युक्तमेव न्यायं द्वितीयपूर्वपक्षसाधकत्वेन ताव-द्विवृण्वन् प्रतिक्षिपति ॥ न च धूमादीति ॥ अयं भावः ‘धूमो भूत्वा’ इति सामानाधिकरण्यश्रुतिरुक्तोभयरीत्या युज्यते । अन्यथा तद्विरोधः । न च श्रुतेरन्यथात्वं कल्पनीयम् । बाधकमन्तरेण मुख्यार्थत्यागा-योगात् । न च कर्मिणो देवतैक्यवद् देवतापदप्राप्तिरप्यसम्भाविता । धूमादिदेवताभिः सहावस्थानात् स्नेहादिवशेन ताभिरेव स्वपदादे-र्दानस्यापि युक्तत्वात् । एवं च कर्मिणो धूमादिदेवताभिः सहावस्था-नादाकल्पसमाप्तिपरमसुखसाधनतत्पदप्राप्तिसम्भवान्न कर्मणि वैराग्य-मापाद्यमिति नेति भावः । (अयं च न्यायः ‘तत्स्वाभाव्यापत्तिः’ इत्यनेनैव सूचितः ।) तद्धेतुत्वेन पूर्वोक्तमेव ‘कारणाभावः’ इति न्यायं विवृणोति ॥ तन्निमित्तेति ॥ विद्येत्युपलक्षणम् । अधिकारेत्यपि ग्राह्यम् । कर्मिप्राप्यत्वे, युगपदनेककर्मिसमवायेऽनेकेषां युगपदनेकपद-प्राप्तिप्रसङ्गः । न च श्रुतेर्नैरर्थ्यम् । तत्स्वभावप्राप्तेरेव भवनशब्दार्थ-त्वात् । न चास्यापि पदप्राप्तिपर्यायत्वम् । तद्गतौ गतिरित्याद्येकदेश-स्वभावत्वात् । न च शब्दार्थत्यागः । सादृश्ये च सामानाधिकरण्य-प्रयोगदर्शनादिति भावः । एवं च विद्यादिकारणाभावान्न कर्मिणां धूमादिदेवतापदप्राप्तिरित्यापाद्यमेव वैराग्यादीति भावः । (अयं च न्यायः ‘उपपत्तेः’ इत्यनेन विद्याख्यकारणाभावेन तत्पदप्राप्तेरनु-पपत्तेरिति सूचनेन सूचितः ।) ॥ १६ ॥

------------------------------------------------------------------------

नातिचिरेणाधिकरणम्

**नातिचिरेणाधिकरणं ञ्ञ्ञ्–१–१७**

## **न्यायविवरणम्**

न च तैस्तैः सहावस्थानादतिचिरत्वम् । ‘वत्सरात्पूर्वमेव तु’ इति क्लृप्तकालादधिकावस्थाने कारणा-भावात् ॥ १७ ॥

### **भावबोध**

ॐ नातिचिरेण विशेषात् ॐ ॥ इत्यत्र चिरा-चिरगमनविशिष्ट(द्विविध)पान्थदर्शनेन कर्मिणः स्वर्गान्निर्गत्य किं चिरेण गर्भवासं प्राप्नुवन्ति उताचिरेणेति सन्देहे चिरेणैवेति पूर्वः पक्षः । अचिरेणेति सिद्धान्तः । अत्रापि ‘सहस्थानम्’ इत्युक्तमेव पूर्वपक्षन्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च तैस्तैरिति ॥ धूमादिदेवैरित्यर्थः । ‘आकाशाद्वायुम्’ इति श्रुतौ बहूनामुक्तत्वात् तैस्तैरिति वीप्सा । ततश्चातिचिरत्वमागमनस्योपपादितं भवति । उपलक्षणं चैतत् । तत्र तत्र तत्स्वाभाव्येनातिमहासुखे सम्भवति तद्विहायागमने प्रयोजनाभावादित्यपि द्रष्टव्यम् । एवं च धूमादिदेवैः सहावस्थानात्, कर्मिणस्तल्लोकादागमनस्यातिचिरत्वेन, तत्रैव महासुखत्वसम्भवात्, न तत्र वैराग्यमापाद्यमिति नेति भावः । (अयं च न्यायः ‘नातिचिरेण’ इत्यनेन निषेध्यतया पूर्वपक्षसाध्य-निर्देशात्तद्धेतुत्वेन सूचितः ।) तद्धेतुत्वेन पूर्वोक्तमेव ‘कारणाभावः’ इति सिद्धान्तन्यायं विवृणोति ॥ वत्सरादिति ॥ न च महासुखप्राप्ते-रिष्टत्वमेव कारणमिति वाच्यम् । तथा सति सर्वेषां दुःखाभाव-प्रसङ्गात् । न चेष्टापत्तिः । प्रत्यक्षोपलम्भाद्दुःखस्य । एवं च बहुकालं तत्र तत्रावस्थाने कारणाभावान् न कर्मिणां महासुखप्राप्तिरिति भावः । (अयं च न्यायः विशेषादित्यनेन ‘वत्सरात्पूर्वमेव तु’ इति प्रमाण-विशेषक्लृप्तकालादधिककालावस्थाने कारणाभाव इति सूचितः ।)

॥ १७ ॥

------------------------------------------------------------------------

अन्याधिकरणम्

**अन्याधिकरणं ञ्ञ्ञ्–१–१८**

## **न्यायविवरणम्**

न च व्रीह्यादिजीवैः सहावस्थानाद्दुःखप्राप्तिः । शब्दविहितत्वेन पापाख्यकारणाभावात् ॥ १८ ॥

### **भावबोध**

ॐ अन्याधिष्ठिते पूर्ववदभिलापात् ॐ ॥ इत्यत्र लोके ग्रामान्तरगमनस्य दुःखहेतुत्वदर्शनादस्य स्वर्गमार्गस्य पुरुषार्थत्वेन कर्मिणः स्वर्गादागमने दुःखवन्तो न वेति सन्देहे दुःखवन्त इति पूर्वः पक्षः । नेति सिद्धान्तः । अत्रापि ‘सहस्थानम्’ इत्युक्तमेव पूर्वपक्ष-न्यायं तत्साध्यप्रदर्शनपूर्वकं विवृण्वन् प्रतिक्षिपति ॥ न च व्रीह्या-दीति ॥ न चेश्वरे व्यभिचारः । अस्वातन्त्र्यस्य हेतुविशेषणत्वात् । न चासिद्धिः । ‘त इह व्रीहियवाः’ इति तेषां व्रीह्यादिभावदर्शनात् । न चाप्रयोजकता । व्रीह्यादिसहावस्थाने च तच्छेदनादिना दुःखनियमात् । न हि दुःखिना सहावस्थानेऽपि दुःखाप्राप्तावीश्वरवत्स्वातन्त्र्यं प्रमित-मस्तीति भावः । तच्च दुःखं यज्ञादिफलमेव । आगमनादेर्यज्ञादि-फलत्वस्य प्रतिपादितत्वात् । न च दुःखकारणाभावः । यज्ञानां हिंसायुक्तत्वेन ततः पापस्य सम्भवादिति पूर्वपक्षशेषो द्रष्टव्यः । एवं च सुखसाधनतया वेदोक्तस्य कर्मणो यथा दुःखसाधनत्वं तथा वैराग्य-स्यापीति न वैराग्यमापाद्यमिति नेति भावः । (अयं च न्यायः ‘अन्याधिष्ठिते’ इत्यनेन सूचितः ।) तद्धेतुत्वेन प्रागुक्तमेव ‘कारणा-भावः’ इति सिद्धान्तन्यायं विवृणोति ॥ शब्दविहितत्वेनेति ॥ यज्ञादेरिति शेषः । यज्ञादेर्हिंसायुतत्वेऽपि न पापहेतुत्वम् । निषिद्ध-हिंसाया एव तथात्वात् । यज्ञहिंसायाः ‘अग्नीषोमीयं पशुमालभेत’ इति शब्दविहितत्वादित्यर्थः । पापान्तरनिमित्तकदुःखानुभवस्य नायमवसर इति हृदयम् । नास्वातन्त्र्ये सति दुःखिसहावस्थानमात्रं दुःखप्राप्तौ हेतुः । जीवनियामकदेवेषु व्यभिचारात् । किन्तु पापविशेषवत्त्वम् । तच्च नास्तीति भावः । एवं च सुखसाधनतयोक्तस्य कर्मणो दुःख-साधनत्वाभावाद् वैराग्यमापाद्यमेवेति भावः । (अयं च न्यायः शब्दा-दित्यनेन शब्दविहितत्वेन न पापसाधनत्वमित्युक्तः।) ॥ १८ ॥

------------------------------------------------------------------------

रेतोऽधिकरणम्

**रेतोऽधिकरणं ञ्ञ्ञ्–१–१९**

## **न्यायविवरणम्**

न च वैयर्थ्यं पितृशरीरागमने, ‘ईशक्लृप्त्यैव पितरं प्रविश्यायाति मातरम्’ इतीशक्लृप्तत्ववचनात् ॥ १९ ॥

### **भावबोध**

ॐ रेतःसिग्योगोऽथ ॐ ॥ इत्यत्र ‘यो वा रेतः सिञ्चति तमेवानुविशति’ इति श्रुत्या पितृप्रवेशे प्रयोजनादर्शनेन च कर्मी पितरं प्रविशति न वेति सन्देहे नेति पूर्वः पक्षः । प्रविशतीति सिद्धान्तः । तत्र ‘वैयर्थ्यम्’ इत्युक्तपूर्वपक्षन्यायं विवृण्वन् प्रतिक्षिपति ॥ न च वैयर्थ्यमिति ॥ एवं च पितृप्रवेशस्य वैयर्थ्यादागमने महा-प्रयासाभावेन नातिवैराग्यं कर्मादावापाद्यमिति नेति भावः । (अयं च न्यायः ‘रेतःसिग्योगः’ इत्यनेन पितुरनुपयोगं परिहरता सूचितः । अन्यथा पितृयोग इत्येवावक्ष्यत् ।) तद्धेतुत्वेन क्लृप्तिरित्युक्तसिद्धान्त-न्यायं प्रमाणोदाहरणपूर्वकं विवृणोति ॥ ईशक्लृप्त्यैवेति ॥ ननूक्तमत्र वैयर्थ्यमिति चेन्न । शरीरपरिणामार्थं रेतसोऽपेक्षितत्वेन पितृप्रवेश-स्यावश्यकत्वात् । अत एव सूत्रे लाघवात् पितृयोग इति वक्तव्ये ‘रेतःसिग्योगोऽथ’ इत्युक्तमिति । एवं चेशक्लृप्त्यैव पितृप्रवेशसद्भावेन आगमने महाप्रयासाद् आपाद्यमेव वैराग्यमिति भावः । (अयं च न्यायो ऽथेत्यनेन ‘ईशक्लृप्त्यैव पितरम्’ इति प्रमाणसूचकेन सूचितः । ल्यपैवानन्तर्यप्रतिपादनात् ।) ॥ १९ ॥

[Load More](javaऽcriptःvoid(0))
