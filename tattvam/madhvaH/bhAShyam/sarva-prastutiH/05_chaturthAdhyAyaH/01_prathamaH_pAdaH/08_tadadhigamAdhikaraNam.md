+++
title = "०८ तदधिगमाधिकरणम्"
+++
## ॐ तदधिगम उत्तरपूर्वाघयोरश्लेषविनाशौ तद्व्यपदेशात् ॐ

८. तदधिगमाधिकरणम्

## **सूत्रभाष्यम्**

॥ ॐ तदधिगम उत्तरपूर्वाघयोरश्लेषविनाशौ तद्व्यपदेशात् ॐ ॥ १३ ॥

ब्रह्मदर्शन उत्तराघस्याश्लेषः पूर्वस्य विनाशश्च ।

‘तद्यथा पुष्करपलाश आपो न श्लिष्यन्त एवमेवंविदि पापं कर्म न श्लिष्यते’ ।

‘तद्यथेषीकातूलमग्नौ प्रोतं प्रदूयेतैवं हैवास्य सर्वे पाप्मानः प्रदूयन्त’ इति तद्व्यपदेशात् ॥

### ***तत्त्वप्रदीपिका***

एवं पृथुलतरप्रयत्नसञ्जातायां सम्यग्दृष्टौ तस्य को विशेष इत्यत आह– तदधिगम उत्तरपूर्वाघयोरश्लेषविनाशौ तद्व्यपदेशात् ॥ ब्रह्मदर्शने सञ्जात उत्तरकाले यदघं क्रियते तस्याश्लेषः ।

‘ज्ञानोत्तरस्य पापस्य चतुर्थेऽलेप उच्यते ।

अशुचित्वादिकं चास्य न भवेदिति तत्फलम्’ इति चानुव्याख्याने ॥

### ***तत्त्वप्रकाशिका***

अत्र प्रासङ्गिकं समाप्य भगवज्ज्ञानेन कर्मक्षयलक्षणफलसिद्धिसमर्थनादस्ति शास्त्रादिसङ्गतिः । अन्यथा मोक्षाभावप्रसङ्गेनोक्तव्याहतेः समर्थनीयमेतत् । प्रकृतं ज्ञानमेव विषयः । मोक्षं साधयति न वेति सन्देहः । उभयविधार्थदृष्टिः सन्देहबीजम् । न ज्ञानेन मोक्ष इति पूर्वः पक्षः । प्रागापादित-कर्मणां भावात् । न च तानि ज्ञानजन्मनि भुज्यन्ते । बहुशरीरफलकर्मणां भावात् । न च तानि क्रमेण भुज्यन्त इति वाच्यम् । तथा सति बहुकालान्तरितज्ञानस्य जीर्णबीजवदमोक्षहेतुत्वापातात् । न च युगपत्कायव्यूहेन भोगसम्भवः । अनियतदेशकालविपाकत्वात् । न च योगप्रभावेन तादृशा-नामपि भोगः । तथा सति भोगस्याप्यभावप्रसङ्गात् । तद्भोगकाले च पुनः कर्मान्तरसम्भवेना-समाप्तेश्च । न च ज्ञानी न करोति । ‘न हि कश्चित् क्षणमपि जातु तिष्ठत्यकर्मकृत्’ इत्यादि-विरोधात् । न च वाच्यं ज्ञानेनैव प्राचीनकर्मणां क्षयः पश्चात्तनानामलेप इति । ‘नाभुक्तं क्षीयते कर्म’ इति स्मृतिविरोधात् । न च प्रायश्चित्तेनेव ज्ञानेन कर्मक्षय इति । विप्रतिपत्तेः । ‘ब्रह्महा द्वादशाब्दं व्रतं चरेत्’ इत्यादेर्दग्धगेहेष्टिविधिवदुपपत्तेः । अस्तु वा प्रायश्चित्तेन कर्मक्षयो विशेषप्रमाणबलात् । न चात्र तथा प्रमाणमस्ति येन स्मृतिबाधः स्यात् । किं च ज्ञानेनैव कर्मक्षये ज्ञानोदयानन्तरं मोक्षः स्यात् । अथ न ज्ञानानन्तरमेव मोक्षस्तर्हि कर्मक्षय एव न प्राप्नोति । निष्कारणावस्थानायोगात् । न च वक्तव्यमुत्पन्नं ज्ञानं न तदैव कर्म क्षिणोतीति । तथा सति कदापि कर्मक्षयाभावप्राप्तेः । न हि ज्ञानस्य विरम्य व्यापारः सम्भवति । अतो ज्ञानेन मोक्षा-सिद्धेरुक्तमयुक्तमिति । सिद्धान्तयत्सूत्रं पठित्वा व्याचष्टे ॥ तदिति ॥ सम्भवत्येव ज्ञानेन मोक्षः । ब्रह्मदृष्टिरिति प्रकृतब्रह्माधिगमादेव पूर्वपापविनाशादुत्तरस्याश्लेषाच्च । ‘नाभुक्तं क्षीयते कर्म’ इति स्मृतिविरोध इति चेन्न । यथा खलु प्रायश्चित्तविधिबलादेतत्स्मृतेरकृतप्रायश्चित्तविषयत्वं कल्प्यते तथाऽज्ञविषयत्वस्यापि सम्भवात् । न चात्र बाधकाभावः । ‘तद्यथा’ इति श्रुतिसद्भावादेवेति भावः । यदप्युक्तं प्रायश्चित्तविधिर्दग्धगेहेष्टिविधिवदतत्परिहारार्थम् इति तन्न । प्रयोजनान्तराभावेन तद्वैयर्थ्यप्रसङ्गात् । दग्धगेहपदेनाग्निनाशनिमित्तप्रत्यवायवत उपलक्षणात् ॥

### ***गुर्वर्थदीपिका***

विप्रतिपत्तेरित्यस्य प्रायश्चित्तस्यापि पापनिर्हरणे विप्रतिपत्तेरित्यर्थः । ब्रह्महा द्वादशाब्दव्रतं चरेदित्यस्य यथा गृहदाहे सति क्रियमाणेष्टिजनितपुण्येन पुनः करिष्यमाणगृहे संव्यवहार एव सम्पद्यते । न तु प्राचीनदग्धगृहस्यैव दाहनिवृत्तिः क्रियते । तद्वद् द्वादशाब्दव्रतचरणजनितपुण्येन स्वस्य लोके संव्यवहार एव भवति न तु ब्रह्महत्यादोषस्यैव निवृत्तिरित्यर्थः । निष्कारणावस्थाना-योगादित्यस्य ज्ञानेन हि मोक्षार्थं कर्मक्षयः कार्यः । स चेन्नास्ति तर्हि अकिञ्चित्करकर्मक्षया-वस्थानमेव नापादनीयमित्यर्थः । एवं सुकर्मणश्चापीति वदता सूत्रेऽप्येवमिति दृष्टान्तोक्त्या दार्ष्टान्तिकेऽप्यसंश्लेषपदं विनाशस्यापि सूचकमिति दर्शितम् ।

### ***भावबोधः***

अन्यथा मोक्षाभावप्रसङ्गेनेति ॥ यज्ज्ञानिनां ध्यानस्य विहिततया कर्तव्यत्वं मोक्षपर्यन्त-मित्युक्तम्, तन्न; प्रागापादितकर्मणां प्रतिबन्धकानां सत्त्वेन ज्ञानेन मोक्षस्यैवाजननादित्याक्षेपो-त्थानादनन्तरसङ्गतिरिति भावः ॥ उक्तव्याहतेरिति ॥ ‘अनियमः सर्वेषाम्’ इत्युक्तव्याहतेरित्यर्थः ॥ मोक्षमित्यादिना ॥ अत्रापरोक्षज्ञानं किं मोक्षं जनयति उत न जनयतीति चिन्ता । तदर्थं प्रागुत्तरं चापादितकर्मणां मोक्षप्रतिबन्धकत्वं सम्भवत्युत न सम्भवतीति । तदर्थं तेषां पूर्वोत्तरकालं कृतानां ज्ञानेन विनाशाश्लेषौ न सम्भवत उत सम्भवत इति । विनाशाश्लेषपक्षेऽपि किं सर्वेषां विनाशाश्लेषावुत प्रारब्धानामेवेति । तदर्थं प्रारब्धानां भोगैकनाश्यत्वे प्रमाणं नास्त्युतास्तीति । अथवा ब्रह्मविषयकापरोक्षसम्यज्ज्ञानमिथ्याज्ञाने मोक्षान्धन्तमसी न साधयत उत साधयत इति चिन्ता । तदर्थं प्रागुत्तरमापादितसम्यज्ज्ञानिमिथ्याज्ञानिपापपुण्यकर्मणां मोक्षान्धन्तमस-प्रतिबन्धकत्वमस्त्युत नास्तीति । तदर्थं तेषां सम्यज्ज्ञानमिथ्याज्ञानाभ्यां विनाशाश्लेषौ न भवत उत भवत इति । विनाशाश्लेषपक्षेऽपि किं सर्वेषां विनाशाश्लेषौ उत प्रारब्धानामेवेति । तदर्थं सम्यग्ज्ञानिमिथ्याज्ञानिनोः पुण्यपापयोर्भोगैकनाश्यत्वे प्रमाणं नास्त्युतास्तीति ।

प्रागापादितेत्यादिना ‘तदधिगमे’ इत्यादिसूत्रसूचितपूर्वपक्षयुक्तिमभिधाय ज्ञानोदय अशेष-कर्मक्षये कृतकृत्यत्वात् तदैव मुक्तिः । अथ न ज्ञानानन्तरमेव मोक्ष इति न्यायविवरणोक्त-पूर्वपक्षयुक्तिमाह– किं चेत्यादिना ॥ अथ न ज्ञानानन्तरमेव मोक्ष इति ॥ अनेन न्यायविवरणे न चेत्यत्रापि मुक्तिरिति सम्बध्यत इत्युक्तं भवति ॥ न च वक्तव्यमित्यादिना ॥ अनेन ज्ञानोदयेऽशेषकर्मक्षयो न चेत् कदापि कर्मक्षय इति न्यायविवरणवाक्यं प्रकारान्तरेण व्याख्यातं भवति । पूर्वपापविनाशादुत्तरस्याश्लेषाच्चेति । सूत्रभाष्यस्थक्रमोल्लङ्घनं कर्मक्रमानुसारेणेति ज्ञातव्यम् । स्तुत्यधिकरणे ‘कामचारेण चैके’ इति सूत्रेण ज्ञानिकृतपापानां मोक्षप्रतिबन्धकत्वं नास्तीत्युक्तम् । अत्राश्लेषपदेन ज्ञानिकृतपुण्यपापस्येह लोकेऽशुचित्वादिहेतुत्वं परलोके नरकाद्यनर्थहेतुत्वं नास्तीत्युच्यते । तत्रैव ‘उपमर्दं च’ इति सूत्रेण प्रारब्धजस्य फलस्यैव ज्ञानिनामल्पीयान् भोगो न त्वज्ञवद्यावद्भोग इति उक्तम् । इह तु विनाशपदेन प्रारब्धानामेव स्वरूपविनाश उच्यत इति न ताभ्यामस्य गतार्थतेति ।

‘ज्ञानोत्तरस्य पापस्य चतुर्थेऽलेप उच्यते ।

अशुचित्वादिकं चास्य न भवेदिति तत्फलम् ॥

अत्र ज्ञानफलस्यैव मुक्तेर्नियततोच्यते ।

प्रारब्धकर्मजस्यैव विषभक्षान्मृतेरिव ॥

प्राप्तस्याप्यनिवृत्तस्य किञ्चिद्भुक्तस्य संविदा ।

उपमर्द इह प्रोक्तः... ..... ..... ॥’

इत्यनुव्याख्यान एवोक्तम् । उपपादितं च सुधायाम् । अतत्परिहारार्थ इतीति । यथा दग्धगेहेष्टेर् गृहदाहनिमित्तमेव न तु तज्जनितपापपरिहारार्थत्वम् । दग्धस्य पुनः परावृत्त्यभावात् । तथा प्रायश्चित्तस्यापि ब्रह्महननादिनिमित्तकत्वमेव; न तु तज्जनितपापपरिहारार्थत्वम् । ‘‘नाभुक्तं क्षीयते कर्म’’ इति स्मृतिविरोधादिति भावः ।

### ***भावदीपः***

वृत्तानुवादपूर्वं वक्ष्यमाणं दर्शयन्नेवान्तर्भावसङ्गतिमाह ॥ अत्रेति ॥ समाप्येत्युक्त्याऽस्य पूर्वस्मादवसरसङ्गतिः सूचिता । अत्र भगवदित्युक्त्या शास्त्रे कर्मक्षयेत्युक्त्या पादे फले-त्युक्त्याऽध्याये सङ्गतिरुपपादिता ॥ अन्यथेति ॥ ज्ञानात्कर्मक्षयासिद्धावनियमः सर्वेषामित्युक्त-व्याघात इत्यर्थः ॥ प्रकृतमिति ॥ एवं निरूपितान्तरङ्गात्यावश्यकसाधनजन्यतया प्रकृतमित्यर्थः । एतेन ज्ञानस्यांतरङ्गसाधनं निरूप्यात्र तत्फलं निरूप्यत इत्यपि सङ्गतिः सूचिता ॥ उभयविधेति ॥ कुण्ठिताकुण्ठितकुठारयोश्छिदिक्रियारूपफलासाधकसाधकयोर्दर्शनमित्यर्थः । न्यायविवरणे ज्ञानोदय इत्यादिनाऽनारब्धकार्ये एवेति सूत्रव्यावर्त्यमात्रस्योक्तेराद्यसूत्रादिव्यावर्त्यं स्वयं विवृण्वन् हेतुमाह ॥ प्रागिति ॥ सन्ति हि बहुतरशरीरफलानि कर्माणि सप्त जन्मानि विप्रः स्यादित्यादेरिति द्वितीयगीताभाष्योक्तं सौत्रविनाशपदव्यावर्त्यशङ्कापूर्वं व्यनक्ति ॥ न च तानीति ॥ यच्छरीरे ज्ञानोदयस्तद्देह एवेत्यर्थः ॥ बह्विति ॥ तानि कथमेकजन्मन्येव भुज्येरन्निति भावः । पाशुपत-वैशेषिकादयस्तु अनेकशरीरफलानामपि कर्मणां कायव्यूहनिर्माणेन युगपद्भोगमाहुः । तन्निरासा-योक्तं गीताभाष्ये न च कायव्यूहापेक्षेति । तद्धेतूक्त्या व्यनक्ति ॥ न च युगपदिति ॥ अनियतेति ॥ भिन्नदेशकालोपभोग्यानामेककालादावुपभोगायोगादिति भावः ॥ तथा सतीति ॥ योगप्रभावेन कर्मसामर्थ्यप्रतिबन्धे सतीत्यर्थः । सौत्राश्लेषपदव्यावर्त्यं व्यनक्ति ॥ तद्भोगेति ॥ गीतावाक्यविरोधमाह ॥ न हीति ॥ अनारब्धसूत्रसूचितहेतुव्यावर्त्यपूर्वमाह ॥ न च वाच्यमिति ॥ भोगं विनापि कर्मक्षयमाशङ्कते ॥ न चेति ॥ यदि प्रायश्चित्तेन कर्मक्षयो विप्रतिपन्नस्तर्हि प्रायश्चित्तशास्त्रस्य गतिरेव न स्यादित्यतो गतिमाह ॥ ब्रह्महेति ॥ यस्य गृहान् दहत्यग्नये क्षामवते पुरोडाशमष्टाकपालं निर्वपेदित्याहिताग्नेर्गृहदाहे सति क्षामवतीष्टिर्विधीयते । तत्र यथा क्षामवतीष्ट्या गृहदाहस्य क्षयो नास्ति किंतूपरागे स्नायादित्यादिवन्नैमित्तिकत्वेन विधानं तद्वदस्त्वित्यर्थः । चतुर्थाद्यपादे द्रव्यार्जनाधिकरणे गृहदाहेष्टेर् भाट्टः फलार्थत्वोक्तावपि गृहदाहक्षयफलकत्वा-भावात्प्राभाकरमते नैमित्तिकानामफलत्वोपगमाच्चेति भावः ।

तद्व्यपदेशादित्येतद्व्यावर्त्यमाह ॥ अस्तु वेति ॥ अप्रारब्धापेक्षयाऽयमभ्युपगमः ॥ स्मृतीति ॥ नाभुक्तमिति स्मृतीत्यर्थः ॥ स्यादिति ॥ अङ्गीकार्यः स्यादित्यर्थः । ज्ञानोदयेऽशेषकर्मक्षये कृतकृत्यत्वात्तदैव मुक्तिर् न चेत्कर्माक्षय इति न्यायविवरणोक्तम् अनारब्धकार्ये एवेति सूत्रव्यावर्त्यं व्यनक्ति ॥ किं चेति ॥ अवस्थानेति ॥ कर्मक्षये ज्ञानिनोऽवस्थानायोगादित्यर्थः । कर्म-निबन्धनत्वादवस्थितेरिति भावः । श्रुताविषीकतूलदृष्टान्तोक्तिव्यावर्त्यमाह ॥ न चेत्यादिना ॥ तथा सतीति ॥ ज्ञानात्क्रमेण कर्मक्षये सतीत्यर्थः । अप्राप्तिमेव व्यनक्ति ॥ न हीति ॥ अत इति ॥ कर्मक्षयायोगादित्यर्थः । पूर्वपक्षनिरसनहेतुतया भाष्यं व्याचष्टे ॥ सम्भवत्येवेति ॥ सौत्र-तत्पदस्याप्रकृतपरामर्शित्वं निराह ॥ ब्रह्मेति ॥ पूर्वत्र दृष्टिपदस्योपासनार्थत्वेनापरोक्ष-ज्ञानार्थत्वाभावादधिगम इत्युक्तिरिति भावः । अत्राश्लेषो नाम ज्ञानोत्तरस्य पापस्य चतुर्थेऽलेप उच्यते । अशुचित्वादिकं वास्य न भवेदिति तत्फलमित्यनुभाष्योक्तदिशा बोध्यः । आनन्दह्रास-करत्वलेपस्तु विद्यत एव । अतो न स्तुतयेऽनुमतिर्वेत्यधिकरणविरोध इति भावः । ‘तथोपास्याञ्जसा दृष्टं ब्रह्म पापं च भस्मसात् । करोति निखिलं पूर्वं पाश्चात्यस्याप्यसङ्गताम्’ । करोतीत्यनु-भाष्यदिशा पौर्वापर्यक्रममनुसृत्य भाष्यादिस्थक्रमत्यागः । तद्यथेति भाष्यशेषमस्तु वेत्यादिप्रागुक्त-शङ्कानिवर्तकत्वेन व्याचष्टे ॥ नाभुक्तमिति ॥ तद्वैयर्थ्येति ॥ क्षामेष्टिवैयर्थ्येत्यर्थः ॥ अग्नि-नाशेति ॥ अग्निहोत्रगृहदाहे सति वैदिकाग्नेर्लौकिकाग्निसम्पर्केणाहितगार्हपत्यादिवैदिकाग्निनाशाद् यस्य गृहान् दहतीत्यस्य यो गृहदाहनिमित्ताग्निनाशजन्यप्रत्यवायवानित्यर्थं विवक्षित्वा प्रत्यवाय-परिहारार्थत्वस्य क्षामेष्टौ वाच्यत्वादित्यर्थः । तथा च ज्ञानस्यापि निषिद्धकरणादिजन्यप्रत्यवाय-निवर्तकत्वं स्यादेवेति भावः । उक्तं च पूर्वतन्त्रे चतुर्थाद्यपादे द्रव्यार्जनाधिकरणे क्षामेष्टेः फलार्थत्वम् ।

### ***अभिनवचन्द्रिका***

उभयविधार्थदृष्टिरिति ॥ लोकसाध्यत्वेनाभिमतस्य साधकाः केचनार्था दृष्टाः । अन्ये पुनरसाधका दृष्टा इति दर्शनं सन्देहबीजमित्यर्थः ॥ अनियतदेशकालेति ॥ ननु अनियत-कालविपाक एव युगपत्कायव्यूहविरोधी न त्वनियतदेशविपाकः । युगपदनेकदेशेषु कायव्यूहसम्भवात् । ततश्च देशग्रहणं व्यर्थमिति चेत् सत्यम्, अनियतकालविपाक एव युगपदनेककायव्यूहविरोधी, तथापि छत्रिन्यायेन नियतदेशविपाकोऽपि युगपत्कायव्यूहविरोधित्वेनोक्त इति ध्येयम् ॥ विप्रतिपत्तेरिति ॥ दृष्टान्त इति शेषः । प्रायश्चित्तावध्यन्यथानुपपत्त्या कर्मक्षयनिश्चय इत्यत आह– ब्रह्मेति ॥ यथा गृहदाहानन्तरं गृहदाहेष्ट्यधिकारः, तथा ब्रह्महत्याप्राप्तौ द्वादशाब्दव्रताधिकार इत्यर्थकत्वान् न कर्मक्षयसिद्धिरिति भावः ॥ न हि ज्ञानस्येति ॥ आशु विनाशित्वादिति भावः ।

### ***वाक्यार्थमुक्तावली***

यत्कर्मनाशाख्यप्रथमभाविफलार्थमियता प्रबन्धेन दर्शनार्थं तत्साधनश्रवणाद्यनुष्ठानं सप्रकारं प्रपञ्चितं तदधुना चिन्त्यत इत्यनन्तरसङ्गतिः । आप्रायणादित्यव्यवहितनये मोक्षस्य स्मारितत्वाच्च ॥ उक्तव्याहतेरिति ॥ अनियमः सर्वेषामित्युक्तस्य आप्रायणादित्युक्तस्य च व्याहतेरित्यर्थः ॥ मोक्षमिति ॥ ज्ञानं किं मोक्षं न साधयत्युत साधयतीति चिन्ता । तदर्थं प्रायश्चित्तवत्तस्य पूर्वोत्तर-भाविकर्मनाशकत्वसामर्थ्यमप्रामाणिकमुत प्रामाणिकमिति । तदर्थं ज्ञानेनैव कर्मक्षये उत्तरकाल एव मोक्षः स्यादिति तर्कबाधः । प्रमाणाभिमतस्य प्राप्नोति न वेति सङ्ग्रहः सूत्रोक्तसमाधानमेव पूर्वपक्षनिरसनक्षममिति भावेन वाद्यन्तरोक्तं भोगेन कर्मक्षयप्रकारमाशङ्क्य निराकुर्वन् पूर्वपक्ष-मुपोद्बलयति ॥ न च तानीत्यादिना ॥ कायव्यूहेन कायविभागेन वा । अनेककायैरिति यावत् ॥ अनियतेति ॥ विपाकः फलौन्मुख्यम् । अनियतौ देशकालौ यस्य सोऽनियतदेशकालः । स च विपाको येषां तान्यनियतदेशकालविपाकानि । तेषां भावस्तस्मादित्यर्थः । भवेदेतद्यदि कर्मणामेकस्मिन् काले देशे च फलप्रदत्वं स्यात् । न चैवम् । फलदानाय देशकालनियमाभावादिति भावः । न च नियतकालविभाग एव युगपत् कायव्यूहविरोधी न त्वनियतदेशविपाकः । युगपदेक-देशेषु कायव्यूहसम्भवात् । न च व्यूहः समुदायः । अनियतदेशत्वं तद्विरोधितयोपात्तमिति वाच्यम् । युगपदनेकदेहैरेव कर्मक्षयस्यैव वक्तव्यत्वेन समुदायोक्त्यनुपयोगादिति चेन्न । वस्तुतः कर्मभोगस्य देशकालनियमो नास्तीति वस्तुस्थितिप्रदर्शनार्थत्वात् । तथा सतीति योगसामर्थ्यात् कर्मणां भिन्नकालौ फलार्जनतिरोधानस्वाभाव्ये सति पुण्यपापयोः फलदानेन नाशस्यैव सम्भवाद् भोगस्याप्यभावः स्यादित्यर्थः । न चेष्टापत्तिः । ‘नाभुक्तं क्षीयते कर्म कल्पकोटिशतैरपि’ इति स्मृतिविरोधादित्यर्थः । सूत्रप्रतिज्ञाभागोक्तं समाधानमाशङ्क्य निषेधति ॥ न च वाच्यमित्यादिना ॥ विप्रतिपत्तेरिति ॥ प्रायश्चित्तेन कर्मक्षये विप्रतिपत्तेरित्यर्थः । प्रायश्चित्तविधेर्नियामकस्य सत्वान्न विप्रतिपत्तिरित्यत आह ॥ ब्रह्महेति ॥ दग्धगेहेति ॥ दग्धगेहस्य यजमानस्य क्षामेष्टिर्विधीयते । तत्र गेहदाहनिमित्ते सतीष्टिः कर्तव्या । अन्यथा प्रत्यवायादित्येव तात्पर्यम् । न गेहदाहनिवृत्यर्थ-मिष्टिकरणेऽपि तदनिवृत्तेः । एवं ब्रह्महेति विधेरपि हत्यानिमित्ते सति द्वादशाब्दव्रतं चरेदित्यत्रैव तात्पर्यान्न प्रायश्चित्तविधिवैय्यर्थ्यमिति भावः । ननु ब्रह्महा द्वादशाब्दव्रतं चरेदित्यत्र गत्यन्तर-कल्पनेऽपि ‘सेतुं दृष्ट्वा समुद्रस्य ब्रह्महत्यां व्यपोहति’ इत्यादौ साक्षात् पापनिवृत्तिश्रवणात् सेतुदर्शनस्येव ब्रह्मदर्शनस्यापि पूर्वकर्मनिवर्तकत्वं किं न स्यादित्यत आह ॥ अस्तु वेति ॥

तद्यथा पुष्करफलाश इत्यादिप्रमाणसद्भावात् स कथं तदभाव इत्याशङ्क्य तर्कविरोधात् प्रमाणस्य ज्ञानप्राशस्त्ये तात्पर्यमिति भावेनारब्धकार्ये एव त्विति सूत्रनिरस्यं कृतकृत्येत्युक्तन्यायं न च ज्ञानोदये शेषकर्मक्षये कृतकृत्यत्वात्तदैव मुक्तिरिति न्यायविवरणानुसारेण व्यनक्ति ॥ किं चेति ॥ ज्ञानेनैवाशेषकर्मक्षयेऽङ्गीक्रियमाणे मोक्षाय यत्कर्तव्यं तस्य सर्वस्य कृतत्वात्तदैव ज्ञानोत्तर क्षण एव मुक्तिः स्यादित्यर्थः । ननु भवतु ज्ञानेन कर्मक्षयः, मा भूज् ज्ञानानन्तरं मोक्षः, अप्रयोजकस्तर्क इत्यतः कृतकृत्यता चेति न्यायमालायां चशब्दसूचितं न चेत्कर्माक्षय इति न्यायविवरणोक्तं न्यायमाह ॥ अथेति ॥ यदीत्यर्थः । ननु ज्ञानानन्तरं मोक्षाभावे कर्मक्षयाभावः कुत इत्यत आह ॥ निष्कारणेति ॥ कर्मक्षये सति ज्ञानानन्तरं देहादीनामवस्थानं न सम्भवति । तदवस्थाने कर्मणामेव हेतुत्वाद्वर्तते चावस्थानमतः कर्मक्षय एव नेति भावः । चशब्दसूचितं न्यायान्तरं ज्ञानान्तरमेव कर्माक्षयो न चेत्कदापि कर्मक्षय इति न्यायविवरणस्यार्थान्तरं व्यनक्ति ॥ तथा सतीति ॥ न हीति ॥ ज्ञानस्य विरम्यव्यापारेऽज्ञाननिवृत्तिरपि विलम्बेन स्यात् ।

भिद्यते हृदयग्रन्थिश्छिद्यन्ते सर्वसंशयाः ।

क्षीयन्ते चास्य कर्माणि तस्मिन्दृष्टे परावर ॥

इति श्रुतौ दृष्ट एवात्मनीश्वर इति स्मृतौ च संशयादिनिवृत्तिकर्मक्षययोस्तुल्ययोगक्षेमत्वे माना-भावादिति भावः । ज्ञानस्याशुतरविनाशित्वाद्विरम्य व्यापारायोग इति वा ॥ पूर्वपादेति ॥ अत्र सूत्रभाष्यक्रमोल्लङ्घनं ज्ञानेन भगवत्कार्यक्रमानुसारेण ज्ञेयम् ॥ अतत्परिहारार्थ इति ॥ यथा दग्धगेहस्य क्षामेष्टिविधिर्गेहदाहपरिहारार्थो न भवति तथा द्वादशाब्दविधिरपि ब्रह्महत्यादोष-परिहारार्थो न भवतीति यदुक्तं तन्नेत्यर्थः । कुत इत्यत आह ॥ प्रयोजनेति ॥ द्वादशाब्द-वृतविधेर्ब्रह्महत्यादोषपरिहारार्थत्वाभावे प्रयोजनान्तराभावेन तद्वैय्यर्थ्यप्रसङ्गात् । व्यर्थविधेरनवधेय-त्वादिति भावः । ननु गेहदाहापरिहारकमोक्षेष्टिविधेः प्रयोजनान्तराभावेऽपि नाविश्वसनीयत्वम् । दाहाख्यनिमित्ते प्राप्ते तत्कर्तव्यमित्यत्रैव तात्पर्यात् प्रकृतेऽपि तथोपपत्तेरित्यत आह ॥ दग्धगेहपदेन चेति ॥ दग्धगेह इष्टिं कुर्यादित्यत्र दग्धगेहपदेनाग्निहोत्रशालादाहे आहवनीयादिवैदिकाग्ने-र्लौकिकाग्निसम्पर्केण तन्नाशे सति तन्निमित्तकप्रत्यवायवान् यजमान इति प्रत्यवायवत उपलक्षणात् । तत्प्रयुक्तप्रत्यवायपरिहारार्थत्वेन विधिपर्यवसानाद् दृष्टान्ते प्रयोजनाभावो न सम्मत इति भावः । यद्यपि दग्धगेहपदं न तत्र श्रूयते तथापि यस्य गेहान् हन्तीति वाक्यस्य यो गृहदाहवान् भवतीत्यर्थकत्वाद् दग्धगेहपदेनेत्यनुवादः कृतः ।

### ***तत्त्वसुबोधिनी***

अन्यथा मोक्षाभावप्रसङ्गेनेति । यद्ज्ञानिनां ध्यानस्य विहिततया कर्तव्यत्वं मोक्षपर्यन्त-मित्युक्तत्वात्तत्र प्रागापादितकर्मणां प्रतिबंधकानां सत्वेन ज्ञानेन मोक्षस्यैवाजननादित्या-क्षेपोत्थानादनंतरसङ्गतिरिति भावः ॥ उक्तव्याहतेरिति ॥ एवं मुक्तिफलानियमेत्युक्तव्याहतेः । अनियमः सर्वेषामित्युक्तव्याहतेरित्यर्थः । कायव्यूहेन । अनेकशरीरनिर्माणेनेत्यर्थः । अनियत-देशकालविपाकत्वादिति । नियतकालदेशभोग्यत्वाभावादित्यर्थः ॥ तथा सतीति ॥ योग-प्रभावबलादिति भावः ॥ विप्रतिपत्तेरिति ॥ प्रायश्चित्ते कर्मक्षय इत्यत्र विप्रतिपत्तेरित्यर्थः । ननु प्रायश्चित्तेन कर्मक्षयाभावे ब्रह्महत्यारूपक्षयमुद्दिश्य प्रायश्चित्तविधानमनर्थकं स्यादित्यत आह ॥ ब्रह्महत्येति ॥ दग्धगेहेष्टिवदिति ॥ तत्र दग्धगेहे गेहदाहपरिहारार्थत्वं दग्धस्य प्रत्यावृत्ययोगात् । किंतु गेहदाहरूपनिमित्ते सति कर्तव्यत्वमात्रमित्यर्थः । स्मृतिबाधः स्याद् इति । नाभुक्तं क्षीयते कर्म इति स्मृतिबाधः स्यादित्यर्थः । ज्ञानानन्तरं मोक्षाभावे तदनन्तरं कर्मक्षयोऽपि न स्यादित्यत आह ॥ न हीति ॥ कुत इत्यतः किं ज्ञानं स्वोदयानन्तरमेव कर्म नाशयति किं वा किंचित्कालं तूष्णीं स्थित्वाऽनन्तरं नाद्य इत्याह ॥ निष्कारणेति ॥ सति हि ज्ञानानन्तरं कर्मक्षये अवस्थानकारणीभूतकर्मणः क्षीणत्वेन तदभावावस्थानमेव स्यात् । अस्ति च अवस्थानमिति तदन्यथानुपपत्या कर्मक्षय एव प्राप्नोतीत्यर्थः । ननु न ज्ञानोदयानन्तरमेव कर्मक्षयः किन्तु ज्ञानं किञ्चित्कालं विवृत्वा कर्म क्षिणोतीत्यङ्गीकारादितीदमाशङ्कते ॥ न चेति ॥ न हीति ॥ तस्य चेतनधर्मत्वादिति भावः । पूर्वपापविनाशादुत्तरस्याश्लेषाच्चेति सूत्रभाष्यस्य क्रमोल्लङ्घनं कर्मक्रमानु-सारेणेति ज्ञातव्यम् ॥ एतत्स्मृतेरिति ॥ ‘नाभुक्तं क्षीयते कर्म’ इति स्मृतेरित्यर्थः । अतत्परिहारार्थ इतीति । यथा दग्धगेहेष्टेर् गृहदाहनिमित्तत्वमेव । न तु तत्परिहारार्थत्वं दग्धस्य पुनः परा-वृत्यभावात् । कर्तुस् तथा प्रायश्चित्तस्यापि ब्रह्महत्यादिनिमित्तकत्वमेव । न तु जनितपाप-परिहारार्थत्वम् । ‘नाभुक्तं क्षीयते कर्म’ इति स्मृतिविरोधादिति भावः ।

### ***वाक्यार्थविवरणम्***

उक्तेति ॥ अनियम इत्युक्तेत्यर्थः ॥ उभयविधेति ॥ मोक्षसाधनासाधनेत्यर्थः ॥ ज्ञान-जन्मनीति ॥ यस्मिन् जन्मनि ज्ञानमुत्पन्नं तस्मिन्नेव जन्मनीत्यर्थः ॥ भावादिति ॥ तानि चैकस्मिञ्जन्मनि न भोक्तुं शक्यन्त इति भावः ॥ बहुशरीरेति ॥ बहुशरीरफलानां कर्मणां तस्मिन्नेकस्मिन् जन्मनि भोगासम्भवादिति भावः ॥ क्रमेणेति ॥ क्रमेण जन्मान्तरप्राप्त्येत्यर्थः ॥ कायव्यूहेनेति ॥ ज्ञानजन्मन्येवेत्यर्थः ॥ विपाकत्वात् ॥ फलजनकत्वात् । तथा च देशान्तरे कालान्तरे च फलजनकतया क्लृप्तानां कर्मणां कायव्यूहेनैकदा भोगासम्भवादिति भावः ॥ योगप्रभावेण योगसामर्थ्येन ॥ तादृशानामपीति ॥ अनियतदेशकालविपाकानामपीत्यर्थः ॥ तथा सतीति ॥ योगसामर्थ्येन भोगाभावेऽपि कर्मणां क्षपयितुं नाशयितुं शक्यत्वादित्यर्थः । भोग-मङ्गीकृत्यापि दूषणमाह ॥ तद्भोगकाले चेति ॥ तेषां कर्मणां भोगकालेऽपीत्यर्थः । ननु ज्ञानी भोगकाले कर्माणि न करोतीति युक्ता भोगेन कर्मणां समाप्तिरित्याशङ्क्य निषेधति ॥ न चेति ॥ करोत्येवेत्येर्थः । ज्ञानी न करोतीत्यङ्गीकारे बाधकमाह ॥ न हीति ॥ ओपः फलाभावः ॥ नाभुक्तमिति ॥ ‘नाभुक्तं क्षीयते कर्म कल्पकोटिशतैरपि’ इति स्मृतिविरोधेन पश्चात्तनानामलेपो न युक्त इति भावः । ननु यथा प्रायश्चित्तेन कर्मणां भोगाभावेऽपि क्षयो भवति । एवं ज्ञानिनामपि कर्मणां भोगाभावेऽपि कर्मक्षयः सम्भवतीत्याशङ्क्य निषेधति ॥ न च प्रायश्चित्तेनेवेति ॥ विप्रतिपत्तेरिति ॥ प्रायश्चित्तेन कर्मणां क्षयो भवतीत्यस्यास्माकं विप्रतिपन्नत्वात् । तर्हि प्रायश्चित्तविधीनां वैय्यर्थ्यमिति चेन्न । अशुचित्वासम्भाष्यत्वादिपरिहारमात्रत्वादिति भावः । ननु ब्रह्महा द्वादशाब्दव्रतं चरेत्’ इत्युक्तरीत्याकरे कपालास्थिमालाधारणादिना द्वादशवर्षव्रतरूप-प्रायश्चित्तचरणे ब्रह्महत्यानिवृत्तिर्भवत्येवेति कथं प्रायश्चित्तेन कर्मक्षये विप्रतिपत्तिरित्यत आह ॥ ब्रह्महेति ॥ दग्धगेहेष्टिविधिवदिति ॥ यस्याहिताग्नेरग्निर्गृहान् दहेत्, तदा दग्धगेहे इष्टिं कुर्यादिति विधीयते । दग्धः गेहः यस्य असौ पुमान् दग्धगेहः । स काञ्चन इष्टिं कुर्यादिति तदर्थः । न हि इष्टिकरणेन गेहदाहो निवर्तते । दग्धस्य पुनरनिवृत्तेः । तथात्वे गृहोन्मज्जनप्रसङ्गात् । किन्तु तादृशेष्टिकरणे दग्धगेहः पुमान् अधिकारी सम्पद्यत इत्येव । न तु तेन तत्परिहारः । एवं द्वादशाब्दव्रतचरणे ब्राह्मणहननवानेवाधिकारी सम्पद्यते । न तु तेन ब्रह्महत्यापरिहारो भवति । ‘नाभुक्तं क्षीयते कर्म’ इति श्रुतिविरोधादिति भावः ।

कर्मक्षय इति ॥ भोगाभावेऽपीत्यर्थः ॥ विशेषप्रमाणेति ॥ ब्रह्महत्यादिविशेष-प्रमाणबलादित्यर्थः ॥ अत्रेति ॥ ज्ञानेन भोगाभावेऽपि कर्मक्षये इत्यर्थः ॥ स्मृतिबाधः स्यादिति ॥ नाभुक्तमिति स्मृतेर् बाधः स्यादित्यर्थः ॥ निष्कारणेति ॥ ज्ञानानन्तरमेव मोक्षाभावे ज्ञानिनोऽवस्थानं प्राप्तम् । न च देहेनावस्थानं कर्माभावे सम्भवति । निष्कारणमवस्थानायोगात् । तथात्वे कदापि मोक्षाभावप्रसङ्गात् । न च कर्मातिरिक्तं कारणमस्तीति । कर्माक्षय एव प्राप्नोतीति भावः ॥ न तदैवेति ॥ अतोऽवस्थानं न युक्तमिति भावः ॥ विरम्य व्यापार इति ॥ ज्ञानं स्वयमुत्पद्य किञ्चित्कालं स्थित्वा पश्चात् कर्म क्षिणोतीत्यङ्गीकारे ज्ञानस्य स्थित्वा स्थित्वा व्यापाररूपविरम्यव्यापारः स्यात् । न चासौ ज्ञाने वक्तुं युक्तः । तस्य चेतनधर्मत्वेन जडे ज्ञानेऽसम्भवादिति । ननु नाभुक्तमिति श्रुतेरज्ञविषयत्वं कल्प्यते । ज्ञानिविषयत्वेऽपि बाधका-भावादित्याशङ्क्य निषेधति ॥ न चात्रेति ॥ ननु ज्ञानिविषयत्वे बाधकाभावः कुतो न चेत्यतो ज्ञानिविषयत्वे श्रुतेरेव बाधिकायाः सत्त्वादित्याह ॥ तद्यथा इतीति ॥ भाष्ये प्रदूयते इति दूञ् परितापे । तप्तं नष्टं भवेदित्यर्थः ॥ अतत्परिहारार्थ इति ॥ गेहदाहपरिहारार्थो न भवति । किं नाम । इष्टेर्गृहदाहनिमित्तकत्वमेव । एवं ब्रह्महेत्युक्तद्वादशाब्दव्रतचरणरूपप्रायश्चित्तस्यापि ब्रह्महनननिमित्तकत्वमेव । न तु तत्परिहारार्थत्वम् । नाभुक्तमिति स्मृतिविरोधादिति भावः ॥ प्रयोजनान्तरेति ॥ ब्रह्महत्यापरिहाररूपप्रयोजनं विना प्रयोजनानन्तराभावादित्यर्थः ॥ तद्वैय्यर्थ्येति ॥ द्वादशाब्दं व्रतं चरेदिति विधिवैय्यर्थ्यमेव स्यात् । अतो ब्रह्महत्यापरिहारफलकत्वमेवेति भावः । ननु यद्यपि द्वादशाब्दव्रतचरणस्य ब्रह्महत्यानिवृत्तिः प्रयोजनं सम्भवति । तथापि दग्धगेहेष्टेर्गृहदाह-निवृत्तिप्रयोजनकत्वं न सम्भवतीति चेत्तत्राह ॥ दग्धगेहपदेनेति ॥ तथा च दग्धगेहः गेहदाहेन तदन्तर्गताग्निनाशजनितप्रत्यवायवान् पुरुष इष्टिं कुर्यादित्यर्थः । तथा चेष्ट्या स प्रत्यवायो निवर्तत इति तदर्थो द्रष्टव्यः ।

### ***वाक्यार्थमञ्जरी***

तस्य ब्रह्मण अधिगमे दर्शने सत्युत्तरपूर्वाघयोरश्लेषविनाशौ उत्तरपापस्याश्लेषः पूर्वपापस्य च विनाशो भविष्यति । कुतः । तद्व्यपदेशात् तयोरश्लेषविनाशयोः क्रमेण तद्यथा पुष्करपलाशे तद्यथैषीकातूलमग्नाविति श्रुतिद्वय उक्तत्वादिति भावः । परत्र च नरकाद्यहेतुत्वम् ॥ तदिति ॥ प्रायश्चित्तविधीत्यर्थः ॥ अग्निनाशेति ॥ आहिताग्निनाशेत्यर्थः । तथा च प्रत्यवाय-निवृत्तिफलहेतुत्वेन न वैय्यर्थ्यमिति भावः ।





------------------------------------------------------------------------

ॐ इतरस्याप्येवमसंश्लेषः पाते तु ॐ

## **सूत्रभाष्यम्**

ॐ इतरस्याप्येवमसंश्लेषः पाते तु ॐ ॥ १४ ॥

पुण्यस्याप्येवमसंश्लेषः पाते । तुशब्दोऽनुत्थानवाची ।

‘यथाऽश्लेषो विनाशश्च मुक्तस्य तु विकर्मणः ।

एवं सुकर्मणश्चापि पततस्तमसि ध्रुवम्’ इति चाग्नेये ॥

### ***तत्त्वप्रदीपिका***

इतरस्य भगवद्द्वेषिणः पुण्यस्याप्येवमुत्तरस्याश्लेषः पूर्वस्य विनाशः, अधः पात आसन्ने अन्यथाज्ञानपरिपूर्तौ । न च ब्रह्मदर्शिन एव पुण्यस्याप्यश्लेषोऽयमुच्यत इति युक्तम् । पात इति विशेषणात् ॥

‘‘पश्यन्नपीममात्मानं कुर्यात्कर्माविचारयन् । यदात्मनः सुनियतमानन्दोत्कर्षमाप्नुयादि’’ति कौषारवश्रुतावानन्दोत्कर्षार्थं विहितत्वात्तस्य । ‘अग्निहोत्रादि तु तत्कार्यायैव’ इति वक्ष्यमाणत्वाच्च ॥

### ***तत्त्वप्रकाशिका***

एवं ब्रह्मज्ञानिनो मुक्तिसिध्यर्थं ज्ञानादेवाघविनाशाश्लेषावुक्त्वा तत्समानन्यायत्वाद्भगवद् द्वेषिपुण्यस्यापि मिथ्याज्ञानादेव विनाशाश्लेषौ तमः सिध्यर्थं वदत्सूत्रमुपन्यस्य व्याचष्टे ॥ इतर-स्यापीति ॥ भगवद्द्वेषिणः पाते प्रत्यासन्ने यथा ज्ञानिपापस्यैवं पुण्यस्याश्लेषो विनाशश्च भवतीति भावः । पातार्थमिति तादर्थ्ये वा सप्तमी । पाते प्राप्तेऽपि तदनुभवानन्तरं पुण्यभोगसम्भवाक्तिं तदश्लेषादिनेत्यत आह ॥ तुशब्द इति ॥ अनुत्थानपाते प्रत्यासन्ने तदर्थमावश्यकावेव भगवद्द्विषां पुण्याश्लेषविनाशाविति भावः । सूत्रार्थे स्मृतिं चाह ॥ यथेति ॥

### ***भावदीपः***

भाष्ये सौत्रेतरशब्दस्य पूर्वप्रकृताघेतरस्येत्युपेत्य पुण्यस्येत्युक्तम् । कस्येत्याकाङ्क्षानिरासाय स्मृत्यनुरोधेन पूर्वप्रकृताघेतरस्येत्युपेत्य तदर्थं वदन् भाष्यं व्याचष्टे ॥ भगवदिति ॥ सामीप्ये सप्तमीमुपेत्याह ॥ प्रत्यासन्न इति ॥ एवंशब्दार्थो यथेत्यादि । असंश्लेष इत्युपलक्षणं मत्वोक्तं विनाशश्चेति ॥ तद्द्विषश्चैव पुण्यनाशोऽप्यसङ्गतेत्यनुभाष्योक्तेरिति भावः । तमः प्राप्त्यर्थ-मित्यध्याहारदोषनिरासायाह ॥ तादर्थ्ये वेति ॥ चर्मणि द्वीपिनं हन्ति’ इत्यादाविवेति भावः ।

### ***वाक्यार्थमुक्तावली***

तत्समानन्यायत्वादिति ॥ भगवद्द्वेषिपुण्यस्य मिथ्यात्वदार्ढ्यात् प्रागेवापादितस्य मिथ्याज्ञान-जन्मनि भोगः बहुशरीरफलकत्वात् । नापि क्रमेण भोगः । जीर्णमिथ्याज्ञानस्य तमोहेतुत्वा-योगात् । नापि कायव्यूहेन भोगो नियतदेशकालविपाकत्वात् । तद्भोगकाले पुनः पुण्यान्तरसम्भवा-च्चेति ज्ञानिपापस्य मोक्षप्रतिबन्धकत्वे यो न्यायस्तत्समानन्यायापन्नत्वात्तमस्तेषां दुर्लभमित्याशङ्क्य तत्समानन्यायापन्नत्वात्तद्वदेव मिथ्याज्ञानवदेव विनाशाश्लेषौ तमःसिध्द्यर्थं वदत्सूत्रमित्यर्थः । सूत्रे इतरस्येति प्रकृतज्ञानीतरस्य द्वेषिण इत्यर्थः । स्मृतौ पततस्तमसीति व्याख्यातमित्यभिप्रेत्याह ॥ भगवद्वेषिण इति ॥ पाते इत्येतत्सामीप्ये सप्तमी । पाते आसन्ने पतनहेतुभूतमिथ्याज्ञाने पूर्णे सतीति यावदित्यर्थमभिप्रेत्याह ॥ पात इति ॥ एवमित्यस्यापेक्षितपूरणं यथेति । इतरस्य प्रकृताघादितरस्य पुण्यस्येत्यर्थान्तरकथनम् । अश्लेषशब्दो विनाशोपलक्षक इत्युक्तं विनाशश्चेति ॥ पूर्वं पात इत्येतदश्लेषविनाशसामग्रीसद्भावोपपादकत्वेन व्याख्यातमधुनाऽश्लेषविनाशानङ्गीकारे पातो न स्यात्तदर्थमश्लेषाद्यङ्गीकार्यमिति युक्तिकथनपरतया व्याख्यातुमर्थान्तरमाह ॥ पातार्थ-मिति ॥ ननु पातसामग्रीवशात् पातोऽस्तु न तदर्थमश्लेषादीति वक्तव्यम् । पाते प्राप्तेऽपि तदनुभावनानन्तरं पुनः पुण्यफलभोगसम्भवादित्यभिप्रेत्य शङ्कते ॥ पाते प्राप्त इति ॥ मुक्तस्य तु विकर्मण इत्यत्र मुक्तस्य जीवन्मुक्तस्यापरोक्षज्ञानिनो मुच्यमानस्येति वार्थः । तुशब्दो ऽश्लेषे विशेषं द्योतयति । अत्राश्लेषपदेनेह लोकेऽशुचित्वासम्भाव्यत्वादिरूपस्य परलोके नरकाद्यनर्थ-रूपस्य श्लेषस्याभाव एव न तु आनन्दह्रासलक्षणश्लेषस्याभाव इति । स्तुत्यधिकरणे विपरीते विपर्यय इत्यानन्दह्रासकत्वोक्तेः । उक्तं चानुव्याख्याने ।

ज्ञानोत्तरस्य पापस्य चतुर्थेऽलेप उच्यते ।

अशुचित्वादिकं चास्य न भवेदिति तत्फलम् ॥ इति ।

अत्र विनाशपदेनाप्यप्रारब्धानां स्वरूपनाश एव न तूपमर्दे चेत्युक्तरीत्या प्रारब्धानामिवा-भोगाल्पत्वमिति च तुशब्देन सूच्यते । सुकर्मणश्चापीत्यत्र तमःस्थितत्वेऽपीत्यपिशब्दसम्बन्धः । ध्रुवं यथा तथा पतत इत्यनेन तुशब्दोऽनुत्थानवाचीत्येतदपि सूचितम् । यद्वा ध्रुवमश्लेष इति सम्बन्धः । तेन ज्ञानिपापस्याशुचित्वादिश्लेषानापादकत्वमेव न त्वानन्दह्रासरूपश्लेषानापादकत्वमिति । यथा श्लेषहेतुत्वे सङ्कोचोऽस्ति न तथा मिथ्याज्ञानिपुण्यस्य, तदानीं पावित्र्यस्वर्गादिरूपश्लेषानापादकत्व-मेव । तमसि तु किंचिदानन्दसम्पादकत्वेन श्लेषकत्वमस्तीति सङ्कोचः कल्पनीयः । किं तु सर्वथा श्लेषकत्वमेवेत्यर्थः । अत एव सूत्रे इतरस्याप्येवमसंश्लेष इत्यतिदेशेनैव पूर्तेः पुनरसंश्लेषग्रहणं सिद्धे सत्यारम्भ इति न्यायात् । अत एवात्र समित्युपसर्गः । विश्लिष्यासंश्लेषस्य स्वपदेनोपादानं चेति ज्ञेयम् ।

### ***वाक्यार्थविवरणम्***

द्वेषिपुण्यस्येति ॥ द्वेषिणां पुण्यस्येत्यर्थः ।

### ***वाक्यार्थमञ्जरी***

भगवद्द्वेषिणो मिथ्याज्ञानेन पाते तु अनुत्थानतमःपाते समीपकालवर्तिनि इतरस्य तत्कृत-पुण्यस्याप्येवं ज्ञानिकृतपापस्यैवाश्लेषविनाशौ भवत इत्यर्थः ॥ पातार्थमिति ॥ अन्यथा पुण्येन प्रतिबन्धात्पात एव न स्यादिति भावः ।

------------------------------------------------------------------------

ॐ अनारब्धकार्ये एव तु पूर्वे तदवधेः ॐ

## **सूत्रभाष्यम्**

॥ ॐ अनारब्धकार्ये एव तु पूर्वे तदवधेः ॐ ॥ १५ ॥

अनारब्धकार्ये एव पूर्वे पुण्यपापे विनश्यतः ।

‘तस्य तावदेव चिरं यावन्न विमोक्ष्येऽथ सम्पत्स्यत’ इति तदवधेः ।

तुशब्दः स्मृतिद्योतकः ।

‘यदनारब्धपापं स्यात्तद्विनश्यति निश्चयात् ।

पश्यतो ब्रह्म निर्द्वन्द्वं हीनं च ब्रह्म पश्यतः ।

द्विषतो वा भवेत्पुण्यनाशो नास्त्यत्र संशयः ॥

तस्याप्यारब्धकार्यस्य न विनाशोऽस्ति कुत्रचित् ।

आरब्धयोश्च नाशः स्यादल्पयोः पुण्यपापयोः’ इति नारायणतन्त्रे ॥ १५ ॥

### ***तत्त्वप्रदीपिका***

ब्रह्मदर्शिनः पूर्वस्य पापस्य विनाश उक्तः । द्वेषिणः पुण्यस्य । तत्रोभयत्र च विशेषमाह– अनारब्धकार्ये एवेत्यादिना । अनारब्धकार्ये एव ते नश्यतस्तयोरुभयोरपि ज्ञानिनो ब्रह्मसम्पत्ते-रारब्धकार्यविमोक्षावधिविलम्बश्रुतेः । न च तत्र शरीराद्विमोक्षो विवक्षितः । ‘एवं मुक्तिफलानियम’ इति शरीरपात एव ब्रह्मसम्पत्त्यनियमोक्तेः । विमोक्ष्ये विमोक्ष्यत इत्यर्थः । ‘तस्य तावदेव चिरम्’ इति परोक्षत्ववचनात् । ‘‘अथ सम्पत्स्यत’’ इति प्रथमपुरुषप्रयोगात् । ‘‘सुप्तिङुपग्रहलिङ्ग-नराणामि’’त्यादि सूत्राच्च । इतरस्याप्यनारब्धकार्यमेव नश्यतीति कुत इत्यत आह– तुशब्द इत्यादि । तुशब्दो विशेषवाचकस्मृतिद्योतकः । अतो द्वेषिणोऽनारब्धकार्यस्यैव पुण्यस्य नाशः । अतः परमविद्वेषिणोऽपि प्रागधःपातात्कदाचिद्भोगान् भुञ्जत इति नाद्भुतम् ।

### ***तत्त्वप्रकाशिका***

नन्वेवं यदि ब्रह्मज्ञानिद्वेषिणोर्ज्ञानादिनैव पापपुण्यक्षये ज्ञानाद्युदय एव मोक्षादिप्रसङ्ग इत्याशङ्कां परिहरत्सूत्रं पठित्वा व्याचष्टे ॥ अनारब्धेति ॥ नास्माभिः सर्वपापादिक्षयो ज्ञानादिनोच्यते येन तदैव मुक्त्यादिप्रसङ्गः किं तु यस्य पापस्य कार्यं दुःखं भोक्तुमनारब्धं तस्यैव ज्ञानेन विनाशो यस्य च पुण्यस्य कार्यं सुखं न भोक्तुमारब्धं तस्यैव मिथ्याज्ञानेन नाश इति भावः । ज्ञानानन्तरं प्रारब्धप्रतिबन्धकसद्भावः कुत इत्यत आह ॥ तस्येति ॥ अत्र यावत्प्रतिबन्धेन न विमोक्षेत तावदेव ज्ञानिनो मोक्षाय चिरमिति मोक्षस्य प्रतिबन्धनिवृत्त्यवधित्वश्रवणाज्ज्ञानोत्तरमपि कर्मसद्भावो ज्ञायत इति भावः । तथापि प्रारब्धकर्मसद्भावोऽत्र स्फुटं न प्रतीयत इत्यत आह ॥ तुशब्द इति ॥ चार्थस्तुशब्द इत्युक्तं भवति । कासौ स्मृतिरिति तामुदाहरति ॥ यदिति ॥ एतेन नाभुक्तमिति स्मृतिः प्रारब्धविषयेत्यपि लभ्यते ।

### ***गुर्वर्थदीपिका***

यस्य पुण्यस्येत्यत्र लक्षोपलक्षकसुतण्डुलेष्वेकैकमुष्टितण्डुलान्नभोजनेन यथा सर्वेषां प्रारब्धत्वं पुनर्बहुकालं भोगाच्च । एवं ब्रह्मादीनां ज्ञानोत्तरकालं बहुकालभोक्तव्यनानाकर्मणामीषदीषत्फलभोगे सति सर्वं प्रारब्धं भवति । तस्माज्ज्ञानोत्तरकालब्रह्मणः शतब्रह्मकल्पपर्यन्तं प्रारब्धभोगोऽपि न्यायप्राप्त एवेति भावः । न विमोक्षेतेति वदता टीकाकारेण ‘‘व्यत्ययो बहुल’’मिति सूत्राल्लकार-व्यत्यासः पुरुषव्यत्यासश्चेति सूचितम् । हीनं च ब्रह्म पश्यत इत्यस्य ब्रह्म हीनमाकारगुणादिरहितं पश्यतो ध्यानपरिपाके सति निर्धारयत इत्यर्थः ।

### ***भावबोधः***

नास्माभिः सर्वपाप इत्यादिना प्रारब्धस्य कृतस्य यावद्भोगं संस्थितेरिति न्यायविवरण-मप्युक्ततात्पर्यकं भवति । ‘‘चार्थः’’ ‘‘तु’’शब्द इति । अनेन ‘‘तदवधेस्तु’’ इति ‘‘तु’’-शब्दसम्बन्ध इत्युक्तं भवति ।

### ***भावदीपः***

किं चेत्यादिनोक्तदोष निरासकतयोत्तरसूत्रमवतार्य व्याचष्टे ॥ नन्वेवमिति ॥ एवकारव्यावर्त्यं वदन् भाष्यं व्याचष्टे ॥ नास्माभिरिति ॥ सद्भाव इति सूत्रभाष्यगतैवकारसूचित इति भावः । विमोक्ष्ये इत्यस्य प्रतिपदं विमोक्ष्यते इति ॥ एतेनेति ॥ स्मृतिकथनेनेत्यर्थः ॥ इत्यपीति ॥ न केवलमज्ञविषयेत्यपेरर्थः ।

### ***अभिनवचन्द्रिका***

चार्थस्तुशब्द इति ॥ अनेन तदवधेस्त्विति तुशब्दसम्बन्धः सूचितो भवतीति ज्ञेयम् ॥

वाक्यार्थमुक्तावली

अनारब्धकार्ये भोक्तुमनुपक्रान्ते सुखदुःखरूपकार्ये ययोस्तादृशे एव पूर्वे पूर्वोक्तपुण्यपापे नश्यत इति शेषः । न तु प्रारब्धकार्ये येनोक्तदोषः स्यादित्यर्थः । ज्ञानानन्तरं प्रारब्धसत्वं कुतस्तदवधेः श्रवणादिति शेषः । तदिति तन्त्रं श्रुतिस्थं परामृशति । तस्य मोक्षस्य तदवधेः प्रारब्धकर्मणो भोगोपमर्दाभ्यां मोक्षावधिकत्वस्य श्रवणादिति भावेन कृतसंस्थितिरित्युक्तन्यायप्रदर्शकत्वेन व्याचष्टे ॥ नास्मभिरिति ॥ चार्थ इति ॥ अनेन तदवधेः श्रवणात् स्मरणाच्चेत्यन्वय इत्युक्तं भवति । हीनं च ब्रह्म पश्यतो जानतः । आरब्धयोश्च नाश इत्यत्र नाश उपमर्दः ।

### ***तत्त्वसुबोधिनी***

विमोक्ष्य इति । अत्रोपनिषदि विमोक्ष्य इत्येव पाठः । तदर्थम् एवायं विमोक्ष्यत इति । तस्य तावदेवचिरम् इति परोक्षवचनादथसंपत्स्यते इति प्रथमपुरुषप्रयोगात् सुप्तिङुपग्रहलिङ्गनराणाम् इत्यादि सूत्राच्चेति ज्ञेयम् । आरब्धयोश्चनाशः स्यादल्पयोः पुण्यपापयोरिति भाष्यम् अत्राल्पनाशो नाम फलद्वारेणैव विवक्षितः । कर्मणां निर्भागत्वात्, कर्माणि न तावज् ज्ञानिनं भोजयंति यावदज्ञान-मिति भावः ।

नचैवं गृहाद्गृहादिति दग्धदेहेष्टिविधानं तस्यापि वैय्यर्थ्यमित्यस्य दाहपरिहारकत्वाभावे तस्य तन्निमित्तकप्रत्यवायपरिहारकत्वस्मृतिबाधः स्यादिति ‘‘नाभुक्तं क्षीयते कर्म’’ इति स्मृतिबाधः स्यादित्यर्थः । दग्धगेहपदेन तस्यैव उपलक्षणत्वान्न दोष इत्याह । दग्धगेहपदेन चेति ।

चार्थस् तुशब्द इति । अनेन तदवधेस्त्विति तुशब्दसम्बन्ध इत्युक्तं भवति । चार्थत्वेहि तस्य समुच्चयरूपत्वेन स्मृतिसमुच्चायकत्वं लभ्यते इति भावः । एतेनेति । पूर्वोत्तरपापपुण्यविनाशाश्लेष-प्रतिपादकप्रमाणोदाहरणेनेत्यर्थः । प्रारब्धविषयेऽत्यपीति । नकेवलं तदर्थेति श्रुतिबलेन अज्ञानविषयिणीत्यपिशब्दार्थः ।

### ***वाक्यार्थविवरणम्***

ज्ञानादिनैवेति ॥ सम्यज्ज्ञानेन । आदिपदेन मिथ्याज्ञानग्रहणम् । मोक्षादीत्यत्रादिपदेन तमोग्रहणम् । ‘न विमोक्ष्ये’ इत्यस्य व्याख्यानं न विमोक्ष्येतेति । भाष्ये निर्द्वद्वं समरहितं सर्वोत्तमं ब्रह्म पश्यतः हीनं च निर्गुणं च ब्रह्म पश्यतः मिथ्याज्ञानपरिपाकवत इति यावत् । द्विषतो वा द्वेषपरिपाकवत इत्यर्थः । अत एवानुव्याख्याने ‘‘ब्रह्मद्विड् ब्रह्मदर्शी च तमोमोक्षाववाप्नुतः’’ इत्युक्तम् । न तु निर्गुणब्रह्मसाक्षात्कारः । ‘न मे गुरोरप्यपरोक्षतां गतम्’ मास्म विश्वसी-रित्यच्युतप्रेक्षेण श्रीमदानन्दतीर्थान्प्रत्युक्तत्वादिति ज्ञेयम् ॥ आरब्धयोश्च नाशः स्यादिति ईषद्विनाशः फलद्वारेणैव । कर्मणां निर्भागत्वात् । फलद्वारेणेत्यस्य उपमर्देनेत्यर्थः । महता कारणेनैव प्रारब्धान्यपि कानिचित् । कर्माणि क्षयमायान्तीति प्रथमस्पन्धतात्पर्योदाहृत-प्रमाणस्याप्ययमेवार्थो द्रष्टव्यः ।

### ***वाक्यार्थमञ्जरी***

अनारब्धे भोक्तुमनुप्रक्रान्ते सुखदुःखरूपे कार्ये ययोस्तादृश एव पूर्वे पूर्वोक्ते पुण्यपापे नश्यतः न तु प्रारब्धकार्ये । कुतः । मोक्षस्य तदवधेः प्रारब्धकर्मावधिश्रवणादित्यर्थः ॥ कर्मसद्भाव इति ॥ कर्मणा विना प्रतिबन्धकान्तराभावादिति भावः ॥ आद्येऽघशब्देति ॥ तथात्वे उभय-सङ्ग्राहककर्मपदप्रयोगप्रसङ्गइति भावः ।

------------------------------------------------------------------------

ॐ अग्निहोत्रादि तु तत्कार्यायैव तद्दर्शनात् ॐ

## **सूत्रभाष्यम्**

॥ ॐ अग्निहोत्रादि तु तत्कार्यायैव तद्दर्शनात् ॐ ॥ १६ ॥

अग्निहोत्राद्यपि तु मोक्षेऽनुभवायैव । तुशब्दाद्ब्रह्मदर्शनवतः ।

‘स एनमविदितो न भुनक्ति यथा वेदो वाऽननूक्तोऽन्यद्वा कर्माकृतं यदि ह वा अप्यनेवंविन्महत्पुण्यं कर्म करोति तद्धास्यान्ततः क्षीयत एवात्मानमेव लोकमुपासीत स य आत्मानमेव लोकमुपास्ते न हास्य कर्म क्षीयतेऽस्माद्ध्येवात्मनो यद्यत्कामयते तत्तत्सृजत’ इति तद्दर्शनात् ॥

### ***तत्त्वप्रदीपिका***

अग्निहोत्रादीत्यादि सूत्रम् । ब्रह्मदर्शिनो महासुखं प्राप्नुवतो लोकातीतस्य पुण्येन प्रयोजना-भावात्स न करोति, कुतश्चन श्लिष्यतीति न मन्तव्यम् । अग्निहोत्रसन्ध्योपासन श्राद्धादिनित्यनैमित्तिकं पुण्यमपि मोक्षे ज्ञानकार्यानन्दानुभवविशेषायैव भवति । तुशब्दाद्ब्रह्मदर्शनवत एतत्पूर्वस्य दर्शनमुत्पाद्योपक्षयसिद्धेः । ‘‘सर्वापेक्षा च यज्ञादिश्रुतेरि’’ति ‘‘स एनमविदितो न भुनक्ती’’त्यादिदर्शनात् । ‘‘ज्ञानादेवापवर्गस् तथापि तु यथा यथा कर्म कुरुते तथा तथाऽधिको भवति’’ ‘‘पश्यन्नपीममात्मानमि’’त्यादेश्च ।

‘अग्निविप्रार्चकोऽप्येवं यो न वेद हरिं परम् ।

आश्रयं सर्वजीवानां हरिस्तं नैव भोजयेत् ॥

यथाऽनधीतो वेदन्तु यथा कर्माकृतं तथा ।

न सम्यक् फलदो विष्णुरज्ञातो जगदीश्वरः ॥

यद्यवेत्ता महदपि हयमेधादिकं हरेः ।

कुर्यात्क्षयिष्णु फलवान्स भवेन्नात्र संशयः ॥

आप्तकामतयाऽऽत्मेति यो विष्णुः समुदीरितः ।

सर्वाश्रयमुपासीत तमेव पुरुषः सुधीः ॥

विष्णुं सर्वाश्रय इति सदोपास्ते य आत्मवान् ।

क्षीयन्ते नास्य कर्माणि शुभान्येव कदाचन ॥

उपासनाबलान्मुक्तौ भोगान्कर्मफलान्सदा ।

भुङ्क्ते विष्णोः समीपस्थः सर्वदोषविवर्जित’ इति ब्रह्माण्डे ॥

अपि शब्दादितरस्य द्वेषिण इतरदपीतरविशेषायैवेति गम्यते । तस्यापि पूर्वस्यान्यथा-ज्ञानमुत्पाद्योपक्षयात् ।

### ***तत्त्वप्रकाशिका***

ननु ज्ञानिकृतपुण्यस्य पूर्वोत्तरस्य विनाशाश्लेषौ विद्येते न वा । आद्येऽघशब्दवैयर्थ्यं द्वितीये मोक्षासिद्धिः । पुण्यस्यापि बन्धकत्वादित्याशङ्कां परिहरत्सूत्रमुपन्यस्य व्याचष्टे ॥ अग्नीति ॥ किं पूर्वोत्तरपुण्यस्याकाम्यस्य नाशाश्लेषौ विकल्प्येते उत काम्यस्य । आद्ये न नाशाश्लेषाविति ब्रूमः । न च तावता बन्धानिवृत्तिः । पूर्वकृताग्निहोत्राद्यकाम्यं कर्म तदधिगमाख्यकार्याय भवत्युत्तरकालकृतं च ज्ञानकार्यमोक्षातिशयानुभवाय भवतीत्युभयस्यापि मोक्षानुप्रवेशितत्वादिति भावः । पूर्वं ज्ञानि-द्वेषिणोरनुवृत्तत्वादत्राप्युभयोरेतदुच्यत इति शङ्का मा भूदिति भावेनाह ॥ तुशब्दादिति ॥ इति तमन्यस्माद्विशिनष्टीति शेषः । ननु ब्रह्मदर्शिकृतस्यैव पूर्वोत्तरपुण्यस्य मोक्षानुप्रवेशे नाबन्धकत्वं कुत इत्यत आह ॥ स इति ॥ अत्र ‘स एनम्’ इत्यादिनाज्ञकृतकर्मणोऽल्पफलत्वमुक्त्वा ‘स य’ इति ज्ञानिनः पूर्वोत्तरपुण्यस्योक्तरीत्या मोक्षानुप्रवेश उच्यते । यो जिज्ञासुरुपास्ते तस्य पुण्यं ज्ञानद्वारेणाक्षयमोक्षफलदं भवतीति तथा य उपास्ते जानीते तस्य पुण्यमक्षयमोक्षातिशयाय भवतीति । एतच्च कर्माकाम्यमेव । काम्यस्य स्वल्पफलप्रदत्वात् ।

### ***भावबोधः***

तदधिगमाख्यकार्यायेति । अनेन तच्च तत्कार्यं चेति विग्रह उक्तो भवति । ज्ञानकार्येति । अनेन तस्य कार्यायेति षष्ठीतत्पुरुष इत्युक्तं भवति । इत्युभयस्यापि मोक्षानुप्रवेशितत्वादिति । अनेनाग्निहोत्राद्यपि मोक्षेऽनुभवायैवेति भाष्यं मोक्षे फले विवक्षिते तज्जनकापरोक्षानुभवायेति; मोक्षे जाते आनन्दानुभवायेति च द्वेधा व्याख्यातं भवति । उक्तार्थद्वयपरत्वेन ‘‘स य आत्मानमेव लोकमुपास्ते’’ ‘‘न हास्य कर्म क्षीयते’’ इति वाक्यं द्वेधा व्याचष्टे– यो जिज्ञासुरित्यादिना । ‘‘भाक्तं वानात्मवित्त्वात्’’ इत्यत्र मोक्षस्य कर्मसाध्यत्वप्रतिपादकश्रुतिगतिप्रदर्शनाय पूर्वोत्तराकाम्य-पुण्यकर्मणां परंपरया साक्षाच्च मोक्षानुप्रवेशत्वोक्तिः । अत्र तु पूर्वोत्तराकाम्यपुण्यकर्मणां मोक्षप्रतिबन्धकत्वाशङ्कानिरासायोक्तकारणद्वयेन मोक्षानुप्रवेशोक्तिरिति फलभेदान्न पुनरुक्तिः ।

### ***भावदीपः***

अघशब्देति ॥ आद्यसूत्रे उत्तरपूर्वकर्मणोरिति वाच्यमिति भावः ॥ परिहरदिति ॥ अघवैषम्यकथनेनेति भावः । विकल्पपूर्वमाद्यपक्षे भाष्यं व्यनक्ति ॥ किमिति ॥ मोक्षहेत्वनुभवो मोक्षानुभव इति भाष्यार्थमुपेत्य तमर्थं सूत्रारूढतया दर्शयति ॥ तदधिगमाख्येति ॥ मोक्षस्यानुभव इत्यपि भाष्यार्थमुपेत्य तमपि सूत्रारूढं दर्शयति ॥ उत्तरकालेति ॥ प्रकृतोपयोगाय फलितार्थोक्ति-परोत्तरवाक्यस्य स्वोक्तार्थपरत्वं च व्यनक्ति ॥ अत्र स एनमित्यादिवाक्येन ॥ व्याख्यातैषा श्रुतिर्भाक्तं वानात्मवित्त्वादित्यत्र ॥

### ***अभिनवचन्द्रिका***

पूर्वकृतेति ॥ ज्ञानात् पूर्वकृतमकाम्यं कर्म ज्ञानलक्षणकार्याय भवति । तदुत्तरत्र कृतमकाम्यं कर्म ज्ञानकार्यमोक्षातिशयाय भवतीत्येवमुभयोरपि मोक्षानुप्रवेशित्वादबन्धकत्वम् अबन्धकत्वा-द्बन्धानिवृत्तिरिति न वाच्यमित्यर्थः । अत्र भाष्यं ‘तुशब्दाद्ब्रह्मदर्शनवत’ इति । तच्छेषं पूरयति ‘इति तमन्यस्माद्विशिनष्ठि’ इति शेषः ॥ यस्याग्निहोत्रादि मोक्षानुभवाय भवति, तमन्यस्माद् द्वेषिणः सकाशाद् व्यावृत्तये ‘तुशब्दाद् ब्रह्मदर्शनवत’ इति विशिनष्टीत्यर्थः । अनेन ‘तु ब्रह्मदर्शनवतः’ अग्निहोत्रादिमोक्षानुभवायैव भवति । ‘स एवमविदितो न भुनक्ति’ इति तद्धर्शनात्’ इति सूत्रार्थ उक्तो भवति । भाष्ये उभयोस्त्यागेनेति । उभयोः पुण्यपापयोस् त्यागेन परित्यागो भवतीत्याशयेन एकेषां पाठोऽस्तीत्यर्थः ।

पूर्वपक्षस्तु न ज्ञानेन मोक्षो, नापि द्वेषेण तमः । प्रागापादितकर्मणां भावात् । न च तानि ज्ञानविद्वेषजन्मनि भुज्यन्ते । विभिन्नानेकशरीरभोग्यफलत्वात् । न च कायव्यूहेन युगपद्भोगः । विभिन्नदेशकालविपाकत्वात् । किं तर्हि क्रमेण भोगः न च क्रमेण सर्वकर्मणां भोगेन क्षयानन्तरं सदसन्मोक्षावुपपद्येते । बहुकालान्तरितयोर्ज्ञानविद्वेषयोर्जीर्णधान्यवत्क्षीणशक्तित्वेन मोक्षजनकत्वासम्भवात् । तद्भोगसमये पुनरनन्तकर्मानुष्ठानेन कर्मावसानासम्भवाच्च । न च ज्ञानद्वेषाभ्यामेवाभुक्तानामेव पुण्यपापानां क्षयः । ‘नाभुक्तं क्षीयते कर्म’ इति स्मृतिविरोधात् । न च प्रायश्चित्तेनेवाऽभुक्तकर्मणामेव ज्ञानेन क्षयसम्भवः । विप्रतिपत्तेः । गृहदाहे दग्धगेहेष्ट्यधिकारवत् कृतपापानामेव द्वादशाब्दादिकर्माधिकारित्वाभिप्रायेण ‘ब्रह्महा द्वादशाब्दं व्रतं चरेत्’ इत्यादिवचनानां प्रवृत्तत्वेन कर्मक्षयार्थमत्तृत्वात् । अतो ज्ञानद्वेषाभ्यां सदसन्मोक्षासिद्धेरुक्तमयुक्तमिति ।

सिद्धान्तस्तु सम्भवत एव ज्ञानद्वेषाभ्यां सदसन्मोक्षौ । ‘तद्यथा पुष्कर पलाश आपो न श्लिष्यन्ते तद्यथैषीकातूलम्’ इत्यादिना उत्तरपूर्वाघयोरश्लेषविनाशौ ज्ञानेन सम्भवत इति श्रवणात् । तथा ‘एवं सुकर्मणश्चापि पततस्तमसि ध्रुवम्’ इति द्वेषिकृतपूर्वोत्तरपुण्ययोर् द्वेषेण विनाशाश्लेषौ भवत इति स्मरणात् । न चैवं सति ज्ञानद्वेषोदयानन्तरमेव मोक्षापत्तिः । अप्रारब्धानामेव प्राचीन-पुण्यानां विनाशाङ्गीकारेण प्रारब्धभोगाय विलम्बनस्य भाव्यत्वात् । ननु ज्ञानिकृत-पूर्वोत्तरपुण्ययोरश्लेषविनाशौ विद्येते न वा । नाद्यः । इष्टविधातिनो ज्ञानस्यापुरुषार्थत्वप्रसङ्गात् । द्वितीये मोक्षाभावप्रसङ्गः । प्राचीनबहुपुण्यभोगसमये पुनः पुनः पुण्यानुष्ठानसम्भवेनाऽपर्यवसानादिति चेद् अत्र वक्तव्यं किमकाम्यानां पुण्यानामश्लेषविनाशौ पृच्छसि । उत काम्यानाम् । आद्ये नेति ब्रूमः । न च तावता मोक्षाऽसम्भवः । प्राचीनपुण्यस्य ज्ञानजन्मन्युपयोगात् । उत्तरस्य तु ज्ञानकार्यमोक्षानुप्रवेशात् । तदुक्तम् ‘न हास्य कर्म क्षीयते । अस्माध्द्येवात्मनो यद्यत्कामयते तत्तत्सृजत’ इति । द्वितीये तु मुक्तावनुभवकारणादन्यत् । अप्रारब्धमनभीष्टं पुण्यं यत्तद्विनश्यति । ओपश्च ज्ञानोत्तरं क्रियमाणस्येति ब्रूमः । ‘तस्य पुत्रादायमुपयन्ति, सुहृदः साधुकृत्यां, द्विषन्तः पापकृत्याम्’ इति वचनात् । न च यदुक्तं ज्ञानिकर्मणो मोक्षानुप्रवेश इति । न तद्युक्तं, कर्मणो नाशशिरस्काल्पफलत्वादिति वाच्यं ज्ञानिकृतस्याऽनन्तफलत्वात् । तदुक्तं ‘यदेव विद्यया करोति श्रद्धयोपनिषदा वा तदेव वीर्यवत्तरं भवति’ इति । ननु एवमपि ज्ञानिद्वेषिणोर्न मोक्षतमसी सिध्यतः । प्रारब्धप्रतिबन्धकसद्भावादिति चेन् न, उभावपि ज्ञानिद्वेषिणौ भोगेन प्रारब्धकर्माणि क्षपयित्वा ब्रह्मतमसी प्राप्नुतः । तदुक्तम् ‘आरब्धपुण्यपापस्य भोगेन क्षपणादनु । प्राप्नोत्येव तमो घोरं ब्रह्म वा नात्र संशय’ इति । अत उक्तं युक्तमिति सिद्धम् ॥

॥ इति श्रीमत्सत्यनिधितीर्थश्रीचरणचरणाराधक श्रीमत्सत्यनाथयतिविरचितायां तत्वप्राकाशिकाव्याख्याऽभिनवचन्द्रिकायां चतुर्थाध्यायस्य प्रथमः पादः ॥

### ***वाक्यार्थमुक्तावली***

तत्कार्यायैव न तु नाशाश्लेषावाप्नोति नाबन्धमित्येवकारव्यावर्त्यकथनपूर्वं व्याचष्टे ॥ नाशा-श्लेषाविति ॥ तच्च तत्कार्यमिति कर्मधारयमुपेत्याह ॥ तदधिगमाख्येति ॥ तस्य कार्यायेति तत्पुरुषं चाभिप्रेत्याह ॥ ज्ञानकार्येति । एतेनाग्निहोत्राद्यपि मोक्षेऽनुभवायैवेति भाष्यं मोक्ष इति तादर्थ्ये सप्तमी । अनुभवपदेनापरोक्षज्ञानमुच्यते । मोक्षार्थं तत्साधनापरोक्षायेत्यर्थः । मोक्षे जाते सत्यानन्दानुभवाय चेत्यर्थ इति द्वेधा व्याख्यातं भवति ॥ अल्पफलत्वमिति ॥ अल्पस्वे निस्व इति प्रयोगदर्शनान्न विरोधः । उक्तार्थद्वयं प्रमाणपरत्वेन श्रुतिं व्याचष्टे ॥ जिज्ञासुरिति ॥ भाक्तं वा नात्मवित्वादित्यत्र मोक्षस्य कर्मसाध्यत्वनिरासायापामसोमेति श्रुतेर्गतिप्रदर्शनाय ज्ञाना-त्पूर्वापरभाव्यकाम्यकर्मणा परंपरया साक्षाच्च मोक्षानुप्रवेशित्वोक्तेर् अत्रत्यकाम्यपुण्यकर्मणां मोक्ष-प्रतिबन्धकत्वाशङ्कानिरासायोक्तप्रकारद्वयेन मोक्षानुप्रवेशित्वोक्तिरिति फलभेदान्न पुनरुक्तिः ।

### ***तत्त्वसुबोधिनी***

आद्ये पूर्वोत्तरपुण्यस्यापि विनाशाश्लेषौ विद्येते इति आद्यपक्षे । आद्ये तदधिगमे इति सूत्रे कर्मविशेषवाचकाद्यशब्दवैय्यर्थ्यमित्यर्थः । आद्ये अघशब्दवैय्यर्थ्यमिति । प्रथमसूत्रे इत्यर्थः । तदधिगमाख्यकार्यायेति । अनेन तच्च तत् कार्यं चेति विग्रह उक्तो भवति । इत्युभयस्यापीति । अनेनाग्निहोत्राद्यपि इति भाष्यं मोक्षे फले विवक्षिते तज्जनकापरोक्षानुभवायेति मोक्षे जाते आनन्दानुभवायचेति द्वेधा व्याख्यातं भवति । उक्तार्थद्वयपरत्वेन ‘‘सय आत्मानमेव लोकमुपास्ते नहास्य कर्मक्षीयते’’इति वाक्यं द्वेधा व्याचष्टे । योजिज्ञासुरिति ॥

### ***वाक्यार्थविवरणम्***

पुण्यस्य विनाशाश्लेषयोरभावे कुतस् तदसिद्धिरित्यत आह ॥ पुण्यस्यापीति ॥ पापवदिति शेषः ॥ तावतेति ॥ अकाम्यपुण्यस्य नाशाश्लेषाभाववचनेनेत्यर्थः ॥ अनिवृत्तिरिति ॥ बन्धकत्वादिति भावः ॥ अधिगमाख्यकार्यायेति ॥ तद्द्वारा मोक्षायेत्यर्थः ॥ मोक्षानुप्रवेशि-त्वादिति ॥ तथा च न तस्य बन्धकत्वमिति भावः ॥ उक्तरीत्येति ॥ पूर्वकृताग्निहोत्रादीत्युक्त-रीत्येत्यर्थः ॥ स्वल्पफलेति ॥ स्वोचितफलेत्यर्थः । तथा च तस्य बन्धकत्वेन मोक्षानुप्रवेश इति भावः ।

### ***वाक्यार्थमञ्जरी***

ज्ञानिनः पूर्वकृतमाग्निहोत्राद्यकाम्यकर्म तत्कार्याय ज्ञानाख्यकार्यायैव पश्चात्कृतं तत्कार्याय मोक्षातिशयायैव । कुतस् तद्दर्शनात् तस्योक्तार्थस्यात्मानमेवेत्यादि श्रुतौ दर्शनादित्यर्थः । उक्तरीत्या पूर्वकृतेत्यादिना एतच्छ्रुत्युक्तम् ॥ स्वल्पफलेति ॥ अपेक्षितपुत्रादिहेतुत्वेन ज्ञानाद्यहेतुत्वादिति भावः ॥

------------------------------------------------------------------------

ॐ अतोऽन्यदपीत्येकेषामुभयोः ॐ

## **सूत्रभाष्यम्**

॥ ॐ अतोऽन्यदपीत्येकेषामुभयोः ॐ ॥ १७ ॥

मुक्तावनुभवकारणाद्यदन्यत् पुण्यमपि विनश्यति, अप्रारब्धमनभीष्टं च । तथा ह्येकेषां पाठ उभयोस्त्यागेन–

‘तस्य पुत्रा दायमुपयन्ति सुहृदः साधुकृत्यां द्विषन्तः पापकृत्यामि’ति ।

‘अनभीष्टमनारब्धं पुण्यमप्यस्य नश्यति ।

किमु पापं परब्रह्मज्ञानिनो नात्र संशय’ इति पाद्मे ॥ १७ ॥

### ***तत्त्वप्रदीपिका***

ननु तत्वज्ञानिनो मुच्यमानस्योभयोरपि त्यागः श्रूयते ‘‘तस्य पुत्रा दायमुपयन्ति सुहृदः साधुकृत्यां द्विषन्तः पापकृत्यामि’’ति । तत्र कथं पापस्यैवेत्युच्यत इत्यत आह– अतोऽन्यदपीत्येकेषामुभयोः ॥ अतोऽग्रिहोत्रादेर्मुक्तावनुभवकारणाद्यदन्यत्काम्यकर्म तत्पुण्यमपि विनश्यति यद्यनभीष्टमनारब्धं च । अभीष्टं चेदनारब्धमपि भुक्तवा क्षप्यते । आरब्धं चेदनभीष्टमपि तथैव पापवत् । एवंभावाद्ध्येकेषां शाखिनामयं पाठः । न पुनर्ज्ञानात्पूर्वस्याकाम्यपुण्यस्योत्तरस्य वा विनाशात् तयोरुपयोगित्वेनाभीष्टत्वात् ।

### ***तत्त्वप्रकाशिका***

द्वितीयपक्षोत्तरत्वेन सूत्रं पठित्वा व्याचष्टे ॥ अत इति ॥ यदकाम्यपुण्यमतोऽन्यत्पूर्वोत्तर-काम्यपुण्यं तदपि नाशाश्लेषौ प्राप्नोति । तत्राप्यस्ति विशेषः । पूर्वतनं काम्यपुण्यं द्विविधं प्रारब्धमप्रारब्धं च । तत्र प्रारब्धं न नश्यति । अप्रारब्धं च द्विविधम् । इष्टमनिष्टं च । तत्रेष्टमपि न नश्यति । अनिष्टमेव नश्यति । तथोत्तरकालीनमपि द्विविधम् । इष्टमनिष्टं च । तत्रेष्टस्य संश्लेषोऽ-निष्टस्याश्लेष इति भावः । कुत एतदित्यत आह ॥ तथा हीति ॥ अत्रापि साधुकृत्याशब्देन काम्यमप्रारब्धमनिष्टं पुण्यमुच्यते । अकाम्यस्य विनियुक्तत्वात्प्रारब्धस्य भोक्तव्यत्वात् । इष्टनाशस्यापुरुषार्थत्वात् । तथाप्ययं विशेषोऽत्र स्फुटं न प्रतीयतेऽत आह ॥ अनभीष्टमिति ॥

### ***गुर्वर्थदीपिका***

इष्टमनिष्टं चेत्यत्र ज्ञानात्पूर्वं कृतं ज्ञानकालीनदेहधारणानुकूलान्नपानादिजनकं काम्यं कर्मेष्टम् । अनिष्टं तु केवलं स्वर्गभोगसाधकतया कृतं काम्यं कर्म । इहापि दुर्विषयपरम्परासाधकतया कृतं काम्यं कर्म ज्ञानोत्तरकालं च देहधारणाद्यर्थं कृतं काम्यं पुण्यकर्मेष्टम् । कदाचिद्रागोद्रेकवशा-द्बहुकुविषयभोगार्थं कृतं कर्मानिष्टमिति विवेकः । स्वाश्रयेषु ज्ञानिषु हैन्यमसहमानमपरोक्षज्ञानं हीनसुखदायककाम्यकर्मैव नाशयेत् । न सज्जयति च । अहीनसुखदायकं काम्यमपि कर्म पुनः स्वश्रैष्ठ्यापादकत्वादनुमन्यत एव । ननु प्रारब्धकाम्यपुण्यकर्मणैवाऽऽमोक्षं भोगादिसम्भवात्किम-नेनेति चेत्सत्यम् । ‘‘अधिकं तु प्रविष्टं न तु तद्धानि’’रिति न्यायेन ज्ञानात्प्रागुत्तरत्र च विद्यमानयोरप्यनयोः काम्यपुण्यकर्मणोर्ज्ञानमोक्षानुकूलातिशयदायकत्वान्न ज्ञानेन नाशो नाप्युत्तर-त्रालेप इति विवेकसम्भवात् । अस्ति च देहधारणकिञ्चिद्भोगादिफलम् । नापि मोक्षं प्रतिबन्धयति । शक्रादीनां प्रारब्धकर्मणि नारायणवर्मपठनलक्ष्मीस्तवनादिकाम्यकर्मणा सकलासुरविजय-त्रैलोक्यैश्वर्यसम्पत्त्यादिमहाफलम् । तथा प्रारब्धकर्मणा वनवासगतानामेव पाण्डवानां सूर्य-प्रार्थनाख्यकाम्यकर्मणाऽक्षयपात्रलाभे सति लक्षोपलक्षयोगीश्वराणां स्वर्णपात्रेष्वन्नदानादि- महामाहात्म्यम् । अतः काम्यकर्मणा कथं न प्रारब्धकर्मण्यतिशयानासादनम् । ज्ञानस्य चापेक्षितसकलपुरुषार्थसाधकत्वशक्तौ सहकारिता चेति भावः ।

॥ इति श्रीमत्कविकुलतिलकश्रीमद्वादिराजपूज्यचरणविरचितायां तत्त्वप्रकाशिकाटिप्पण्यां गुर्वर्थदीपिकायां चतुर्थाध्यायस्य प्रथमः पादः ॥

### ***भावबोधः***

‘‘अप्रारब्धमनिष्टं चेत्’’ इति स्मृत्यनुसारेण श्रौतं ‘‘साधुकृत्या’’ शब्दं व्याख्याति– अत्रापीति ॥ सूत्र इव श्रुतावपीत्यर्थः । महानन्तफलत्वाद्युक्तस्तस्य मोक्षानुप्रवेश इति पुरुषार्थाधि-करणे ‘‘तच्छ्रुतौ’’ इत्यत्र विद्यायुतं कर्म मोक्षेतरपुरुषार्थाय प्रभवतीत्युक्तम् । अत्र मोक्ष-गतानन्दातिशयाय प्रभवतीत्युच्यत इति । न तेनास्य पौनरुक्त्यमिति ।

‘पूर्वं स्वर्गादिसिद्ध्यर्थं वीर्यवत्त्वेन चोदितम् ।

कर्म विद्यायुतं पश्चान्मोक्षवीर्यप्रदं त्विति ॥’’ इति अनुव्याख्यान एवोक्तम् ।

### ***भावदीपः***

द्वितीयेति ॥ काम्यस्य नाशाश्लेषौ विकल्प्येते इति पक्षेत्यर्थः । विकल्पपूर्वं भाष्यं व्यनक्ति ॥ यदकाम्यपुण्यमत इत्यादिना ॥ तत्रेष्टस्य संश्लेष इति ॥ पुरुषार्थनयोक्तदिशा फलान्तरभोगरूप-संश्लेष इत्यर्थः । प्रकृतोपयोगायाह ॥ अत्रापीति ॥ श्रुतावपीत्यर्थः । न केवलं सौत्राघपदे इत्यपेरर्थः ॥ विनियुक्तत्वादिति ॥ ज्ञाने मोक्षातिशयेत्यर्थः ।

### ***वाक्यार्थमुक्तावली***

अत्रापिपदेन विनाशाश्लेषावाप्नोतीति समुच्चीयते । भाष्ये च विनश्यतीति श्लेषस्याप्युपलक्षण-मिति भावेन प्रतिज्ञाभागं व्याचष्टे ॥ यदिति ॥ ननु अघवत्क्रमतः पुण्यस्यापि नाशे सूत्रे उत्तरपूर्वकर्मणोरित्येव वक्तव्यम् । अघग्रहणं व्यर्थमित्यतो भाष्येऽप्रारब्धमित्याद्युक्तं तद्व्याचष्टे ॥ तत्रापीति ॥ इष्टमनिष्टं चेति ॥ यद्यपि करणकाले सर्वमिष्टमेव तथापि ज्ञानकाले राजत्वाद्यापादकं यन्मननज्ञानभक्तयादिप्रतिबन्धकं तन्मास्त्विति पश्चादनिष्टत्वात् केषांचिदनिष्टत्वम् । यत्तु ज्ञानभक्तयाद्यभिवर्धकं विप्रत्वाद्यापादकं काम्यं कर्म तच्च न नश्यतीति पश्चादनुसंहितं तदिष्टम् । एवमुत्तरकालीनमपि करणानन्तरमिच्छाभावाभावाभ्यामिष्टमनिष्टं चेति ज्ञेयम् । एवं चेष्टानिष्ट-भेदस्याप्यघे भावादुत्तरपूर्वकर्मणोरित्यनुक्त्वाऽघग्रहणमिति भावः । इत्येकेषामुभयोरित्यत्रोभयोः पुण्यपापयोरिति पूर्वोक्तप्रकारेणाश्लेषविनाशावित्युक्तप्रकारेण ज्ञानिसम्बन्धितया त्यागेनोभयोः सुहृत्सुद्विषत्स्वित्युभयोर् एकेषां शाखिनां पाठे आम्नानमस्तीति हेतोरतोऽन्यदपि विनाशाश्लेषा-वाप्नोतीति सूत्रार्थमभिप्रेत्य भाष्यं तथा ह्येकेषां पाठ इत्यादि । तत्र इतीत्यस्य प्रकारपरामर्शकस्य प्रतिपदं तथेति । तद्विवरणं त्यागेनेति । उभयोरित्यस्य प्राग्वदर्थद्वयम् । हिशब्दस्तु हेतुपरेति-शब्दार्थसूचक इति सिद्धवत्कृत्यावतारयति । कुत इति ।

### ***तत्त्वसुबोधिनी***

तत्रापीति । पूर्वोत्तरपुण्यपापयोरपीत्यर्थः । तमेवाह । पूर्वतनमिति । अनारब्धम् अनिष्टं चेति स्मृत्यनुसारेण श्रौतसाधुकृत्याशब्दं व्याख्याति । अत्रापि साधुकृत्येति । सूत्र इव स्मृतावपीत्यर्थः । न नश्यतीत्यादीति । पूर्वतनमनिष्टं चेन् न नश्यति उत्तरमनिष्टं न श्लिष्यते इत्यर्थः ।

### ***वाक्यार्थविवरणम्***

द्वितीयपक्षेति ॥ उत काम्यस्येति द्वितीयपक्षेत्यर्थः । काम्यं प्रारब्धमिष्टं च पुण्यं किं न स्यादित्यत आह ॥ अकाम्यस्येति ॥ पूर्वोत्तरकृताग्नि होत्राद्यकाम्यकर्मणोऽपरोक्षज्ञानतत्साध्य-मोक्षानन्दातिशयसाधनतया विनियुक्तत्वादित्यर्थः ॥ तत्पूर्वपुण्यस्येति ॥ मिथ्याज्ञानद्वेष-परिपाकात्पूर्वं कृतस्य पुण्यस्येत्यर्थः ।

### ***वाक्यार्थमञ्जरी***

अतोऽकाम्यकर्मणोऽन्यदकाम्यमपिनाश्लेषविनाशावाप्नोति कुत इत्येकेषामुभयोःपूर्वोत्तर-पुण्ययोरिति एवंत्यागेन तस्य पुत्रा इत्येकेषां शाखिनां पाठोऽस्ति यत इत्यर्थः ॥ अत्रापीति ॥ सूत्रइव श्रुतावपीत्यर्थः । अत्र क्रमेण हेतूनाह ॥ अकाम्यस्येत्यादिना ॥ विनियुक्तत्वाज्ज्ञानादौ ।

------------------------------------------------------------------------

ॐ यदेव विद्ययेति हि ॐ

## **सूत्रभाष्यम्**

ॐ यदेव विद्ययेति हि ॐ ॥ १८ ॥

ब्रह्मदर्शिकृतमल्पमपि पुण्यं महत्तममनन्तं च भवति ।

‘यदेव विद्यया करोति श्रद्धयोपनिषदा तदेव वीर्यवत्तरं भवती’ति श्रुतेः ।

‘न हास्य कर्म क्षीयत’ इति च ।

‘अल्पमात्रः कृतो धर्मो भवेज्ज्ञानवतो महान् ।

महानपि कृतो धर्मो ह्यज्ञानां निष्फलो भवेदि’ति च भारते ॥

### ***तत्त्वप्रदीपिका***

‘‘सुहृदः साधुकृत्यामि’’ति ज्ञानिनः पुण्यस्याविशेषतस्त्यागश्रुतिरनभिष्टानारब्धकाम्यविषया कथं योज्यत इत्याशङ्काऽग्निहोत्रादीत्यादिनैवोच्छिन्ना । तात्पर्यात्पुनर्ज्ञानिकृतस्य पुण्यस्याविनाश इत्युपपादयति – यदेव विद्ययेति हि ॥ महत्तमं महत्तमफलदम् । अनन्तमनन्तकालीनफलदम् । कर्मणः स्वर्गादिफलदानशेषत्वे ज्ञानस्य श्रुतिरियं प्रागुदाहृता । अत्र तु ज्ञानफलमोक्षे कर्मणा सुखाधिक्यमित्येतदर्थोदाह्रियते । न चेयमुद्गीथादिकर्माङ्गावबद्धोपास्तिविषयतया कर्मण एव फलाधिक्यार्थेति मन्तव्यम् । तदधिगम इत्यादि ब्रह्मदर्शिप्रकरण उदाहृतत्वात् । न च ‘‘ओमित्येतदक्षरमुद्गीथमुपासीते’’त्यादि कर्माङ्गोपास्तिप्रकरणाधीतत्वमस्या इति वाच्यम् । आकाश-स्तल्लिङ्गादित्यादेर्ब्रह्मण एवोद्गीथादिशब्दवाच्यत्वात् ।

‘ओतमस्मिञ्जगत्सर्वमत्युच्चश्चाखिलैर्गुणैः ।

इत्योमिति सदोपास्यः सोऽक्षरः पुरुषोत्तमः ॥

उच्चत्वाद्गीयमानत्वात्स्थानाच्चोद्गीथ उच्यते ।

ओमित्येनं समुद्दिश्य ह्युद्गता गायति स्फुटमि’ति सारनिर्णये ॥

### ***तत्त्वप्रकाशिका***

कथं ज्ञानिकृतोत्तरकालीनाकाम्यपुण्यस्य मोक्षानुप्रवेशः कर्मणो नाशशिरस्काल्पफलत्वा-दित्याशङ्कां परिहरत्सूत्रं पठित्वा व्याचष्टे ॥ यदेवेति ॥ यद्यप्यज्ञकर्मणो नाशशिरस्काल्पफलत्वं तथापि ज्ञानिकृताकाम्यकर्मणो महानन्तफलत्वाद्युक्तस्तस्य मोक्षानुप्रवेश इति भावः । कुत एतदित्यत उक्तार्थे क्रमेण श्रुतिस्मृती दर्शयति ॥ यदेवेति ॥ एतत्सूत्रत्रयन्यायो द्वेषिपुण्ये पापे चानुवर्तितव्यः । तत्पूर्वपुण्यस्याप्रारब्धस्य विनाश उत्तरस्याश्लेष उक्तः । तत्रानिष्टं चेन्न नश्यतीत्यादि ग्राह्यम् । तेषामपि किञ्चित्पुण्यसंश्लेषदर्शनात्पापस्य तु पूर्वकृतस्य कियतश्चिद्द्वेषाभिवृद्धिहेतुत्वेनोत्तरस्य तु साक्षात्तमोऽनुप्रवेश इति ॥

### ***भावबोधः***

नश्यतीत्यादीति । पूर्वतनमनिष्टं चेन्नश्यति । उत्तरमनिष्टं चेन्न श्लिष्यत इत्यर्थः ।

### ***भावदीपः***

व्याहतिनिरासायाल्पमपीत्युक्ताल्प फलत्वमज्ञाधिकारिकत्वेनानुवादतया विवृण्वन् भाष्यं व्याचष्टे ॥ यद्यपीति ॥ महेति ॥ महाफलत्वादविनाशिफलत्वादित्यर्थः ॥ श्रुतिस्मृती इति ॥ श्रुत्योः श्रुतित्वेनैकीकरणाद् द्विवचनोक्तिः । पुरुषार्थनये तच्छतेरित्यत्र यदेवेति श्रुतिर्व्याख्याता । तत्रोक्तावप्यत्र पुनरुक्तिः । यदेव विद्ययेत्यत्र पूर्वोक्ताद्धि विशिष्यते ।

पूर्वं स्वर्गादिसिद्ध्यर्थं वीर्यवत्त्वेन चोदितम् ।

कर्मविद्यायुतं पश्चान्मोक्षे वीर्यप्रदं त्विति ॥

अनुभाष्योक्तार्थभेदादिति भावः ॥ एतत्सूत्रेति ॥ अग्निहोत्रादित्यादिसूत्रत्रयेत्यर्थः । अत एव पूर्वत्र भाष्ये अग्निहोत्राद्यपीत्यपि पदम् । द्वेषिणस्तथापातादेश्च समुच्चायकतयोपात्तम् । अन्यथा तन्न स्यादिति भावः ॥ उक्त इति ॥ इतरस्याप्येवमसंश्लेषः पाते त्विति सूत्रे उक्त इत्यर्थः । तत्राप्रारब्धपुण्ये अनिष्टं चेन् न नश्यति । इष्टं चेन्नश्यति । द्वेषपूर्त्युत्तरकालीनं चेत्पुण्यमप्रारब्धमनिष्टं चेत् श्लिष्यते । इष्टं चेन्न श्लिष्यत इति ग्राह्यमित्यर्थः । कथमनिष्टस्यापि पुण्यस्याविनाश-संश्लेषावित्यत आह ॥ तेषामपीति ॥ द्वेषिणामपीत्यर्थः । ऐश्वर्यादिभोगदर्शनादिति भावः ॥ साक्षादिति ॥ तमोगतदुःखभोगातिशयजनकत्वेनानुप्रवेश इत्यर्थः ॥

### ***वाक्यार्थमुक्तावली***

यस्मादेव विद्ययेति श्रुतिरस्ति, अतो ब्रह्मदर्शिकृतमग्निहोत्रादिकर्म तत्कार्याय मोक्षेऽनन्त-कालीनानन्दातिशयलक्षणमहाफलाय भवतीति पूर्वानुवृत्या सूत्रार्थः ॥ महानन्तफलत्वादिति ॥ अविनाशिफलत्वादित्यर्थः । नृषु पुरुषार्थाधिकरणे तच्छतेरित्यत्र विद्यायुतं कर्म मोक्षेतरपुरुषार्थाय भवतीत्युक्तम् । अत्र तु मोक्षगतानन्दातिशयाय भवतीत्युच्यत इति न तेनास्य पौनरुक्तयम् । तदुक्तमनुव्याख्याने ।

पूर्वं स्वर्गादिसिध्द्यर्थं वीर्यवत्वेन चोदितम् ।

कर्म विद्यायुतं पश्चान्मोक्षवीर्यप्रदं त्विति ॥ इति ।

एतत्सूत्रत्रयं न्याय इति । तत्र द्वितीयसूत्रन्यायस्य द्वेषिपुण्येऽनुसर्तव्यत्वज्ञानि पुण्यवैपरीत्ये-नेत्युपपादयितुं द्वितीयसूत्रलब्धन्यायं दर्शयति ॥ तत्पूर्वपुण्यस्येति ॥ ज्ञानिकृतपुण्यस्येत्यर्थः । तद्वैपरीत्यमुपपादयति ॥ तत्रेति ॥ इत्यादीत्यादिपदेनेष्टं चेन्नश्यतीति ग्राह्यम् । अनिष्टानाश-मुपपादयति ॥ तेषामिति ॥ कुरुवंशादौ महाराजत्वेन जननकारणस्य कृष्णाकृष्णवृकोदरादौ महाद्वेषद्वारा महातमसि दुःखवैचित्र्यापादकतया पश्चादनिष्टस्य पुण्यस्य संश्लेषदर्शनादित्यर्थः । ननु दुर्योधनादौ कुरुवंशादौ भवनकारणं पुण्यं किं प्रारब्धमुत द्वेषदार्ढ्यात् पूर्वमुत्तरोत्तरभाव्यनिष्ठमिति संदिह्यत इति चेदुदाहरणायोक्तत्वेनान्यतरत्वस्य सिद्धत्वात् ।

ननु द्वेषिकृतपूर्वोत्तरपापस्य विनाशाश्लेषौ विद्येते न वा । आद्ये इतरस्यापीति पुण्यमात्रा-श्लेषादिरयुक्तः । द्वितीये तमसोऽभावप्रसङ्ग इत्यतः प्रथमसूत्रोक्तन्यायं दर्शयति ॥ पापस्य पूर्वकृतस्येति ॥ प्रारब्धव्यवच्छेदाय कियतश्चिदित्युक्तम् । ननु नानादुर्योन्यापादकत्वेन तेषां क्लृप्तत्वात् कथं फलान्यतरत्वाद् द्वेषमात्रहेतुतया पर्यवसानम् । अन्यथा योग्यकृतपूर्वानिष्टकाम्या-नामपि भक्तिहेतुत्वप्रसङ्ग इति चेन्न । स्वतः पापमात्रस्यान्तश्शुद्धिविरोधित्वेन द्वेषहेतुत्वेऽपि स्वतः क्लृप्तदुर्योन्याद्यनापादकत्वस्य यथाप्रमाणं योग्यानामनिष्टपुण्यस्येवाङ्गीकार्यत्वात् । मिथ्याज्ञानदार्ढ्यस्य तमःप्रतिबलसामग्रीत्वादिति । ननु कथं द्वेषिकृतोत्तरपापस्य तमस्यनुप्रवेशः । कर्मणो नाशाशिर-स्काल्पफलत्वादिति न च वाच्यं प्रमाणसद्भावादिति तृतीयन्यायो द्रष्टव्य इत्यभिप्रेत्य प्रमितत्वद्योतनायोक्तं तमस्येवानुप्रवेश इति ।

### ***तत्त्वसुबोधिनी***

तेषामपीति । पुनिताथाचानिष्टपुण्येनैव तेषामैश्वर्यादीति न तत्रादृष्टं तु नश्यंत्येवेति भावः । पापेपि विभागमाह । पापऽस्येति ।

### ***वाक्यार्थविवरणम्***

इत्यादि ग्राह्यमिति ॥ अत्र आदिपदेन उत्तरमप्यनिष्टं चेत् श्लिष्यत इति ग्राह्यमित्यर्थः । न तु तेषामप्यनिष्टस्य पुण्यस्य नाश एव किं न स्यादित्यत आह ॥ तेषामपीति ॥ दुर्योधनादीना-मित्यर्थः ॥ पुण्यसंश्लेषेति ॥ तत्फलभूतैश्वर्यादीत्यर्थः ॥ द्वेषाभिवृद्धीति ॥ मिथ्याज्ञान-परिपाकद्वारेत्यर्थः ॥ तमोऽनुप्रवेश इति ॥ दुःखाभिवृद्धिहेतुत्वादिति भावः ।

### ***वाक्यार्थमञ्जरी***

हि यस्माद्यदेवं विद्यया करोतीति श्रुतिरस्ति तस्माज्ज्ञानिकृताकाम्यकर्मणो मोक्षानुप्रवेशो युक्त इत्यर्थः ॥ न नश्यतीत्यादीति ॥ पूर्वतनमिष्टं चेन् न नश्यति उत्तरमनिष्टंचेत् श्लिष्यत इत्यर्थः । कियतश्चित् कस्यचित् साक्षाद्दुःखातिशयहेतुत्वेन ॥

[Load More](javaऽcriptःvoid(0))
