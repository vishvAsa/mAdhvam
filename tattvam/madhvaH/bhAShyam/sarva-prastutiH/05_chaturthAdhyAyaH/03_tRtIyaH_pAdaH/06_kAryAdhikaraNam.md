+++
title = "०६ कार्याधिकरणम्"
+++
## ॐ कार्यं बादरिरस्य गत्युपपत्तेः ॐ

६. कार्याधिकरणम्

## **सूत्रभाष्यम्**

ॐ कार्यं बादरिरस्य गत्युपपत्तेः ॐ ॥ ७ ॥

‘स एनान्ब्रह्म गमयति’ इति कार्यं ब्रह्म गमयतीति बादरिर्मन्यते ।

‘ऋते देवान्परं ब्रह्म कः पुमान्प्राप्नुयात्क्वचित् ।

यद्यपि ब्रह्मदृष्टिः स्याद्ब्रह्मलोकमवाप्नुयात्’ इत्यध्यात्मवचनात्तस्यैव गत्युपपत्तेः ॥

### ***तत्त्वप्रदीपिका***

एवं तावद्यथोक्तमार्गेण गतानां ब्रह्मविदां ब्रह्मगमनमस्तीत्युक्तम् । किं तद्गम्यमित्यधुना निरूप्यते । किं कार्यमवरं ब्रह्माथ कारणं परमिति ? तत्रैवं बादरिर्मन्यते । न तेषां सर्वेषां तदा परमेव प्राप्यं किन्तु कैश्चित्कार्यमेव गम्यमिति ॥

### ***तत्त्वप्रकाशिका***

एवं मार्गं विचार्यात्र तेन मार्गेण गतानां गम्यनिरूपणादस्ति शास्त्रादिसङ्गतिः । अन्यथानु-स्मृत्यनुपपत्तेर्निरूपणीयमेतत् । ‘वायुरेव ब्रह्म नयति’ इत्युक्तं तद्ब्रह्मात्र विषयः । किं चतुर्मुखाख्यं किं वा परमुतोभयमिति सन्देहः । ब्रह्मशब्द एव सन्देहबीजम् । तृतीयपक्षेऽप्येकस्योभय प्राप्त्य-सम्भवात्कांश्चित्कार्यं कांश्चित्परमित्यर्थः स्यात् । तत्र किं केनचित्क्रमेणोभयप्राप्तिरुत क्रमं विनैव । क्रमोऽपि कश्चन योग्यतारूपस्तदन्यो वासाविति सन्देहः । उभयथा सम्भवः सन्देहबीजम् । किं तावत्प्राप्तमिति । तत्र सूत्रं पठित्वा व्याचष्टे ॥ कार्यमिति ॥ ‘स एनान् ब्रह्म गमयति’ इत्यत्र कार्यमुत्पत्तिमद्ब्रह्म वायुर्गमयतीति बादरिराचार्यो मन्यत इत्यर्थः । ब्रह्मशब्दस्य परब्रह्मणि मुख्यत्वा-त्कथमयमर्थ इत्यत आह ॥ ऋत इति ॥ ब्रह्मशब्दस्य परब्रह्मणि मुख्यत्वेऽपि नात्र तत्स्वीकारो युक्तः । ‘तथापि प्रकृतेर्बन्धो ब्रह्मणा सह भिद्यते’ इत्यादिना चतुर्मुखमुक्तिपर्यन्तं बन्धस्य सन्ततत्वा-त्ततोऽर्वाक्चतुर्मुखस्यैव गत्युपपत्तेस्तथा स्मृत्युक्तत्वाच्चेति भावः ॥

### ***भावबोधः***

अत्र तेन मार्गेण गतानामिति । एतच्च गम्यनिरूपणस्य प्राथमिकत्वशङ्कापरिहारार्थ मेवोक्तम् । मार्गनिरूपणे गम्यनिरूपणस्यानाकाङ्क्षितत्वात् । न तु गन्तृनिर्देशार्थम् । देहलयवतामपि गन्तृत्वादिति ज्ञातव्यम् । अत एव मार्गं विचार्येत्येतदपि सार्थकम् ॥ गम्यनिरूपणादिति ॥ पूर्वाधिकरणे मुख्यप्राणो यद्ब्रह्म गमयतीत्युक्तम्, अत्र तद्गम्यनिरूपणादनन्तरसङ्गतिरिति भावः ॥ किमिति ॥ अत्र गम्यं किं कार्यपरयोरन्यतरदेवतोभयमपीति चिन्ता । तदर्थं बादरिजैमिनि-मताश्रयेण तत्तत्पक्षसाधकत्वेनोक्तानां गत्युपपत्त्यादीनां ब्रह्मशब्दमुख्यार्थत्वादीनां मुनिमतयोश्च किमेकाधिकारिविषयतया अन्योन्यनिषेधकत्वेन विरोध उत भिन्नाधिकारिविषयतया अन्योन्य-पक्षानिषेधकत्वेनाविरोधो वेति । तदर्थं भिन्नाधिकारिकत्वपक्षेऽपि तत्तत्प्राप्तौ तेषां तेषामधिकारिणां योग्यतारूपो नियामकः क्रमो नास्त्युतास्तीति । तदर्थं कार्यपरयोरुभयोरपि प्राप्यत्वेऽप्रतीकालम्बन-प्रतीकालम्बनत्वाख्ययोग्यतारूपक्रमसत्त्वे च विशेषप्रमाणं नास्त्युतास्तीति । चतुर्मुखमुक्तिपर्यन्तं संततत्वनियमाद्बन्धस्य तावद्भगवत्प्राप्तिर्नास्तीति नियम इति न्यायविवरणोक्तयुक्तिं प्रमाणोदाहरण-पूर्वकमाह– तथापि प्रकृतेर्बन्ध इत्यादिना ॥ चतुर्मुखस्यैव गत्युपपत्तेरिति ॥ अस्यैव गत्युपपत्ते-रिति भाष्यव्याख्यनपरेणानेन तावद्भगवत्प्राप्तिर्नास्तीति नियम इति न्यायविवरणस्यापि फलितं दर्शितमिति ज्ञातव्यम् ।

### ***भावदीपः***

मार्गपेटिकयास्यावसरसङ्गतिमाह ॥ एवमिति ॥ गम्येति ॥ चरमप्राप्येत्यर्थः ॥ अनु-स्मृतीति ॥ गत्यनुस्मृतीत्यर्थः । स्वहृदयमारभ्य ब्रह्मपर्यन्तत्वाद् गतेरिति भावः । अव्यवहितपूर्व-सङ्गतिं सूचयन् विषयमाह ॥ वायुरेवेति ॥ तच्छ्रुतेरिति श्रुत्युक्तब्रह्मस्वरूपनिरूपणात्पूर्वसङ्गतिरिति भावः । न्यायविवरणे चतुर्धाऽस्य पूर्वपक्षप्रतीतावपि त्रित्वे पर्यवसानात्तदनुगुणतया त्रेधा संशयस्थितिमाह ॥ किमित्यादिना ॥ तदन्यो वासावित्यन्तेन ॥ कार्यमिति योगानुरोधादाह ॥ चतुर्मुखेति ॥ चतुर्मुखाख्यमेवेत्यर्थः । परमिति योगानुरोधादाह ॥ किं वा परमिति ॥ परं ब्रह्मैवेत्यर्थः । अप्रतीकेति योगानुरोधा उभयमिति कोटिः । तत्राप्यप्रतीकालम्बनपदप्रयोग-व्यावर्त्यचोद्यानुगुणसन्देहं तृतीयकोटिपरिष्कारेणाह ॥ तृतीयेत्यादिना ॥ योग्यतेति ॥ प्रतीका-लम्बनाऽप्रतीकालम्बनादित्यर्थः ॥ तदन्य इति ॥ तत्तत्सौकर्यरूप इत्यर्थः ॥ उभयथेति ॥ लोके योग्यतारूपः कार्यरूपोऽप्यभिमतकार्यप्राप्तौ क्रमाद्दृश्यत इति भावः । भाष्यं व्याचष्टे ॥ स इति ॥ अत्रेति वायुरिति च शेषोक्तिः । उपपत्तेरित्युक्तेः सार्थक्यायाह ॥ ब्रह्मशब्दस्येति ॥ भाष्योक्तस्मृतौ कः पुमान्प्राप्नुयादित्येवोक्तेरप्राप्त्यनुपपत्तेरनुक्तेश् चतुर्मुखपर्यन्तं सन्ततत्वनियमाद्बन्धकस्येत्यन्यत्रोक्त-युक्तिं पूर्वपादन्यायविवरणोक्तश्रुत्या असिद्धिं निरस्यन्नेवाह ॥ तथापीति ॥ स्वोदयाज्ज्ञानस्य फलदत्वेऽपीत्यर्थः । भाष्ये वचनोक्तिरुपपत्तेर्दाढर्््यायेति भावेनाह ॥ तथेति ॥

### ***अभिनवचन्द्रिका***

तेन मार्गेण गतानामिति । ननु अर्चिरादिमार्गेण गतानां गम्यनिरूपणादित्ययुक्तम् । अप्रतीकालम्बनानामुत्तमेषु लयाधिकारिणां मार्गशून्यत्वात् । न च अप्रतीकालम्बनानामपि मार्गोऽस्तीति वक्तुं युक्तम् । ‘उत्क्रान्तस्तु शरीरात् स्वाद् गच्छत्यर्चिषमेवतु’ इति उत्क्रान्तानामेव अर्चिरादिमार्गाभिधानादिति चेत्, उच्यते – द्विविधा हि अप्रतीकालम्बनाः । स्वोत्तमेषु देहलययोग्याः, उत्क्रान्तियोग्याश्चेति । तत्र देहलययोग्यानां मार्गाभावे उत्क्रान्तियोग्यानामृषीणां राज्ञां च अस्त्येव मार्ग इति । ‘अप्रतीकालम्बनान्नयति’ इति सूत्रे ऋष्यादीनामेव गम्यमुच्यत इति । उक्तं च ऋष्यादीनामप्यप्रतीकालम्बनत्वम् । ‘अप्रतीकादेवतास्तु ऋषीणां शतमेव च । राज्ञां च शतमुद्दिष्टं गन्धर्वाणां शतं तथा’ इति । एकस्योभयप्राप्त्यसम्भवादिति । एकस्यैवा-वस्थानायोभयप्राप्त्यसम्भवादित्यर्थः । एतेन एकस्यैव अर्चिरादिसर्वलोकप्राप्तिवद् उभयप्राप्तिसम्भवाद् उभयप्राप्त्यसम्भावादित्ययुक्तमिति परास्तम् । एकस्य मार्गतया अपरस्य गम्यतया प्राप्तिसम्भवेऽपि उभयोरपि गम्यतया प्राप्त्यसम्भवस्याऽपरिहार्यत्वात् । अर्थः स्यादिति । ‘स एनान् ब्रह्म गमयति’ इति श्रुत्यर्थः स्यादित्यर्थः ॥ केनचित् क्रमेणेति ॥ किञ्चिन्नियामकमपेक्ष्योभयप्राप्तिर्भवति । उताऽनपेक्ष्येत्यर्थः ॥ क्रमोऽपीति ॥ नियामकभूतधर्मोपीत्यर्थः । इति जैमिनिराचार्यो मन्यत इति भाव इति । इति पूर्वपक्षी मन्यत इति भावः । एतेन ‘मुनिमतयोश्चान्यानिषेधकत्वेनाऽविरोधात्’ इत्युत्तरग्रन्थविरोध इति परास्तम् ॥ प्रतिपत्त्यभावादिति ॥ उपासनाभावादित्यर्थः । एवं बादिरिजैमिनिमतानुसारिपूर्वपक्षमुक्त्वा, उभयप्राप्तेः श्रुत्यर्थत्वमङ्गीकृत्य, सिद्धान्त्यभिमतं विशेषं दूषयतः पूर्वपक्षमाह – तृतीयपक्षेऽपीति ॥ पक्षद्वयेऽपीति ॥ अर्चिरादिमार्गेण गतस्य परप्राप्तिः, कार्यप्राप्तिरिति पक्षद्वयेऽपीत्यर्थः । क्रमस्येति ॥ केषाञ्चित्कार्यप्राप्तिरेव, न केषाञ्चित् कार्यप्राप्तिरिति नियमप्रयोजकस्याऽधिकारिगतस्य क्रमस्य तारतम्यस्याऽदर्शनादित्यर्थः । क्रममङ्गीकृत्यापि सिद्धान्त्यभिमतविशेषं दूषयति – क्रमपक्षेत्यादिना ॥ सौकर्यमिति । सौलभ्यं शक्तिरिति यावत् । नास्त्येव तारतम्यं, राजमन्दिरे भोजनोपविष्टानां राजपुत्राणामिच्छया व्यञ्जनादिप्राप्तिवद् अधिकारिणामिच्छयैव कार्यपरयोः प्राप्तिरिति प्रागुक्तम् । इदानीं तु अस्त्येव तारतम्यं, किंतु न योग्यतारूपम् । अप्रामाणिकत्वात् । किं तर्हि अतिफलितमाम्रवृक्षं गतवतो यस्याऽऽरोहणशक्तिस् तस्य महाफलप्राप्तिः । यस्य नारोहणशक्तिस् तस्य गलितफलप्राप्तिरिति दर्शनात् । यस्य परब्रह्मप्राप्तौ शक्तिस् तस्य तत्प्राप्तिः । यस्य तु सत्यलोकपर्यन्तं गतस्य शक्तिक्षयस् तस्य कार्यप्राप्तिरुच्यत इति भेदः ॥ महाफल इति ॥ महाफले क्रमस्य तारतम्यभावस्यायोगात् । स्वरूपतारतम्यस्याऽ-दर्शनात् शक्तितारतम्यमेव विवक्षितमिति भावः । बादरिजैमिनिमतावलम्बिभ्यामुक्तः श्रुत्यर्थः कुतो न ग्राह्य इति पृच्छति कुत इति ॥ उभयपक्षेति ॥ परस्परं निरूपितदोषादेव श्रुतेरर्थद्वयं न भवतीत्यर्थः । तदेव विशदयति परप्राप्तीत्यादिना ॥ अस्माद्वाक्यात्परं लेखकदोषाद् उत्तरत्र पतितं ‘नापि परमेवेत्यवधारणे हेतुरस्ति’ इति वाक्यं ग्राह्यम् ॥ कार्यप्राप्तिपक्ष इति ॥ इतःपरं लेखकदोषादुत्तरत्र पतितं ‘कार्यमेव नयतीत्यन्यव्यावृत्त्या कार्यप्राप्तौ विशेषहेत्वभावात्’ इति वाक्यं ग्राह्यम् । ततश्चैवं टीकावाक्यपाठः ‘परप्राप्तिपक्षे गत्यनुपपत्त्या दोषस्योक्तत्वान्नापि परमेवेत्यवधारणे हेतुरस्ति । कार्यप्राप्तिपक्षे च ब्रह्मशद्बाऽमुख्यत्वादिदोषाणामुक्तत्वात्कार्यमेव नयतीत्यन्यव्यावृत्त्या कार्यप्राप्तौ विशेषहेत्वभावात् । न चोभयप्राप्तिग्रहणे दोषद्वयापातः । येषां परप्राप्तिस्तेषां बद्धत्वेऽपि प्रमाणबलेन गत्युपपत्तेः श्रुत्यादीनां चाऽन्यनिषेधकत्वाभावात् । केषांचित्कार्यप्राप्तेरेव प्रमाणबलेनोपपत्तेः’ इति । अवश्यं चैतदेवं विज्ञेयम् । ‘न च उभयप्राप्तिग्रहणे दोषद्वयापात’ इति प्रतिज्ञाय ‘कार्यमेव नयतीत्यन्यव्यावृत्त्या कार्यप्राप्तौ विशेषहेत्वभावात्’ इत्यभिधानस्याऽसङ्गतत्वात् । ननु कार्यब्रह्मदर्शनाभावात्कार्यप्राप्तिरयुक्तेत्यत आह – कार्यप्राप्तिमतां चेति ॥ एवं तर्हि मुनिमतयोर्विरोध इत्यत आह मुनिमतयोश्चेति ॥ क्रमानुसारीति ॥ योग्यतातारतम्यानुसारीत्यर्थः ।

पूर्वपक्षस्तु अर्चिरादिमार्गेण गतानां सर्वेषां कार्यब्रह्मप्राप्तिरेव न परप्राप्तिः । तत्प्राप्तेरेवोपपन्न-त्वात् । देवव्यतिरिक्तानां परप्राप्त्ययोग्यत्वस्य ‘ऋते देवान् परम्ब्रह्म कःपुमान् प्राप्नुयात्क्कचित्’ इति स्मृतिसिद्धत्वात् । ‘यदि ह वा परमभि पश्यति प्राप्नोति ब्रह्माणं चतुर्मुखं प्राप्नोति ब्रह्माणं चतुर्मखम्’ इति श्रुतेश्च । न च – ब्रह्मविदाप्नोति परमिति साक्षाद्ब्रह्मप्राप्त्युक्तिविरोधः । उदाहृतश्रुतेः कार्यब्रह्मप्राप्त्यनन्तरं समीप एव परप्राप्तिरित्यर्थकत्वात् । कदा परब्रह्मप्राप्तिरिति चेद् उच्यते समस्तकार्यविलयानन्तरं कार्याऽधिपतिना चतुर्मुखेन सह तत्प्रसादान्मुमुक्षुः परं प्राप्नोति । ‘न हि ब्रह्माणमभिसंपद्य यदैतद्विलीयतेऽथ सह ब्रह्मणा परमभिगच्छति’ इत्यभिधानात् । ‘ब्रह्मणा सह ते सर्वे संप्राप्ते प्रतिसञ्चर’ इति स्मृतेश्चेत्येकः ।

अपरस्तु पूर्वपक्षो ऽर्चिरादिमार्गेण परमेव ब्रह्म प्राप्नोतीति । ‘स एनान् ब्रह्म गमयति’ इति श्रुतेरर्थः । ब्रह्मशद्बस्य तत्रैव मुख्यत्वात् । न च संसारिणां ब्रह्मप्राप्त्यसम्भवान्मुख्यार्थपरित्याग इति वाच्यम् । श्रवणादिसाधनैः परब्रह्मण एवाऽपरोक्षीकृतत्वेन तत्प्राप्तेरेव युक्तत्वात् । प्रत्युत कार्यप्राप्तिरेवाऽनुपपन्ना तद्दर्शनाऽभावात् । किं च न कार्यविषये उपासना । नापि कार्यं ब्रह्म प्राप्नुवानीत्यभिसन्धिर्विद्यते । न हि दर्शनोपासनाऽभिसन्ध्यभावे तत्प्राप्तिर्युक्ता । परब्रह्मविषये तु सन्त्येव दर्शनोपासनाऽभिसन्धयः । ततश्च परप्राप्तिरेव श्रुत्यर्थः । कार्यप्राप्तिर्वा उभयप्रप्तिर्वा न श्रुत्यर्थ इति ।

अन्यस्तु पूर्वपक्षः कार्यप्राप्तिमात्रं न श्रुत्यर्थः । ब्रह्मशद्बस्य परब्रह्मणि मुख्यत्वस्य सर्वात्मना त्यागायोगात् । नापि परब्रह्मप्राप्तिमात्रं श्रुत्यर्थः । ‘प्राप्नोति ब्रह्माणं चतुर्मुखम्’ इति श्रुतिविरोधात् । किन्तु उभयप्राप्तिः श्रुत्यर्थः । परं तु कार्यपरब्रह्मगन्तृणां तत्प्राप्तौ न स्वरूपतारतम्यं निमित्तं, किं तु – राजपुत्राणां भोजनसमये विलक्षणव्यञ्जनप्राप्ताविवेच्छैव शरणमित्येकः पूर्वःपक्षः । अपरस्तु पूर्वपक्षो ऽस्त्येव कार्यपरब्रह्मप्राप्तौ साधनतारतम्यं निमित्तं, महाफलस्य साधनतारतम्य-मन्तराऽयोगात्, किंनाम न तद्योग्यता तारतम्यम् । अपि तु यस्य कार्यप्राप्तौ सौकर्यं तस्य तत्प्राप्तिः । यस्य परप्राप्तौ सौकर्यं तस्य तत्प्राप्तिरिति ।

सिद्धान्तस्तु ‘वायुः प्रतीकालम्बनान्मनुष्यांश्च कार्यं नयती’त्यर्थत्वे ‘सर्वान् परमेव नयति’ इत्यर्थत्वे च दोषसद्भावात् । न च – इच्छावशेनैव कार्यपरप्राप्त्योः सम्भवाद् अप्रतीकालम्बनत्वादि विशेषाऽङ्गीकारो व्यर्थ इति वाच्यम् । ‘स यथाकामो भवति’ इति श्रुतौ तत्प्राप्तीच्छूनामिच्छानुसारेण तत्प्राप्तिप्रतिषेधात् । न च प्रतीकालम्बनत्वादिविभागे प्रमाणाऽभावः । ‘प्रतीकं देह उदिष्टो येषां तत्रैव दर्शनम्’ इति स्मृतेः । ‘अन्तः प्रकाशा बहिःप्रकाशा’ इति श्रुतेश्च तत्र प्रमाणत्वात् । अतो ज्ञानिनां प्रलये पूर्वं परब्रह्मप्राप्तिसद्भावात् तथाऽनृस्मृतिरुपपन्नेति सिद्धम् ।

॥ इति श्रीमत्सत्यनिधितीर्थ श्रीचरण चरणाराधक श्रीमत्सत्यनाथयतिविरचितायां श्रीमत्तत्वप्राकाशिकाव्याख्याऽभिनवचन्द्रिकायां चतुर्थाऽध्यायस्य तृतीयः पादः समाप्तः ॥

### ***वाक्यार्थमुक्तावली***

तेन मार्गेण गतानामिति ॥ नन्वत्र पादे तेन मार्गेण गतानामपि देवानां गम्यविचारा-त्कथमेतदिति चेन्न । तेषामपि देवत्वप्राप्त्यव्यवहितपूर्वजन्मन्युत्क्रान्तानां तेन मार्गेण गमनाङ्गी-कारेणाविरोधात् । विस्तृतं चैतत्प्रमेयमुक्तावल्याम् । भावबोधे तु एतच्च गम्यनिरूपणस्य प्राथमिकत्वशङ्कानिरासार्थमेवोक्तम् । मार्गनिरूपणे गम्यनिरूपणस्यानाकाङ्क्षितत्वात् । न तु गन्तृनिर्देशार्थे देहलयवतामपि गन्तृत्वादित्युक्तम् । केचित्तु अप्रतीकालम्बनेषु ऋषिप्रभृतीनां देवातिरिक्तानामपि प्रविष्टत्वात्तेषां चोत्क्रान्तिमार्गभात्क्वात्तद्विवक्षया तेन मार्गेणेत्युक्तमित्याहुः । वायुरेव ब्रह्म नयतीत्युक्तमिति ॥ वायुर्यद्ब्रह्म नयतीत्युक्तं तद्ब्रह्मणोऽत्र विचारादनन्तरसङ्गतिरिति भावः ॥ किमिति ॥ किं चतुर्मुखाख्यमेवोत चतुर्मुखाख्यं परं चेत्युभयमित्येकः संशयः । किं परमेवोतोभयमित्यपर इत्यर्थः बादरिमतावलम्बनेन जैमिनिमतावलम्बनेन च प्रधानपूर्वपक्षद्वयाङ्गी-कारात् ॥ तृतीयपक्षेऽपीति ॥ उभयप्राप्तिरिति । सिद्धान्त्यभिमतपक्षेऽप्येकस्य युगपदुभयप्राप्त्य-सम्भवात्कांश्चित्कार्यं नयति कांश्चित्परं नयतीति स एनान्ब्रह्म गमयतीति श्रुत्यर्थः स्यादित्यर्थः । ततश्च किं, तत्राह ॥ तत्रेति ॥ उभयप्राप्तिपक्षेऽप्यवान्तरपूर्वपक्षसद्भावादिति द्विविधः सन्देह इत्यन्वयः ।

केनचिदिति ॥ योग्यतादिक्रमेण केषाञ्चित्कार्यप्राप्तिः केषाञ्चित्परप्राप्तिर्वा उत क्रमं विना ऐच्छिकतया केषाञ्चित्परप्राप्तिः केषाञ्चित्कार्यप्राप्तिर्वेत्यर्थः ॥ क्रमोऽपीति ॥ क्रमोऽपि कश्चिद्योग्यतारूपस्सौकर्यक्रमो वेत्यर्थः । ततश्चायं समुदायार्थः । स एनान्ब्रह्मगमयतीत्यत्र गम्यतयोक्तब्रह्मपरापरयोरन्यतरदेवेति नियम उतोभयमपीति । तदर्थमपरमेवेति नियमः परमेवेति नियम इति नियमसाधकयोः प्रमाणयोः प्रतीकाप्रतीकालम्बनत्वरूपपुरुषयोग्यताभेदेनाविरोधो-न्नयनेनोभयोरपि गम्यत्वव्युत्पादनं न शक्यमुत शक्यमिति । स एनान् ब्रह्म गमयतीति बादरिर्मन्यत इति भाष्यस्य पूर्णत्वात्स एनान्ब्रह्म गमयतीति द्विरावर्तते । आवर्तनस्याद्यस्य इतीत्यनन्तरमत्रेति शेषः । द्वितीये तत्स्थपदानां सूत्रेणान्वयः । इतीत्यतः परमुच्यत इति शेष इत्यभिप्रेत्य व्याचष्टे ॥ स एनानिति ॥ सौत्रस्य कार्यमित्यस्य श्रौतेन ब्रह्मेत्यनेनान्वय इत्युक्तम् । कार्यमुत्पत्तिमद्ब्रह्मेति । स इत्यस्यार्थो वायुरिति । अस्य गत्युपपत्तेरित्यत्र पूर्वसूत्रादेवेत्यनुवृत्याऽन्वेतीति भावेन भाष्ये तस्यैव गत्युपपत्तेरित्युक्तम् । तस्य चतुर्मुखस्यैव गत्युपपत्तेश्चतुर्मुखगमनस्यैवोत्पत्तिसिद्धत्वादिति तदर्थ-मभिप्रेत्य कोऽसावुपपत्तिरित्यतः सान्तानिकेति न्यायमालोक्तेरित्यभिप्रायेण न्यायं विशदयति ॥ तथापि प्रकृतेरिति ॥ सन्ततत्वादविनाशित्वात् । एवमुपपत्तिसिद्धेऽर्थे स्मृतिरभ्युच्चयत्वेनोदाहृतेत्याह ॥ तथेति ॥ यद्यपि ब्रह्मदृष्टिर्वर्तते ब्रह्मलोकं परब्रह्मलोकं चावाप्नुयात्सर्वत्र तदवस्थानात् । तथापि कः पुमान् बद्धो देवान् ब्रह्मादीन् विना क्वचित् कियत्कालं चतुर्मुखमुक्तिपर्यन्तं परब्रह्म प्राप्नुयात् । किं तु ब्रह्मलोकं चतुर्मुखलोकमेवाप्नुयादिति स्मृत्यर्थः ।

### ***तत्त्वसुबोधिनी***

तेन मार्गेण गतानामिति ॥ एतच्च गम्यनिरूपणस्य प्राथमिकत्वशङ्कापरिहारार्थमेवोक्तम् । मार्गनिरूपणे गम्यनिरूपणस्य अनाकाङ्क्षितत्वाद् गन्तृनिर्देशार्थं देहलयवतामपि गन्तृत्वादि ज्ञातव्यम् । अत एवैवं मार्गं विचार्येत्येतदपि सार्थकम् ॥ गम्यनिरूपणादिति ॥ पूर्वाधिकरणे मुख्यप्राणो यद्ब्रह्म गमयतीत्युक्तम् अत्र तद्गम्यनिरूपणादनन्तरसङ्गतिरिति भावः । अन्यथानु-स्मृत्यनुपपत्तेरिति ॥ गम्यनिरूपणाभावे वैय्यर्थेन मार्गानुस्मृतेरेव अनुपपपत्तेरित्यर्थः । ब्रह्मशब्दस्य परब्रह्मणि मुख्यत्वेऽपि नात्र मुख्यत्वाङ्गीकार इत्यत उपपत्तेरिति सूत्रांशोक्तयुक्तिमाह ॥ ब्रह्मशब्दस्येति ॥ ततो अर्वागिति ॥ मुक्तेः पूर्वमित्यर्थः, बन्धकाल इति यावत् । तदतिस्मृतौ देवानृते परं ब्रह्म कः प्राप्नुयादित्युक्ते तर्हि ब्रह्मदर्शनं व्यर्थमित्यत उक्तं यद्यपीति ॥ तथा च ब्रह्मदृष्ट्या ब्रह्मलोकप्राप्तौ नॄणां देवप्राप्त्यनन्तरं परब्रह्मप्राप्तिर् भवतीति भावः ।

### ***वाक्यार्थविवरणम्***

तदन्य इति ॥ यस्य यत्प्राप्तौ सौकर्यं तस्य तत्प्राप्तिरिति सौकर्यरूपः क्रम इत्यर्थः । भाष्ये यद्यपि ब्रह्मदृष्टिः परब्रह्मापरोक्षज्ञानं स्याद् भवति, तथापि ब्रह्मलोकं चतुर्मुखलोकम् अवाप्नुयादित्यर्थः ।

### ***वाक्यार्थमञ्जरी***

अनुस्मृत्यनुपपत्तेरिति ॥ मार्गवद्गम्यस्याप्यनुस्मर्तव्यत्वादिति भावः ॥ विनैवेत्यस्येति संदेह इति वक्ष्यमाणेनान्वयः संदेहबीजं सन्देहद्वयबीजम् ॥ ॐ कार्यं बादरिरस्य गत्युपपत्तेः ॐ ॥ स एनानित्यत्रोक्तं ब्रह्मकार्यमुत्पत्तिमच्चतुर्मुखमेव कुतो ज्ञानिनां बद्धत्वेनास्य गत्युपपत्तेः । चतुर्मुखप्राप्तेरेवोपपत्तेरिति बादरिराचार्यो मन्यत इत्यर्थः ॥ सन्ततत्वाद् अनुस्यूतत्वात् ॥ चतुर्मुखस्यैवेति ॥ अबद्धत्वेनैव भगवतः प्राप्यत्वादिति भावः ॥





------------------------------------------------------------------------

ॐ विशेषितत्वाच्च ॐ

## **सूत्रभाष्यम्**

ॐ विशेषितत्वाच्च ॐ ॥ ८ ॥

‘यदि ह वाव परमभिपश्यति प्राप्नोति ब्रह्माणं चतुर्मुखं प्राप्नोति ब्रह्माणं चतुर्मुखम्’ इति कौषारवश्रुतौ ॥

### ***तत्त्वप्रदीपिका***

तर्हि वायुमेव प्राप्य तिष्ठन्तु ते नो चेत्परं ब्रह्मेति च नाशङ्कनीयमित्याह– विशेषितत्वाच्च ॥ ‘यदि ह वाव परमभिपश्यति प्राप्नोति ब्रह्माणं चतुर्मुखम्’ इत्यादि विशेषितत्वाच्च । अतः परब्रह्मदर्शिनः कथमवरब्रह्मणि स्थितिरिति च संशयोऽनुपपन्नः, प्रमाणप्रसिद्धेः ॥

### ***तत्त्वप्रकाशिका***

न केवलं युक्तिमात्रेण श्रुतेरन्यार्थकल्पनमपि तु विशेषश्रुतेश्चेत्यर्थप्रतिपादकं सूत्रमुपन्यस्य तां श्रुतिमुदाहरति ॥ विशेषितत्वाच्चेति ॥ भाष्यस्य सूत्रेणान्वयः ॥

### ***भावदीपः***

सूत्रे चशब्दादाह ॥ न केवलमिति ॥ युक्तिमात्रेणेति ॥ एतच्चोपपत्तेरिति यथाश्रुत-सूत्राभिप्रायं, भाष्यदिशा तु युक्तिस्मृतिमात्रेणेति बोध्यम् । श्रुतेर् ब्रह्म गमयतीति श्रुतेरित्यर्थः । अनन्वयनिरासायाह ॥ भाष्यस्येति ॥

### ***वाक्यार्थमुक्तावली***

ब्रह्मणश्चतुर्मुखत्वेन श्रुतौ विशेषितत्वाच्चेति सूत्रार्थः ।

### ***वाक्यार्थविवरणम्***

युक्तिमात्रेणेति ॥ सन्ततबन्धवत्त्वरूपयुक्त्येत्यर्थः ॥ श्रुतेरिति ॥ ब्रह्म गमयतीति श्रुतेरित्यर्थः ॥

### ***वाक्यार्थमञ्जरी***

प्राप्नोति ब्रह्माणं चतुर्मुखम् इति श्रुतेश्चतुर्मुखत्वेन ब्रह्मणा विशेषितत्वान्नैव कार्यं ब्रह्मशब्दार्थः ॥

------------------------------------------------------------------------

ॐ सामीप्यात्तु तद्व्यपदेशः ॐ

## **सूत्रभाष्यम्**

॥ ॐ सामीप्यात्तु तद्व्यपदेशः ॐ ॥ ९ ॥

‘ब्रह्मविदाप्नोति परम्’ इति तद्व्यपदेशस्तु समीपत एव परमपि प्राप्नोतीत्येतदर्थमेव ॥

### ***तत्त्वप्रदीपिका***

तर्हि ब्रह्मविदां सामान्यतः परप्राप्तिकथनं कथमित्यत आह– सामीप्यात्तु तद्व्यपदेशः ॥ समीपत इति कालतः ॥

### ***तत्त्वप्रकाशिका***

ननु कथं ज्ञानिनः कार्यप्राप्तिरुच्यते ‘ब्रह्मविदाप्नोति परम्’ इति परब्रह्मप्राप्तेरेव श्रुतत्वादित्याशङ्कां परिहरत्सूत्रं पठित्वा व्याचष्टे ॥ सामीप्यादिति ॥ सत्यं, ज्ञानिनः परप्राप्तिरेव श्रुत्योच्यत इति तथापि नोक्तविरोधः । यतो ‘ब्रह्मविदाप्नोति परम्’ इति श्रुतिरपि ज्ञानी चतुर्मुखं प्राप्याचिरेण परमपि प्राप्नोत्तीत्यर्थमेव वक्ति न तु चतुर्मुखप्राप्तिं प्रतिषेधति नापि प्रथमत एव परप्राप्तिं ब्रूते । कुत एतत् । सामान्यश्रुतेरुदाहृतविशेषश्रुत्या बाधोपपत्तेरिति भावः ॥

### ***भावदीपः***

ब्रह्मप्राप्तिश्रुतेर्गत्युक्तिपरतयोत्तरयोगमवतारयति ॥ नन्विति ॥ चोद्यनिवर्तकतया भाष्यं व्याचष्टे ॥ सत्यमित्यादिना ॥ भाष्यस्थैवकारभावमाह ॥ सामान्येति ॥

### ***वाक्यार्थमुक्तावली***

तुशब्दोऽप्यर्थे । तद्व्यपदेशोऽपीत्यन्वेति । अवधारणे च । सामीप्यादित्यनेनान्वेति । यत इति हेत्वर्थे च । कार्ये ब्रह्म नयतीत्यनुवर्तते । तथा च यतः ब्रह्मविदाप्नोति परमिति ज्ञानिनः परप्राप्तिव्यपदेशोऽपि सामीप्यात् सामीप्यमपेक्ष्यैव परप्राप्तेः कालतः सामीप्यमपेक्ष्यैव प्रवृत्तो न तु चतुर्मुखप्राप्तेर्निषेधको नापि परप्राप्तेः प्राथम्यपरोऽतः कार्यं ब्रह्म नयतीत्युक्तमविरुद्धमिति सूत्रार्थं हृदि कृत्वा, भाष्ये च एतदर्थमेवेत्यनन्तरं वक्तीति शेषं विवक्षित्वा व्याचष्टे ॥ तथापि नोक्तविरोध इत्यादिना ॥ यद्वा ब्रह्मविदाप्नोति परमिति व्यपदेशस्त्विति तुशब्दो ब्रह्मविदाप्नोतीति श्रुतेस्सामान्यविषयत्वरूपविशेषद्योतक इति भावेन तद्व्यावर्त्यकथनपूर्वं व्याचष्टे ॥ कुत एतदिति ॥

### ***वाक्यार्थविवरणम्***

उक्तेति ॥ कार्यब्रह्मप्राप्तीत्यर्थः ॥

### ***वाक्यार्थमञ्जरी***

ज्ञानिनस्तद्व्यपदेशः परब्रह्मप्राप्यत्वव्यपदेशः सामीप्यात्तु तत्प्राप्तेः कालतः सामीप्यादेवेत्यर्थः ॥

------------------------------------------------------------------------

ॐ कार्यात्यये तदध्यक्षेण सहातः परमभिधानात् ॐ

## सू**त्रभाष्यम्**

कदा?–

॥ ॐ कार्यात्यये तदध्यक्षेण सहातः परमभिधानात् ॐ ॥ १० ॥

‘ते ह ब्रह्माणमभिसम्पद्य यदैतद्विलीयतेऽथ सह ब्रह्मणा परमभिगच्छन्ति’ इति सौपर्ण-श्रुतेर्महाप्रलये तदध्यक्षेण ब्रह्मणा सह गच्छन्ति ॥

### ***तत्त्वप्रदीपिका***

कार्यात्यय इत्यादिसूत्रम् ॥ कार्यस्य महाप्रलये परब्रह्मणि योगात् कार्याधिकृतेन यथायोग्यं प्रलयेऽप्यधिकृतेन ब्रह्मणा सह परमभिगच्छन्ति ॥

### ***तत्त्वप्रकाशिका***

ननु समीपत एव परब्रह्म प्राप्नोतीति कोऽर्थः । प्रलयादर्वाक्प्रलय एव वा । नाद्यः । बद्धत्व-साम्यात्प्रथममेव प्राप्त्युपपत्तेः । न द्वितीयः । विशेषप्रमाणाभावादिति भावेन पृच्छति ॥ कदेति ॥ तत्परिहाराय सूत्रमुपन्यस्य व्याचष्टे ॥ कार्येति ॥ नोक्तविकल्पावकाशः । समस्तकार्याणां विनाशरूपे प्रलये तेषां कार्याणां स्वामिना चतुर्मुखेन सह । अतश्चतुर्मुखात्परं ब्रह्म ज्ञानी गच्छतीत्यभ्युपगमात् । न च तत्र प्रमाणाभावः । श्रुतेरेव सद्भावादिति भावः ॥

### ***भावबोधः***

बद्धत्वसाम्यादिति ॥ प्रथमं विष्णुप्राप्तौ बाधकत्वेनोक्तस्य बद्धत्वस्य प्रलयादर्वाक् द्वितीयतया प्राप्यत्वेऽपि बाधकत्वात् । एवमपि द्वितीयतया प्राप्यत्वे प्रथममेव प्राप्तिसम्भवादित्यर्थः ॥

### ***भावदीपः***

प्रश्नबीजं व्यनक्ति ॥ नन्वित्यादिना ॥ बद्धत्वेति ॥ प्रथमत एव परप्राप्तौ यद्बाधकमुक्तं तच्चतुर्मुखप्राप्त्यनन्तरं प्राप्नोतीत्यत्रापि सममित्यर्थः । उक्तशङ्कानिरासकतया सूत्रभाष्ययोरक्षरार्थमाह ॥ नोक्तेति ॥

### ***वाक्यार्थमुक्तावली***

बद्धत्वसाम्यादिति ॥ प्रथमं विष्णुप्राप्तौ बाधकत्वेनोक्तस्य बद्धत्वस्य प्रलयादर्वाक् द्वितीयतया प्राप्यत्वे प्रथममेव सम्भवादित्यर्थः । सूत्रे तदध्यक्षेणेत्युक्तिस्तस्य कार्यप्रपञ्चाधिकृतत्वाद्ब्रह्म जिगमिषूणां तेनैव सह गमनं युक्तं न तमतिहायेति युक्तिसूचनार्था । तदुक्तं तत्वप्रदीपे ‘कार्यस्य महाप्रलये परब्रह्मनियोगात् कार्याधिकृतेन यथायोग्यं प्रलयेऽप्यधिकृतेन ब्रह्मणा सह परमधिगच्छति’ इति ।

### ***तत्त्वसुबोधिनी***

बद्धत्वसम्यादिति । प्रथमं विष्णुप्राप्तौ बाधकत्वेन उक्तस्य बद्धत्वस्य प्रलयादर्वाक् द्वितीयतया प्राप्यत्वेऽपि बाधकत्वात् । एवमपि द्वितीयतया प्राप्यत्वे प्रथममेव प्राप्यसम्भवादित्यर्थः ।

### ***वाक्यार्थविवरणम्***

बद्धत्वसाम्यादिति ॥ बद्धस्य सन्ततत्वेन प्रथमं परमं ब्रह्मप्राप्त्यसम्भवाच्चतुर्मुखस्यैव प्राप्यत्व-मुक्तम् । प्रलयादर्वाक् चतुर्मुखप्राप्त्यनन्तरमपि परब्रह्मप्राप्तिर्न सम्भवति । तदानीमपि बद्धत्व-साम्यात् । बद्धत्वानपायात् । तथा च परब्रह्म प्रथममेव परबह्मप्राप्तिरस्त्वित्यर्थः ।

### ***वाक्यार्थमञ्जरी***

बद्धत्वसाम्यादिति ॥ प्रथमप्राप्यत्वे बाधकत्वेनोक्तस्य बद्धत्वस्य प्रलयादर्वाग्द्वितीयप्राप्यत्वेऽपि बाधकत्वादेवमपि द्वितीयप्राप्यत्वे प्रथममेव प्राप्तिसम्भवादिति भावः ॥

ॐ कार्यात्यये तदध्यक्षेण सहातः परमभिधानात् ॐ ॥ कार्यात्यये महदादिकार्याणा मत्यये नाशलक्षणे प्रलये तदध्यक्षेण चतुर्मुखेन सहातश्चतुर्मुखात्परं ज्ञानी गच्छति कुतस्ते हीति श्रुतौ तथा विधानादित्यर्थः ॥

------------------------------------------------------------------------

ॐ स्मृतेश्च ॐ

## **सूत्रभाष्यम्**

॥ ॐ स्मृतेश्च ॐ ॥ ११ ॥

‘ब्रह्मणा सह ते सर्वे सम्प्राप्ते प्रतिसञ्चरे ।

परस्यान्ते परात्मानः प्रविशन्ति परं पदम्’ ॥ इति ।

### ***तत्त्वप्रकाशिका***

स्मृत्याप्येतमर्थं साधयत्सूत्रं पठित्वा तां स्मृतिमुदाहरति ॥ स्मृतेश्चेति ॥ प्रतिसञ्चरः प्रलयः । परं ब्रह्माऽऽयुः । परात्मानः परमात्मनि मनो येषां ते ॥

### ***गुर्वर्थदीपिका***

परं ब्रह्मायुरित्यस्य परस्यान्त इत्यत्रोक्तं यत्परं तच्चतुर्मुखब्रह्मायुरित्यर्थः ।

### ***भावबोधः***

‘परस्यान्तः’ इत्यत्र ‘पर’ शब्दार्थमाह– परं ब्रह्म आयुरिति ॥ ‘‘ओं स्मृतेश्च ओं’’ परस्यान्त इत्यत्र परशब्दार्थमाह ॥ परं ब्रह्म आयुरिति ॥

### ***वाक्यार्थमुक्तावली***

परस्यान्त इत्यत्र परशब्दार्थमाह ॥ परं ब्रह्म आयुरिति ॥

### ***तत्त्वसुबोधिनी***

परस्यान्ते इत्यत्र परशब्दार्थमाह ॥ परं ब्रह्म इति ॥ परात्मान इत्यस्य परचेतना आत्मानश्च इति आत्मप्रतीतिं निवारयितुम् आह ॥ परमात्मनि इति ॥

### ***वाक्यार्थविवरणम्***

परस्यान्त इत्यत्र परशब्दार्थमाह ॥ परं ब्रह्मायुरिति ॥ ब्रह्मणश् चतुर्मुखस्य यद् आयुः शतवर्षरूपं तत् परम इत्युच्यते । तथा च परस्य चतुर्मुखायुष्यस्यान्त इत्यर्थः । यया अनुपपत्त्या अमुख्यार्थश्चतुर्मुखप्राप्तिरूपः ।

### ***वाक्यार्थमञ्जरी***

ब्रह्मणा सहेति स्मृतेः कार्यात्यये इत्युक्तार्थो ज्ञाप्यत इत्यर्थः । परस्यान्त इत्यत्र परशब्दार्थमाह ॥ परं ब्रह्म अयुरिति ॥

------------------------------------------------------------------------

ॐ परं जैमिनिर्मुख्यत्वात् ॐ

## **सूत्रभाष्यम्**

॥ ॐ परं जैमिनिर्मुख्यत्वात् ॐ ॥ १२ ॥

ब्रह्मशब्दस्य तत्रैव मुख्यत्वात्परमेव ब्रह्म गमयतीति जैमिनिर्मन्यते ॥

### ***तत्त्वप्रदीपिका***

परं जैमिनिर्मुक्तत्वात् । न च सर्वेषां कार्यमेव गम्यमिति नियमः । किन्तु कैश्चित्परमेव गम्यमिति जैमिनिः ॥

### ***तत्त्वप्रकाशिका***

पक्षान्तरं च दर्शयत्सूत्रमुपन्यस्य व्याचष्टे ॥ परमिति ॥ ‘स एनान्ब्रह्म गमयति’ इत्यत्र परं ब्रह्म वायुर्गमयतीत्यर्थो न कार्यमिति । कुतः । ब्रह्मशब्दस्य परब्रह्मण्येव मुख्यत्वात् । मुख्यार्थे च सम्भवत्यमुख्यार्थकल्पनाऽयोगादिति जैमिनिराचार्यो मन्यत इति भावः ॥

### ***भावबोधः***

मुख्यार्थे च सम्भवतीत्यादिना । परब्रह्मण एव ब्रह्मशब्दमुख्यार्थत्वेन प्रथमप्राप्तत्वेनापोहाऽ-युक्तेस्तस्यैव प्राप्तिनियम इति न्यायविवरणमुक्ततात्पर्यमिति ज्ञातव्यम् ।

### ***भावदीपः***

भाष्यं व्याचष्टे ॥ स एनानिति ॥ एतच्च कार्यं बादरिरिति सूत्रभाष्यादनुवर्तत इति भावः । हेतोरप्रयोजकत्वमाशङ्क्य प्रथमप्राप्तत्वादपोहायुक्तेरित्यन्यत्रोक्ततात्पर्यमाह ॥ मुख्यार्थ इति ॥

### ***वाक्यार्थमुक्तावली***

पक्षान्तरं पूर्वपक्षान्तरम् । ब्रह्म गमयतीति जैमिनिरिति भाष्ये इतीत्यनन्तरमत्रेति शेष इति भावेनाह ॥ स एनान्ब्रह्म गमयतीत्यत्रेति ॥ इतीत्यनन्तरमर्थ इति शेषं मत्त्वा परमेव ब्रह्मेत्यादि योजयति ॥ परं ब्रह्मेति ॥ मुख्यार्थे च सम्भवतीति ॥ मुख्यार्थस्य प्रथमप्राप्तत्वात्तदसम्भव एवामुख्यार्थस्य प्राप्तत्वादिति भावः । एतेन प्राप्तिरित्युक्तपूर्वपक्षन्यायः सूत्रारूढो दर्शितः बोध्यः ।

### ***वाक्यार्थमञ्जरी***

स एनानित्यत्र ब्रह्म परं परमाख्यमेव कुतस् तत्र ब्रह्मशब्दस्य मुख्यत्वादिति जैमिनिराचार्यो मन्यत इत्यर्थः ।





------------------------------------------------------------------------

ॐ दर्शनाच्च ॐ

## **सूत्रभाष्यम्**

॥ ॥ १३ ॥

दृष्टत्वाच्च परब्रह्मणः ॥

### ***तत्त्वप्रदीपिका***

तृप्ततया दृष्टत्वाच्च परब्रह्मणः ॥

### ***तत्त्वप्रकाशिका***

ननु ब्रह्मशब्दस्य परब्रह्मणि मुख्यत्वेऽपि तद्ग्रहणानुपपत्तेरमुख्यार्थकल्पनेत्याशङ्कां परिहरत्सूत्र-मुपन्यस्य व्याचष्टे ॥ दर्शनाच्चेति ॥ न ज्ञानिनः परप्राप्तिरनुपपन्ना ययाऽमुख्यार्थाङ्गीकारः किं तूपपन्नैव । श्रवणादिसाधनैरपरोक्षतया परब्रह्मण एव दृष्टत्वात् । अन्यस्य तदभावादिति भावः ॥

### ***गुर्वर्थदीपिका***

तद्ग्रहणानुपपत्तेरित्यत्र तद्ग्रहणे परब्रह्मग्रहणे अनुपपत्तेः प्रकृतिबद्धत्वाख्यानुपपत्तेरित्यर्थः । तदन्यस्य तदभावादित्यत्र तदन्यस्य ज्ञानिव्यतिरिक्तबद्धस्येत्यर्थः ।

### ***भावदीपः***

तद्ग्रहणानुपपत्तेरिति ॥ प्रागुक्तोपपत्तिश्रुतिस्मृतिविरोधादित्यर्थः ॥ परिहरदिति ॥ अत्राप्युप-पत्तेरप्युक्त्या परिहरदित्यर्थः ॥ ययेति ॥ अनुपपत्त्येत्यर्थः । अवतारादिदृष्टेर्व्यभिचारादाह ॥ श्रवणादीति ॥ अप्रयोजकत्वं निराह ॥ अन्यस्येति ॥ प्राधान्येनेति भावः ॥

### ***वाक्यार्थमुक्तावली***

परस्येत्यनुवर्तते । चोऽवधारणे । परस्यैव श्रवणादिसाधनैर्दर्शनात्कार्यस्यादर्शनात्परमेव गमयतीत्यर्थमभिप्रेत्याह ॥ किंत्विति ॥

### ***वाक्यार्थविवरणम्***

अन्यस्य चतुर्मुखस्य । तदभावादिति ॥ अपरोक्षीकृतत्वाभावादित्यर्थः । तथा चानपरोक्षी-कृतस्य च प्राप्त्यनुपपत्तेरित्यर्थः ।

### ***वाक्यार्थमञ्जरी***

परस्य ब्रह्मण एवापरोक्षतया दर्शनात्तदेवात्रोक्तं ब्रह्मेत्यर्थः ।





------------------------------------------------------------------------

ॐ न च कार्ये प्रतिपत्त्यभिसन्धिः ॐ

## **सूत्रभाष्यम्**

॥ ॐ न च कार्ये प्रतिपत्त्यभिसन्धिः ॐ ॥ १४ ॥

न हि कार्ये प्रतिपत्तिः प्राप्नुवानीत्यभिसन्धिश्च ।

‘यदुपास्ते पुमाञ्जीवन्यत्प्राप्तुमभिवाञ्छति ।

यच्च पश्यति तृप्तः संस्तत्प्राप्नोति मृतेरनु’ इति पाद्मे ॥

### ***तत्त्वप्रकाशिका***

हेत्वन्तरेणैतमर्थं प्रतिपादयत्सूत्रमुपन्यस्य व्याचष्टे ॥ न चेति ॥ ज्ञानिनः कार्यप्राप्तिरेवानुपपन्ना न परप्राप्तिः । तस्य कार्यविषये प्रतिपत्त्यभावात्परविषये च प्रतिपत्तिसद्भावात् । प्राप्नुवानीत्यभि-सन्धिश्च न कार्यविषये किं तु परविषय एवातश्च परप्राप्तिरेव युक्ता न कार्यप्राप्तिरिति भावः । परविषय एव दर्शनप्रतिपत्त्यभिसन्धिसद्भावेऽपि कुतस्तत्प्राप्तिरेव न कार्यप्राप्तिरित्यत आह ॥ यदिति ॥

### ***गुर्वर्थदीपिका***

प्रतिपत्त्यभिसन्धिसद्भावेऽपीत्यत्र प्रतिपत्तिरुपास्तिः ।

### ***भावदीपः***

हेत्वन्तरेणेति ॥ कार्यप्राप्त्यसम्भवरूपेणेत्यर्थः ॥ एतमिति ॥ परप्राप्तिरुपपन्नेत्येतमर्थम् । साध्योक्तिपूर्वं सूत्रभाष्ये हेतुत्वेन व्यनक्ति ॥ ज्ञानिन इति ॥ प्रतिपत्तिरुपास्तिः । अभि-सन्धिरिच्छा । चशब्दान्वयमाह ॥ अतश्चेति ॥

### ***वाक्यार्थमुक्तावली***

चो यस्मादित्यर्थेऽवधारणे च । प्रतिपत्तिरुपास्तिस् तत्सहितोऽभिसन्धिरिच्छा प्रतिपत्यभि-सन्धिस्तस्मात् परमेव गमयतीत्यनुवर्तते । तथा च यस्मात् कार्य एव प्रतिपत्तिरभिसन्धिश्च नास्ति न तु परविषये तदुभयाभावस्तस्मात् परमेव नयति न कार्यमिति सूत्रार्थमभिप्रेत्य व्याचष्टे ॥ तस्ये-त्यादिना ॥ यत्तर्हि पश्यति तृप्तस्सन्नित्यस्य दर्शनसमय एव परमानन्दतृप्तस्सन् पश्यतीत्यर्थः ।

### ***तत्त्वसुबोधिनी***

न च कार्ये इति सूत्रे प्रतिप्रत्यभिसन्धिरित्यत्र प्रतिपत्तिसहितोऽभिसन्धिः प्रतीत्यभिसन्धिरिति विग्रहः । प्रतिपत्तिशब्द उपासनापर इति ज्ञातव्यम् ॥

### ***वाक्यार्थविवरणम्***

प्रतिपत्तिर् उपासना ।

### ***वाक्यार्थमञ्जरी***

कार्ये ब्रह्मणि प्रतिपत्तिरुपास्तिः प्राप्नु वानीत्यभिसन्धिरिच्छा तदुभयं नास्तीत्यतोऽपि न कार्यं प्राप्यमित्यर्थः ॥

------------------------------------------------------------------------

ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ

## **सूत्रभाष्यम्**

॥ ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ ॥ १५ ॥

‘प्रतीकं देह उद्दिष्टो येषां तत्रैव दर्शनम् ।

न तु व्याप्ततया क्वापि प्रतीकालम्बनास्तु ते ॥

अप्रतीका देवतास्तु ऋषीणां शतमेव च ।

राज्ञां च शतमुद्दिष्टं गन्धर्वाणां शतं तथा ॥

एतेऽधिकारिणो व्याप्तदर्शिनोऽन्ये न तु क्वचित् ।

अयोग्यदर्शने यत्नाद् भ्रंशः पूर्वस्य चापि तु ॥

अप्रतीकाश्रया ये हि ते यान्ति परमेव तु ।

स्वदेहे ब्रह्मदृष्ट्यैव गच्छेद्ब्रह्मसलोकताम् ।

ब्रह्मणा सह सम्प्राप्ते संहारे परमं पदम्’ इति गारुडवचनात् ।

उभयत्रोक्तदोषाच्चाप्रतीकालम्बनान्परं नयति । ‘स यथाकामो भवति तत्क्रतुर्भवति यत्क्रतु-र्भवति तत्कर्म कुरुते यत्कर्म कुरुते तदभिसम्पद्यते’ इति श्रुतेश्च । अत्र कर्मोपासनमेव । अन्यान्कार्यं नयतीति भगवन्मतम् ॥

### ***तत्त्वप्रदीपिका***

बादरिजैमिनिमतभेदकथनेन विरुद्धवत्प्रतीयमानानां कार्यपरगतिविषयश्रुतिस्मृतीनां विरोधं परिहरन्विषयविभागसत्तां सूचयित्वोभयत्र च गन्तॄणां सहेतुकं विभागसुज्ञापनाय स्वमतमाह– अप्रतीकालम्बनानित्यादिसूत्रम् ॥ उभयत्रोक्तदोषात्कतिपयैः कार्यं गम्यमित्यनङ्गीकारे यत्तत्र साधन-मुक्तं ‘ऋते देवान्परं ब्रह्म कः पुमान्प्राप्नुयात्क्वचित्’ इत्यादेस् तस्यैव गम्यत्वोपपत्तिः, ‘प्राप्नोति ब्रह्माणं चतुर्मुखम्’ इति विशेषणं च, तदेव दूषणं स्यात् । तद्विरोधात्कैश्चित्परस्य गम्यत्वानङ्गीकारे ब्रह्मशब्दस्य तत्रैव मुख्यतो वृत्तिः, दृष्टिश्च, परब्रह्मणोऽन्यत्र विशेषोपास्त्यभावः, प्राप्त्यभिसन्ध्य-भावश्च, यत्साधनमुक्तं तदेव दूषणं भवति । सर्वेषां कार्यप्राप्तौ जैमिन्युक्तदोषात्परप्राप्तौ बादर्युक्त-दोषाच्च विभागे सिद्धेऽयं सुविवेकः । अप्रतीकालम्बनान्परं नयति भगवान्विद्युत्पतिः प्रतीकालम्बना-न्कार्यं नयतीत्युभयतोऽपि स एव नेतेत्यर्थः । अतः प्रतीकालम्बनानां कार्यब्रह्मणि प्रतिपत्त्यभि-सन्धिविशेषौ कार्याविति लभ्यते । तत्र कञ्चित्कालं स्थितिर्यथा स्याद्यद्राहि त्यात्तत्प्राप्त्यभाव उपन्यस्तः । उक्तं हि प्राप्यमात्राणामप्यनुस्मर्तव्यत्वम् । ‘ऋते देवान्परं ब्रह्म कः पुमान्प्राप्नुयात्क्वचित्’ इत्युदाहरन्बादरिश्च न सर्वेषां कार्यब्रह्मप्राप्तिं मन्यत इति गम्यते । ‘क्रतुः’ निश्चयज्ञानम् ॥

॥ इति तत्वदीपिकायां चतुर्थाध्यायस्य तृतीयः पादः ॥

### ***तत्त्वप्रकाशिका***

तृतीयपक्षेऽपि न कश्चित्क्रमोऽस्ति किं तु यस्य कार्यप्राप्तीच्छा तस्य तत्प्राप्तिर्यस्य परप्राप्तीच्छा तस्य तत्प्राप्तिरिति प्राप्तम् । कुतः । पक्षद्वयेऽपि साधकसद्भावात् क्रमस्य चादर्शनात् । ‘यत्प्राप्तुमभिवाञ्छति’ इत्यादेश्चेति । क्रमपक्षेऽपि न योग्यतारूपक्रमः किं तु यस्य यत्प्राप्तौ सौकर्यं तस्य तत्प्राप्तिरिति प्राप्तम् । कस्मात् । पक्षद्वयस्याप्यपरिहार्यत्वान् महाफलेऽक्रमस्य चायोगात् क्रमान्तरस्य चादर्शनादिति । अथ सिद्धान्तयत्सूत्रमुपन्यस्य व्याचष्टे ॥ अप्रतीकेति ॥ न सर्वान्कार्यं नयतीति श्रुत्यर्थो नापि परमेवेति किं तु कांश्चित्कार्यं कांश्चित्परमिति । कुतः । उभयपक्षोक्त-दोषात् । परप्राप्तिपक्षे गत्यनुपपत्त्यादिदोषस्योक्तत्वात् कार्यप्राप्तिपक्षे च ब्रह्मशब्दामुख्यत्वादि-दोषाणामुक्तत्वात् । न चोभयप्राप्तिग्रहणे दोषद्वयापातः । कार्यमेव नयतीत्यन्यव्यावृत्त्या कार्यप्राप्तौ विशेषहेत्वभावात् । येषां परप्राप्तिस्तेषां बद्धत्वेऽपि प्रमाणबलेन गत्युपपत्तेः । श्रुत्यादीनां चान्यनिषेधकत्वाभावात् । नापि परमेवेत्यवधारणे हेतुरस्ति । केषाञ्चित्कार्यप्राप्तेरेव प्रामाण-बलेनोपपत्तेः । ब्रह्मशब्दस्यामुख्यवृत्त्यभ्युपगमस्य न्याय्यत्वात् । कार्यप्राप्तिमतां च तद्दर्शनादि-सद्भावात् । मुनिमतयोश्चान्यानिषेधकत्वेनाविरोधात् । ‘यान्ति देवं परं केचित्पूर्वं केचिल्लये विभुम्’ । इत्यादेश्च । न च क्रमं विहायैतद्यथेष्टम् । ‘क्रमानुरागी भगवान् क्रमात्पुंभिरवाप्यते’ । इति श्रुतेः । न च ‘यत्प्राप्तुमभिवाञ्छति तत्प्राप्नोति’ इति वचनादिच्छानुसारेण प्राप्तिर्न क्रमेणेति वाच्यम् । ‘स यथाकामो भवति’ इति श्रुतौ तत्प्राप्तीच्छूनामिच्छामात्रेण तत्प्राप्तिनिषेधात् । यत्प्राप्तीच्छा तज्ज्ञानोपासनापरोक्षैरेव तत्प्राप्तेरुक्तत्वात् । न चात्रोपासनानुक्तिः । कर्मपदस्यैव तद्वाचकत्वात् । क्रमेऽपि न सौकर्यक्रमेणोभयप्राप्तिः । ‘सप्रतीकाश्चतुर्मुखमप्रतीकाः परमु हैते गच्छन्ति’ । ‘प्रतीकं देह उद्दिष्टः’ इत्यादिश्रुतिस्मृतिप्राप्तस्यैव ग्राह्यत्वेनाप्रतीकालम्बनान्परं नयत्यन्यान्कार्यं नयतीति क्रमस्यैव युक्तत्वादिति भगवान्बादरायणो मन्यत इति भावः ॥

### ***गुर्वर्थदीपिका***

तेषां बद्धत्वेऽपि प्रमाणबलेन गत्युपपत्तेरित्यत्र वैकुण्ठामुक्तगम्यस्थलस्थितभगवद्रूप गत्युपपत्ते-रित्यर्थः ।



### ***भावबोधः***

परप्राप्तिर्यस्याभीष्टा तस्य तत्प्राप्तिरिति नियम इति न्यायविवरणं मनसि निधाय तृतीयपूर्वपक्षे युक्तिमाह– यस्य कार्यप्राप्तीच्छा तस्य कार्यप्राप्तिरित्यादिना । अनेन परप्राप्तिरिति न्यायविवरण-मुपलक्षकमित्युक्तं भवति । यथा सौकर्यं चतुर्मुखस्य परस्य वा संप्राप्तिरिति न्यायविवरणार्थमाह– क्रमपक्षेऽपीत्यादिना ॥ ननु पक्षद्वयस्यापरिहार्यत्वे क्रमं विनैवोभयप्राप्तिरस्त्वित्यत आह– महाफल इति ॥ अक्रमस्य क्रमाभावस्येत्यर्थः । क्रमान्तरेणान्यथासिद्धिं परिहरति ॥ क्रमान्तरस्य चेति ॥ कार्यमेव नयतीत्यन्यव्यावृत्त्येति ॥ परप्राप्तिग्रहणे कार्यप्राप्तावुक्तहेत्वनुपपत्तिलक्षणो दोषस् तदा स्यात् । यदि कार्यप्राप्तावुक्तहेतोः परप्राप्तिबाधकरूपत्वेन कार्यमात्रप्राप्तौ विशेषहेतुत्वं स्यात् । न चैवमित्यर्थः ॥ ननु बद्धत्वेन परगत्यनुपपत्तेरुक्तत्वात् कथं विशेषहेतुत्वाभाव इत्यत आह– येषां परप्राप्तिरिति ॥ प्रमाणबलेनेति ॥ ब्रह्मशब्दमुख्यार्थत्वदृष्टत्वादिरूपयुक्तिरूपप्रमाणबलेनेत्यर्थः ॥ अन्यनिषेधकत्वाभावादिति ॥ ‘प्राप्नोति ब्रह्माणं चतुर्मुखम्’ इत्यादाववधारणाद्यभावादिति भावः । नापि परमेवेति तात्पर्यं पूर्ववत् ।

ननु ‘ब्रह्म गमयति’ इत्यत्र ब्रह्मशब्दस्य विष्णौ मुख्यत्वेन विशेषहेतुत्वात् कथं तदभाव इत्यत आह– केषाञ्चित् कार्यप्राप्तेरेव प्रमाणबलेनेति ॥ ‘प्राप्नोति ब्रह्माणं चतुर्मुखम्’ इति प्रमाणबलेनेत्यर्थः । दर्शनप्रतिपत्त्यभिसन्धीनामपि विशेषहेतुत्वं निरस्यति– कार्यप्राप्तिमतां चेति ॥ ननु पक्षद्वयोक्तदोषाभावेऽपि पक्षद्वयाङ्गीकारे मुनिमतद्वयविरोधो दोषः स्यादित्यत आह– मुनिमतयोश्चेति ॥ यान्ति देवमिति ॥ अनेन–

‘यान्ति देवं परं केचित् पूर्वं केचिल्लये विभुम् ।

योग्यतातारतम्येन विशेषोऽयमपीष्यते ॥’

इति श्रुतेस्तथा प्राप्तत्वादिति ॥ ‘यान्ति देवं परं केचित्’ इति प्रमाणप्राप्तत्वादेवेति च न्यायविवरणमुक्ततात्पर्यं भवति । न्यायविवरणोदाहृतश्रुतिमुदाहरति– क्रमानुरागीति ॥ ननु यथा उभयप्राप्तौ क्रमसापेक्षत्वप्रतिपादकन्यायविवरणोदाहृतश्रुतिरस्ति तथा क्रमं विनेच्छानुसारेणाप्युभय-प्राप्तौ भाष्योदाहृता स्मृतिरस्तीत्याशङ्क्य परिहरति– न च यत्प्राप्तुमित्यादिना ॥ अत्र कर्मो-पासनमेवेति भाष्यं तन्निवर्तनीयाशङ्कानिषेधपूर्वकं व्याचष्टे– न चात्रेति ॥ श्रुतिस्मृतिप्राप्तस्यैव ग्राह्यत्वेनेति ॥ श्रुतिश्च ‘सप्रतीकाश्चतुर्मुखम्’ इत्यादिका न्यायविवरणोदाहृतेति ज्ञातव्यम् । अनेन श्रुत्युक्तानुवृत्तेरेव न्याय्यत्वादिति न्यायविवरणं यदि ‘क्रमानुरागी भवान्’ इति श्रुत्यनुरोधेनोभयप्राप्तौ क्रमानुवृत्तिः कर्तव्या तर्हि ‘सप्रतीकाश्चतुर्मुखम्’ इति श्रुत्याद्युक्तक्रमानुवृत्तेरेव न्याय्यत्वाद्योग्यता-रूपक्रमस्यैवानुवर्तनं कर्तव्यं न सौकर्यरूपस्येति व्याख्यातं भवति । ननु ‘कार्यं बादरिः’ इत्यादि, ‘विशेषं च दर्शयति’ इत्यन्तदशसूत्र्या एकाधिकरणत्वे,

‘सान्तानिकप्राप्तिरभीष्टता च सौकर्यमित्यन्यमतस्य तर्काः ।

विशेषसंप्राप्तिरुरुत्वमाप्तिः क्रमानुरागः कथितानुवृत्तिः’ ॥

इत्यनुव्याख्याने एतद्दशसूत्रीसम्बन्धित्वेन पूर्वोत्तरपक्षयुक्तिबाहुल्यकथनमयुक्तं स्यादिति चेन्न न्यायविवरण एवान्तर्भेदोऽधिकरणत्वात् समुदाययोरित्यनेनास्याः परिहृतत्वादिति । अत्र कार्याकार्यपरयोरधमोत्तमभावक्रमविवक्षया आदौ प्रथमसूत्रे– चतुर्मुखस्य प्राप्यत्वे गत्युपपत्ति-रूपहेतूक्तिः । द्वितीये– तत्रैव तदुपोद्बलकत्वेन ‘प्राप्नोति चतुर्मुखम्’ इति श्रुत्युक्तिः । तृतीये– ‘ब्रह्मविदाप्नोति परम्’ इति श्रुतिविरोधपरिहाराय तस्याः समीपत एव ब्रह्मप्राप्त्यर्थकत्वोक्तिः । बद्धत्वेन समीपतोऽपि परप्राप्तिर्न भवतीति श्रुतेस्तदर्थत्वासम्भवाशङ्कानिरासाय, चतुर्थे– सामीप्य-शब्दस्य विवक्षितार्थकत्वे श्रुतिरूपप्रमाणोक्तिः । पञ्चमे– तत्रैव विशेषश्रुतिरूपप्रमाणोक्तिः । षष्ठे– परब्रह्मणः प्राप्यत्वे ब्रह्मशब्दमुख्यार्थत्वरूपहेतूक्तिः । उक्तबाधकवशाद्ब्रह्मशब्दस्यामुख्यार्थत्व-मेवाङ्गीकार्यमित्याशङ्कानिरासाय दृष्टत्वरूपहेत्वन्तरोक्तिः । अष्टमे– अमुख्यार्थस्वीकारे बाध-कोक्तिः । नवमे– उभयोरपि प्राप्यत्वमिति सिद्धान्तोक्तिः । तत्र परमिति शेषः । अन्यान् कार्यमित्यस्योपलक्षणम् । तथा च ‘अप्रतीकालम्बनान्नयति’ इति प्रतिज्ञा । ‘उभयथा च दोषात्’ इत्यनेनोभयत्र हेतूक्तिः । ‘तत्क्रतुश्च’ इति क्रमोक्तिः । ‘अप्रतीकालम्बनात्’ इत्यादिना क्रमस्य योग्यतारूपत्वोक्तिः । दशमे तत्र श्रुतिरूपप्रमाणोक्तिरिति सूत्रक्रमः ॥

अत्र मार्गप्रतिपादकत्वेन आद्यमधिकरणपञ्चकमेका पेटिका । तत्रैकवाक्यविचारपरतयाऽऽद्य-मधिकरणत्रयमवान्तरमेका पेटिका । तत्राद्ये– ब्रह्मप्राप्तिमार्गस्यार्चिषः प्राथम्योक्तिः । द्वितीये– वायोर्द्वितीयत्वोक्तिः । तृतीये– तटितः संवत्सरानन्तर्यस्य वरुणस्य तटिदानन्तर्यस्योक्तिः । उत्तर-मधिकरणद्वयं वायुविचारपरतया एका पेटिका । तत्राद्ये– द्वितीयप्राप्यस्य वायोरातिवाहिकत्वोक्तिः । द्वितीये– अन्तिमप्राप्यस्य वायोर्मुख्यत्वोक्तिः । षष्ठे– गम्यप्रतिपादनमिति ज्ञातव्यम् ॥

॥ इति चतुर्थाध्यायस्य तृतीयः पादः ॥ ३ ॥

### ***भावदीपः***

तृतीयेति ॥ कार्यं परं चेत्युभयमिति पक्षेऽपीत्यर्थः । परप्राप्तिर्यस्याभीष्टा तस्य तत्प्राप्तिरिति नियम इत्यन्यत्रोक्तमुपलक्षणत्वेन व्यनक्ति ॥ यस्येति ॥ कार्यप्राप्तिपक्षे परप्राप्तिपक्षे वेत्यर्थः । बहुधा श्रुतेरित्युत्तरन्यायविवरणे श्रुतहेतुं पूर्वत्राप्याकृष्यार्थमाह ॥ साधकेति ॥ बद्धत्वविशेषितत्व, ऋते देवानित्यादिस्मृतिरूपसाधकानां, ब्रह्मशब्दमुख्यार्थत्वापरोक्षदृष्टत्वप्रतिपत्त्यभिसन्धिमत्वरूप-साधकानां सद्भावादित्यर्थः । भाष्योक्तस्मृतिं चाह ॥ यदिति ॥ इतिशब्द उक्तरूपशङ्कासमाप्तौ । बहुधा श्रुतेर्यथासौकर्यं चतुर्मुखस्य परस्य वा प्राप्तिरित्यन्यत्रोक्तप्रतिज्ञाहेतू व्यनक्ति ॥ क्रमपक्षेऽ-पीत्यादिना ॥ बहुधा श्रुतेरित्यस्यार्थः पक्षद्वयस्याप्यपरिहार्यत्वादिति । उक्तसाधकोपेतत्वादित्यर्थः ॥ क्रमस्येति ॥ केषांचिदेवं केषाञ्चिदेवमिति क्रमस्येत्यर्थः ॥ क्रमान्तरस्य चेति ॥ विवक्षित-क्रमविशेषस्यापीत्यर्थः ॥ अथेत्यर्थान्तरे । पूर्वपक्षं निरस्यति ॥ नेति ॥ ब्रह्मप्राप्तिस्तर्हि निरधिकारिका स्यादिति पृच्छति ॥ किं त्विति ॥ अप्रतीकालम्बनान् परं नयत्यन्यान्कार्यमिति भाष्यं व्याचष्टे ॥ कांश्चिदिति ॥ उभयत्रोक्तदोषाच्चेति हेत्वंशं व्याचष्टे ॥ उभयेति ॥ गत्यनु-पपत्त्यादीत्यादिपदेन ब्रह्माणं चतुर्मुखमिति विशेषितत्वायोग ऋते देवानिति स्मृत्ययोगश्च ग्राह्यः । उत्तरादिपदेन दृष्टत्वप्रतिपत्त्यभिसन्ध्यभावरूपदोषो ग्राह्यः ।

बद्धत्वादित्येतत्पक्षसाधकमेव परप्राप्तिव्यावर्तकहेतुरित्यतो यान्ति देवं परं केचिदित्यादि-श्रुतेस्तथा प्राप्तत्वादित्यन्यत्रोक्तयुक्तिमाह ॥ येषामिति ॥ विशेषितत्वाच्चेत्यतस्तदप्यनुकूलयति ॥ श्रुत्यादीनामिति ॥ आदिपदाद् ऋते देवानिति स्मृतिग्रहः । यान्ति देवं परं केचिदिति प्रमाण-प्राप्तत्वादेवेत्यन्यत्रोक्तहेतुमाह ॥ केषाञ्चिदिति ॥ तत्पक्षप्रापकप्रमाणबलेनेति वा केचिल्लये प्रभुमिति न्यायविवरणोक्तप्रमाणबलेन वेत्यर्थः । मुख्यार्थत्यागदृष्टत्वाभावप्रतिपत्त्यभावादिदोषान्निराह ॥ ब्रह्मशब्दस्येत्यादिना ॥ न्याय्यत्वादिति ॥ गत्यनुपपत्त्यादिन्यायप्राप्तत्वादित्यर्थः ॥ तद्दर्शनादीति ॥ चतुर्मुखदर्शनप्रतिपत्त्यभिसन्धीनां सत्त्वादित्यर्थः । तेषामप्यङ्गावबद्धास्त्वित्यत्रो-पास्तेरुक्तेरिति भावः । उक्तव्यवस्थायां न्यायविवरणोक्तश्रुतिमाह ॥ यान्तीति ॥ न कश्चि-त्क्रमोऽस्तीति पूर्वपक्षं निराह ॥ न चेति ॥ न्यायविवरणोक्तमेव हेतुमाह ॥ क्रमेति ॥ पूर्वोक्त-मेवानूद्य इति श्रुतेश्चेति भाष्योक्तहेतुना निराह ॥ न चेत्यादिना ॥ तत्प्राप्तिनिषेधादित्यसिद्ध-मित्यतोऽर्थसिद्धमेतदिति भावेन श्रुत्यर्थमाह ॥ यत्प्राप्तीच्छेति ॥ क्रतुशब्दार्थो ज्ञानेति । कर्मशब्दार्थ उपासनापरोक्षैरिति । अत्रेत्यादिभाष्यं व्यनक्ति ॥ न चेत्यादिना ॥ क्रमपक्षेऽ-पीत्यादिनोक्तमनूद्य न्यायविवरणोक्तश्रुत्या भाष्योक्तस्मृत्या च निराह ॥ क्रमेऽपीति ॥ श्रुत्युक्तानु-वृत्तेरेव न्याय्यत्वादिति न्यायविवरणे श्रुत्युक्तेत्युपलक्षणं मत्वाऽऽह ॥ श्रुतिस्मृतिप्राप्तस्यैवेति ॥

### ***वाक्यार्थमुक्तावली***

तृतीयेति ॥ उभयप्राप्तिरिति पक्षेऽपीत्यर्थः ॥ कुत इति ॥ उभयप्राप्तिरिति पक्षपरिग्रहस्तत्रापि क्रमाभाव उभयप्राप्तेरैच्छिकत्वं च कुत इत्यर्थः । आद्यपश्नस्योत्तरमाह ॥ पक्षद्वयेऽपीति ॥ कार्यमेव परमेवेति नियमः पक्षद्वयेऽपि बादरिजैमिन्युक्तसाधकसद्भावादित्यर्थः । द्वितीयप्रश्नस्योत्तरं क्रमस्य चेति । अभीष्टतेत्युक्तन्यायं विवृण्वन् तृतीयस्योत्तरमाह ॥ यत्प्राप्तुमिच्छतीति ॥ यद्वा पक्षद्वयेऽ-पीति ॥ क्रमाभावे ऐच्छिकत्वे चेत्यर्थः । तत्राद्यस्योपपादनं क्रमस्येति । द्वितीयस्योपपादनं यत्प्राप्तुमिति । क्रमपक्षेऽपीति प्राप्तुमित्यन्वयः ॥ कस्मादिति ॥ क्रमपक्षाङ्गीकारस्तत्रापि योग्यता-क्रमं विहाय प्रापयितृसौकर्यक्रमपक्षस्वीकारश्च कस्मादित्यर्थः ॥ पक्षद्वयस्येति ॥ क्रमपक्षस्वीकारस्य योग्यताक्रमं विहाय सौकर्यक्रमस्वीकारपक्षस्य चेत्यर्थः । तत्राद्यमुपपादयति ॥ महाफल इति ॥ अक्रमस्येति पदच्छेदः । सौकर्यमित्युक्तन्यायमुपपादयन् द्वितीयमुपपादयति ॥ क्रमान्तरस्य चेति ॥ सौकर्यक्रमं परित्यज्य योग्यताक्रमस्याप्रामाणिकत्वादित्यर्थः । यद्वा उभयप्राप्तिस्तत्रापि क्रमश्च सौकर्यलक्षण एवेति तृतीयं कस्मादिति प्रश्ने पक्षद्वयस्यापीत्यादिना क्रमेण परिहार इति ज्ञेयम् ॥ अथ सिद्धान्तयन्निति ॥ कार्यप्राप्तिरेवेत्येकः पूर्वः पक्षः । परप्राप्तिरेवेत्यपरः । उभयप्राप्तावपि क्रमो नास्तीत्यपरः । क्रमसद्भावेऽपि सौकर्यक्रम एवेति ॥ अन्य इति ॥ सान्तानिकप्राप्तिरभीष्टता च सौकर्यमित्यन्यमतस्य तर्क इति न्यायमाह । उक्तरीत्या न्यायचतुष्टयावष्टम्भेन पूर्वपक्षचतुष्टयप्राप्तौ आप्तिः क्रमानुरागः कथितानुवृत्तिरिति न्यायमालोक्तरीत्या न्यायत्रयेण सिद्धान्तयन् सूत्र-मुपन्यस्येत्यर्थः । न्यायभेदे अधिकरणभेदेन भवितव्यमिति शङ्का त्वन्तर्भेदाधिकरणत्वात्समुदा-योक्तिरिति न्यायविवरणे भगवत्पादैरेवापास्ता वेदितव्या । उभयप्राप्तिरिति सिद्धान्तस्तत्राप्येक-स्योभयप्राप्त्यसम्भवात् कांश्चित्कार्यं कांश्चित्परमिति भावेन सूत्रे अप्रतीकालंबनानित्युक्तं परमित्यनु-वर्तते । अन्यानिति शेषः । कार्यमित्यनुवर्तत इति भावेन प्रवृत्तम् अप्रतीकालंबनान्परब्रह्म नयति, अन्यान्कार्यं नयतीति भगवन्मतमिति भाष्यं नयतीति श्रुत्यर्थ इति भगवन्मतमित्यध्याहारेण व्याचष्टे ॥ सर्वानित्यादिना ॥ कुत इति ॥ पुरुषभेदेनोभयप्राप्तिः कुतः, सर्वेषामपि कार्यप्राप्तिरेवेति वा परप्राप्तिरेवेति वाऽन्यतरनियमः किं न स्यादिति भावः । तदुत्तरत्वेनोभयत्रोक्तदोषा इत्येतद्व्याचष्टे ॥ उभयत्रेति ॥ तदेव दर्शयति परप्राप्तीति ॥ सर्वेषां परप्राप्तिरेवेति पक्ष इत्यर्थः ॥ गत्यनुपपत्तिरिति ॥ बद्धस्य ब्रह्मगत्यनुपपत्तिः । ब्रह्माणं चतुर्मुखमिति विशेषणविरोधश्चेति दोषस्योक्तत्वादित्यर्थः ॥ कार्यप्राप्तीति ॥ सर्वेषां कार्यप्राप्तिरेवेति पक्ष इत्यर्थः । ब्रह्मशब्दामुख्यत्वादीत्यादिपदेन ब्रह्मदर्शनप्रतिपत्यभिसन्धीनां ग्रहणम् । केवलं परपक्षे उभयथा दोषः । अस्मत्पक्षे तदभावाच्चेति भावेनोभयथा चेति सूत्रे दोषाभावाच्चेति भाष्ये चशब्द इति भावेन व्याचष्टे ॥ न चोभयेति ॥ ननु कुतो न दोषद्वयापात इत्यतः केषाञ्चित्परप्राप्तिरिति, स्वपक्षे तावन्न दोषोऽस्तीत्याह ॥ कार्यमेवेति ॥ सर्वान्कार्यमेव नयतीत्यन्यव्यावृत्या कार्यप्राप्तौ विशेषहेतुसद्भावे हि केषाञ्चित्परप्राप्तिरिति पक्षस्य तद्विरोधलक्षणदोषः स्यान्न चैवमिति भावः ।

ननु कथं विशेषहेत्वभावश्चतुर्मुखमुक्तिपर्यन्तं बन्धस्य सन्ततत्वात्ततोऽर्वाक् चतुर्मुखगत्युपपत्त-रिति हेतोस्सत्वात्परब्रह्मगत्युपपत्तेरित्यर्थः । आप्तिरित्युक्तसिद्धान्तन्यायं विशदयन्नाह ॥ येषा-मिति ॥ अप्रतीकाश्रया ये हि ते यान्ति परमेव त्विति गारुडवचनादिप्रमाणबलेन येषां परप्राप्तिस्तेषां बद्धत्वेऽपि परब्रह्मगत्युपपत्तेरित्यर्थः ॥ श्रुत्यादीनामिति ॥ प्राप्नोति ब्रह्माणं चतुर्मुखमिति श्रुताववधारणाभावाद्देवानिति स्मृतेर् देवा एव ब्रह्म प्राप्नुवन्ति देवानृते कः पुमान् बद्धः देवानृते ब्रह्मादिदेवप्राप्तिमृते परब्रह्म प्राप्नोतीत्यर्थस्य विवक्षितत्वात् । ब्रह्मणा सह ते सर्व इति स्मृतेः कार्यमकार्यं वा ब्रह्मप्राप्तास्ते सर्वे प्रलये ब्रह्मणा सह परब्रह्म प्रविशन्तीत्यर्थसम्भवाच्छ्रुति-स्मृतीनामन्यनिषेधकत्वाभावादित्यर्थः । केषाञ्चित्कार्यप्राप्तिरित्यत्रापि न दोष इत्येतदुपपादयति ॥ नापीति ॥ सर्वान्परमेव नयति अन्यव्यावृत्या परप्राप्तौ विशेषसद्भावेऽहि केषाञ्चित्कार्यप्राप्तिरिति पक्षस्य तद्विरोधलक्षणदोषः स्यान्न चैवमिति भावः । ननु ब्रह्मशब्दस्य परब्रह्मणि मुख्यतया प्राप्तत्वात्तदतिक्रमेणामुख्यार्थाङ्गीकारोऽनुपपन्न इत्युक्तमेवेत्यतोऽत्रापि आप्तिरित्युक्तन्यायं व्यंजयन्नाह ॥ केषाञ्चिदिति ॥ स्वदेहे ब्रह्मदृष्ट्यैवेति गारुडवचनात् केषाञ्चित् कार्यप्राप्तेरेवोपपत्तेः । प्रमाणबाधे सति ब्रह्मशब्दामुख्यवृत्त्यभ्युपगमस्य न्यायप्राप्तत्वादित्यर्थः । गारुडवचनादित्येतदस्मत्पक्षे दोषाभावोपपादकतया व्याख्यातं भवति ॥ मुनिमतयोरिति ॥ पूर्वपक्षिणाऽन्यनिषेधेऽपि मुनिमतयोः स्वस्वज्ञातेऽर्थे हेतूपन्यासमात्रेण चरितार्थयोरन्यानिषेधकत्वादिति भावः । न केवलं गारुड-वचनादेतत्स्पष्टं, न्यायविवरणोदाहृतादपीत्याह ॥ यान्तीति ॥ एवं पुरुषभेदेनोभयप्राप्तिरिति प्रसाध्योभयप्राप्तिपक्षेऽपि न कश्चित्क्रमोऽस्ति किं त्वैच्छिक एवेति पूर्वपक्षं प्रतिक्षेप्तुं स यथाकामो भवति तत्क्रतुर्भवतीत्यादि भाष्यमिति भावेन व्याचष्टे ॥ न च क्रमं विहायेति ॥ कुतो नेत्यतः क्रमानुराग इति न्यायं व्यञ्जयन् तत्क्रतुश्चेति सूत्रे भाष्ये च श्रुतेश्चेति चशब्दसूचितां स्वपक्षसाधिकां श्रुतिमुदाहरति ॥ क्रमानुरागीति ॥ ऐच्छिकैव प्राप्तिर्न क्रमादित्यत्र साधकं वचनमाशङ्क्य तन्निषेधकत्वेन स यथाकाम इत्यादि व्याचष्टे ॥ न चेत्यादिना ॥ सोऽधिकारी यत्प्राप्ति-मनतिक्रम्यकामवान् भवति तत्क्रतुर्भवति तद्विषयनिश्चयज्ञानवान् भवति । ततश्च तद्विषयं कर्ममान-समुपासनं कुरुते । क्रियामानसवदिति सूत्रात् । ततश्च तदभिसंपद्यते अपरोक्षीकरोति प्राप्नोति चेति श्रुत्यर्थमभिप्रेत्याह ॥ यत्प्राप्तीति ॥ सूत्रे कांश्चित्परं कांश्चित्कार्यमिति सामान्येन वक्तव्ये भाष्ये च यान्ति देवान्परं केचिदित्यादिसामान्यविषयप्रमाणे चोदाहर्तव्ये प्रतीकालम्बनानित्यादिवचनम् ।

प्रतीकं देह उद्दिष्ट इत्यादि विशेषाधिकारिविषयप्रमाणोदाहरणं च क्रमेऽपि योग्यतातारतम्य-लक्षण एव न तु प्राप्तृप्रापयितृसौकर्यक्रम इति चतुर्थं पूर्वपक्षं प्रतिक्षेप्तुमिति भावेन कथितानुवृत्ति-रित्युक्तन्यायं विशदयन्नाह ॥ क्रमेऽपीत्यादिना ॥ ततश्चायं सूत्रार्थः ‘प्रतीकं देह उद्दिष्ट’ इति वचनाद् अङ्गं प्रतीकोऽवयवमित्यमरकारेणाप्युक्तत्वादुपलक्षणमेतत् । प्रतीकं देहादिकमित्यनु-व्याख्यावचनादादिपदेन मनःप्रभृतीनां भगवत्प्रतिमानां ग्रहणमिति सुधायां व्याख्यातत्वाच्च । तथा च तत्रैव देहादावेव ब्रह्म पश्यन्तः प्रतीकालम्बनास्तदन्ये व्याप्तदर्शिनोऽप्रतीकालम्बनास्तानप्रतीका-लम्बनत्वरूपयोग्यताविशेषयुक्तान् कांश्चिदेव परं नयति अन्यान्प्रतीकालंबनत्वरूपतदवरयोग्यता-युक्तान् कार्यं न तु सर्वान्, कार्यं वा परं वा उभयथा च दोषस्योक्तत्वादस्मत्पक्षे तदभावात् । नापि योग्यताक्रमेच्छया वा सौकर्यक्रमेण वा नयति । कुतस्तत्क्रतुश्च । श्रुतिसूचकमेतदूष्मेतिवत् । चशब्दश्च प्रतीकं देह उद्दिष्टः, क्रमानुरागी, अप्रतीकाश्चतुर्मुखमित्यादिश्रुतिस्मृतिसमुच्चायकः । हेत्वर्थे च । यस्मात्स यथाकामो भवतीत्यादि श्रुतिरस्ति तस्मात् प्रमाणबलेनैच्छिकप्राप्तेर्निषिद्धत्वाद् योग्यताक्रमेणोभयप्राप्तेश्चोक्तत्वाच्चेति बादरायणो मन्यत इति ।

### ***तत्त्वसुबोधिनी***

तृतीयपक्षोक्तक्रमेण प्राप्तिरस्ति न वेति संदेहेन प्राप्तिरित्याशयेन पूर्वत्र पूर्वपक्षम् उपपादयति ॥ तृतीयपक्षेऽपीति ॥ पक्षद्वयेऽपीति कार्यपरप्राप्तिरूपपक्षद्वयेऽपीत्यर्थः । न च उक्तक्रमेण । उभयप्राप्तिरित्याह क्रमस्य चेति ॥ (किञ्च यत्प्राप्तुमिति स्मृतौ दृष्टान्तेनैव प्राप्तेरुक्तत्वान् न क्रम इत्याह) ॥ यत्प्राप्तुमिति ॥ अस्तु वा क्रमः । तथापि सौकर्यक्रमाद् ग्राह्यो न योग्यतारूप इत्याह ॥ क्रमपक्षेऽपीति ॥ ननु पक्षद्वयस्य अपरिहार्यत्वे क्रमं विना उभयप्राप्तिरस्तु इत्यत आह ॥ महाफल इति ॥ अक्रमस्य इति क्रमाभावस्य इत्यर्थः । क्रमान्तरेण अन्यथासिद्धिं परिहरति ॥ क्रमान्तरस्येति ॥ तथा च सौकर्यरूप एव वक्तव्य इति भावः । उभयपक्षोक्तदोषमाह । परप्राप्ति-पक्षेति ॥ कार्यमेव नयतीत्यन्यव्यावृत्तेति ॥ परप्राप्तिग्रहणे कार्यप्राप्तौ उक्तहेत्वनुपपत्तिलक्षणदोषस् तदा स्याद् इति कार्यप्राप्तौ उक्तहेतोः परं प्रति बाधकरूपत्वेन कार्यमात्रप्राप्तौ विशेषहेतुत्वं स्यात् । न चैवमित्यर्थः ।

ननु बद्धत्वेन परगत्यनुपपत्तेर् उक्तत्वात् कथं विशेषहेत्वभाव इत्यत आह ॥ येषां परप्राप्ति-रिति ॥ प्रमाणबलेनेति ॥ ब्रह्मशब्दमुख्यार्थदृष्टत्वरूपयुक्तिरूपप्रमाणबलेनेत्यर्थः । तर्हि प्राप्नोति ब्रह्माणम् इत्यस्य का गतिरित्यत आह ॥ श्रुत्यादीनामिति ॥ अन्यनिषेधकत्वाभावादिति ॥ प्राप्नोति ब्रह्माणं चतुर्मुखमित्यवधारणाभावः ॥ नापि परमेवेति ॥ कार्यप्रतिग्रहणे परमाप्राप्तौ उक्तहेत्वनुपपत्तिलक्षणो दोषस्तदा स्यात् । यदि परप्राप्तावुक्तहेतोः कार्यप्राप्तिबाधकरूपत्वेन परमात्रप्राप्तौ विशेषहेतुत्वं स्यात् । न चैवमित्यर्थः । ननु ब्रह्म गमयतीत्यत्र ब्रह्मशब्दस्य विष्णौ मुख्यत्वेन विशेषहेतुत्वात् कथं तदभाव इत्यत आह ॥ केषाञ्चित् कार्यप्राप्तेरेवेति ॥ प्राप्नोति ब्रह्माणं चतुर्मुखमिति प्रमाणबलेनेत्यर्थः । दर्शनप्रतिपत्यभिसन्धीनामपि विशेषहेतुत्वं निरस्यति ॥ कार्यप्राप्ति मतां चेति ॥ ननु पक्षद्वयोक्तदोषाभावेऽपि पक्षद्वयाङ्गीकारेऽपि मुनिमतद्वयविरोधाद् दोषः स्यादित्यत आह ॥ मुनिमतयोश्चेति ॥ यान्ति देवमिति ॥ केचित्परं देवं पूर्वं यान्ति केचिल्लये विभुं यान्तीत्यर्थः । एतत्प्राप्यम् । ननु यथोभयप्राप्तौ भाष्योदाहृता स्मृतिरस्तीत्याशङ्क्य परिहरति ॥ न च यत्प्राप्तुमिति ॥ अत्र कर्मोपासनमेवेति भाष्यं तन्निवर्तनीयाशङ्कानिरासपूर्वकं व्याचष्टे ॥ न चात्रेति ॥ कार्यब्रह्मपरोपासनस्येत्यर्थः ।

### ***वाक्यार्थविवरणम्***

पक्षद्वयेऽपीति ॥ चतुर्मुखप्राप्तिपक्षे बादर्याचार्योक्तसाधकस्य, परब्रह्मप्राप्तिपक्षे जैमिन्याचार्योक्तस्य साधकस्य सद्भावादित्यर्थः ॥ कस्मादिति ॥ सौकर्यरूपः क्रमः कस्मादङ्गीकार्यः । सर्वथा क्रमाभाव एव किं न स्यात् । क्रमान्तरं वा किं न स्यादिति भावः । परिशेषादित्याह ॥ पक्षद्वयस्यापीति ॥ कार्याकार्यब्रह्मप्राप्तिरूपपक्षद्वयस्यापि बादरिजैमिन्युक्त-युक्तिसिद्धत्वेनापरिहार्यत्वादित्यर्थः ॥ अक्रमस्येति ॥ क्रमाभावस्येत्यर्थः । क्रमान्तरस्य चेति ॥ योग्यतारूपस्येत्यर्थः ॥ अदर्शनादिति ॥ तत्र प्रमाणाभावादित्यर्थः । अतः सौकर्यमेव क्रम इति भावः । श्रुत्यर्थः स एनानिति श्रुत्यर्थः । तदेवोपपादयति ॥ परप्राप्तीति ॥ गत्यनुपपत्तीति ॥ बद्धत्वेन परब्रह्मप्राप्त्यनुपपत्तिरित्यर्थः । दोषद्वयाभावमुपपादयितुं परब्रह्मप्राप्तिपक्षे दोषाभावं तावदुपपादयति ॥ कार्यमेवेति ॥ कार्यमेव ब्रह्म नयतीत्येवं परब्रह्मप्राप्तिनिषेधपूर्वकं कार्यप्राप्तौ यदि विशेषप्रमाणरूपो हेतुः स्यात् तदा परब्रह्मप्राप्तिरनुपपन्ना स्यात् ॥ न चैवमस्ति ॥ अतः परप्राप्तिर्युक्तेत्यर्थः ।

ननु बद्धत्वेन परब्रह्मगत्यनुपपत्तेरुक्तत्वात् कथं विशेषहेत्वभाव इत्यत आह ॥ येषामिति ॥ प्रमाणबलेनेति ॥ ब्रह्मशब्दमुख्यार्थत्वापरोक्षीकृतत्वरूपयुक्तिरूपप्रमाणबलेनेत्यर्थः । तथा च बद्धत्वमप्रयोजकमिति भावः ॥ गत्युपपत्तेरिति ॥ परब्रह्मगत्युपपत्तेरित्यर्थः । ननु कार्यमेव नयतीत्यन्यव्यावृत्त्या कार्यप्राप्तिः कुतो नोच्यत इत्यत आह ॥ श्रुत्यादीनां चेति ॥ प्राप्नोति ब्रह्माणं चतुर्मुखमित्यत्रावधारणाभावादिति भावः । एवं परप्राप्तिपक्षे दोषाभावमुपपादयति ॥ नापीति ॥ प्रमाणबलेनेति ॥ प्राप्नोति ब्रह्माणं चतुर्मुखमिति प्रमाणबलेनेत्यर्थः । ननु परमेव ब्रह्म प्राप्नोतीत्यवधारणे ब्रह्मशब्दमुख्यार्थत्वमेव हेतुरिति चेत्तत्राह ॥ ब्रह्मशब्दस्येति ॥ न्यायत्वादिति । प्राप्नोति ब्रह्माणं चतुर्मुखमिति श्रुतिबलादिति भावः । नन्वथापि कार्यब्रह्मप्राप्तिरनुपपन्ना । तद्विषये दर्शनप्रतिपत्त्यभिसन्धीनामभावादिति चेत्तत्राह ॥ कार्यप्राप्तिमतां चेति ॥ तद्दर्शनादीति ॥ पुष्करमारभ्य चतुर्मुखान्तसर्वतत्वाभिमानिदेवतासाक्षात्कारानन्तरमेव परब्रह्मसाक्षात्कारस्य ‘यस्मा-दन्ते हरेर्दृशिः’ इति प्रमाणप्रमितत्वेन कार्यब्रह्मदर्शनस्य विद्यमानत्वात् । अङ्गदेवतासाहित्येन भगवदुपासनस्य कृतत्वेन तत्प्रतिपत्तेरपि सद्भावात् । अभिसन्ध्यभावे उपासनाया एवायोगेन तस्या अपि सद्भावाच्चेत्यर्थः ।

पक्षद्वयाङ्गीकारे मुनिमतद्वयविरोधः स्यादित्यत आह ॥ मुनिमतयोश्चेति ॥ केचिद् अप्रतीकालम्बनाः, केचित् प्रतीकालम्बनाः ॥ एतदिति ॥ कार्याकार्यब्रह्मणी प्रतिगमनमित्यर्थः । यथेष्टम् । यथेच्छम् अव्यवस्थितमित्यर्थः ॥ तत्प्राप्तीति ॥ कार्यब्रह्मादीत्यर्थः ॥ तज्ज्ञानेति ॥ तच्छ्रवणेत्यर्थः ॥ अपरोक्षैरेवेति ॥ तथा चेच्छाया अप्रयोजकत्वमिति भावः । ‘प्रतीकं देह उद्दिष्टः’ इति प्रमाणे ‘अप्रतीका देवतास्तु’ इत्यत्र देवता इत्यस्य देवकुलजाता अनाख्याता देवा आजानजा देवता इत्यर्थः । प्रतीकालम्बना इति शेषः । स्वदेहे ब्रह्मदृष्ट्या परब्रह्मसाक्षात्कारेण ब्रह्मसलोकतां चतुर्मुखसमानलोकतां सत्याख्यं चतुर्मुखलोकं गच्छेदित्यर्थः । ‘स यथाकामो भवति’ इत्यादिश्रुतेरयमर्थः । अत्र क्रतुर् ज्ञानम्, कर्म उपासनम् । तथा च सोऽधिकारी यथाकामो यद्विषयकश्रवणज्ञानप्राप्तिकामो भवति तत्क्रतुर्भवति । तद्विषयकज्ञानवान् भवति । तत्कर्म कुरुते । तद्विषयकोपासनं करोति । यत्कर्म कुरुते यद्विषयकमुपासनं करोति तदभिसम्पद्यते । यद्विषयकापरोक्षज्ञानं प्राप्नोति तदभिसम्पद्यते प्राप्नोतीत्यावृत्या योज्यमिति । सूत्रार्थमाह ॥ अप्रतीकालम्बनानामिति ॥ क्रमस्यैवेति ॥ योग्यतारूपक्रमस्यैवेत्यर्थः ।

### ***वाक्यार्थमञ्जरी***

साधकेति ॥ इच्छारूपेत्यर्थः । ननु पक्षद्वयस्याप्यपरिहार्यत्वात्क्रमं विनैवोभयप्राप्तिरस्त्वित्यत आह ॥ महाफल इति ॥ अक्रमस्य क्रमाभावस्य क्रमान्तरेणान्यथासिद्धिं परिहरति ॥ क्रमान्तरेति ॥

ॐ अप्रतीकालंबनान्नयतीति बादरायण उभयथा च दोषात्तत्क्रतुश्च ॐ ॥ प्रतीके देहे ब्रह्म पश्यन्तः प्रतीकालंबना व्याप्तब्रह्म पश्यन्तोऽप्रतीकालंबनास्तत्र वायुर् अप्रतीकालम्बनान्परं ब्रह्म नयतीति प्रतीकालंबनान् चतुर्मुखं कुत उभयथा च दोषात् सर्वान् कार्यमेव नयति परमेव नयती-त्यङ्गीकारे चोक्तदोषप्राप्तेः किमिच्छानुसारेणोभयप्राप्तिरित्यत उक्तं तत्क्रतुश्चेति ॥ श्रुतिग्रहणमेतत्स यथाकाम इति श्रुतेर्यतोऽतोऽनेच्छानुसारेण प्राप्तिरित्यर्थः ॥ कार्यमेव नयतीति ॥ अन्यव्यावृत्त्येति परप्राप्तग्रहणे कार्यप्राप्तौ उक्तहेत्वनुपपत्तिलक्षणदोषस्तदा स्याद् यदि कार्यप्राप्तावुक्तहेतोः परप्राप्ति-बाधकरूपत्वेन कार्यमात्रप्राप्तौ विशेषहेतुत्वं स्यान्नैवमित्यर्थः । ननु बाधकत्वेन गत्यनुपपत्ते-रुक्तत्वात्कथं विशेषे हेत्वभाव इत्यत आह ॥ येषां परप्राप्तिरिति ॥ प्रमाणबलेनेति ॥ ब्रह्मशब्दमुख्यार्थदर्शनोपास्त्यभिसंधिरूपयुक्तिरूपप्रमाणबलेनेत्यर्थः ॥ अन्यनिषेधकत्वाभावादिति ॥ प्राप्नोति ब्रह्माणं चतुर्मुखमित्यादाववधारणाद्यभावादिति भावः ॥ ननु गमयतीत्यत्र ब्रह्मशब्दस्य विष्णौ मुख्यत्वे विशेषहेत्वभावात्कथं तदभाव इत्यत आह ॥ केषाञ्चिदिति ॥ प्राप्नोति ब्रह्माणं चतुर्मुखमिति प्रमाणबलेनेत्यर्थः । दर्शनोपास्त्यभिसन्धीनामपि विशेषहेतुत्वं पराचष्टे ॥ कार्यप्राप्तिमतां चेति ॥ ननु पक्षद्वयोक्तदोषाभावेऽपि पक्षद्वयाङ्गीकारे जैमिनिमतविरोधः स्यादित्यत आह ॥ मुनिमतयोश्चेति ॥





[Load More](javaऽcriptःvoid(0))
