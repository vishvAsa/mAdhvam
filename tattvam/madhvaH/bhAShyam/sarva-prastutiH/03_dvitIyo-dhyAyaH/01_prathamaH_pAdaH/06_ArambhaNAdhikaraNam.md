+++
title = "०६ आरम्भणाधिकरणम्"
+++
## ॐ तदनन्यत्वमारम्भणशब्दादिभ्यः ॐ

६. अथ आरम्भणाधिकरणम्

## **सूत्रभाष्यम्**

॥ ॐ तदनन्यत्वमारम्भणशब्दादिभ्यः ॐ ॥ १५ ॥

स्वतन्त्रबहुसाधना सृष्टिर्लोके दृष्टा । नैवं ब्रह्मणः । स्वरूपसामर्थ्यादेव तस्य सृष्टिः । ‘किं स्विदासीदधिष्ठानमारम्भणं कतमस्त्वित्कथाऽऽसीत्’ (ऋ.सं.१०-८१-२) इति ह्याक्षेपः । अधिष्ठानाद्यनुक्तेः । आदिशब्दाद्युक्तिभिश्च ।

‘परतन्त्रो ह्यपेक्षेत स्वतन्त्रः किमपेक्षते ।

साधनानां साधनत्वं यतः किं तस्य साधनैः’ इत्यादिभिः ॥

### ***सत्तर्कदीपावली***

साधननिरपेक्षमेव जगज्जन्मादिकर्तृत्वमभिप्रेतं यद्विष्णोस्तद्युक्तिविरुद्धमित्याक्षिप्य समर्थयति ॥ तदनन्यत्वमित्यादिना ॥ यदुक्तं कुलालादेः साधनसापेक्षं कर्तृत्वम् असमर्थत्वाद्विष्णुस्त्वचिन्त्य-शक्तित्वात्साधननिरपेक्षोऽपि विश्वं सृजति इत्यत्र श्रुतिमुदाहरति ॥ किंस्विदिति ॥ आरभ्यते येन तदारम्भणं यतो येन कारणादिना भूमिं जनयन्विश्वकर्मा विश्वद्रष्टा द्यां च निर्मितवान् महिना माहात्म्येन तदधिष्ठानमारम्भणं च किमासीत् । पार्थिवतैजसावयव्यवयवानां प्रलयात्किमासीत्कत-मदासीत्कथमासीन्न किमपि न कतमदपि न कथमप्यासीदित्याक्षेपार्थः किंशब्दोऽत्र, न तु प्रश्नार्थः । वाक्यशेषे अधिष्ठानादेरुत्तरत्वेनाश्रवणात् । द्यावाभूमी जनयन् देव एक इति श्रवणाद्विश्वकर्ता विष्णुरेक एव आसीदित्यर्थः । सूत्रगतादिशब्दोपात्तास्तिस्रो युक्तीर्दर्शयति ॥ परतन्त्र इति ॥

### ***तत्त्वप्रदीपिका***

स्वतन्त्राणि बहूनि च साधनानि पटादिसृष्टौ दृष्टानि । न हि तुरीतन्तुवेमादेः प्रातिस्विककार्यशक्तिः कुविन्दाद्यधीना । अतोऽन्यसामर्थ्यसहकृतः पटादिनिर्माता । ब्रह्मणस्त्वनन्यसामर्थ्यादेव जगत्सृष्टिः । तदनन्यत्वं स्वतन्त्रकारणस्य ब्रह्मणोऽन्यत्वेनाभावः । कुतः ? किं स्विदासीदित्यारम्भणशब्दादिभ्यः । आक्षेपस्वरूपो ह्ययं व्यपदेशः, न प्रश्नस्वरूपः । उत्तरत्राधिष्ठानारम्भणाद्यनुक्तेः ।

### ***तत्त्वप्रकाशिका***

अत्र हरेः स्वातन्त्र्येण जगत्कारणत्वे युक्तिविरोधपरिहारादस्ति शास्त्रादिसङ्गतिः । विष्णु-र्जगत्सृष्ट्यादिकर्तेत्युक्तम् । तस्य च स्वतन्त्रसाधनानपेक्षत्वे युक्तिविरोधप्राप्तौ न सर्वगुणत्वं तेन सिध्यतीत्यसौ निराकर्तव्य एव । तज्जगत्सृष्ट्यादिकं विषयः । किं स्वतन्त्रसाधनसापेक्षं न वेति संशयः । लोकदृष्टिरलौकिकत्वं च सन्देहबीजम् । स्वतन्त्रसाधनसापेक्षमिति पूर्वः पक्षः । विप्रतिपन्ना सृष्टिः कर्तृव्यतिरिक्तस्वतन्त्रसाधनसापेक्षा सृष्टित्वाद् घटादिसृष्टिवदिति युक्तिसिद्धत्वात् । अन्यथा तद्विरोधात् । घटसृष्टौ मृदादीनि खलु स्वतन्त्रसाधनानि । तानि विना सृष्ट्यनुपपत्तेः । अतो ब्रह्म स्वतन्त्रसाधनसापेक्षमेव सृष्ट्यादिकर्त्रिति न तस्य जगज्जन्मादिकारणत्वेन सर्वगुणपूर्णत्वसिद्धिरिति प्राप्ते सिद्धान्तयत्सूत्रमुपन्यस्य व्याचष्टे ॥ तदनन्यत्वमिति ॥ यद्यपि घटादिसृष्टिः स्वतन्त्रबहुसाधन-सापेक्षा दृष्टा तथापि नैतद्दृष्टान्तेन ब्रह्मणो जगत्सृष्टिस्तथा कल्प्या किन्तु स्वतन्त्रसाधनस्य तदनन्य-त्वम् । किमुक्तं भवति । स्वरूपसामर्थ्यादेव तस्य सृष्टिः । कुतः । यतः किं स्विदिति श्रुतावधि-ष्ठानादिसाधनाद्याक्षेपः क्रियते । आक्षेपस्य विपर्यये पर्यवसानात् । अनुमानं तु श्रुतिविरोधाद-प्रमाणमेवेति भावः । ईश्वरसृष्टेः स्वतन्त्रसाधनसापेक्षत्वमात्रसाधने सिद्धसाधनता स्यादिति बह्वित्युक्तम् । विश्वकर्मा हरिर् यतो येनाधिष्ठानादिना भूमिं द्यां च जनयन् जनयिता विशेषेण बभूव । येन च महिम्ना विश्वतश्चक्षुरावृणोत्तदधिष्ठानं किमासीत् । आरभ्येतेऽनेनेत्यारम्भणं साधनं वा कतमदासीत् । कथं रूपं चासीत् । न किञ्चित्कथमपीत्यर्थः । किंशब्दस्य प्रश्नाक्षेपयोः समत्वात्प्रश्नोऽयं किं न स्यादित्यत आह ॥ अधिष्ठानादिति ॥ प्रश्नश्चेत्परिहारो वक्तव्यः । किं स्विद्धिमस्य भेषजमित्यादिवत् । अत्र परिहारायाधिष्ठानाद्यनुक्तेर्नायं प्रश्नः किं त्वाक्षेप एवेति भावः । युक्तिविरुद्धं चानुमानमिति भावेनाह ॥ आदीति ॥ अत्रापरतन्त्रत्वात्स्वतन्त्रत्वात्साधनसत्ता-प्रदत्वादिति व्यतिरेकिहेतुत्रयं सूचितं भवति ।

### ***गुर्वर्थदीपिका***

दण्डमृत्पिण्डादीनां जडत्वेन प्रवृत्तौ कुम्भकारापेक्षायामपि घटान्वयव्यतिरेकप्रयुक्तस्वकारण-त्वेन न तदपेक्षेति भावेनोक्तं घटसृष्टौ मृदादीनि खलु स्वतन्त्रसाधनानीति । स्वतन्त्रसाधनस्य तदनन्यत्वमित्यत्र नाध्याहारदोषः परेण शङ्कनीयः । जगत इत्यध्याहारस्य परेणापि कार्यत्वात् । इयांस्तु विशेषः । ‘सत्त्वाच्चावरस्य’ इत्युत्तरसूत्रे अस्वतन्त्रसाधनस्याङ्गीकृतत्वात् । प्रथमसूत्रे स्वतन्त्रकारणस्येत्यध्याहारस्य सूत्रसूचितत्वमित्यस्माकं गुणः । परस्य तु निर्मूलाध्याहाराख्य-दोषश्च । ‘अधिष्ठानं किंस्विदासीत्’ न किञ्चित् ‘आरम्भणं कतमस्त्विदासीत्’ न कतमदिति उभे आक्षिप्य कथाकथं केन प्रकारेण आसीदित्यनेन अण्डान्तःप्रकृत्यादीनां भूम्यादेः सृष्टत्वाद् अण्डस्याधिष्ठानत्वं प्रकृत्यादेरारम्भणत्वं च केनचिदविवेकिना कल्प्यते चेदादिकूर्मेणाण्ड-धारणायाण्डादधस्तादपि विद्यमानस्य कथं तदण्डमधिष्ठानं, ‘स एव भूयो निजवीर्यचोदितां स्वजीवमायां प्रकृतिं सिसृक्षतीम्’ इति वचनाद् भगवत्प्रेरणां विना चलितुं महदाद्याकारेण परिणमितुं चासमर्था प्रकृतिः कथं तस्यैव स्वतन्त्रमारम्भणं, न हि मातुः स्कन्धमधिरूढः स्तनन्धयः शिशुर् मातुरेवाधिष्ठानादिकमित्याक्षेपिकीं युक्तिं सूचयति । अत एव प्रकारस्यात्य-पशब्दत्वात् प्रयोगमपि कथेत्यपशब्दीचकार । न चायं प्रश्नः ‘कश्चिदेकाकी चरति’ इत्यस्य ‘सूर्य एकाकी चरति’ इति वदुत्तराभावात् । ईश्वरसृष्टेरित्यत्र ईश्वराख्यस्वतन्त्रसाधनस्यैव सिद्धत्वात् सिद्धसाधनतेत्यर्थः ।

### ***भावबोधः***

युक्तिविरोधपरिहारादिति ॥ ‘बहुयुक्तयः’ इत्यनुव्याख्यानानुसारेण बाहुल्यलक्षणबलव-द्युक्तिविरोधपरिहारायेदमधिकरणमारभ्यत इति सुधायामेवाधिकरणोपाधेरुक्तत्वेनागतार्थता । यदि लोकानुसारेण श्रुत्युक्तजीवब्रह्मैक्यस्य स्थानैक्यादिरूपत्वं तर्हि लोकानुसारादेव ‘यतो वा’ इत्यादि श्रुत्युक्तेश्वरकर्तृकसृष्टेरपि स्वतन्त्रसाधनसापेक्षत्वं स्यादित्याक्षेपोत्थानादनन्तरसङ्गतिरिति ज्ञातव्यम् । अत एव स्वतन्त्रबहुसाधना सृष्टिर्लोके दृष्टेत्युक्तम् ॥ किमिति ॥ अत्रेश्वर-कर्तृकमहदादिसृष्टिः किं कर्तृव्यतिरिक्तस्वतन्त्रसाधनसापेक्षोत तन्निरपेक्षेति चिन्ता । तदर्थं तन्निरपेक्षत्वे युक्तिविरोधः प्राप्नोति उत नेति । तदर्थं सृष्टित्वादिरूपा युक्तिः किं श्रुतियुक्ति-विरुद्धा न भवत्युत भवतीति । तदर्थं ‘किं स्विदासीत्’ इति श्रौतः ‘किं’ शब्दः किं प्रश्नार्थ उत आक्षेपार्थ इति । तदर्थं स्वतन्त्रसाधनपरोत परतन्त्रसाधनपरेति । तदर्थं परतन्त्रसाधन-परत्वेऽपि अबादीनां स्वरूपनिषेधपरोत स्वातन्त्र्यादितद्धर्मनिषेधपरेति । तदर्थं जगदुपादानादि-साधनान्तरसद्भावे तस्य परमात्मतन्त्रत्वे च प्रमाणं नास्त्युतास्तीति ॥ विप्रतिपन्ना सृष्टिरिति ॥ अनेन लौकिकसर्वकार्यानुसारेणाकर्तृत्वं सर्वानुसार इति न्यायविवरणं व्याख्यातं भवति । स्वतन्त्रसाधनस्येति सूत्रे शेषोक्तिरियम् । स्वतन्त्रसाधनमन्यदङ्गीकृत्य तस्य ब्रह्माभेद उच्यत इत्यन्यथाप्रतीतिनिरासाय भाष्यं सूत्रतात्पर्यकथनपरत्वेन योजयति किमुक्तं भवतीति; स्वरूप-सामर्थ्यादेव । न तु साधनान्तरापेक्षयेत्यर्थः । एवञ्च स्वतन्त्रकारणस्य तदनन्यत्वमित्युक्ते स्वतन्त्रं कारणं तदेव नान्यदिति लभ्यत इति सूत्रभाष्ययोरेकार्थत्वमिति भावः । अनेन तद्वैलक्षण्येन सर्वकर्तृविलक्षणशक्तित्वमेवेति न्यायविवरणांशस्यापि तात्पर्यमुक्तं भवति ॥ यत इति ॥ उप-लक्षणमेतत् । एष सर्वेश्वर इति न्यायविवरणोदाहृतश्रुतिरपि द्रष्टव्या । अनेन विलक्षणशक्ति-त्वमेव सर्वश्रुत्यनुसारीत्यंशोऽपि व्याख्यातः ॥ अधिष्ठानादिसाधनाद्याक्षेपः क्रियत इति ॥ न चैवम् आरम्भणाद्याक्षेपशब्दादिभ्य इति सूत्रे निर्देशः स्यादिति वाच्यम्; आरम्भणशब्देना-धिष्ठानादिसाधनजातमुपलक्ष्यते । तेन च तदाक्षेपो लक्ष्यत इति लक्षितलक्षणायास्यैवार्थस्य विवक्षितत्वादिति भावः । यद्यपि ‘साधकतमं करणम्’ इति स्मरणेन शब्दादप्यर्थप्राधान्यस्य बलवत्त्वादारम्भणशब्दः सूत्रे उपात्तः । तथापि श्रौतनिर्देशानुसारेणाधिष्ठानाद्याक्षेप इत्युक्तम् ॥ विपर्यये पर्यवसानादिति ॥ नन्वेवं सति किंस्विदिति श्रुतेरधिष्ठानादिकारणान्तराभावप्रतिपाद-कत्वात् कथं स्वतन्त्रकारणस्य ब्रह्मानन्यत्वे प्रमाणत्वेन तदुपन्यास इति चेत्, न; अभिप्राय-सद्भावात् । ‘सत्त्वाच्चावरस्य’ इत्यादिना ब्रह्मातिरिक्तकारणसद्भावो हि वक्ष्यते । अनया च श्रुत्या तदभावोऽवगम्यत इत्यर्थात् स्वतन्त्रकारणाभाव एव सिध्यतीति । अत एव वक्ष्यति साधनाद्याक्षेपस्तत्सद्भावोक्त्यन्यथानुपपत्तिश्चास्य समाधानमिति ॥ बह्वित्युक्तमिति ॥ न चैवमपि महदादिसृष्टेरीश्वरतज्ज्ञानेच्छादिस्वतन्त्रबहुसाधनसाध्यत्वे पुनः सिद्धसाधनतैवेति वाच्यं; कर्तृव्यतिरिक्तस्वतन्त्रसाधनजन्यत्वस्य विवक्षितत्वात् । अत एव प्रागेवं साध्यनिर्देशः कुतः । ईश्वरज्ञानेच्छादीनां तु तत्कर्तृत्वान्तर्गतत्वेन तदनतिरिक्तत्वेन न तदादाय दोषतादवस्थ्यमिति भावः । तदुक्तं कर्मनिर्णयटीकायाम् ‘कर्तृत्वञ्च कार्यकारणं क्रियाफलाभिज्ञानतदिच्छाप्रयत्नपूर्वकः स्पन्दः । ततः सर्वकर्तेत्युक्ते सर्वज्ञः सत्यकामः सत्यसङ्कल्पः समस्तशक्तिसमन्वित एवोक्तो भवति’ इति । ‘वि’ इत्युपसर्गाद् बभूवेति शेषोक्तिः ॥ कतमदासीदिति ॥ किमासीदित्यर्थः । कथेत्यस्यार्थः कथं रूपमिति ॥ इत्यादिवदिति ॥ इत्यादेः प्रश्नस्य ‘अग्निर्हिमस्य भेषजम्’ इत्यादिपरिहारवदित्यर्थः ॥ युक्तिविरुद्धं चेति ॥ अनेन विलक्षणशक्तित्वमेवाशेषयुक्त्यनुसारीति न्यायविवरणमप्युक्ततात्पर्यकं भवति । अनुमानं तु श्रुतिविरोधादप्रमाणमिति पूर्ववाक्येनैतद्वाक्येन च युक्तिमात्राच्छ्रुतियुक्ता हि युक्तिर्बलवतीति न्यायविवरणमप्युक्ततात्पर्यकं भवति । भाष्ये युक्ति-भिश्चेति बहुवचनं प्रयुज्य तद्युक्तिप्रतिपादकतया ‘परतन्त्रो हीति’ प्रमाणोदाहरणादाह– अत्रेति ॥ ईश्वरो महदादिसृष्टौ स्वव्यतिरिक्तस्वतन्त्रसाधननिरपेक्ष इति प्रतिज्ञायामित्यर्थः । अपर-तन्त्रत्वादिति ॥

ननु परानपेक्षत्वं स्वतन्त्रत्वमित्यन्यत्र व्याख्यातत्वेन हेत्वोरभेद इति चेत्, न; परसापेक्षत्वा- भावोऽपरतन्त्रत्वं स्वेच्छानुसारित्वं स्वतन्त्रत्वमिति विवक्षितत्वादिति भावः । यथोक्तमनुव्याख्याने–

‘स्वेच्छानुसारितामेव स्वातन्त्र्यं हि विदो विदुः’ इति ।

हेतुत्रयं सूचितमिति ॥ ‘परतन्त्रो ह्यपेक्षेत’ इत्यादिव्यतिरेकप्रदर्शनेनेत्यर्थः ।

### ***भावदीपः***

युक्तीति ॥ साधनान्तराणां सत्ताशक्त्यादेः स्वातन्त्र्यसाधकबहुयुक्तिविरोधपरिहारादित्यर्थः । तेन जगत्सृष्ट्यादिकर्तृत्वेनेत्यर्थः । तादृशसाधनसापेक्षकर्तरि ब्रह्मादौ सर्वगुणत्वादृष्टेरिति भावः । अत्र जन्मादिसूत्रे विवक्षितं स्वतन्त्रसाधनान्तरानपेक्षकर्तृत्वं न सिद्ध्यतीत्येवोक्तया जन्मादि-सूत्रेणास्य सङ्गतत्वे वाच्ये तेन सर्वगुणत्वं न सिध्यतीति जिज्ञासासूत्रस्थब्रह्मपदोक्तगुणपूर्त्य-सिद्ध्युक्तिस्तु जन्मादिसूत्रे तादृशकर्तृत्वविवक्षाभावे गुणपूर्त्यसिद्ध्या जिज्ञासाया एवासिद्धिरिति बाधकोपदर्शनमुखेन तत्सूत्रेण तादृशकर्तृत्वस्य विवक्षितत्वं दर्शयितुम् ॥ स्वतन्त्रेति ॥ कर्त्रन्येति योज्यम् । स्वातन्त्र्यं च कर्त्रनधीनसत्तादिमत्त्वम् ॥ अलौकिकत्वमिति ॥ अन्यभावव्यावृत्ते-श्चेत्यत्रोक्तदिशा स्रष्टुरीशस्यालौकिकत्वाद्वा परमतस्सेतून्मानसम्बन्धभेदव्यपदेशेभ्य इत्यत्र वक्ष्य-माणदिशा सृष्ट्यादीशगुणजातस्यालौकिकत्वाद्वा ‘उत्ताना वै देवगवा वहन्ति’ इत्यादेरलौकिकानां

देवगवानामुत्तानानामेव वहनमिव स्वतन्त्रसाधनानपेक्षमपि सृष्ट्यादिकं सम्भाव्यत इति भावः । लौकिककार्याणामनुसारेणाकर्तृतन्त्रत्वमिति न्यायविवरणेऽकर्तृतन्त्रत्वमित्यस्य कर्तृव्यतिरिक्त-स्वतन्त्रसाधनाधीनत्वमित्यर्थमुपेत्य दृष्टान्तोक्तिपरस्वतन्त्रेत्यादिभाष्यसूचितां युक्तिमाह ॥ विप्रति-पन्नेति ॥ सिद्धसाधनतानिरासाय साध्यविशेषणम् । अत्र भाष्यदिशा स्वतन्त्रबहुसाधनसापेक्षेति साध्ये निर्देष्टव्ये न्यायविवरणरीत्या साध्यनिर्देशस्तु ज्ञानेच्छादिकमादाय सिद्धसाधनताव्युदा-साय । कर्मनिर्णयटीकायां कर्तृत्वं च कार्यकारणक्रियाफलाभिज्ञानतदिच्छाप्रयत्नपूर्वकः स्पन्द इत्युक्तेः कर्तृव्यतिरिक्तेत्युक्त्यैव ज्ञानेच्छाद्यन्यस्वतन्त्रसाधनसापेक्षेत्यर्थलाभ इति भावः । अत्र साध्ये स्वतन्त्रेत्यनन्तरं सत्ताकेतिप्रवृत्तिकेत्यादिपदप्रक्षेपेण तथा पक्षे सृष्टिपदस्थाने स्थिति-संहृत्यादिपदप्रक्षेपेण च युक्तेर्बाहुल्यं बोध्यम् । वियत्पादे तु श्रुतिप्राप्तं साधनान्तरसत्तादेः स्वातन्त्र्यं निरसिष्यते । अत्र तु युक्तिप्राप्तमिति भावेनोक्तम् ॥ युक्तिसिद्धत्वादिति ॥ स्वतन्त्र-साधनसापेक्षत्वस्येति योज्यम् । अन्यथा तादृक्साधनानपेक्षत्वे । भाष्योक्तं दृष्टान्तांशं व्यनक्ति ॥ घटेति ॥ साधनतां तावद्व्यनक्ति ॥ तानीति ॥ मृदादिसत्ताशक्त्यादेः कुलालानधीनत्वस्य स्फुटत्वात्स्वातन्त्र्यांशो नोपपादितः ॥ अत इति ॥ युक्तिसिद्धत्वादित्यर्थः । विरोधनिरासाय भाष्यं व्याचष्टे ॥ यद्यपीति ॥ नैवमित्यादेरर्थो न तद्दृष्टान्तेनेत्यादि । शेषोक्त्या सूत्राक्षरार्थमाह ॥ स्वतन्त्रसाधनस्य तदनन्यत्वमिति ॥ भाष्यं तु पर्यवसितव्याख्यानमिति भावेनावतारयति ॥ किमुक्तं भवतीति ॥ न तु स्वतन्त्रमन्यदपेक्ष्येत्येवार्थः । हिर्हेताविति मत्वा भाष्यशेषमवतार्य व्याचष्टे ॥ कुतो यत इति ॥ सूत्रे आरम्भणशब्द आरभ्यते येनेति व्युत्पत्त्या साधनजातपर इति भावेनोक्तम् ॥ अधिष्ठानादीति ॥ कथमेतावता उक्तार्थः सिद्ध इत्यत आह ॥ विपर्यय इति ॥ नास्त्यधिष्ठानादिकं किमप्यतः स्वरूपसामर्थ्यादेव सृष्टिरिति पर्यवसानादित्यर्थः ॥ अप्रमाण-मेवेति ॥ ‘प्राबल्यमागमस्यैव जात्या तेषु त्रिषु स्मृतम्’ इत्युक्तेरिति भावः ॥ बह्वित्युक्तमिति ॥ बहुसाधनेति भाष्ये साधनस्य बहुत्वं ज्ञानेच्छाद्यन्यद्दण्डादिस्थानीयसाधनबहुत्वं विवक्षितमिति भावः । सृष्टौ साधनाक्षेपपरत्वप्रतीत्यर्थं यतो भूमिं जनयन्विश्वकर्मा वि द्यामौर्णोन्महिना विश्वचक्षा इत्युत्तरार्धं वदन् किंस्विदित्यस्यार्थमाह ॥ विश्वकर्मा हरिरिति ॥ विइत्यस्य विशेषेण बभूवेति और्णोदित्यस्यावृणोदित्यर्थः । विपर्यये पर्यवसानमाह ॥ न किञ्चिदिति ॥ अत्र साधनस्वरूपमात्रनिषेधप्रतीतावपि धर्मान्तरेण वाक्यशेषादिति न्यायेन साधकसत्त्वावेदक-वक्ष्यमाणानेकवचनबलात्स्वातन्त्र्येण न किञ्चिदित्यर्थो लभ्यत इति भावः ॥ किंस्विदिति ॥ तैत्तिरीये किंस्विद्धिमस्य भेषजमित्यस्याग्निर्हिमस्य भेषजमिति यथा परिहारस्तथेत्यर्थः ॥ युक्ति-विरुद्धं चेति ॥ यद्यपि श्रुतेर्युक्तीनां च स्वरूपसामर्थ्यादेव सृष्टिरिति भाष्योक्तसाध्येनैवान्वयो भाति । तथा सर्वकर्तृविलक्षणसर्वशक्तित्वमेवाशेषयुक्तिश्रुत्यनुसारीति न्यायविवरणोक्तेश्च । अत एव प्राकृतो यत इत्यादिना भाष्यशेषस्तथैव व्याख्यातः । तथा च सामर्थ्यादेव सृष्टिरित्ये-तद्युक्तिभिरपि साधयतीति वक्तव्यम् । तथापि तस्य स्फुटत्वात्तावता प्रागुक्तानुमानस्य दूषणा-प्राप्तेः । युक्तिमात्राच्छ्रुतियुक्ता हि युक्तिर्बलवतीति न्यायविवरणानुरोधेन युक्तिविरुद्धं चेति भावार्थोक्तिः । अत एव इति भावेनेत्युक्तिः श्रुतिविरोधादप्रमाणमेवेति भाव इत्युक्तिः ॥ हेतुत्रयमिति ॥ स्वतन्त्रसाधनान्तरनिरपेक्षत्वरूपसाध्य इति भावः ।

### ***अभिनवचन्द्रिका***

स्वतन्त्रसाधनानपेक्षत्व इति ॥ अत्र साधनानां स्वातन्त्र्यं नाम अपरायत्तसाधनत्वोपेतत्वम् । एतेनाचेतनानां स्वातन्त्र्यायोगात् स्वतन्त्रसाधनानपेक्षत्वे युक्तिविरोधस्यैवाभावेन तत्परिहारप्रयासो व्यर्थ इति परास्तम् ॥ तज्जगत्सृष्ट्यादिकं विषय इति ॥ अत्र यद्यपि ईश्वरो विषयः स्वतन्त्रसाधनसापेक्षो न वेति सन्देहः । कर्तृत्वमलौकिकत्वं च सन्देहबीजमिति वक्तव्यम्, तथापि स्वतन्त्रसाधनसापेक्ष इति पूर्वपक्षयित्वा स्वतन्त्रसाधनसापेक्षो नेति सिद्धान्तकरणे अस्त्येव किञ्चित्स्वतन्त्रसाधनं परन्तु ईश्वरो न तदपेक्ष इति विज्ञायेत तन्माविज्ञायीति ‘जगत्सृष्ट्यादिकं विषय’ इत्युक्तम् । जगत्सृष्ट्यादेस्तु स्वतन्त्रसाधनानपेक्षत्वे साधिते स्वतन्त्रसाधनं नेत्येव सिध्यति, कार्यानाक्षिप्तस्य कारणत्वायोगात् ॥ मृदादीनि खल्विति ॥ यद्यपि मृदादीनामपि ईश्वराधीन-साधनत्वात् स्वतन्त्रसाधनत्वं प्रतिवादिनोऽसिद्धमिति साध्यविकलो दृष्टान्तः, तथापि कर्त्रनधीन-साधनसापेक्षत्वस्यैव साध्यत्वात् । मृत्पिण्डादौ च कर्त्रनधीनसाधनत्वसद्भावेन तस्य स्वतन्त्र-साधनत्वात् । तत्सापेक्षत्वाद् घटसृष्टेर् न साध्यविकलता । मृदादीनां कर्त्रनधीनसाधनत्वमेव कुत इत्यत आह– तानि विनेति ॥ यदि मृदादीनां साधनत्वं कुलालाधीनं स्यात्तर्हि तदपहाय स्त्रष्टुं समर्थः स्यात् । न चासौ तथेति न तत्साधनत्वं तदधीनमिति भावः ॥ न तद्दृष्टान्तेनेति ॥ घटसृष्टिवन् महदादिसृष्टेः स्वतन्त्रसाधनसापेक्षत्वं न कल्प्यमित्यर्थः । तर्हि किं प्रकृत्यादीनां कारणत्वमेव नेति पृच्छति – किन्त्विति ॥ उत्तरमाह स्वतन्त्रसाधनस्येति ॥ स्वातन्त्रसाधनतया प्रतीयमानस्य प्रकृत्यादेस् तद्व्यतिरेकेणासत्त्वं, तदधीनत्वमिति यावत् । प्रकृत्यादीनां स्वातन्त्र्यमेव नास्ति, कारणत्वं तु न विहन्यत इति भावः । आशयमविद्वान् पृच्छति – किमुक्तं भवतीति ॥ आशयमुद्धाटयति ॥ स्वरूपसामर्थ्यादेवेति ॥ सत्यमुपादानादिसापेक्षा भगवत्सृष्टिः, तथापि न स्वतन्त्रसाधनसापेक्षा, कुतस् तच्छक्तेरपि स्वाधीनत्वादिति भावः ॥ किं स्विदिति श्रुताविति ॥ अनेन ‘तदनन्यत्वमारम्भणशब्दादिभ्य’ इति सूत्रं, ‘तदनन्यत्वं स्वतन्त्रसाधनतया प्रतीयमानस्य प्रकृत्यादेस्तद्व्यतिरेकेणासत्त्वं, तदधीनत्वमिति यावत् । तन्नियामकस्य तु तदभिन्नत्वं, आरम्भण-शब्दादिभ्य आरम्भणशब्दोपेत ‘किं स्विदासि’ इत्यादि श्रुत्यादिभ्य इति व्याख्यातं भवति । नन्वस्त्वनन्यशब्दस्याभेदोऽर्थो ऽधीनत्वं तु कथमर्थ इति चेत्, न अभिन्न एव स्वाधीनेऽपि ‘अनन्योऽयं मत्तः’ इति प्रयोगदर्शनात् ॥ आक्षेपस्येति ॥ आक्षेपो निन्दा । निन्दा च न व्यसनितया क्रियते किन्तु तदभावप्रतिपादानाशयेनेति आक्षेपस्य विपर्यये पर्यवसानं तदभाव-परत्वमित्यर्थः । सिंहावलोकनन्यायेन बहुपदकृत्यमाह– ईश्वरसृष्टेरिति ॥ ‘स्वतन्त्रसाधना सृष्टिर्लोके दृष्टा’ इत्येतावन्मात्रोक्तौ ईश्वरसृष्टेरपि स्वतन्त्रसाधनसापेक्षत्वमात्रं साधितं स्यात् । तथा च सिद्धसाधनतेति भावः । ‘किं स्विदासीदधिष्ठानमारम्भणं कतमत्स्वित् कथासीत् । यतो भूमिं जनयद् विश्वकर्मा विद्यामौर्णोन्महिनाविश्वचक्षा’ इति ऋचं व्याचष्टे– विश्वकर्मा हरिरिति ॥ विश्वकर्मा येनाधिष्ठानादिना जनयिता बभूव, येन च राजादिमहिम्ना आवृणोत् तदधिष्ठानादिकं किमासीत् । नासीदित्यर्थः ।ननु विश्वकर्मा हरिरिति व्याख्यानमयुक्तम् । ‘य इमा विश्वाभुवनानि जुह्वद् ऋषिर्होता न्यसीदत् पिता न’ इति ऋषेर्जगत्कर्तृत्वाभिधानादित्यत उक्तम् – ऋषिरिति ॥ अयमेव प्रागुक्त ऋषिर् नातोऽन्य इति भावः । अत्रापरतन्त्रत्वादिति ॥ ईश्वरः स्वतन्त्रसाधनविधुरः साधनमपहाय स्त्रष्टुं शक्यत्वात्, यः स्वतन्त्रसाधनवान् नासौ तदभावे कर्तुं शक्तः । इदमेव हि साधानानां स्वातन्त्र्यं, यत्, तदभावे कर्तुमशक्यत्वम् । तथेश्वरः स्वतन्त्रसाधनशून्यः स्वेच्छयोपात्तसाधनत्वात्, यः स्वतन्त्रसाधनः नासौ स्वेच्छयोपात्तसाधनः, किन्तु विपक्षे कार्यानुपपत्तिभयोपात्तसाधनः, यथा कुलालः । तथेश्वरः स्वतन्त्रसाधनरहितः, साधनसत्ताप्रदत्वात्, व्यतिरेकेण कुलालवदिति व्यतिरेकिहेतुत्रयं ‘परतन्त्रो ह्यपेक्षते’ इत्यनेन भाष्यकृता सूचितमित्यर्थः । एतेन ‘आदिशब्दा-द्युक्तिभिश्च’ इति भाष्यं ‘स्वरूपसामर्थ्यादेव तस्य सृष्टिरित्यनेनान्वितमित्युक्तं भवति । ततश्च ‘स्वरूपसामर्थ्यादेव तस्य सृष्टिः’ इत्यादि, आदिशब्दाद्युक्तिभिश्चेत्यन्तभाष्यस्य, एवं योजना ‘हिशब्दो हेतौ । हि यस्मात् ‘किं स्विदासीत्’ इति साधनान्तराक्षेपः, तस्मात् स्वरूपसामर्थ्यादेव तस्य सृष्टिः, न तु स्वतन्त्रसाधनाधीना । न केवलमाक्षेपात् स्वरूपसामर्थ्यादेव सृष्टिः किन्तु आदिशब्दोक्तयुक्तिभिश्च’ इति ।

### ***वाक्यार्थमुक्तावली***

अत्रेति ॥ पूर्वं जगत्कर्तृत्वमेव नेति शङ्का परास्ता । अत्र श्रुतिसिद्धं तदुपेत्य लोकानुसारेण श्रुत्यैक्यस्य स्थानैक्यादिरूपेण मुख्यत्वे श्रुत्युक्तसर्वजगत्कर्तृत्वस्यापि लोकानुसारादेव स्वतन्त्र-साधनसापेक्षतया मुख्यत्वं स्यादित्याक्षिप्य हरेः स्वातन्त्र्येण जगत्कारणत्वे बहुत्वेन प्रबलयुक्ति-विरोधोऽत्र परिह्रियत इत्यर्थः । अत एव स्वतन्त्रबहुसाधनासृष्टिर्लोके दृष्टेति भाष्ये वक्ष्यति । सुधायां च बहुयुक्तय इत्यनुव्याख्यानानुसारेण बाहुल्यत्वलक्षणबलवद्युक्तिविरोधपरिहारायेद-मधिकरणमारभ्यत इत्युक्तम् । अत एव पूर्वाधिकरण सिद्धान्तन्यायेनाक्षेपादव्यवहितसङ्गतिर-गतार्थता च ॥ स्वतन्त्रेति ॥ साधनानां स्वातन्त्र्यं नाम कर्तृनधीनसत्तावत्वं बोध्यम् । न सर्व-गुणत्वमिति स्वतन्त्रसाधनसापेक्षत्वपारतन्त्र्यप्रसङ्गेन स्वातन्त्र्यहेतुकगुणपूर्तिर्न स्यादिति भावः ।

जगत्सृष्ट्यादिकमिति ॥ ईश्वरकर्तृकं जगत्सृष्ट्यादिकमित्यर्थः । अत्र विप्रतिपन्ना ईश्वर-कर्तृका महदादिसृष्टिः सृष्टित्वात् पटसृष्टिवदिति युक्त्या कर्त्तन्यस्वतन्त्रसाधनसापेक्षा उत श्रुति-युक्तितर्कबाधाद्युक्तेराभासतया स्वतन्त्रसाधनापेक्षा वेति चिन्ता । तदर्थमद्भ्यः सम्भूत इति श्रुतौ स्वतन्त्रसाधनप्रतीतेस् तर्कस्येष्टापादनत्वाद् विपर्ययापर्यवसानाच्च तर्कस्याभासत्वम् । युक्तेर्बाधश्रुतेः सत्प्रतिपक्षत्वम् । उत अद्भ्य इति श्रुतौ परतन्त्रसाधनस्यैवोपलम्भात्तर्कादेरनाभासत्वमिति । सति चैवं तदर्थसंशये फलफलिभावे च अद्भ्य इति श्रुतेः परतन्त्रसाधनपरत्वनिर्वाहाय चिन्तान्तरं साधनस्वरूपमेवास्ति न वेति । तदर्थमसद्व्यपदेशः सर्वथा सत्वपर उतास्वातन्त्र्येणासत्वपर इति । तदर्थं साधनसत्वे भगवदैश्वर्यं विरुध्यते उत नेति । तदर्थं साधनसत्वे पारतन्त्र्ये च प्रमाणं नास्त्युतास्तीति । स्वतन्त्रसाधनेति भाष्यानुसारेण पूर्वपक्षमाह विप्रतिपन्नेति ॥ सिद्धसाधनता-वारणाय कर्तृव्यतिरिक्तेति । ईश्वरस्य कर्तृत्वाज् ज्ञानेच्छाप्रयत्नानां कर्तृत्वान्तर्गतत्वान्न तानादाय सिद्धसाधनतेत्यर्थः । यथोक्तं कर्मनिर्णयटीकायाम् । कर्तृत्वं च कार्यकारणक्रियाफलाभिज्ञान-तदिच्छाप्रयत्नपूर्वकः स्पन्द इति ।

अत्र साधनपदेनाधिष्ठानोपादानादिकं सत्वं विवक्षितं तस्य स्वातन्त्र्यं च सत्ताशक्तिप्रवृत्तिषु विवक्षितम् । सृष्टिपदं च स्थित्याद्युपलक्षणम् । एवं च विमता सृष्टिः कर्तृधीनशक्तिकाधिष्ठान-सापेक्षा । तथोक्तरूपोपादानसापेक्षा । एवं स्थित्यादिरपीति प्रमेयभेदाद्युक्तिबाहुल्यमनेनोक्तं भवति । शेषोक्त्या सूत्रं व्याचष्टे स्वतन्त्रसाधनस्येति ॥ स्वतन्त्रसाधनमन्यदङ्गीकृत्य तस्य ब्रह्मा-भेद उच्यत इति भ्रान्तिं वारयितुमभिप्रायकथनपरं भाष्यमुत्थापयति किमुक्तं भवतीति । न तु स्वाधीनसत्ताकसाधनापेक्षयेत्येवार्थः । आरम्भणशब्द उपादाने साधनपरः । तेन च प्रधान-कारणवाचिनाधिष्ठानादिकारणान्तरं लक्ष्यते । लक्षितलक्षणया तदाक्षेपो लभ्यत इति भावेना-रम्भण शब्देत्येतद्व्याख्यापरमिति ह्याक्षेप इत्यन्तभाष्यं व्याचष्टे यत इति ॥ एतेन भाष्ये हिशब्दो यत इत्यर्थ इत्युक्तं भवति । अतः स्वरूपसामर्थ्यादेव तस्य सृष्टिर्न तु स्वतन्त्रसाधना-पेक्षयेत्यर्थः । न तु सूत्रे मुखत आरम्भणशब्दस्योपात्तत्वाट्टीकायां साधनाधिष्ठानादिति प्रयोक्तव्यम् । श्रौतनिर्देशानुसारेण टीकायां निर्देशश्चेत्सूत्रे तदुक्तं घनं किमर्थमिति चेन्न । शब्दा-दप्यर्थप्राधान्यस्य बलवत्वात् । कारणवाचिन आरम्भणशब्दस्य सूत्र उपादानोपपत्तेः । स्पष्ट-मेतत्सुधायाम् ॥ विपर्यये पर्यवसानादिति ॥ अधिष्ठानादिकमासीत्किं नासीदेवेति विपर्यय-पर्यवसानादित्यर्थः ।

ननु साधनान्तराक्षेपे तदभावोऽवगम्यते । तस्य स्वातन्त्र्याभावः कथं लभ्यत इति चेन्न । वक्ष्यति हि ब्रह्मातिरिक्तकारणसद्भावम् आरम्भणशब्दादिभिश्च तदभावोऽवगम्यते । ततोऽर्था-त्स्वतन्त्रकारणाभाव एव सिध्यतीति सुधायामेव समाहितत्वात् । वक्ष्यति च साधनाद्याक्षेपः । तद्भावोक्त्यन्यथानुपपत्तिश्चास्य समाधानमिति ॥ सिद्धसाधनता स्यादिति ॥ ईश्वरतज्ज्ञाने-च्छादिकमादाय सिद्धसाधनतावारणाय बह्वित्युक्तम् । ईश्वरतज्ज्ञानादेः कर्तृत्वान्तर्गतानेक-साधनत्वाद्बहुत्वाभावादिति भावः । यतो भूमिं जनयन् विश्वकर्मा विद्यामौर्णोन्महिविश्वचक्षा इत्युत्तरार्धव्याख्यानपूर्वं किं स्विदासीदधिष्टानमारम्भणं कतमस्वित्कथासीदिति पूर्वार्धं व्याचष्टे विश्वकर्मेत्यादिना ॥ वीत्युपसर्गस्य क्रियाक्षेपत्वाद्बभूवेति शेषोक्तिः । और्णोद् आवृणोत् । कथा कथं रुपम् । इत्यादिवद् इत्यादिप्रश्नस्य ‘अग्निर्हिमस्य भेषजम्’ इत्यादिपरिहारवत् ॥ युक्तिविरुद्धं चेति ॥ एतेन हि यस्मादाक्षेपस्तस्मात्पूजादिशब्दाद्युक्तिभिश्च स्वरूपसामर्थ्यादेव तस्य सृष्टिर् न तु स्वतन्त्रसाधनसापेक्षेति भाष्ययोजनोक्ता भवति ॥ अपरतन्त्रत्वादिति ॥ परसापेक्षत्वादिति भावः ॥ स्वतन्त्रत्वादिति ॥ स्वेच्छानुसारित्वादित्यर्थः । सूचितमिति स्मृतौ व्यतिरेकव्याप्ति-प्रदर्शनम् । ईश्वरः सृष्टौ साधनं नापेक्षते परतन्त्रत्वाभावात् स्वेच्छानुसारिप्रवृत्तिमत्वात् साधन-सत्ताप्रदत्वात् । व्यतिरेकेण कुलालादिवदिति व्यतिरेकित्रयं सूचितमित्यर्थः । स्वतन्त्रसाधनस्य तदनन्यत्वमीश्वरसम्बन्धिन्यां महदादिसृष्टौ स एव स्वतन्त्रसाधनं नातोऽन्यत्स्वतन्त्रसाधन-मपेक्षितमिति यावत् । स्वतन्त्रसाधनत्वाक्षेपकश्रुतेर्युक्तिभिश्चेति सूत्रार्थः ।

### ***तत्त्वसुबोधिनी***

युक्तिविरोधपरिहारादिति ॥ तथा च बाहुल्यलक्षणबलवद्युक्तिविरोधपरिहारस्यात्र क्रिय-माणत्वान् न पूर्वेणास्य गतार्थता इति भावः । अत्र यदि लोकानुसारेण श्रुत्युक्तब्रह्मैक्यस्य स्थानैक्यादिरूपत्वं तर्हि लोकानुसारादेव यतो वेत्यादिश्रुत्युक्तेश्वरकर्तृकसृष्टेरपि स्वतन्त्रसाधन-सापेक्षत्वं स्यादित्याक्षेपणोत्थानादनन्तरसङ्गतिः । ननु स्वतन्त्रसाधनसापेक्षत्वे प्रमाणा-भावान्नेदमुपपद्यते इत्याशङ्क्य तत्र प्रमाणम् आह ॥ विप्रतिपन्ना इति ॥ सिद्धसाधनतापरिहाराय कर्तृव्यतिरिक्तेति साध्ये विशेषणम् ॥ अन्यथेति ॥ कर्तृव्यतिरिक्तस्वतन्त्रसाधनानपेक्षत्वे इत्यर्थः । दृष्टान्ते साध्यसत्त्वमुपपादयति ॥ घटसृष्टाविति ॥ स्वतन्त्रसाधनस्येति सूत्रे शेषेक्तिरियं स्वतन्त्रसाधनमन्यदङ्गीकृत्य तस्य ब्रह्माभेद उच्यते इति । अन्यथा प्रतीतिनिरासाय प्रवृत्तं भाष्यं सूत्रतात्पर्यकथनपरत्वेन योजयति ॥ किमुक्तं भवतीति ॥ स्वरूपसामर्थ्यादेव न तु साधनान्तरा-पेक्षयेत्यर्थः । एवं च साधनस्य तदनन्यत्वमित्युक्ते स्वतन्त्रकारणं तदेव नान्यदिति लभ्यते इति सूत्रभाष्ययोरेकार्थत्वमिति भावः ॥ यत इति ॥ उपलक्षणमेतत् । एषः सर्वेश्वर इति श्रुतिरपि दृष्टव्या ॥ अधिष्ठानादीति ॥ न चैवम् आरम्भणाद्याक्षेपशब्दादिभ्य इति सूत्रनिर्देशः स्यादिति वाच्यम् । आरम्भणशब्देन, अधिष्ठानादिसाधनजातमुपलक्ष्यते । तेन चाक्षेपो लक्ष्यते इति लक्षितलक्षणयास्यैवार्थस्य विवक्षितत्वादिति भावः ।

यद्यपि किंस्विदिति श्रुतौ अधिष्ठानं प्रथममुक्तं तथापि आरम्भणशब्दार्थस्य कारणस्य साधनेष्वतिशयितत्वात् सूत्रे आरम्भणशब्दः । न च तर्हि टीकायामधिष्ठानादिशब्दप्रयोगः कथ-मिति वाच्यम् । श्रौतनिर्देशानुसारेण तथोक्तत्वाद् इति भावः । अस्त्वाक्षेपे ततः किमित्यत आह ॥ आक्षेपस्येति ॥ अधिष्ठानादिकम् आसीत् किं नासीदिति विपर्ययपर्यवसानादित्यर्थः । न च स्वतन्त्रकारणस्य ब्रह्मानन्यत्वे किंस्विदिति श्रुत्युदाहरणमयुक्तं, तस्याधिष्ठानादिकारणान्तरा-भावप्रतिपादकत्वादिति वाच्यम् । अभिप्रायसद्भावात् । ‘सत्वाच्चावरस्य’ इत्यादिना ब्रह्मातिरिक्तकारणसद्भावो हि वक्ष्यते । अनया च श्रुत्या तदभावोऽवगम्यते इति । अर्थात् स्वतन्त्रकारणाभाव एव सिध्यतीति । अत एव वक्ष्यति साधनाद्याक्षेपस्तु ऋग्भाष्योक्त्य-न्यथानुपपत्तिश्च अस्य समाधानमिति भावः ।

ननु तर्ह्यनुमानस्य का गतिरित्यत आह ॥ अनुमानं त्विति ॥ स्वतन्त्रबहुसाधनेति भाष्य बहुपदं किमर्थं प्रयुक्तमित्यत आह ॥ ईश्वरसृष्टेरिति ॥ बह्वित्युक्तमिति ॥ न चैवमपि महदादि-सृष्टेरीश्वरज्ञानेच्छादिस्वरूपतन्त्रबहुसाधनसाध्यत्वेन पुनः सिद्धसाधनतैवेति वाच्यम् । कर्तृ-व्यतिरिक्तस्वतन्त्रसाधनजन्यत्वस्य विवक्षितत्वात् । ईश्वरज्ञानेच्छादीनां कर्तृत्वान्तर्गतत्व तदति(नति)रिक्तत्वेन न तद्दोषतादवस्थ्यम् इति भावः । अप्रतीतार्थत्वाच्छ्रुतिं व्याचष्टे ॥ विश्व-कर्मेति ॥ वीत्युपसर्गाद् बभूवेति शेषोक्तिर् और्णोदित्यस्य आवृणोदित्यर्थः । कतमदासी-दिति ॥ किमासीदित्यर्थः । कथेत्यस्यार्थः कथं रूपमिति । प्रश्नश्चेत्परिहारो वक्तव्य इत्यत्र दृष्टान्तमाह । किं स्विद्धर्मस्य भेषजम्’ इत्यादिवदित्यादेः प्रश्नस्य अग्निर्हिमस्य भेषजमित्यादि-परिहारवदित्यर्थः । भाष्ये मुक्तिभिश्चेति बहुवचनं प्रयुज्य तद्युक्तिप्रतिपादकतया ‘परतन्त्रो हि’ इति प्रमाणोदाहरणमाह ॥ अत्रेति ॥ ईश्वरो महदादिसृष्टौ स्वव्यतिरिक्तस्वतन्त्रसाधननिरपेक्ष इति प्रतिज्ञायाम् इत्यर्थः । अपरतन्त्रत्वात् स्वतन्त्रत्वादिति ॥ ननु परानपेक्षत्वं स्वतन्त्रत्व-मित्यन्यत्रोक्तत्वेन हेत्वोरभेद इति चेत् परसापेक्षत्वाभावोऽपरतन्त्रत्वं, स्वेच्छानुसारित्वं स्वतन्त्रत्व- मिति विवक्षितत्वादिति भावः ॥ हेतुत्रयमिति ॥ परतन्त्रो ह्यपेक्षते’ इत्यादि व्यतिरेक-व्याप्तिप्रदर्शनेनेत्यर्थः ।

### ***वाक्यार्थविवरणम्***

विप्रतिपन्नमहदादिसृष्टेः स्वतन्त्रसाधनसापेक्षत्वमात्रसाधने ईश्वररूपस्वतन्त्रसाधनापेक्षत्वेन सिद्धसाधनतावारणाय कर्तृव्यतिरिक्तेत्युक्तम् । अस्वतन्त्रसापेक्षसिद्धार्थान्तरवारणाय स्वतन्त्र-पदम् । अन्यथा स्वतन्त्रसाधनानपेक्षत्वे तदिति ॥ एतद्युक्तीत्यर्थः ॥ दृष्टान्ते साध्यमुपपाद-यति । घटसृष्टावित्यादिना ॥ ईश्वरसृष्टेः । महदादिसृष्टेः ॥ सिद्धसाधनतेति ॥ ईश्वररूप-स्वतन्त्रसाधनमादायेति शेषः । येन च महिम्ना विश्वतश्चक्षुर्भूमिं द्यां चावृणोत्तादृशमहिमोपेतो विश्वकर्मेत्येवं योज्यम् । एवं च द्वितीययच्छब्दस्य अन्वयाभाव इति शङ्कानवकाशः । येन च महिम्ना इत्यनयोर्न सामानाधिकरण्यं किन्तु येन चाधिष्ठानेन महिम्ना चेति वैय्यधिकरण्यमेवेत्यन्ये ।

### ***वाक्यार्थमञ्जरी***

तस्य जगत्कर्तृत्वस्य तेन युक्तिविरुद्धत्वलक्षणेन साध्यवैकल्यं परिहरति ॥ घटसृष्टाविति ॥ स्वतन्त्रसाधनस्य तदनन्यत्वं ब्रह्मानन्यत्वं तदतिरिक्तं स्वतन्त्रसाधनं नास्तीति यावत् । आरम्भण- मुपादानं तदभावप्रतिपादकश्रुतेरपरतन्त्रत्वादियुक्तिभिश्चेत्यर्थः । किमुक्तं भवतीति प्रश्नोत्तरमाह ॥ स्वरूपसामर्थ्यादेवेति ॥ न तु साधनान्तरापेक्षयेत्यर्थः । आक्षेपमात्रस्याभिमतसाधकत्वा-भावादाह ॥ विपर्यये पर्यवसानादिति ॥ न किञ्चिदित्यादिरूपेणेत्यर्थः ॥ सिद्धसाधनतेति ॥ ईश्वरस्य स्वाख्यस्वतन्त्रसाधनसापेक्षताङ्गीकारादिति भावः । ‘यतो भूमिं जनयन्विश्वकर्मा विद्या-मौर्णोन्महिना विश्वचक्षा’ इत्युत्तरार्धेन सह किंस्विदिति श्रुतिं व्याचष्टे ॥ विश्वकर्मेति ॥ वीत्युप-सर्गाद्बभूवेति शेषोक्तिः । येन चाधिष्ठानादिना और्णोदित्यस्यार्थः ॥ आवृणोदिति ॥ भूमिं द्यामिति वर्तते । कतमस्त्विदिति किमित्यर्थः । कथेत्यस्यार्थः कथं रूपमिति ॥ समत्वा-दिति ॥ ‘कुत्साप्रश्नवितर्केषु क्षेपे किं शब्द इष्यत’ इत्युक्तेरिति भावः । किंस्विद्धिमस्येति ॥

हिमस्य भेषजमौषधं निवारकं किं स्वित् किमित्यादिप्रश्नस्याग्निर्हिमस्य भेषजमित्यादिपरिहारवदित्यर्थः। युक्तिभिरिति बहुवचनघटनायाह ॥ अत्रेति ॥ ईश्वरः स्वतन्त्रसाधनं नापेक्षते इति प्रतिज्ञाया-मित्यर्थः । अपरतन्त्रत्वात्परसापेक्षत्वाभावात् । स्वतन्त्रत्वात् स्वेच्छानुसारित्वादतो नाभेदः ।

------------------------------------------------------------------------

ॐ भावे चोपलब्धेः ॐ

## **सूत्रभाष्यम्**

॥ ॐ भावे चोपलब्धेः ॐ ॥ १६ ॥

स्वतन्त्रसाधनभावे प्रमाणैरुपलभ्येत ।

‘अनुक्तं पञ्चभिर्वेदैर्न वस्त्वस्ति कुतश्चन ।

अतो वेदत्वमेतेषां यतस्ते सर्ववेदका’ इति स्कान्दे ॥

### ***सत्तर्कदीपावली***

परतन्त्रत्वाभावात्स्वतन्त्रत्वात्साधनसाधनत्वस्य तदधीनत्वान्न विष्णुः साधनापेक्षीत्यर्थः श्रुत्यन्तरैरप्यनुपलम्भान्न विष्णोरप्यपेक्षणीयं साधनमस्तीत्याह ॥ भावे चेत्यादिना ॥

### ***तत्त्वप्रकाशिका***

युक्त्यन्तरेण स्वतन्त्रसाधनं प्रतिक्षिपत्सूत्रमुपन्यस्य व्याचष्टे ॥ भावे चेति ॥ यदि भगवत्सृष्टौ तदतिरिक्तं स्वतन्त्रसाधनमस्ति तर्हि वेदादिप्रमाणैरुपलभ्येत न चोपलभ्यते । अतो नास्तीत्यर्थः । प्रमाणानुपलब्धमपि किं न स्यादित्यत आह ॥ अनुक्तमिति ॥ भगवद्गुणादिकं च सामान्य-तस्तदुक्तमेवेत्यदोषः ।

### ***गुर्वर्थदीपिका***

‘भगवद्गुणादिकं च सामान्यत’ इत्यत्र सामान्यतो ऽन्तरहिता गुणाः सन्तीत्यनन्तत्वे-नेत्यर्थः । ‘अद्भ्यः सम्भूतः पृथिव्यै रसाच्च’ इत्यादिना ‘विश्वकर्मणः समवर्तताधि । तस्य त्वष्टा विदधद्रूपमेति । तत्पुरुषस्य विश्वमाजानमग्र’ इति समग्रं वाक्यं गृह्णाति ।

### ***भावबोधः***

वेदादिप्रमाणैरिति ॥ उक्तश्रुतियुक्तिविरोधेन पूर्वपक्ष्युक्तयुक्तेरप्रामाण्यादिति भावः ।

### ***भावदीपः***

सूत्रे चशब्दः प्रागुक्तहेतूनां विपक्षे बाधकरूपयुक्तिसमुच्चय इति भावेनाह ॥ युक्त्यन्तरेणेति ॥ तर्के बाधवारणायापादकं विशिनष्टि ॥ तदतिरिक्तमिति ॥ अनुक्तमितीति ॥ इतिहासपुराणयोः पञ्चमवेदत्वप्रसिद्धेः स्मृतौ पञ्चभिरित्युक्तमिति भावः । ‘संत्यश्रुता’ इति वक्ष्यमाणश्रुतिविरोध इत्यत आह ॥ भगवद्गुणादिकं चेति ॥

### ***अभिनवचन्द्रिका***

वेदादिप्रमाणैरुपलभ्येतेति ॥ आदिशब्देन वेदानुसारिपौरुषेयग्रन्था गृह्यन्ते । एतेन ‘भावे चोपलब्धेः’ इति सूत्रं ‘प्रसङ्ग’ इति शेषपूरणेन ‘स्वतन्त्रसाधनभावे उपलब्धेः प्रसङ्ग’ इति व्याख्यातं भवति ॥ प्रमाणानुपलब्धमपीति ॥ आगमानुपलब्धमपि प्रागुक्तानुमानोपलब्धत्वात् किं न स्यादित्यर्थः । भाष्ये अनुक्तं पञ्चभिर्वेदैरिति ॥ पञ्चभिर्वेदैरनुक्तमतीन्द्रियं वस्तु, कुतश्चन अनुमानादेः, नास्ति न सिध्यतीत्यर्थः । अयं भावः नानुमानं स्वातन्त्र्येणाऽर्थं साधयति, किं तर्हि प्रत्यक्षागममूलमेवार्थं साधयति । न तावदत्र प्रत्यक्षं मूलमिति शक्यते वक्तुम्, तस्यातीन्द्रियत्वात् । एवं चागमस्याप्यभावे निर्मूलमनुमानममानमिति । ननु वेदानुक्तमतीन्द्रियं यदि नानुमानात् सिध्यति, तर्हि ईश्वरस्य वेदानुक्तगुणसिद्धिर्न स्यात् । न चेष्टापत्तिः ‘गुणाः श्रुताः सुविरुद्धाश्च देवे सन्त्यश्रुता अपि नैवात्र शङ्का’ इति वेदानुक्तगुणसद्भावाभिधाना-दित्यत आह भगवद्गुणादिकं चेति ॥ वेदशब्दार्थपर्यालोचनयापि वेदस्य सर्वार्थगमकत्वं गम्यत इति भावेनाह मूले अतो वेदत्वमिति ॥

### ***वाक्यार्थमुक्तावली***

युक्त्यन्तरेणेति ॥ परपक्षे बाधकतर्केणेत्यर्थः । तर्के इष्टापत्तिनिरासाय तदतिरिक्तेति ॥ अनन्त- वेदानां चतुर्वेदात्मकत्वान्नानुपपत्तिः । संत्यश्रुता इति श्रुतिविरोध इत्यत आह भगवद्गुणादिक-मिति ॥ अश्रुता अपि गुणाः सन्तीत्येवंरूपेण सामान्यतो वेदोक्तमेवेत्यर्थः । तदुक्तं वेदगम्य-माहात्म्यस्यापि वेदेनैव गम्यत्वादिति । सूत्रे भाव इत्येतत्सतिसप्तमी । स्वतन्त्रसाधनस्येति शेषः ।

### ***तत्त्वसुबोधिनी***

वेदादिप्रमाणैरिति ॥ उक्तयुक्तिविरोधेन युक्तेरप्रामाण्यादिति भावः । तर्हि भगवद्गुणानामपि वेदेनानुपलब्धत्वात् तदभावः स्यादित्यत आह ॥ भगवदिति ॥ तदुक्तमेव पञ्चवेदोक्तमेव ।

वाक्यार्थविवरणं

ननु वेदानुक्तगुणानामपि सत्त्वादुक्तमयुक्तमित्यत आह ॥ भगवदिति ॥ सामान्यत इति ॥ तदनुक्ता अपि गुणा भगवति सन्तीत्येवं यदा वदति तदा तेषां सामान्यतो वेदोक्तत्वमेव प्राप्त-मित्यदोष इति भावः ।

### ***वाक्यार्थमञ्जरी***

ईश्वरातिरिक्तस्वतन्त्रसाधनस्य भावे सत्वे उपलब्धेः प्रसङ्गः प्रमाणैरुपलभ्येतेति यावत् । तर्हि वेदानुक्तानां रमोपास्यानां गुणादीनामभावप्रसङ्ग इत्यत आह ॥ भगवदिति ॥ कतिपय-गुणादीन्विशिष्योक्त्वा इतोऽन्येऽपि सन्तीति प्रतिपादने सामान्यतः श्रुत्युक्तत्वं प्राप्तमिति भावः ।

------------------------------------------------------------------------

ॐ सत्वाच्चावरस्य ॐ

## **सूत्रभाष्यम्**

‘अद्भ्यः सम्भूतः पृथिव्यै रसाच्च’ (तै.आ.३-१-३) इत्यादिना साधनान्तरप्रतीतेः कथमनुपलब्धिरित्यत आह–

॥ ॐ सत्वाच्चावरस्य ॐ ॥ १७ ॥

अवरस्य तदधीनस्य साधनस्य सत्त्वात् । ‘काल आसीत्पुरुष आसीत्परम आसीत्तद्यदासी-त्तदावृतमासीत्तदधीनमासीदथ ह्येक एव परम आसीद्यस्यैतदासीन्न ह्येतदासीत्’ इति काषायण-श्रुतिः ।

### ***सत्तर्कदीपावली***

यद्यपि साधनैर्विनापि जगत्स्रष्टुं शक्नोति परमेश्वरः । तथापि तेषां साधनत्वं सम्पाद्य लीलया तैः सृजतीत्येतत्प््रातिपादयन्नाह ॥ अद्भ्य इत्यादिना ॥ पृथिव्यै पृथिव्या इत्यर्थः । अबादिभिर्हिरण्य-गर्भविग्रहो ब्रह्माण्डरूपः सम्भूत इत्यर्थः । महाप्रलयेऽपि परतन्त्रसाधनसद्भावे श्रुतिमुदाहरति ॥ काल आसीदिति ॥ यस्य परमेश्वरस्य तत्कालादिकमधीनमासीत् । तत्परतन्त्रत्वेनासमर्थत्वात् । न ह्येतदासीदित्युच्यत इत्यर्थः ।

### ***तत्त्वप्रदीपिका***

आपीयन्त इत्यापः कर्माणि । पृथुत्वात्पृथिवी प्रकृतिः । रसो भक्तिः । सत्त्वाच्चावरस्य । तदधीनस्य साधनस्य सत्त्वादेवाद्भ्य इत्यादिवचनं न तु स्वतन्त्रस्य । तदधीनस्य सत्त्वे प्रमाणमाह ॥ काल आसीदित्यादि ॥ अस्य जगतोऽग्रे कालः पुरुषः परमश्चैवाऽसीत् । यत्तत्कालादिक-मासीत्तदावृतमासीत् । अथवा स एकः परम एवाऽसीत् । यदधीनमेतदासीत् । न स्वतन्त्रम् । न ह्येतदासीदिति वक्तुं शक्यते, परतन्त्रत्वादेव । अथवा, अथेति विशेषद्योतकः । एको भगवानेव परमः प्रधान आसीन् न ह्यन्यत्परममासीत्, किन्तु तदधीनमेव ।

### ***तत्त्वप्रकाशिका***

ननु ‘अद्भ्यः सम्भूत’ इति श्रुतौ ‘प्रकृतिं स्वामवष्टभ्य विसृजामि’ इति स्मृतौ च भगवदितर-स्वतन्त्रसाधनप्रतीतेर्न तदनुपलब्धिरित्याशङ्क्य तत्परिहारत्वेन सूत्रमवतार्य व्याचष्टे ॥ अद्भ्य इति ॥ नात्र स्वतन्त्रसाधनमुच्यते किं तु भगवदधीनमेव । तदधीनसाधनस्य सत्त्वाभ्युपगमान्नोक्तविरोध इति भावः । तत्पुरुषाख्यो हिरण्यगर्भो विश्वकर्मणो हरेः सकाशादबाद्युपलक्षितभूतै रसोप-लक्षिततन्मात्राभिश्चोत्पन्नः । सर्वस्मादधिकत्वेन समवर्तत । तस्य तत्पुरुषस्याग्रत एव जातं विश्वं ब्रह्माण्डाख्यं रूपं त्वष्टा भगवान् धारयन् वर्तत इत्यर्थः । ननु साधनमात्रमत्र प्रतीयते न तु तदधीन-मिति तच्च लोकानुसारात्स्वतन्त्रमेव किं न स्यादित्यत आह ॥ काल इति ॥ यस्मात्तदा यदासीत्तद्भगवदधीनमासीत्तस्मादेक एव परम आसीदित्युच्यते । कीदृशोऽसौ यस्य सकाशादेतदासीत् । कुतः । न ह्येतत्पूर्वमासीदित्यर्थः । साधनाद्याक्षेपतत्सद्भावोक्त्यन्यथानुपपत्तिश्चास्य समाधानम् ।

### ***गुर्वर्थदीपिका***

अधीत्यस्यार्थः सर्वस्मादधिकत्वेनेति । जीवसमूहादिति शेषः । आ समन्ताज्जानं जननं यस्य तदाजानमित्यभिप्रायेणाह अग्रत एव जातमिति । तदित्यस्यार्थकथनं तदेति । सृष्टिकाल इत्यर्थः । तेन भगवता आवृतमित्यस्यार्थकथनं भगवदधीनमिति ॥ अथेत्यस्यार्थकथनं तस्मा-दिति ॥ अन्यथानुपपत्तिश्चास्य समाधानमित्युपलक्षणं, भूतचतुष्टयस्य तन्मात्राचतुष्टयस्य च मुखतोऽनुक्त्या उपेक्षितत्वेन च भगवदधीनत्वेनावरत्वमित्यपि ज्ञेयम् ।

### ***भावबोधः***

तद्यदासीदित्यत्र तच्छब्दस्य तदेत्यर्थत्वं यदित्यस्य हेत्वर्थतया कालादिपरतया चावृत्ति-स्तदावृतमित्यत्र तच्छब्दस्यावृत्तिः । एकं कालपुरुषादिपरतया व्यस्तं, द्वितीयं तेन परमात्मना वृतमिति समस्तमथशब्दो हेत्वर्थ इत्यभिप्रेत्य श्रुत्यर्थमाह– यस्मात्तदेत्यादिना ।

### ***भावदीपः***

पूर्वाक्षेपरूपताद्योतनाय शेषोक्त्याऽर्थं वदन्नेव भाष्यमवतारयति ॥ नन्वद्भ्य इति ॥ आदिपदोपात्तमाह ॥ प्रकृतिमिति ॥ गीतास्मृतौ नवम इत्यर्थः ॥ स्वतन्त्रेति ॥ पारतन्त्र्या-नुक्त्यैव लोक इव स्वातन्त्र्यसिद्धेरिति भावः । सूत्रभाष्ययोरुक्तसत्त्वादिति हेतोरर्थः ॥ सत्त्वा-भ्युपगमादिति ॥ ईश्वरसृष्टिपरत्वद्योतनाय ‘अद्भ्यः सम्भूतः पृथिव्यै रसाच्च । विश्वकर्मणः समवर्तताधि । तस्य त्वष्टा विदधद्रूपमेति । तत्पुरुषस्य विश्वमाजानमग्र’ इति श्रुत्यर्थमाह । तत्पुरुषाख्य इति ॥ अद्भ्यः पृथिव्या इति पञ्चमीचतुर्थ्यौ तृतीयार्थ इति भावेनोक्तम् ॥ अबाद्युपलक्षितभूतैरिति ॥ सम्भूतपदार्थ उत्पन्न इति । आजानमग्र इत्यस्याग्र एव जातमिति । विदधदित्यस्यार्थो धारयन्निति एतीत्यस्य वर्तत इति । यत्तदोरावृत्त्याऽर्थमाह ॥ यस्मात्तदा यदासीत्तदिति ॥ भगवदिति ॥ तदावृतमिति तच्छब्दः प्रकृतपरमपदोक्तस्य परामर्शक इति भावः । यद्वा यस्मात्तस्मादिति तात्पर्योक्तिः । भगवदिति योग्यतयान्वयः । नन्वेतावता ननु साधनमात्रम्’ इति कृतचोद्यस्य किमुत्तरमित्यत आह ॥ साधनादीति ॥ यथोत्तरसूत्रे तम आसीदित्युक्तिबलान्नासदासीदित्यस्य पारतन्त्र्यादियुक्तसाधनसत्त्वपरत्वं कल्प्यते । तथा अद्भ्य इत्यादेरपि किं स्विदिति वाक्यबलात्परतन्त्रसाधनसत्त्वपरत्वम् । किं स्विदित्यस्य तु स्वातन्त्र्याक्षेपपरत्वं च कल्पनीयम् । अन्यथा वाक्यद्वयायोगात् । व्यावहारिकादिपरत्वकल्पनं तु अप्रामाण्यापत्त्यादिना न युक्तमिति भावः । एतेन किं स्विदित्यस्य स्वरूपाक्षेपपरत्वेन प्रतीतस्य स्वातन्त्र्याक्षेपपरत्वमुपपादितं ध्येयम् ।

### ***अभिनवचन्द्रिका***

न तदनुपलब्धिरित्याशङ्क्येति ॥ तथा च भावे चोपलब्धेः’ इतीष्टापादनत्वात्तर्काभास इति भावः ॥ तदधीनस्य च साधनस्येति ॥ चोऽवधारणे । तदधीनस्यैवेत्यर्थः । अयं भावः यस्य स्वतन्त्रसाधनस्योपलब्धिरापाद्यते नास्त्येव तदुपलब्धिः, यच्चोपलभ्यतेऽस्वतन्त्रसाधनं न तस्योप-लब्धिरापाद्यत इति नेष्टापादनमिति ॥ अद्भ्यः सम्भूतपृथिव्यै रसाच्च ॥ विश्वकर्मणः समवर्तताधि । तस्य त्वष्टा विदधद्रूपमेति । तत्पुरुषस्य विश्वमाजानमग्रे’ इति वाक्यं व्याचष्टे ॥ तत्पुरुषाख्य इति ॥

### ***वाक्यार्थमुक्तावली***

चशब्दोऽवधारणे । अवरस्यैवेत्यन्वेति । समुच्चये च । अवरस्य साधनस्य सत्त्वात् । तस्यै बाह्य इत्यत्रोक्तत्वात् । स्वतन्त्रसाधनभावे उपलब्धिप्रसंगो विरुद्ध इति सूत्रार्थमाह नात्रेति ॥ ‘अद्भ्यः सम्भूतः पृथिव्यै रसाच्च विश्वकर्मणः समवर्तताधि । तस्य त्वष्टा विदधद्रूपमेति तत्पुरुषस्य विश्वमाजानमग्र’ इति श्रुत्यर्थमाह तत्पुरुषाख्य इत्यादिना । अद्भ्यः पृथिव्यै इति पञ्चमीचतुर्थ्यौ तृतीयार्थ इति भावेनाह अवादीति ॥ अग्रे अजानमित्यस्यार्थोऽग्रत एव जातमिति । एतीत्यस्य वर्तत इति । यत्तदोरावृत्या श्रुत्यर्थमाह यस्मात्तदा यदासीदिति ॥ तदावृतमिति तच्छब्दः प्रकृत-परमपदोक्तपरामर्शक इति भावः । पुरुषो हिरण्यगर्भादिः । अद्भ्य इत्यत्र साधनसत्वमात्र-प्रतीतावपि काल आसीदित्यत्र स्पष्टश्रुत्यन्तरबलात्तदधीनसाधनपरत्वमिति भावः । एतेन सौत्रश्चशब्दः स्पष्टश्रुतिसमुच्चायक इति व्याख्यातं भवति । उपपत्तिसमुच्चायकत्वेनापि भाष्यमु-पलक्षणं मत्वा व्याचष्टे साधनादीति ॥ किं स्विदासीदित्याक्षेपः । अद्भ्यः सम्भूत इति तत्सद्भावोक्तिश्चेत्येतदन्यथानुपपत्तिश्च पारतन्त्र्यं गमयतीत्यर्थः ।

### ***तत्त्वसुबोधिनी***

‘अद्भ्यः सम्भूतः’ इति वाक्यं व्याचष्टे ॥ तत्पुरुषाख्य इत्यादिना ॥ तद्यदासीत्यत्र तच्छब्दस्य तदित्यर्थत्वं, यदित्यर्थस्य हेत्वर्थपरतया कालादिपरतया चावृत्तिः । एकं कालादि-परतया समस्तं, द्वितीयं तेन परमात्मना वृत्तमिति समस्तम् । अपशब्दो हेत्वर्थ इत्यभिप्रेत्य श्रुत्यर्थमाह ॥ यस्मात्तदेत्यादिना ॥ साधनादीति ॥ किंस्विदिति श्रुतौ साधनादिकमाक्षिप्तं, सत्वाच्चेत्यादिना साधनसद्भावश्चोक्तः । एतदुभयोक्त्यन्यथानुपपत्या स्वतन्त्रसाधनमेव सिद्ध्यति । ननु सर्वथा साधनाभावो वा तस्य स्वातन्त्र्यं वा इत्यस्य समाधानमित्यर्थः । साधनान्तरस्यैवा-भाव इति अद्भ्यः सम्भूत इति श्रुतौ विश्वकर्मपदस्य हिरण्यगर्भपरत्वेन तत्पुरुषपरस्य हिरण्य-गर्भसृष्टपुरुषपरत्वस्य सम्भवेन हिरण्यगर्भकर्तृकावान्तरसृष्टावबादिकारणसद्भावपरत्वेन न तद्विरोध इति भावः ।

### ***वाक्यार्थविवरणम्***

अग्रत एव जातमिति भूरादिलोकापेक्षया अग्रत इत्यर्थः ।

### ***वाक्यार्थमञ्जरी***

अवष्टभ्य आश्रित्य । अवरस्य भगवदधीनस्य साधनस्य सत्वादेव नाद्भ्य इत्यादिविरोध इत्यर्थः । ‘अद्भ्यः सम्भूतः पृथिव्यैरसाच्च । विश्वकर्मणः समवर्तताधि । तस्य त्वष्टा विदध-द्रूपमेति । तत्पुरुषस्य विश्वमाजानमग्रे’ इति श्रुतिं व्याचष्टे ॥ तत्पुरुषाख्य इति ॥ अबादी-त्यादिपदेन पृथिवीतन्मात्राभिर्भूतगुणैः शब्दादिभिः । आजानमित्यस्यार्थो जात इति । अथ-शब्दो हेत्वर्थ इत्याशयेनाह ॥ यस्मादिति ॥ उच्यते एको नारायण आसीदित्यादौ ॥ साधनाद्यपेक्षयेति ॥ किंस्विदासीदित्यादिसाधनापेक्षो ऽद्भ्य इत्यादिना च तत्सद्भावः ।

------------------------------------------------------------------------

ॐ असद्व्यपदेशान्नेति चेन्न धर्मान्तरेण वाक्यशेषात् ॐ

## **सूत्रभाष्यम्**

॥ ॐ असद्व्यपदेशान्नेति चेन्न धर्मान्तरेण वाक्यशेषात् ॐ ॥ १८ ॥

‘नासदासीन्नो सदासीत्’ (ऋ.सं.१०-१२९-१) इति सर्वस्यासत्त्वव्यपदेशान्नेति चेन्न । अव्यक्तत्वपारतन्त्र्यादिधर्मान्तरेण हि तदुच्यते । ‘तम आसीत्’ (ऋ.सं.१०-१२९-३) इति वाक्यशेषात् । न चान्यत्र प्रमाणमस्ति । ‘अजो ह्येको जुषमाणोऽनुशेते जहात्येनां भुक्त-भोगामजोऽन्यः’ (म.ना.उ.१०-५) ।

‘अनाद्यनन्तं जगदेतदीदृक् प्रवर्तते नात्र विचार्यमस्ति ।

न चान्यथा क्वापि च कस्य चेदमभूत्पुरा नापि तथा भविष्यत्’ ॥

‘असत्यमप्रतिष्ठं ते जगदाहुरनीश्वरम्’ (भ.गी.१६-८) । ‘असत्यमाहुर्जगदेतदज्ञाः शक्तिं हरेर्ये न विदुः परं हि’ ‘यस्सत्यरूपं जगदेतदीदृक् सृष्ट्वा त्वभूत्सत्यकर्मा महात्मा’ । ‘अथैनमाहुस्सत्यकर्मेति, सत्यं ह्येवेदं विश्वमसौ सृजते । अथैनमाहुर्नित्यकर्मेति नित्यं ह्येवासौ कुरुते’ । ‘यच्चिकेत सत्यमित्तन्न मोघम्’ (ऋ.सं.१०-५५-६) इत्यादिश्रुतिस्मृतिभ्यः ।

‘परस्परविरोधे तु वाक्यानां यत्र युक्तता ।

तथैवार्थः परिज्ञेयो नावाक्या युक्तिरिष्यत’ इति बृहत्संहितायाम् ।

विरुद्धवत्प््रातीयन्त आगमा यत्र वै मिथः ।

तत्र दृष्टानुसारेण तेषामर्थोऽन्ववेक्ष्यत’ इति च ।

ईशोऽनीशो जगन्मिथ्या न पूज्यो गुरुरित्यपि ।

इत्यादिवद्विरुद्धानि वचनान्यथ युक्तयः ।

प्रमाणैर्बहुभिर्ज्ञेया आभासा इति वैदिकैः ॥

वेदवेदानुसारेषु विरोधेऽन्यार्थकल्पना ।

अन्येषां तु विरुद्धानां विप्रलम्भोऽथवा भ्रम’ इति च भागवततन्त्रे ।

‘शास्त्रार्थयुक्तोऽनुभवः प्रमाणं तूत्तमं मतम् ।

मध्यमं त्वागमो ज्ञेयः प्रत्यक्षमधमं स्मृतम् ॥

प्रत्यक्षयोरागमयोर्विरोधे निश्चयाय तु ।

अनुमाद्या न स्वतन्त्राः प्रमाणपदवीं ययुः’ इति पुरुषोत्तमतन्त्रे ॥



### ***सत्तर्कदीपावली***

न च ‘नासदासीन्नोसदासीत्तदानीम्’ इति श्रुत्या कालादिकस्याप्यभावः प्रलयकालीनः प्रतिपाद्यत इति वाच्यम् । सच्छब्दस्य पृथिव्यादित्रयविषयत्वेनासच्छब्दस्य वाय्वन्तरिक्षविषयत्वेन सावकाश-त्वात् । पृथिव्यादीनामपि सूक्ष्मरूपस्य प्रलयेऽभावो न वक्तुं शक्यते । ‘तम आसीत्तमसा गू•हमग्रेऽप्रकेतं सलिलं सर्वमा इदम्’ इति वाक्यशेषविरोधापत्तेः । तमोगू•हत्वेन परतन्त्रत्वेन सतो अशक्तत्वेन नासीदिति वक्तुं शक्यत्वात् । न च प्रकृत्यादिकं विना जगत्सृष्टिरित्यत्र किञ्चि-त्प््रामाणमस्तीत्याह ॥ न चेति ॥ प्रलयेऽपि प्रकृतिपुरुषसद्भावे प्रमाणमाह ॥ अजो ह्येक इति ॥ ‘अजामेकां लोहितशुक्लकृष्णाम्’ इत्यादिनोक्तां न जायत इत्यजां प्रकृतिमेको न जायत इत्यजो जीवो जुषमाणोऽनुशेते । प्रलये जहात्येनां भुक्तभोगामजोऽन्यो मुच्यमान इत्यर्थः । एतदेव प्रमाणान्तरैर् द्रढयति ॥ अनाद्यनन्तमित्यादिना ॥ व्रीह्यादिवत्प््रावाहरूपेण वर्तमानत्वादीदृगित्युक्तं जगद्रज्जुसर्पवत्क्वापि बाधितं नाभूत्पुरा न च भविष्यत्युत्तरत्रेत्यर्थः । ‘प्रवृत्तिं च निवृत्तिं च जना न विदुरासुराः । असत्यमप्रतिष्ठम्’ इत्यादिना विश्वमिथ्यात्वमतमासुरमिति दर्शयति । असत्यमिति विश्व-मिथ्यात्वमतस्यासुरत्वं युक्तं विष्णुमाहात्म्यविरुद्धत्वादित्येतदुच्यते ॥ असत्यमाहुरिति ॥ पुनरपि विश्वसत्यत्वं श्रुत्या द्रढीकरोति ॥ यच्चिकेतेति ॥ कितकरण इत्यस्माद्धातोर्यद्विश्वमिन्द्रादिनामा हरिश्चिकेत चकारेति व्याख्येयम् । तन्न मोघं तन्न मिथ्येत्यर्थः । नेह नानास्ति किं चन’ इत्येतद्वाक्य-विरोधमुक्तवाक्यानामाशङ्क्य परिहरति ॥ परस्परविरोध इत्यादिना ॥ यथेह भूतले घटो नास्तीत्यनेनापि न जीवादिभेदो निषिध्यते । प्रत्यक्षादिप्रमाणविरोधादिहेतिपदवैय्यर्थ्याच्च नाना-नास्तीत्येतावता पूर्णत्वात् । न च सर्वभेदो निषेद्धुं शक्यते । कुत्रापि सर्वभेदानिषेधाद्भेदस्य निषेद्धु-मशक्यत्वात्तस्यापि निषेधे तन्निषेधाद्भेदस् तन्निषेधाद्भेद इत्यनवस्था स्यात् । सर्वभेदतन्निषेधयोर्भेदाभावे सर्वभेदनिषेध इति वक्तुमशक्यत्वाच्च । अतो ‘यदेवेह तदमुत्र’ इति प्रस्तुते परमात्मनि नेह नानास्तीति नानात्वं निषिध्यते । तत्तल्लोकभेदेन नानेक परमेश्वरः किं त्वेक एवेत्यर्थः । यथा मे माता वन्ध्येति-वदीशो नीश इत्येतद्व्याहतमेवं जगन्मिथ्येत्येतदपि व्याहतमेव । जगन्मिथ्येतद्वाक्यार्थयोर्जगदन्तर्भूतत्वेन मिथ्यात्वापातात् । मिथ्यात्वमिथ्यात्वे जगत्सत्यत्वापातादित्यर्थः । नावाक्या युक्तिरिष्यत इति यदुक्तं तत्प््रापञ्चयति ॥ प्रत्यक्षयोरिति ॥

### ***तत्त्वप्रदीपिका***

‘नासदासीत्’ इत्यादि सर्वासत्त्वव्यपदेशान्न किञ्चित्साधनमस्तीति चेन्न । अव्यक्तत्वपारतन्त्र्या-वृत्तत्वादिधर्मान्तरविवक्षया तदसत्त्वमुच्यते । न सर्वाभावविवक्षया । वाक्यशेषे तमः सलिलाद्यभि-धानात् । ‘तस्माद्धन्यन्न परः किञ्चनास’ इति वाक्यशेषे च सुखचेष्टकादन्यस्य परत्वमात्रेण निषेधात् ।

केचिदेतानि सूत्राण्यन्यथा योजयन्ति । तद्यथा ‘भोक्त्रापत्तेरविभागश्चेत्स्याल्लोकवत्’ । यदि भोक्ता भोग्यभावमापद्येत भोग्यं वा भोक्तृभावं, तर्हि प्रत्यक्षादिसिद्धस्य तयोर्विभागस्याभावः प्रसज्येत । तयोश्चेतरेतरभावापत्तिः परमकारणाद् ब्रह्मणोऽनन्यत्वात्प््रासज्येतेति चेत्, स्याल्लोकवत् । यथा समुद्रादुद-कात्मनोऽनन्यत्वेऽपि तद्विकाराणां फेनतरङ्गबुद्बुदादीनां मिथो विभागः मिथः संश्लेषादिव्यापार-श्चोपपद्यते । न च समुद्रात्मनोऽनन्यत्वेऽपि फेनतरङ्गादीनामितरेतरभावापत्तिः । न च तावता समुद्रादन्यत्वमप्येवमिहापि स्यात् ।

ॐतदनन्यत्वमारम्भणशब्दादिभ्यः ॥ अभ्युपगम्य चेमं व्यावहारिकं भोक्तृभोग्यलक्षणं विभागं स्याल्लोकवदिति परिहारोऽभिहितः । न त्वयं विभागः परमार्थतोऽस्ति । यतः कारणाद्ब्रह्मणोऽनन्यत्वं व्यतिरेकेणाभावः कार्यस्यावगम्यते । कुतः ? आरम्भणशब्दादिभ्यः । आरम्भणशब्दस्तावत्– एकविज्ञानेन सर्वविज्ञानं प्रतिज्ञाय दृष्टान्तापेक्षायामुच्यते ‘यथा सोम्यैकेन मृत्पिण्डेन सर्वं मृण्मयं विज्ञातं स्यात्, वाचारम्भणं विकार’ इत्यादि । एकेन मृत्पिण्डेन परमार्थतो मृदात्मना विज्ञातेन सर्वं मृण्मयं घटादिविज्ञातं स्यात् । यतो वाचाऽऽरम्भणं विकारः नामधेयमात्रमनृतं मृत्तिकेत्येव सत्यम् । एवं दृष्टान्तोक्तेर्दार्ष्टान्तिकेऽपि ब्रह्मणि कार्यस्य व्यतिरेकेणाभावः । आदिशब्दात् ‘स आत्मा तत्त्वमसि’ इत्याद्यात्मैकत्वप्रतिपादकमपि वाक्यजातमुदाहर्तव्यम् । अन्यथैकविज्ञानेन सर्वविज्ञान-प्रतिज्ञानुपपत्तेः । तस्माद्यथा घटशरावाद्याकाशानां महाकाशादनन्यत्वं, यथा वा शुक्तिरजतादीनां शुक्त्यादिभ्योऽनन्यत्वं, दृष्टनष्ठस्वरूपत्वात्, स्वरूपेणानुपाख्यत्वात्, एवमस्य भोक्तृभोग्यादिप्रपञ्चस्य ब्रह्मव्यतिरेकेणाभाव इत्यर्थः । नन्वेकस्यैव ब्रह्मणो नानाभोक्तृभोग्यात्मकत्वमप्यस्तु, यथा समुद्रात्म-नैकत्वं फेनतरङ्गाद्यात्मना नानात्वम् । तदुक्तं च स्याल्लोकवदिति त्वयैव । यथा वा मृदात्मनैकत्वं घटाद्यात्मना नानात्वम्, एवं च मृदादिदृष्टान्ता अनुरूपाः स्युः । मैवम् । तत्र प्रकृतिमात्रस्य सत्यत्वावधारणात् । वाचारम्भणशब्देन विकारस्यानृतत्वाभिधानात् । दार्ष्टान्तिकेऽपि तत्सत्यमिति ब्रह्मण एव सत्यत्ववचनात् । तत्त्वमसीति शारीरस्य ब्रह्मभावोपदेशाच्च । ‘यत्र त्वस्य सर्वमात्मैवा-भूत्तत्केन कं पश्येत्’ ‘मृत्योः स मृत्युमाप्नोति य इह नानेव पश्यति’ इति भेददृष्ट्यपवादश्च श्रूयते । न चैतावता लोकिकवैदिकभेदव्यवहारलोपः । स्वाप्नस्येव प्राक्प््राबोधादुपपत्तेः । न चानृतेन मोक्षशास्त्रेण प्रतिपादितस्यात्मैकत्वस्य सत्यत्वानुपपत्तिः । शङ्काविषादिनिमित्तस्य सत्यस्यैव मरणस्योपलब्धेः । तस्मान्मिथ्याभूतेनापि शास्त्रेण सत्यब्रह्मावगतिरुपपद्यते । तस्मात्परमार्थतोऽद्वितीयं ब्रह्म । तस्याऽत्मभूते इवाविद्याकल्पिते नामरूपे तत्त्वान्यत्वाभ्यामनिर्वचनीये संसारबीजभूते । ताभ्यामन्यः सर्वज्ञ ईश्वरः । एवमविद्याकल्पितनामरूपोपाध्यनुरोधीश्वरो भवति । तदेवमविद्याकृतमेवेश्वरस्येश्वरत्वं सर्वज्ञत्वं सर्वशक्तित्वं च । न परमार्थतः । सूत्रकारोऽपि व्यवहारावस्थाभिप्रायेण स्याल्लोकवदिति महासमुद्र-स्थानीयतां ब्रह्मणः परिणामप्रक्रियां चाश्रयति सगुणेषूपासनेषूपयोक्ष्यत इति ।

भावे चोपलब्धेः ॥ भाव एव कारणस्य कार्यमुपलभ्यते । नाभावे, सत्यां हि मृदि घट उपलभ्यते । न च नियमेनान्यभावेऽन्यस्योपलब्धिर्दृष्टा । यदि धूमादौ दृष्टा तथाऽपि न कश्चिद्दोषः । तद्भावानुरक्तां हि बुद्धिं कार्यकारणयोरनन्यत्वे हेतुं वयं वदामः । लोकेऽपि तन्तुव्यतिरेकेण पटो नोपलभ्यते । तन्तव एवाऽतानवितानवन्तः प्रदृश्यन्ते । भावाच्चोपलब्धेरिति वा सूत्रम् । प्रत्यक्षोप-लब्धिभावाच्च तयोरनन्यत्वमित्यर्थः । तन्तुसंस्थाने हि पटे तन्तुव्यतिरेकेण पटो नाम कार्यं नोपलभ्यते । एवं तत्तत्कारणद्वारेण परब्रह्मण्यद्वितीये पर्यवसितिः ॥ ॐ सत्त्वाच्चावरस्य ॐ ॥ अपि च प्रागुत्पत्तेः कारणात्मनैव कारणे सत्त्वमवरकालीनस्य कार्यस्यावगम्यते । ‘सदेव सोम्येदमग्र आसीत्’ इत्यादाविदंशब्दगृहीतस्य कार्यस्य कारणेन सामानाधिकरण्यात् । अतोऽप्यनन्यत्वमेव ।

असद्व्यपदेशान्नेति चेन्नेत्यादिसूत्रम् ॥ ‘असदेवेदमग्र आसीत्’ इत्यादौ प्रागुत्पत्तेः कार्यस्यासत्त्वव्यपदेशान्न सत्त्वमिति चेन्न । न ह्ययमत्यन्तासत्त्वाभिप्रायेण व्यपदेशः । व्याकृत-नामरूपत्वाद्धर्माद् धर्मान्तरेणाव्याकृतनामरूपत्वेनायमसद्व्यपदेशः । ‘तत्सदासीत्’ इत्यादि वाक्यशेषात् । तदेव ह्यत्र सदिति विशिनष्टि । अत एवमुक्तन्यायेन मूलकारणमेवान्त्यात्कार्यात्तेन तेन कार्याकारेण नटवत्सर्वव्यवहारास्पदत्वं प्रतिपद्यते । तस्मात्परमार्थतोऽद्वितीयं ब्रह्म, अनिर्वचनीयमन्यदित्यधिकरणार्थ इति । अत आह– न चान्यत्र प्रमाणमस्तीति ॥ न तावदनिर्वाच्यत्वे सूत्रं वेदवाक्यमन्यद्वा प्रमाणमस्ति । अनिर्वचनीयत्वसाधकस्यातत्वावेदकत्वेनाशास्त्रीयत्वात् । अतत्वावेदकत्वेऽपि तात्विकावस्थापेक्षयाऽऽभासत्वं न व्यवहारावस्थायामपीति चेदेवं तर्हि व्यावहारिकमेव जगतो मिथ्यात्वमभ्युपेतं न तात्विकं स्यात् । ततश्चात्माद्वैतस्य व्यावहारिकत्वप्रसङ्गः । प्रपञ्चसत्यत्वस्य तात्विकत्वप्रसङ्गः । अपि च व्यवहारनिर्वाहकं ह्यतत्वावेदकमिष्यते । व्यवहारस्तु तत्वग्राहकेणैव सत्यत्वविषयेणैव निरुह्यते । किमनेन मानाभासेनान्यथात्वविषयेणाप्रयोजकेन ? अथोच्येत अनिर्वचनीयत्वमानं तत्वावेदकमेव; तत्वतोऽनिर्वाच्यं जगदिति ब्रूम इति । तर्हि मुक्तावप्य-निर्वाच्यप्रपञ्चो न निवर्तेत, तत्वावेदकप्रमाणसिद्धत्वाद् ब्रह्मवत् । तस्मान्नानिर्वाच्ये तत्वावेदक-मतत्वावेदकं च प्रमाणमस्ति ।तदनन्यस्य च कथमनिर्वाच्यत्वम् ? अन्यराहित्यमात्रमत्रानन्यत्वं न त्वैक्यमिति चेन्न, भेदरहितस्य तेनाभेदो बलाद्भवत्येव, ब्रह्मस्वरूपत्वात् । न च मृद्घटादिवदत्र प्रकृतिविकारभावः, येनानन्यत्वाशङ्कावकाशः । न च निर्दिष्टदृष्टान्तस्तदनुबन्धीत्यादिकमवादिष्म । यच्चान्यदन्यदुपन्यस्तं; तदपि तत्र तत्र दत्तोत्तरमेवेत्युपेक्ष्यते । चिद्भावानुरक्ता च बुद्धिरचित्सु परिमार्गणीया, या तदनन्यत्वसाधनीशोधिता । भावाच्चोपलब्धेरिति वा सूत्रमिति सूत्रविकल्पेनाऽपि तत्सम्प््रादायापरिज्ञान-विजृम्भितेति न प्रबुद्धपरिषदि प््र•ैढिमावहति ।

कथञ्च प्रागुत्पत्तेः कारणात्मना सतः कार्यस्य तत्त्वान्यत्वाभ्यां सदसत्त्वाभ्यां चानिर्वचनीयत्वम् । न च ‘नासदासीन्नो सदासीत्’ इति तत्र प्रमाणमस्ति । तदानीमिति विशेषणात्सृष्टेरूर्ध्वमुभयोरपि सद्भावावगमात् । न चात्र सदसती भावाभावौ, पृथिव्यादिभूतत्रयं सद्व्यक्तत्वादपरं द्वयमसदव्यक्त-त्वादुच्यते । ‘यदन्यद्वायोश्चान्तरिक्षाच्चैतत्सत्’ इति च श्रुतिः । अन्यथा रजआदेः सदन्तर्भावात्पृथङ्-निषेधायोगात् ।

‘अव्यक्तमसदित्युक्तं व्यक्तं सदिति चोच्यत’ इति च ब्राह्मे ।

‘अजामेकां लोहितशुक्लकृष्णां बह्वीः प्रजाः सृजमानां सरूपाः । अजो ह्येको जुषमाण’ इत्यादि श्रुतिस्मृतिवचनेभ्यश्च न चेतनाभेदो जगन्मिथ्यात्वं च प्रामाणिकम् ।

ननु वर्णितमिह मानमैतदात्म्यमित्यादि । न च प्रतिपक्षप्रमोपन्यासमात्रबलादेतदपलापो युक्तः । सत्यम् । न तत्त्वदभिमते मानम् । प्रमाणान्तरविरोधात्, स्वव्याहतेश्च । एतदेव वर्णयति परस्परविरोध इत्यादिना । अन्येषां तु विरुद्धानां वचनानां विप्रलम्भः प्रयोजनम्, अथवा भ्रमः कारणं कल्प्यम् ॥

### ***तत्त्वप्रकाशिका***

उक्तमाक्षिप्य समादधत्सूत्रमुपन्यस्याक्षेपांशं तावद् व्याचष्टे ॥ असदिति ॥ साधनान्तरसत्त्व-मभ्युपेत्य तस्येश्वराधीनत्वं यदुदितं न तद्युक्तम् । ‘नासदासीत्’ इति श्रुतौ प्रलये सर्वस्यासत्त्वव्यप-देशात् । साधनान्तरस्यैवाभावे परमात्माधीनतावर्णनं तु सुतरामयुक्तमिति भावः । तदानीं प्रलये पञ्च भूतानि नासुः । गुणत्रयं यच्च परं व्योम प्रकृतिर्मृत्युरमृतं दिवारात्र्योश्च प्रभावो नासीत् । एतदभावात्किं कुत्र कस्य सुखार्थमावृणोत् । न किमपि । यच्चेतनप्रकृतिरूपमम्भस्तदप्यासीत्किं नैवासीत् । किं तु निवातं ब्रह्मैकमेव स्वसामर्थ्येनाचेष्टत न तु तस्मादन्यत्परमासेत्यर्थः । परिहारांशं व्याचष्टे ॥ नेति ॥ भवेदेतद्यदि तस्यां श्रुतौ साधनानां स्वरूपासत्त्वाभिप्रायेणासत्त्वव्यपदेशो भवेत् । नैतदस्ति । साधनानामव्यक्तत्वपरतन्त्रत्वाधमत्वविकृतरूपविनाशादिधर्मान्तरापेक्षयाऽसत्त्वस्य व्यपदिष्टत्वात् । अव्यक्तादौ तद्व्यपदेशस्य लोके दृष्टत्वात् । न च वाच्यं स्वरूपासत्त्वाभि-प्रायेणासत्त्वोक्तिः किं न स्यादिति । वाक्यशेषे प्रकृत्यादिसत्त्वश्रवणादिति भावः । यत्तमोऽपरिमितं सलिलं भूत्वाऽऽसीत्प््राकृत्याख्यं तेनेदं सर्वं गूहितमासीदित्यर्थः । अन्यथा तस्माद्धान्यन्न परः किञ्चनासेति परशब्दवैय्यर्थ्यम् ।

अथ परकृतापव्याख्यां निराचष्टे ॥ न चेति ॥ अतीताधिकरणे व्यवहारमभ्युपेत्य चेतना-चेतनविभागो निरूपितः । इदानीं तु पारमार्थिकीं दशामवलम्ब्य चेतनाचेतनस्य ब्रह्मानन्यत्वमुच्यते । ‘वाचारम्भणम्’ इत्यादिश्रुतेरिति व्याख्यानं न युक्तम् । प्रपञ्चस्य ब्रह्मानन्यत्वे प्रमाणाभावादिति भावः । न केवलं चेतनानामचेतनानां चानन्यत्वे प्रमाणाभावः । किं तु प्रमाणविरुद्धं चेति भावेनाह ॥ अजो हीति ॥ रजः सत्त्वतमोगुणात्मिकां स्वसदृशमहदादिकार्याणि जनयन्तीं प्रकृतिं सेवमानः कश्चिज्जीवोऽनुवर्तते । कश्चिदस्यां भोगान्भुक्त्वा जहातीति मुक्तामुक्तयोः परस्परं भेदः श्रूयते । अत्रेश्वरोऽपि मुक्त उच्यते । अचेतनप्रपञ्चस्य ब्रह्मानन्यत्वं नाम बाधितत्वं विवक्षितं परस्य तच्च प्रमाणविरुद्धमिति भावेनाह ॥ अनादीति ॥ नित्यमबाध्यं जीवो न ब्रह्मणो भिद्यते चेतनत्वाद् ब्रह्मवत् । प्रपञ्चो बाध्यो दृश्यत्वाच्छुक्तिरजतवदित्यादियुक्तिसद्भावात्कथं प्रमाणाभाव इत्यत आह ॥ परस्परेति ॥ वाक्यानां विरोध एवैकवाक्यानुसारियुक्तिसिद्धार्थो ग्राह्यो न केवलयुक्तिसिद्धार्थ इत्यर्थः । सन्तु तर्हि वाचारम्भणमित्यादिश्रुतिस्मृतयः प्रमाणमत्रेत्यत आह ॥ विरुद्धवदिति ॥ नैताभिः श्रुतिभिरनन्यत्वं सिध्द्यति उदाहृतश्रुतिविरोधात् । न च तर्हि परस्परविरोधादप्रामाण्यम् । विरोधे प्रत्यक्षानुसारेण तद्विरुद्धानन्यत्वश्रुत्यादेर्व्याख्येयत्वादिति भावः । एतेन श्रुतियुक्तिभ्या-मनन्यत्वसिद्धिरित्यपास्तम् ।

प्रत्यक्षस्य ततोऽपि बलवत्त्वाद्युक्तीनामाभासत्वाच्च द्रष्टुमिति प्रबलबहुप्रमाणदर्शनं वा । स्मर्यते च प्रपञ्चमिथ्यात्ववादिश्रुत्यादेरप्यन्यार्थवर्णनमिति भावेनाह ॥ ईश इति ॥ आभासत्वमेव विभज्याह ॥ वेदेति ॥ वेदादेस्तदर्थ एवाभासत्वमन्यार्थकल्पना तु कर्तव्यैव । तदितरेषां विप्रलम्भोऽथ वा भ्रमः कारणं कल्पनीयम् । ननु प्रमाणत्वाविशेषात्कुतो न युक्तेरर्थसाधकत्वमित्यत आह ॥ शास्त्रार्थेति ॥ तदनुकूलः साक्षादर्थविषयत्वात् । यथार्थज्ञानमुत्तमं प्रमाणम् । आगमस्य तत्साधनभूतस्य सर्व-विषयत्वान्मध्यमत्वम् । प्रत्यक्षस्यानुप्रमाणस्यासर्वविषयस्यावरत्वम् । अनुप्रमाणमनुमानं प्रमाणान्तर-साहाय्ययुक्तमसर्वविषयमिति सर्वावरमिति । अतोऽर्थान्तरस्याप्रामाणिकत्वात्प््रामाणविरुद्धत्वाच्चोक्त एव सूत्रार्थ इति स्थितम् ।

### ***गुर्वर्थदीपिका***

‘नासदासीन्नो सदासीत्’ इत्यनेन ‘नासदासीन्नो सदासीत्तदानीं नासीद्रजो नो व्योमा परो यत् । किमावरीवः कुहकस्य शर्मन्नम्भः किमासीद्गहनं गभीरम् । न मृत्युरासीदमृतं न तर्हि न रात्र्या अह्न आसीत्प््राकेतः’ । इति श्रुतिखण्डत्रयं गृह्यते । ‘मूर्तं सदिति सम्प््र•ेक्तममूर्तमसदुच्यते’ इति स्मृतेः सत्पदेन पृथिव्यप्तेजोरूपं भूतत्रयम्, असत्पदेन वाय्वाकाशभूतद्वयं च ग्राह्यमिति भावेनाह पञ्चभूतानि नासुरिति ॥ रजःपदं सत्वतमसोरप्युपलक्षणमिति भावेनाह– गुणत्रयमिति ॥ देहलीदीपन्यायेनोभयसङ्ग्रहार्थं श्रुत्या मध्यपतितं रज एव गृहीतमिति ज्ञेयम् । परमिति वदता ‘पृ पालनपूरणयोः’ इति धातोः कर्त्रर्थे असुन् प्रत्यये कृते सति परमिति सकारान्तं पदमिति सूचितम् । ‘न मृत्युरासीत्’ इति श्रुतिखण्डस्यार्थमाह मृत्युरित्यादिना । प्रकृष्टं केतः केतनं चिह्नम् असाधारणधर्म इति भावेनाह दिवारात्र्योश्च प्रभाव इति ॥ ‘किमावरीव’ इति श्रुति-खण्डस्यार्थमाह एतदभावादित्यादिना, एतदभावात् पृथिव्यादिभोगसाधनवस्त्वभावात् कुह कुत्र किं कस्य, शर्मन् सुखार्थम्, आवरीवो ऽवर्तदित्यर्थष्टीकाकारस्याभिप्रेतः । ‘आनीदवातं स्वधया तदेकं, तस्माद्धान्यं न परः किञ्च नाऽऽस’ इति श्रुतिखण्डस्यार्थं कथयति निवातमित्यादिना । अवातमित्यस्यार्थः निवातमिति, स्वधयेत्यस्यार्थकथनं स्वसामर्थ्येनेति ॥ धीयते धार्यते अनया सर्वं जगदिति व्युत्पत्त्या स्वधापदेन स्वसामर्थ्यमुच्यते इति भावः । आनीदित्यस्यार्थकथनम् अचेष्टतेति ॥ ‘अन चेष्टायाम्’ इति धातोर् लुङि रूपमिदम् । तस्मादन्यत्परमासेत्यत्र परम् उत्तममित्यर्थः । अन्यत्वार्थकथने प्रागुक्तान्यपदेन पौनरुक्त्यम् । विकृतरूपविनाशेत्यस्य विकृत-रूपस्य स्थूलरूपस्य विनाश इत्यर्थः । आदिपदेनानुपकारित्वं गृह्यते । तमोऽभिमानित्वात्, ‘तमु ग्लाने’ इति धातोर् दुर्गारूपेण जगत्संहर्तृत्वाच्च श्रीरूपं सलिलं तमःपदेनोच्यते । प्रकृष्टं केतनं निकेतनं स्थानं यस्येति व्युत्पत्तिमाश्रित्याह अपरिमितमिति ॥ प्रकृत्याख्यं श्रीरूप-प्रकृत्याख्यमित्यर्थः । गू•हं गूढमित्यस्यार्थकथनं गूहितमिति ॥ प्रपञ्चस्य ब्रह्मानन्यत्वे प्रमाणा-भावादित्युपलक्षणम् । एवं सति आदिपदोल्लङ्घने कारणाभावादल्पाक्षरत्वाच्च वाचादिशब्देभ्य इत्येव सूत्रप्रवृत्तिप्रसङ्ग इत्यपि द्रष्टव्यम् । प्रमाणविरुद्धं चेत्युपलक्षणम् । ब्रह्मात्मकपदेनैकत्र बाधः । अन्यत्राभेद इति विरम्यव्यापारप्रसङ्गश्च ।

### ***भावबोधः***

साधनान्तरस्यैवाभाव इति ॥ ‘अद्भ्यः सम्भूतः’ इत्यादिश्रुतेस्तु विश्वकर्मपदस्य हिरण्यगर्भ-परत्वेन तत्पुरुषपदस्य हिरण्यगर्भस्रष्टृपुरुषपरत्वस्य सम्भवेन हिरण्यगर्भकर्तृकावान्तरसृष्टावबादि-कारणसद्भावपरत्वेन न तद्विरोध इति भावः । ‘यदन्यद्वायोश्चान्तरिक्षाच्चैतत् सद् वायुरन्तरिक्षं चासत्’ इति श्रुत्यनुसारेण ‘नासदासीन्नोसदासीत्तदानीम्’ इति पादं व्याचष्टे ॥ तदानीं प्रलये पञ्च भूतानीति ॥ रजःशब्द उपलक्षक इत्यभिप्रेत्य गुणत्रयम् इत्युक्तम् । परं व्योमाव्याकृताकाश- मित्यन्यत्र व्याख्यातत्वेऽपि साधनसत्त्वाक्षेपप्रकरणादत्र परं व्योम प्रकृतिरिति व्याख्यातम् । न मृत्युरासीदित्यर्धं व्याचष्टे– मृत्युरिति ॥ तर्हि तदानीमिति श्रौतपदं स्पष्टार्थम् । प्रकेतशब्दार्थः प्रभाव इति ॥ किमावरीवरित्यर्धं व्याचष्टे ॥ एतदभावादिति ॥ कुहेत्यस्यार्थः कुत्रेति ॥ शर्मन् शर्मणि तादर्थ्ये च सप्तमीत्यभिप्रेत्य सुखार्थमित्युक्तम् । आवरिवरीत्यस्यार्थ आवृणोद् इति ॥ अवर्ततेति । आनीदवातमित्यर्धं व्याचष्टे ॥ किं तु निवातमिति ॥ अपरिमितमित्याङोऽर्थः । अवग्रहदर्शनात् । अप्रकेतं प्रभावरहितमिति स्पष्टम् । ‘तद्वशस्य भावो नापरः’ इत्यनुव्याख्यानं मनसि निधायाऽऽह ॥ अन्यथेति ॥ ‘अजामेकां लोहितशुक्लकृष्णां बह्वीं प्रजां जनयन्तीं सुरूपाम्’ इति पूर्वार्धसाहित्येनोदाहृतार्धं व्याचष्टे ॥ रज इत्यादिना ॥

नन्वत्र जीवेश्वरभेदानुक्तेः कथं तदभेदे एतद्विरोध इत्यत आह ॥ अत्रेश्वरोऽपीति ॥ न चैवमीश्वरस्य प्रकृतिभोगत्यागयोरयोग इति वाच्यम्; ‘ऋतं पिबन्तौ’ इति ‘श्रोत्रं चक्षुः स्पर्शनं च’ इत्याद्युक्तरीत्या प्रकृतिभोगस्य क्रियाप्रबन्धे लडिति सर्वदा प्रकृत्यबद्धत्वरूपप्रकृतित्यागस्य च सत्त्वादिति भावः ॥ नित्यमबाध्यमिति ॥ सदेत्यर्थस्य प्रकृतानुपयोगादित्यर्थः ॥ एतेनेति ॥ दृष्टानुसारेणेत्यनेनेत्यर्थः ॥ श्रुतियुक्तिभ्यामिति ॥ प्राक् केवला युक्तिः श्रुतिश्च शङ्किता । अत्र तु समुचितमिति भेदः ॥ प्रबलबहुप्रमाणेति ॥ अत एव ‘अनाद्यनन्तम्’ इत्यादिबहुप्रमाणो-दाहरणमिति भावः । अनुभवस्य शास्त्रार्थविशिष्टत्वासम्भवादाह ॥ तदनुकूल इति ॥ शास्त्रार्थ-विषयतया शास्त्रानुकूल इत्यर्थः । शास्त्रानुकूलकरणानामप्युत्तमत्वादनुभवस्यैव तत्कुत इत्यत आह ॥ साक्षादर्थविषयत्वादिति ॥

### ***भावदीपः***

शङ्कास्थनञोऽन्वयमाह ॥ न तद्युक्तमिति ॥ असत्त्वेति ॥ सूत्रे असच्छब्दो भावप्रधान इति दर्शितम् । असत्त्वतो ह्यस्य प्रकृतसङ्गतिमाह ॥ साधनान्तरस्यैवाभाव इति ॥ अद्भ्य इत्यादिप्राचीनवाक्यं तु सुधोक्तदिशा हिरण्यगर्भपरं न त्वीशपरमिति भावः । यदन्यद्वायो-श्चान्तरिक्षाच्चैतत्सदित्यादितत्वोद्योताद्युक्त्या सदसच्छब्दयोरर्थमाह ॥ पञ्चभूतानीति ॥ रजः-पदमुपलक्षणं मत्वाऽह ॥ गुणत्रयमिति ॥ ‘किमावरीवः कुह कस्य शर्मन्नम्भः किमासीद्गहनं गभीरम् । न मृत्युरासीदमृतं न तर्हि न रात्र्या अह्न आसीत्प््राकेतः । आनीदवातं स्वधया तदेकं तस्माद्धान्यन्न परः किञ्चनास’ । इति मन्त्रशेषस्यान्वयाय व्युत्क्रमेणार्थमाह ॥ मृत्युरिति ॥ प्रकेतः प्रभाव इत्यर्थः । कुह कुत्र । शर्मन् शर्मणि । निमित्तसप्तमीति भावेनाह ॥ सुखार्थ-मिति ॥ आवरीव इत्यस्यार्थ आवृणोदिति ॥ वृञ्वरणे यङ्लुङि रूपमिति भावः । अवातं निवातम् । वातप्रेरणां विना । तच्छब्दार्थो ब्रह्मेति ॥ स्वधया स्वसामर्थ्येनानीद चेष्टत । अन-चेष्टायाम् । तस्मात् ह अन्यदिति पदच्छेदः । सिद्धान्तोपयोगाय शेषार्थोक्तिः । यद्वा अन्यत्किञ्चिन्नासेति सर्वासत्त्वोक्तेः शङ्कोपयोगित्वेनैवेति ज्ञेयम् । अत एव भाष्ये सर्वस्येत्युक्तिः । चोद्यमनूद्य नञोऽन्वयमाह ॥ भवेदेतदित्यादिना ॥ सूत्रे असद्व्यपदेशादित्येतत्सिद्धान्त-भागेऽप्यनुषज्यत इति भावेन तदुच्यत इत्युक्तं दर्शयन् शेषोक्त्या भाष्यं व्याचष्टे ॥ साधना-नामिति ॥ हिशब्दोक्तप्रसिद्धिं व्यनक्ति ॥ अव्यक्तादाविति ॥ हेत्वंशं व्यनक्ति ॥ न चेत्यादिना ॥ सत्वश्रवणादिति ॥ तथा च प्रागुक्तदिशा तत्सद्भावोक्त्यनुपपत्त्या न स्वरूपासत्वव्यपदेश इति भावः । प्रकृत्यादिसत्वोक्तिस्फोरणाय तम आसीत्तमसा गू्हमग्रेऽप्रकेतं सलिलं सर्वमा इदमिति शेषार्थमाह ॥ यत्तम इति ॥ अप्रकेतमित्यस्यार्थो अपरिमितमिति ॥ आः इत्यस्यार्थ आसीदिति ॥ अस्तेर्लङि तिपि बहुलं छन्दसीतीडभावे ‘हल्ङ्याभ्य’ इति लोपे तिप्यनस्तेरिति दत्वाभावे रूपम् । उक्तं चोनार्ये चोनमिष्यत इत्यत्र ऋग्भाष्यटीकायाम् । गू्हं गूहितम् ॥ अन्यथेति ॥ स्वरूपासत्त्वाभिप्राय इत्यर्थः । तथा च वाक्यशेषे परशब्दान्यथानुपपत्त्या च न स्वरूपासत्त्वमर्थ इति भावः । यद्वा तद्वशस्य भावो न पर इत्यनुव्याख्यानसुधयो रीत्या न परः किं च नासेति वाक्यशेषे साक्षादेव स्वातन्त्र्यनिषेधाद्धर्मान्तरेणैवासत्त्वव्यपदेश इति भावेनोक्त-मन्यथेति । तेन भाष्यस्थादिपदार्थो विवृतो ध्येयः ॥ अथेति ॥ प्रकरणविच्छेदार्थोऽर्थांतरपरः ॥ निरूपित इति ॥ स्याल्लोकवदित्यनेनेति भावः । चेतनाचेतनस्येति समाहारः ॥ प्रमाणा-भावादिति ॥ स्पष्टयिष्यते चायं हेतुरनुपदमिति भावः । उत्तरार्धस्थक्रिययोर्विशेष्यभूतकर्माकाङ्क्षां पूरयितुम् ‘अजामेकां लोहितशुक्लकृष्णां बह्वीं प्रजां जनयन्तीं सरूपाम्’ इति पूर्वार्धमपि व्याचष्टे ॥ रजस्सत्वेति ॥ तावता जीवब्रह्माभेदे किं बाधकमित्यत आह ॥ अत्रेश्वरोऽपीति ॥ औतिमते मुक्तेश्वरयोरभेदादजोऽन्य इति श्रुत्यैव ब्रह्मणः संसारिभ्यो भेदोऽपि सिद्ध इति भावः ॥ विवक्षितमिति ॥ अनृतस्य विश्वस्य सत्यब्रह्माभेदायोगादिति भावः । नित्यं ह्येवेति वाक्यस्य प्रकृतोपयोगायार्थमाह ॥ नित्यमबाध्यमिति ॥ तुरेवार्थ इति भावेनाह ॥ विरोध एवेति ॥ उदाहृतेति ॥ अजो ह्येक इत्यादीत्यर्थः । उत्तरार्धव्यावर्त्यमाह ॥ न चेति ॥ तत्रेत्यस्यार्थो विरोध इति ॥ प्रत्यक्षेति ॥ साक्ष्यनुभवादिरूपेत्यर्थः ।

ननु नावाक्या युक्तिरिष्यत इत्युक्त्या अजो ह्येक इत्यादिश्रुतिविरोधेन केवलश्रुत्या चानन्यत्वासिद्धावपि वाचारम्भणमित्यादिश्रुतिसहितया प्रागुक्तयुक्त्या तत्सिद्धिरस्त्वित्यत आह ॥ एतेनेति ॥ दृष्टानुसारेणेति वचनेनेत्यर्थः ॥ श्रुतियुक्तिभ्यामिति ॥ अन्योन्यसहिताभ्या-मित्यर्थः । एतेनेत्युक्तं व्यनक्ति ॥ प्रत्यक्षस्येति ॥ ‘प्राबल्यमागमस्यैव जात्या तेषु त्रिषु स्मृतम्’ इत्यलौकिकविषयं साक्ष्यन्यप्रत्यक्षापेक्षं चेति भावः ॥ अभासत्वाच्चेति ॥ तच्च तत्वनिर्णया-दावन्यत्र विस्तृतमिति भावः । साक्षिप्रत्यक्षस्य सर्वस्मात्प््राबलत्वेऽपि प्रत्यक्षमात्रस्य श्रुतितो दुर्बलत्वात् पूर्वत्रारुच्या दृष्टशब्दं प्रकारान्तरेण व्याचष्टे ॥ द्रष्टुमितीति ॥ तदर्थ एव विरुद्धार्थ एव । कारणमिति शेषोक्तिः । शास्त्रमात्रविषय इति भ्रान्तिनिरासाय शास्त्रार्थयुक्तशब्दार्थमाह ॥ तदनुकूल इति ॥ तेन तात्पर्यलिङ्गाद्यनुनिरासाय शास्त्रार्थयुक्तशब्दार्थमाह ॥ तदनुकूल इति ॥ तेन तात्पर्यलिङ्गाद्यनुभवोऽपि सङ्गृहीतः । साक्षीति भ्रान्तिनिरासाय वा भ्रमसाधारण्यस्य वा निरासाय स्मृत्यन्यज्ञानभ्रमनिरासाय वाऽनुभवशब्दार्थमाह ॥ यथार्थज्ञानमिति ॥ केवल-प्रमाणरूपमित्यर्थः । उत्तमत्वे हेतुः ॥ साक्षादर्थविषयत्वादिति ॥ यद्यप्यनुप्रमाणान्यपि साक्षादेव वस्तुविषयकाणि न तु परम्परया । यथोक्तं सुधायां न विलक्षणत्वादितिनये अनुप्रमाणमेतानि ह्यक्षयुक्तिवचांस्यत इत्येतद्व्याख्यावसरे ज्ञानविषय एव हि करणानां विषय इत्यादि । तथा-प्यत्रार्थशब्दस्य ज्ञेयवाचित्वाज्ज्ञेयविषयत्वं चानुप्रमाणानां ज्ञानोपाधिकत्वेन न साक्षात् । ज्ञानस्य तु आत्मोपाधिकत्वेन न तु स्वव्यतिरिक्तोपाधिकत्वेनेति तात्पर्यकत्वं ध्येयम् । उक्तं च तत्रैव सुधायां यथार्थज्ञानजनका यथार्थयुक्तयः स्मृता इत्येतद्व्याख्यावसरे ज्ञानमेव हि विषयस्य ज्ञेय-तायां साक्षादुपाधिरित्यादि । यत्तु प्रमाणपद्धताविदं च साक्षाज्ज्ञेयविषयीकारित्वात्केवल-मित्युच्यत इत्यादिवाक्यं तदप्येवं नेयम् ॥ अनुप्रमाणस्येति ॥ यथार्थज्ञानसाधनस्येति भावः । भाष्ये अनुमाद्या इत्याद्यशब्दोऽनुमाविशेषार्थापत्त्यादिपर इति भावेनाह ॥ अनुप्रमाणमनुमान-मिति ॥ यथार्थज्ञानसाधनमनुमानमित्यर्थः ।

### ***अभिनवचन्द्रिका***

‘नासदासीन्नोसदासीत्तदानीं नासीद्रजो नो व्योमापरो यत्’ । ‘किमावरीवः कुहकस्य शर्मन्नम्भः किमासीद्गहनं गभीरम् । न मृत्युरासीदमृतं न तर्हि न रात्र्या अह्न आसीत्प्रकेतः । आनीदवातं स्वधया तदेकं तस्माद्धान्यन्नपरः किञ्चनास’ इति ऋचं व्याचष्टे तदानीं प्रलय इति ॥ नासदासीन्नोसदासीदित्यनेन लब्धमर्थमाह – पञ्चभूतानि नासुरिति ॥ ‘तम आसीत्तमसा गूमग्रेऽप्रकेतं सलिलं सर्वमा इदम् इति वाक्यं व्याचष्टे – यत्तमोऽपरिमितमिति ॥ ‘अजामेकां लोहितशुक्लकृष्णां बह्वीः प्रजा जनयन्ती सरूपाम् । अजो ह्येको जुषमाणोऽनुशेते जहात्येनां भुक्तभोगामजोऽन्यः’ इति वाक्यं व्याचष्टे – रजस्सत्त्वतमोगुणात्मिकामिति ॥ मुक्तामुक्तयोः परस्परं भेदः श्रूयत इति ॥ यद्यपि अत्र जीवेश्वरभेदसाधनार्थमेव प्रमाणमुदाहर्तव्यं न तु मुक्तामुक्तयोः, तथापि अनेन वाक्येन मुक्तामुक्तयोर्भेदसिद्धौ तस्य अविद्यानिवृत्तौ अनुवर्त-मानस्य आविद्यकत्वायोगेन पारमार्थिकत्वस्यैव वक्तव्यत्वेन मुक्तानां परस्परं भेदे वास्तवे सिद्धे सति तेषां परमेश्वरभेदोऽप्यर्थात् सिध्यति । अत्यन्तं भिन्नानामेकेनैक्यायोगादित्याशयेनेदं वाक्यमुदाहृतम् । यद्यपि जीवेश्वरभेदप्रतिपादकानि स्पष्टवाक्यानि सन्ति’ तथापि मीमांसार्थं शिष्यबुद्धिशुद्धये इदं वाक्यमुदाहृतमिति द्रष्टव्यम् । ‘इतः परम् अत्रेश्वरोऽपि मुक्त उच्यते’ इति टीकायां श्रूयमाणं वाक्यं न टीकावाक्यम्, अपि तु ‘मुक्तामुक्तयोः परस्परं भेदः श्रूयत’ इति टीकावाक्यव्याख्यानाय केनचिद्विदुषा निर्मितं दैववशाट्टीकायां मिलितमिति बोध्यम् । चन्द्रिकाभावबोधयोस्तु टीकाबहिर्भूतमपीदं वाक्यं टीकया संवलितत्वाद् गङ्गाजलानुप्रविष्टया-मुनोदकवत् सेव्यमेवेति द्योतनाय व्याख्यातमिति बोध्यम् । अवश्यं चैतदेवं विज्ञेयम् भाष्ये श्रुतौ च मुक्तपदाभावेनात्रेश्वरो मुक्त उच्यत इति व्याख्यानायोगात् । न हि व्याख्येयग्रन्थेऽ-विद्यमानपदव्याख्यानाय प्रेक्षावान् प्रवर्तते । न च ‘अत्रेश्वरोऽपि मुक्त उच्यत’ इत्यनेन ‘जहात्येनां भुक्तभोगामजोऽन्य’ इत्यंशाद् ईश्वरोऽपि प्रतिपाद्यत इत्यर्थो विवक्षित इति वाच्यम् । नित्यमुक्तस्य ‘भुक्तभोगां जहाति’ इत्युक्त्ययोगात् ।

सत्तर्कदीपावल्यां तु – ‘न च प्रकृत्यादिकं विना जगत्सृष्ट्यादिरित्यत्र किञ्चित्प्रमाणमस्ति’ इत्याह – न चेति ॥ प्रलयेऽपि प्रकृतिपुरुषसद्भावे प्रमाणमाह – अजो ह्येक इति ॥ ‘अजामेकां लोहितशुक्लकृष्णाम्’ इत्यादिनोक्तां न जायते इत्यजां प्रकृतिम् एको न जायत इत्यजो जीवो, जुषमाणोऽनुशेते प्रलये, जहात्येनां भुक्तभोगामजोऽन्यो मुच्यमान इत्यर्थः । एतदेव प्रमाणान्तरैर्द्रढयति । ‘अनाद्यनन्तम्’ इत्यादिनेति व्याख्यातम् ।साक्षादर्थविषयत्वादिति ॥ मुख्यतया ज्ञेयविषयीकारित्वादित्यर्थः । सर्वविषयत्वा-न्मध्यमत्वमिति ॥ अमुख्यतयेति शेषः । ततश्च अमुख्यतया सर्वज्ञेयविषयीकारि-त्वान्मध्यमत्वमित्यर्थः । अयमत्र विवेकः । आगमस्य सर्वज्ञेयविषयीकारित्वस्य ज्ञानवन्मुख्यत्वा-भावात् तदपेक्षया अवरत्वमिति ।

### ***वाक्यार्थमुक्तावली***

उक्तमाक्षिप्येति ॥ तटस्थाक्षेपोऽयमिति ज्ञेयम् । सूत्रेऽवरस्य सत्वमित्यनुवर्तते । असद्व्य-पदेशादिति भावप्रधानो निर्देशः । सर्वस्येति शेष इत्यभिप्रेत्य प्रवृत्तं भाष्यं व्याचष्टे साधनान्तर-स्येत्यादिना ॥ ‘नासदासीन्नोसदासीत्तदानीं नासीद्रजो न व्योमापरो यत् । किमावरीवः कुहकस्य शर्मन्नंभः किमासीद्गहनं गभीरम् । न मृत्युरासीदमृतं न तर्हि न रात्र्या अह्न आसीत्प््राकेतः । आनीदवातं स्वधया तदेकं तस्माद्धान्यं न परः किंचनासेति श्रुत्यर्थमाह तदानीमित्यादिना ॥ पञ्चभूतानीति ॥ सदसच्छब्दयोर्मूतामूर्तपरत्वादिति भावः । रजःशब्दो गुणान्तरोपलक्षक इत्याशवतोक्तं गुणत्रयमिति ॥ व्योतमस्मिन् जगदिति व्युत्पत्या व्योमशब्दः प्रकृतिपर इत्याह प्रकृतिरिति ॥ अमृतं स्वर्गादि । प्रकेतः प्रभावः । शर्मन् शर्मणि । तादर्थ्ये सप्तमीत्याह सुखार्थ-मिति ॥ निवातं वातप्रेरणया रहितं परं श्रेष्ठम् । सूत्रे असद्व्यपदेशादित्येतत् सिद्धान्तेऽप्यनुवर्तत इति भावेन भाष्ये तदुच्यत इत्युक्तम् । तच्छेषोक्त्या व्याचष्टे साधनानामित्यादिना ॥ लोके दृष्टत्वादिति ॥ पिशाचादावव्यक्तत्वेन परतन्त्रे गृहक्षेत्रादौ परतन्त्रत्वेन सुमङ्गल्यामपि पत्युर-धर्मत्वेनापत्तिरियमिति । सत्यपि विशेष्ये देवदत्तादौ आगन्तुकरूपनाशेन लोके सत्वव्यवहारस्य दृष्टत्वादित्यर्थः । न च स्थितिकालेऽपि पारतन्त्र्यसत्वादसद्व्यपदेशः स्यादिति वाच्यम् । प्रयोगे सत्येव निमित्तास्यानुसरणीयत्वेन निमित्तमस्तीत्येतावता प्रयोगस्य नियम्यत्वायोगात् । ‘तम आसीत्तमसा गू•हमग्रे प्रकेतं सलिलं सर्वमा इदम्’ इत्यस्यार्थमाह यत्तम इति ॥ अप्रकेत-मित्यस्याविज्ञातमित्यर्थः । तस्य तात्पर्यमपरिमितमिति ॥ प्रकृत्यारव्यं तम इति । चित्प््राकृत्यारव्यं तम इत्यर्थः ।

सर्वाधित्वेन तमो हि दुर्गेत्युक्तः । आः इति श्रौतपदस्यार्थो गूहितमासीदिति ॥ भावबोधे तु अपरिमित्याङोऽर्थ इत्युक्तम् ॥ अन्यथेति ॥ स्वरूपासिद्धित्वाभिप्राय इत्यर्थः । ननु प्रलयेऽवसितं चेत्प््राकृत्यादि तस्य स्वातन्त्र्यादिधर्माभावः कुतः येनैवं व्याख्यायत इति चेद् वाक्योपक्रमतच्छेषयोर्विरोधादर्थापत्यैवेति ब्रूमः । श्रूयते च स्पष्टमित्याशयवान् वाक्यशेषा-दित्यनुव्याख्यानुसारेण प्रकारान्तरेण व्याचष्टे ॥ अन्यथेति ॥ तस्माद्धान्यं न पर इति वाक्य-शेषाद् इह हि ब्रह्मण अन्यत्प््राकृत्यादिकम् । परः परं स्वातन्त्र्यादिधर्मोपेतं वा आस आसीदिति तत्सद्भावाभ्युपगमेन परत्वं निषिध्यते । अन्यथा परशब्दवैयर्थ्यादिति सुधानुसारेण व्याख्येयम् । ततश्च साधनादेः सर्वस्यासत्वव्यपदेशादवरस्य साधनस्य सत्वं नेति चेन्न । पारतन्त्र्यादि-धर्मान्तरविवक्षयैव साधनानामसत्वे तम आसीदिति ईश्वरान्यसत्वे वाक्यशेषसत्वादन्यथा तद्विरोधात् । पारतन्त्र्येऽपि न परः किञ्चनासेति वाक्यशेषादिति सूत्रार्थः ॥ परकृतामिति ॥ विवर्तवादिकृतामित्यर्थः ॥ अतीतेति ॥ फेनतरङ्गादिदृष्टान्तेन व्यावहारिको भेद उक्त इत्यर्थः ॥ इत्यादिश्रुतेरिति ॥ ‘इदं सर्वं यदयमात्मा’ इति श्रुतिर् आदिशब्दाद्गृह्यते । जहात्येनामित्यत्रै-तच्छब्दपरामृष्टं दर्शयितुम् अजामेकां लोहितशुक्लकृष्णां बह्वीः प्रजा जनयन्तीं सरूपाम्’ इति पूर्वार्धमपि व्याचष्टे ॥ रजःसत्वेति ॥ नन्वत्र मुक्तामुक्तभेदोक्तावपि जीवेश्वरभेदानुक्तेः कथं तदभेदे एतद्विरोध इत्यत आह ॥ अत्रेश्वरोऽपीति ॥ अत्र जहात्येनामिति वाक्ये मुक्त उच्यते । औतिमते मुक्तेश्वरयोरभेदान्मुक्त इत्यनेनेश्वरोऽप्युच्यते । ततश्च मुक्तामुक्तयोर्भेदे जीवेश्वरयोरेव भेदः प्राप्त इति भावः । अनेन मुक्तपदाभाववानीश्वरोऽपि मुक्त इत्युच्यत इति वाक्यमसमञ्जस-मिति निरस्तम् । अस्मन्मते तु अन्यैर्भुक्तभोगाम् । ‘ऋतं पिबन्तौ’ । ‘श्रोत्रं चक्षुः’ इत्यादेः । स्वेन वा भुक्तभोगां नित्यं जहाति । क्रियाप्रबन्धे लङिति । सर्वदा बद्धत्वरूपप्रकृतित्यागस्य विवक्षितत्वान्नानुपपत्तिः । सत्तर्कदीपावल्यां न चेत्यादिभाष्यं रीत्यन्तरेण व्याख्यातं तत्प््राकारश्च प्रमेयमुक्तावल्यां प्रदर्शितोऽनुसन्धेयः ॥ नित्यमबाध्यमिति ॥ सदेत्यस्य प्रकृतोपयोगाभावादिति भावः । तत्र अदृष्टानुसारेणेत्यत्रेत्यस्यार्थमाह ॥ विरोध इति ॥ प्रत्यक्षानुसारेण स्वस्येश-भेदग्राहकसाक्षिप्रत्यक्षानुसारेण । एतेन दृष्टानुसारेणेति वचनेन प्राक्केवला युक्तिः श्रुतिश्च शङ्किता । अत्र तु समुच्चितेति भेदः । अहं ब्रह्मेत्यादि प्रत्यक् चैतन्यानुवादेनेशैक्यपराणां साक्षिप्रत्यक्षविरोधेऽपि ‘सर्वं खल्विदं ब्रह्म’ इत्यादेस्तदभावात्कथमित्यतोऽर्थान्तरमाह दृष्टु-मितीति । निरवकाशत्वादिना प्रबलबहुप्रमाणदर्शनमित्यर्थः । ईशोऽनीश इति भाष्यस्यायमर्थः । इतिशब्दः प्रत्येकमभिसम्बध्यते । अत एव द्विर्ग्रहणम् । एवमपिशब्दोऽपि । ततश्चेशोऽप्यनीश इत्यादिवज् जगदपि मिथ्येत्यादिवदित्याद्यर्थसाधकवचनयुक्तिवदथान्यानि विरुद्धानि प्रमाणानि युक्तयश्च बहुभिर्वैदिकैः प्रमाणैराभासा इति ज्ञेयाः । इति इत्यादिवद् इत्याद्यर्थवन्ति प्रमाणानि युक्तयोऽथ युक्तयश्चेति मतुब्वा तत्वोद्योतटीकायां व्यासस्मृतेरेवमेवार्थ उक्त इति ज्ञेयम् । विप्रलम्भोऽथवा भ्रमः कारणमिति ॥ अनुभवस्य शास्त्रार्थयुक्तत्वं न सम्भवति सामानाधि-करण्यायोगादित्यत आह ॥ तदनुकूल इति ॥ शास्त्रार्थविषयत्वेन सजातीयसंवादरूपतया शास्त्रानुकूल इत्यर्थः ॥ साक्षादिति ॥ स्वोपाध्यज्ञेयविषयीकारित्वादित्यर्थः ॥ तत्साधनीभूतस्येति ॥ स्वोपाध्यज्ञेयविषयीकारिज्ञानसाधनत्वेन सर्वविषयत्वेऽपि मध्यमत्वमिति भावः । भाष्येऽनुमाद्या इत्याद्यपदेनार्थापत्यादयस्तद्विशेषा गृह्यन्ते ।

### ***तत्त्वसुबोधिनी***

यदन्यद्वायोश्चान्तरिक्षाच्चैतत्सद् वायुरन्तरिक्षं वा सदिति श्रुत्यनुसारेण ‘नासदासीन्नोसदा-सीत्तदानीम्’ इति पदं व्याचष्टे ॥ तदानीमित्यादिना ॥ रजःशब्द उपलक्षक इत्यभिप्रेत्य गुणत्रयम्’ इत्युक्तम् । परं व्योमाकाशमित्यन्यत्र व्याख्यातत्वेऽपि साधनसत्वाक्षेपप्रकरणादत्र परं व्योम प्रकृतिरिति व्याख्यातम् । न मृत्युरासीदित्यर्धं व्याचष्टे ॥ मृत्युरिति ॥ तर्हि तदानीमिति श्रौतपदं स्पष्टार्थम् । प्रकेतशब्दार्थ प्रभाव इति ॥ किमावरीव इत्यर्थं व्याचष्टे ॥ एतदभावा-दिति ॥ कुहेत्यस्यार्थः कुत्रेति ॥ शर्मन् शर्मणि तादर्थ्ये सप्तमीत्यभिप्रेत्य सुखार्थम् इत्युक्तम् । आवरीवरित्यस्यार्थ आवृणोदिति ॥ आवर्तते इति । आनीदवातमित्यर्धं व्याचष्टे ॥ किं त्वित्यादिना ॥ अव्यक्त(त्व)परतन्त्रावरत्वव्यपदेशः क्व दृष्ट इत्यत आह ॥ अव्यक्तादाविति ॥

अपरिमितमिति अप्रकेतमित्यस्य, आ इत्यस्य व्याख्यानम् आसीदिति ॥ अस्ते र्लंङि तिपि, ‘इतश्च’ इति इकारलोपे, आडजादीनाम्’ इति आडागमे, ‘बहुलं छन्दसि’ इति इडभावे
हल्ङ्याभ्यः ‘इति त्लोपे’ ‘तिप्यनस्तेः’ इति दत्वाभावे आ इति रूपसिद्धिरिति द्रष्टव्यम् । ‘तद्वशस्य भावो नापरः’ इत्यनुव्याख्यानं मनसि निधायाऽह– अन्यथेति ॥ ‘अजामेकां लोहितशुक्लकृष्णां बह्वीं प्रजां जनयन्तीं सुरूपाम्’ इति पूर्वार्धसाहित्येन उदाहृतार्धं व्याचष्टे ॥ रज इत्यादिना ॥ नन्वत्र जीवेश्वरभेदानुक्तेः कथं तदभेदे एतद्विरोध इत्यत आह ॥ अत्रेश्वरोऽपीति ॥ औतिमते मुक्तेश्वरयोरभेदादजोऽन्य इति श्रुत्यैव ब्रह्मणः संसारिभ्यो भेदोऽपि सिद्ध इत्यर्थः । न चेश्वरस्य प्रकृतिभोगत्यागयोरयोग इति वाच्यम् । ऋतं पिबन्तौ’ इति, ‘श्रोत्रं चक्षुः स्पर्शनं च’ इत्याद्युक्तरीत्या प्रकृतिभोगस्य क्रियाप्रबन्धे लडिति सर्वदा प्रकृत्यबद्धत्वरूपप्रकृतित्यागस्य सत्त्वा-दिति भावः । सदेत्यस्य प्रकृतौ अनुपयोगादाह ॥ नित्यमबाध्यमिति ॥ एतेनेति ॥ दृष्टानुसारेणेत्यनेनेत्यर्थः ॥ श्रुतियुक्तिभ्यामिति ॥ प्राक् प्रबला युक्तिः श्रुतिश्च शङ्किता, अत्र तु श्रुतिसहिता युक्तिरिति भेदः ॥ ततोऽपीति ॥ श्रुतियुक्तिभ्यामपीत्यर्थः । साक्षिप्रत्यक्षस्य सर्वस्मात् प्रबलत्वेऽपि प्रत्यक्षमात्रस्य श्रुतितो दुर्बलत्वात् पूर्वत्रारुच्या दृष्टशब्दं प्रकारान्तरेण व्याचष्टे ॥ द्रष्टुमिति ॥ अत एव अनाद्यनन्तमित्यादिबहुप्रमाणोदाहरणमिति ज्ञेयम् । अनुभवस्य शास्त्रविशिष्टत्वासम्भवादाह ॥ तदनुकूल इति ॥ शास्त्रविषयतया शास्त्रानुकूल इत्यर्थः । शास्त्रानुकूलकरणानामपि उत्तमत्वादनुभवस्यैव तत्कुत इत्यत आह ॥ साक्षादर्थविषयत्वादिति ॥ तत्साधनीभूतस्येति ॥ यथार्थज्ञानसाधनीभूतस्येत्यर्थः । प्रत्यक्षानुमानयोर् अनुप्रमाणमिति विशेषणं फलरूपप्रमाणव्यावृत्त्यर्थं, आगमे तु तत्साधनीभूतस्येत्यनेनैव तद्व्यावृत्तिर् इति भावः ।

### ***वाक्यार्थविवरणम्***

अव्यक्तत्वं कार्यानुन्मुखत्वम् ॥ अव्यक्तादाविति ॥ अव्यक्ते परतन्त्रे अधमे विकृतरूपे विनष्टे च वस्तुनीत्यर्थः । तद्व्यपदेशस्य असत्त्वव्यपदेशस्य । सलिलं भूत्वा आसीदिति । ‘तम आसीत्तमसा गूहमग्रेऽप्रकेतं सलिलं सर्वमा इदम्’ इत्यत्र सर्वम् आ इदमिति पदच्छेदः । इमामृचं व्याचष्टे यत्तम इत्यादिना ॥ अप्रकेतम् इत्यस्य अपरिमितम् इति व्याख्यानम् । आ इत्यस्य आसीदित्यर्थ इति वेदभाष्ये साधितत्वात् । जीवेश्वरयोर्भेदाप्राप्तेरसङ्गतमेतदित्यत आह ॥ अत्रेति ॥

ननु बन्धध्वंसाधिकरणत्वं मुक्तत्वम् । अतः कथमीश्वरस्य मुक्तत्त्वमिति चेन्न । बन्धा-भावाधिकरणत्वमेव मुक्तत्वं विवक्षितम् । स चाभावः क्वचिद् ध्वंसः क्वचिदत्यन्ताभाव इत्यर्थः । एतेनेत्युक्तं विशदयति ॥ प्रत्यक्षस्येति ॥ ततोऽपि ॥ श्रुतितोऽपि ॥

ननु ‘प्राबल्यमागमस्यैव जात्या तेषु त्रिषु स्मृतम्’ इत्युक्तत्वेन दृष्टशब्दोक्तप्रत्यक्षस्य कथं श्रुतितः प्राबल्यमित्यतः ‘प्रमाणैर्बहुभिर्ज्ञेया’ इति वक्ष्यमाणप्रमाणानुसारेण दृष्टशब्दं प्रकारान्तरेण व्याचष्टे ॥ द्रष्टुमितीति ॥ अत एव सत्यतासाधनानि बहुप्रमाणान्युदाहृतानीति ध्येयम् । सर्व-विषयत्वादिति ॥ अतीतानागतातीन्द्रियादिसर्वविषयकत्वादित्यर्थः ॥ असर्वविषयस्येति ॥ चक्षुरादेरतीताद्यविषयकत्वादिति भावः ॥ असर्वविषयमिति ॥ अतीतादिविषयकत्वेऽपि यज्ञादौ पूर्वाभिमुखतया दूर्वास्थापनस्य पुण्यविशेषसाधनत्वं न ह्यनुमातुं शक्यमित्यसर्वविषयमित्यर्थः । अस्य सर्वावरत्वेऽसर्वविषयत्वं न हेतुः । प्रत्यक्षेऽनुप्रमाणेऽतिप्रसक्तेः । किन्तु अनुमानशब्द-वाच्यत्वम् । अनुसृत्य मानं ह्र्यनुमानम् । यथोक्तं ‘प्रत्यक्षशब्दानुसारादनुमेति प्रकीर्तिता’ इति । एतदेव अभिप्रेत्यैव अत्र ‘प्रमाणान्तरसाहाय्ययुक्तम्’ इत्युक्तमिति ज्ञेयम् ।

### ***वाक्यार्थमञ्जरी***

न ह्येतद्द्वयं प्रकारान्तरेण युक्तम् । अतः स्वातन्त्र्येण नास्ति तदधीनतयाऽस्तीत्येवाङ्गीकार्यं तथा चेदमपि नन्वित्यादि चोद्योत्तरमित्यर्थः । नासदासीदिति प्रलये सर्वासत्वप्रतिपादनेन साधनस्यैवाभावान्न तस्येश्वराधीनत्वमिति चेन्न । स्वतन्त्रत्वादिधर्मान्तरेणैवासत्वव्यपदेशो न स्वरूपेण । तदभावात्कुतस् तम आसीदिति वाक्यशेषे प्रकृत्यादिसत्त्वप्रतिपादनेन तदन्यथानु-पपत्तेरित्यर्थः । ‘नासदासीन्नोसदासीत्तदानीं नासीद्रजो नो व्योमापरो यत् । किमावरीवः कुहकस्य शर्मन्नंभः किमासीद्गहनं गभीरम् । न मृत्युरासीदमृतं न तर्हि न रात्र्या अह्न आसीत्प््राकेतः । आनीदवातं स्वधया तदेकं तस्माद्धान्यन्नपरः किं च नास’ इति श्रुतिं व्याचष्टे ॥ तदानीमिति ॥ यदन्यद्वायोश्चान्तरिक्षाच्चेत्तत्सदिति वाय्वन्तरिक्षं चासदिति श्रुत्यनुसारेणासच्छब्दस्य वाय्वाकाश-परत्वात्सच्छब्दस्य पृथिव्यप्तेजःपरत्वादाह ॥ पञ्चभूतानीति ॥ रजःशब्दउपलक्षक इति भावेनाह ॥ गुणत्रयमिति ॥ परं व्योमाव्याकृताकाशमिति तत्वोद्योतटीकायां व्याख्यातत्वेऽपि साधन-सत्वाक्षेपप्रकरणादत्र परं व्योम प्रकृतिरिति व्याख्यातम् । तर्हि तदानीमिति स्पष्टत्वान्नोक्तम् । प्रकेत इत्यस्यार्थः प्रभाव इति कुहेत्यस्य कुत्रेति शर्मन्नित्यस्य सुखार्थमिति आवरीव इत्यस्या-वर्ततेति निवातं वातप्रेरणां विना ॥ विकृतेति ॥ महदाद्यात्मना परिणतरूपं नासेत्यर्थः ॥ धर्मान्तरापेक्षयेति ॥ व्यक्तं नासीदित्यादि ध्येयम् । ‘तम आसीत्तमसा गू•हमग्रे प्रकेतं सलिलं सर्वमा इदम्’ इति वाक्यं व्याचष्टे ॥ यत्तम इति आ इत्यस्यार्थो अपरिमितमिति अप्रकेतं प्रभाव-रहितमिति स्फुटम् । अन्यथा स्वरूपतो असत्वे व्यवहारम् अयं भोक्ता इदं भोग्यमिति लौकिकैः क्रियमाणम् ॥ वाचारम्भणमिति ॥ विकारो नामधेयं विकारि सर्वं जगद् वाचारम्भणं वागा-लम्बनमात्रं न वस्तुतो ब्रह्मव्यतिरेकेणास्तीति तदभिमतोऽर्थः । ‘अजामेकां लोहितशुक्लकृष्णां बह्वीं प्रजां जनयन्तीं सरूपाम्’ इति पूर्वार्धेन सहाजो ह्येक इति श्रुतिं व्याचष्टे ॥ रजःसत्वेति ॥ तर्हि जीवेशभेदे किमायातमित्यत आह ॥ अत्रेति ॥ तस्यापि गुहाधिकरणन्यायेन भोगस्य सर्वदा तदबद्धत्वरूपत्यागस्य च सद्भावात् क्रियाप्रबन्धे लडिति स्मरणादिति भावः । प्रकृतोप-योगमाह ॥ नित्यमबाध्यमिति ॥ एतेन दृष्टानुसारेणेत्यनेन ॥ श्रुतियुक्तिभ्यामिति ॥ एकैकया असिद्धत्वेऽपि समुचितयोरनेकत्वेन प्राबल्यात्तत्सिद्धिर्भविष्यतीति भावः ॥ ततोऽपीति ॥ अनेकत्वापेक्षया स्वभावबलीयस्त्वस्य तयोः स्वभावो बलवानिति प्रमाणसिद्धत्वादिति भावः ॥ आभासत्वाच्चेति ॥ तथा च नानेकत्वेऽपि प्राबल्यमिति भावः । अनाद्यनन्तमित्यादि-बहुप्रमाणोदाहरणानुरोधेनाह ॥ प्रबलबहुप्रमाणेति ॥ विभज्य विविच्य तदर्थे प्रतीयमानार्थेऽनु-भवस्य शास्त्रविशिष्टत्वाभावादाह ॥ तदनुकूल इति ॥ शास्त्रार्थविषयतया शास्त्रानुकूल इत्यर्थः ॥ तत्साधनत्वेति ॥ ज्ञानावरत्वे हेतुर् एवमनुप्रमाणस्येत्याद्यपि सर्वविषये प्रत्यक्षादुत्तमत्वे प्रमाणान्तरत्वेति प्रत्यक्षावरत्वे हेतुः ।

------------------------------------------------------------------------

ॐ युक्तेः शब्दान्तराच्च ॐ

## **सूत्रभाष्यम्**

॥ ॐ युक्तेः शब्दान्तराच्च ॐ ॥ १९ ॥

‘साधनानां साधनत्वं यदात्माधीनमिष्यते ।

तदा साधनसम्पत्तिरैश्वर्यद्योतिका भवेत्’ इत्यादेः साधनान्तरेण सृष्टिर्युक्ता ।

‘अद्भ्यः सम्भूतो हिरण्यगर्भ इत्यष्टौ’ (म.ना.उ.१-१२) इत्यादि शब्दान्तराच्च ।

### ***सत्तर्कदीपावली***

सत्वाच्चावरस्येति यदुक्तं तत्प््रापञ्चयति । युक्तेरित्यादिना साधनसत्तादेरीश्वराधीनत्वेऽपि साधन-सम्पत्तेरीशितव्यतया भगवदैश्वर्यद्योतकत्वेनोपयुक्तत्वात् ‘अद्भ्यः सम्भूतो हिरण्यगर्भ इत्यष्टौ’ इत्यादि-शब्दान्तर्गतघटादीनां कर्तृप्रयोज्यसाधनजन्यत्वदर्शनात् । प्रकृत्यादिसाधनैरीश्वरो जगत्सृजतीति युक्तमेव ।

### ***तत्त्वप्रदीपिका***

अष्टौ लोकपालाः ।

### ***तत्त्वप्रकाशिका***

ननु साधनान्तरमभ्युपगम्य तस्येश्वराधीनत्वकथनाद्वरं साधनाभावकथनमेव साधनशून्यस्य सृष्ट्यादिकर्तृत्वाभ्युपगमे महिमाधिक्यलाभादित्याशङ्कां परिहरत्सूत्रमुपन्यस्य व्याचष्टे ॥ युक्तेरिति ॥ न महिमाधिक्यलाभाय साधनाभावोऽभ्युपेयः । साधनान्तरेण सृष्टेरपि युक्तत्वान् महिमाविरोधित्वात् स्वाधीनसाधनैः प्रवृत्तेरप्यैश्वर्यद्योतकत्वस्य साधनानामिति वाक्यसिद्धत्वाल्लोकसिद्धत्वाच्च । तर्ह्यु-भयथापि महिमोत्कर्षसिद्धौ किं साधनसत्त्वपक्षाग्रहेणेति चेन्न । निरपेक्षतया स्रष्टृत्वस्योभयपक्षेऽपि साम्येन महिमोत्कर्षलाभसाम्येऽपि साधनसत्वाभ्युपगमेनैकाकिनः सकाशात्सोपस्करस्याधिकोत्कर्ष-लाभात् ‘अद्भ्यः सम्भूतः’ इत्यादौ प्रतीतेश्च तत्राग्रह इति भावः । प्राचीनश्रुतिसङ्ग्रहार्थं शब्दान्तरा-दित्युक्तम् ।

### ***गुर्वर्थदीपिका***

लोकसिद्धत्वादित्यस्य एकाकिराजापेक्षया स्वाधीनचतुरङ्गसैन्यसहितस्य राज्ञो महिमा-दर्शनादिति भावः ।

### ***भावबोधः***

अद्भ्यः सम्भूत इत्यादौ प्रतीतेश्चेति ॥ ईश्वरकर्तृकहिरण्यगर्भसृष्टावेव साधनान्तरप्रतीते-रित्यर्थः ॥ प्राचीनश्रुतिसङ्ग्रहार्थमिति ॥ हिरण्यगर्भपदोपेतैतच्छ्रुतिसमाख्यानात् ‘अद्भ्यः सम्भूतः’ ‘पृथिव्यै रसाच्च’ इति श्रुतेरपि ईश्वरकर्तृकतत्पुरुषपदोक्तहिरण्यगर्भसृष्टावेव साधनान्तर-प्रतिपादकत्वमिति भावः । अत एव पूर्वं वाक्यद्वयसङ्ग्रहार्थमद्भ्यः सम्भूत इत्यादावित्येवोक्तम् । सुधायां तु– पूर्वोदाहृतशब्दविलक्षणः शब्दः शब्दान्तरम् । तेनेदमुक्तं भवति । यद्यपि प्रागुदाहृताः शब्दाः कथञ्चिदन्यथा नेतुं शक्यन्ते । तथाप्ययं न तथा । अत्र ईश्वरकर्तृकायामेव सृष्टौ कारणान्तरसद्भावश्रवणात् । न हि हिरण्यगर्भसृष्टिरनीश्वरकर्तृका तस्य प्रथमजत्वादिति शब्दान्तरशब्दः प्रकारान्तरेण व्याख्यातः ।

अत्राद्ये– स्वतन्त्रकारणस्य ब्रह्मानन्यत्वं प्रतिज्ञाय तत्र श्रुतियुक्तिरूपप्रमाणोक्तिः । द्वितीये– स्वतन्त्रसाधनसद्भावाङ्गीकारे बाधकोक्तिः । तृतीये– द्वितीयोक्ततर्कस्येष्टापादनरूपत्व-परिहाराय ‘अद्भ्यः सम्भूतः’ इत्यादिश्रुतेः परतन्त्रसाधनपरत्वोक्तिः । चतुर्थे– साधनस्वरूप-स्यैवाभावेन श्रुतेः परतन्त्रसाधनपरत्वासम्भव इत्याशङ्कापरिहाराय ‘नासदासीत्’ इति श्रुति-विरोधमाशङ्क्य तस्याः सावकाशत्वोक्तिः । पञ्चमे– परतन्त्रसाधनानभ्युपगम एव महिमाधिक्य-लाभान्नासदासीदिति श्रुतेः स्वरूपनिषेधपरत्वमेवास्त्विति शङ्कापरिहाराय साधनसद्भावाङ्गीकारे उक्तानुपपत्त्यभावस्य श्रुतिरूपप्रमाणस्य चोक्तिः । षष्ठे– तत्रैव युक्तिरूपसाधकोक्तिः । सप्तमे– पटादिदृष्टान्तेनैव महदादेः स्वतन्त्रसाधनजन्यत्वादिकमपि स्यादित्याशङ्कापरिहाराय प्रकृत्यादेः परमात्मतन्त्रत्वे प्राणादिदृष्टान्तोक्तिरिति सूत्रक्रमः ।

### ***भावदीपः***

युक्तेरिति सौत्रहेतोर्योग्यसाध्यान्वयायोक्तचोद्यं निराह ॥ न महिमेति ॥ भाष्यं सौत्रानु-गुण्याय हेतुत्वेन व्याचष्टे ॥ साधनान्तरेणेति ॥ युक्तत्वादित्येतद्व्यनक्ति ॥ महिमेति ॥ कुत इत्यत इत्यादेरित्यन्तभाष्यार्थमाह ॥ स्वाधीनेति ॥ आदिपदार्थमाह ॥ लोकेति ॥ लोके नानाशिल्पेषु निपुणस्य स्वयमेव साधनसम्पादनेन कार्यकारणदर्शनादिति भावः ॥ प्राचीनेति ॥ सत्वाच्चेत्यत्रोक्त ‘अद्भ्यः सम्भूतः पृथिव्यै रसाच्च’ इति श्रुतेस् तथा ‘तम आसीत्’ इति श्रुतेश्च सङ्ग्रहार्थमित्यर्थः । प्राचीनश्रुतिसत्वेऽप्येतदुक्तिः सुधोक्तदिशा कथञ्चित्प््र•चीनश्रुतेरन्यथानयन-शङ्कायामपि नेह तथा हिरण्यगर्भसृष्टावेवाबादिसाधनप्रतीतेरिति सूचनायेति भावः । हिरण्यगर्भो ऽद्भ्यः सम्भूत इत्यष्टौ दिक्पाला अपि अद्भ्यः सम्भूता इति तत्त्वप्रदीपे ।

### ***अभिनवचन्द्रिका***

अद्भ्यः सम्भूत इत्यादाविति ॥ पूर्वटीकासु लोकानां प्रवृत्त्युच्छेदो मा भूदिति अष्टाविति न व्यख्यातम् । तत्वप्रदीपे तु अष्टौ लोकपाला इति व्याख्यातमिति तथैव बोध्यमिति भावः ।

पूर्वपक्षस्तु – विप्रतिपन्ना सृष्टिः स्वतन्त्रबहुसाधनसापेक्षा सृष्टित्वाद् घटादिसृष्टिवत् । तथा चेश्वरः स्वतन्त्रसाधनापेक्षयैव सृष्ट्यादिकर्तेति न तस्य जगज्जन्मादिकारणत्वेन सर्वगुण-पूर्णत्वसिद्धिरिति ।

सिद्धान्तस्तु – नाऽनुमानबलेनेश्वरसृष्टेः स्वतन्त्रबहुसाधनसाध्यत्वं वक्तुं शक्यम् । ‘किं स्विदासीत्’ इति श्रुत्या ‘ईश्वरः स्वतन्त्रसाधनविधुरः साधनान्तरमपहाय स्त्रष्टुं शक्यत्वात्, व्यतिरेकेण कुलालवत् । तथा ‘ईश्वरः स्वतन्त्रसाधनशून्यः, स्वेच्छयोपात्तसाधनत्वाद् यः स्वतन्त्रसाधनशून्यः नासौ स्वेच्छयोपात्तसाधनः, किन्तु विपक्षे कार्यानुत्पत्तिभयोपात्तसाधनः, यथा कुलालः । तथा ईश्वरः स्वतन्त्रसाधनरहितः साधनसत्ताप्रदत्वाद् व्यतिरेकेण कुलालवत्, इत्यादियुक्तिभिश्च विरुद्धत्वात् । किञ्च यदीश्वरातिरिक्तं स्वतन्त्रं साधनं स्यात्तर्हि वेदादि-प्रमाणैरुपलभ्येत न चोपलभ्यते तस्मान्नास्तीति । ननु ‘अद्भ्यः सम्भूतः पृथिव्यै रसाच्च’ इत्यादिना ईश्वरातिरिक्तस्वतन्त्रसाधनप्रतीतेर् इष्टापादनम्’ एतदिति चेत्, न अवरस्यैव साधनस्य सत्त्वेन श्रुतेस्तद्विषयत्वात् । एवं च यस्योपलब्धिरापाद्यते न तस्योपलब्धिः, यच्चोपलभ्यते न तत् स्वतन्त्रं साधनमिति नेष्टापादनमिति ।

ननु ‘नासदासीत्’ इति श्रुत्या सर्वस्यासत्त्वाभिधानात् साधनान्तरमङ्गीकृत्य तस्ये-श्वराधीनत्ववर्णनमयुक्तमिति चेत्, न ‘नासदासीत्’ इति श्रुतौ अव्यक्तत्वपरतन्त्रत्वाधमत्वविकृत-रूपविनाशादिधर्मापेक्षया असत्त्वमुच्यते, अव्यक्तादौ तद्व्यपदेशस्य लोके दृष्टत्वात्, न तु सर्वथाऽसत्त्वाभिप्रायेण । कुतः ‘तम आसीत्’ इति वाक्यशेषे साधनान्तरस्य सत्त्वाभिधानात् । ननु साधनान्तरमभ्युपगम्य तस्येश्वराधीनत्वकथनाद्वरं साधनाभावकथनमेव । साधनशून्यस्य सृष्ट्यादिकर्तृत्वाभ्युपगमे महिमाधिक्यलाभादिति चेत्, न । स्वाधीनसाधनान्तरेण प्रवृत्तेरपि परमैश्वर्यज्ञापकत्वस्य ‘साधनानाम्’ इत्यागमसिद्धत्वेनाविरोधकत्वात् । स्वाधीनसाधनसाहित्येनापि सृष्टेर्युक्तेः । ‘अद्भ्यः सम्भूतो हिरण्यगर्भ इत्यष्टौ’ इति श्रुतौ साधनान्तराभिधानाच्च । ‘विप्रतिपन्ना सृष्टिः कर्तृव्यतिरिक्तसाधनसापेक्षा सृष्टित्वात् पटसृष्टिवत्’ इत्यादियुक्तिसिद्धत्वाच्च । नन्वेवं सति विप्रतिपन्ना सृष्टिः कर्तृव्यतिरिक्तस्वतन्त्रसाधनसापेक्षा सृष्टित्वात् पटसृष्टिवत्’ इत्यादिना साधनानां स्वातन्त्र्यमपि स्यादिति चेत्, न देहेन्द्रियादाविव प्रकृत्यादावपि परमात्मप्रवेशस्य ‘प्रकृतिं पुरुषं च’ इत्यागमसिद्धत्वात् । अनुप्रवेशस्य प्रेरणार्थत्वेन साधनानामस्वातन्त्र्येण बाधितविषयत्वात् । अतो भगवतः स्वातन्त्र्येण सर्वकर्तृत्वे विरोधगन्धाभावाद् युक्तं सर्वगुण-परिपूर्णत्वमिति सिद्धम् ।

### ***वाक्यार्थमुक्तावली***

सूत्रे अवरस्य सर्वं नेति नेत्यनुवर्तते । साधनान्तरेण सृष्टेरिति शेष इत्यभिप्रेत्य भाष्यार्थं सूत्रारूढतया दर्शयति महिमाधिक्येति ॥ एतेन युक्तेरित्यस्याविरोधित्वाद्युक्तियुक्तवाक्यसिद्धत्वा-ल्लोकसिद्धव्याप्तिकानुमानसिद्धत्वादिति त्रेधा व्याख्यातं भवति । लोके हि ‘नानाशिष्येषु निपुणाः साधनं स्वयमेव हि । सम्पाद्यते स्वकार्याणि कुर्वन्नाशकतां व्रजेत्’ । ‘स्वाधीनसाधनादानमीशस्य न विरुध्यते । प्रमितत्वाच्च लीलात्वादीशत्वाघातकत्वतः । लीलया दण्डमालम्ब्य गच्छन् किं पङ्गुतां व्रजेत्’ इति । भाष्ये इत्यष्टावित्यस्यैवमेवाष्टौ लोकपालाः सम्भूता इति तत्वप्रदीपेऽर्थ उक्तः ॥ प्राची-नेति ॥ ‘अद्भ्यः सम्भूत’ इति श्रुतिसंग्रहार्थमित्यर्थः । एतेनेश्वरातिरिक्तकर्तृकतत्पुरुषनामकपुरुष-विशेषसृष्टावबादिकारणसद्भावपरत्वं प्राचीनश्रुतेर्निरस्तमिति भावः ।

### ***तत्त्वसुबोधिनी***

लोकेति ॥ लोके स्वाधीनसाधनैर्विचित्रकार्यनिर्माणे माहात्म्यातिशयस्य दृष्टत्वादित्यर्थः ॥ अद्भ्यः सम्भूत इत्यादाविति ॥ ईश्वरकर्तृकहिरण्यगर्भसृष्टावेव साधनान्तरप्रतीतेरित्यर्थः ॥ प्राचीन-श्रुतिसङ्ग्रहार्थमिति ॥ हिरण्यगर्भपदोपेते तच्छ्रुतिसमाख्यानात् ‘अद्भ्यः सम्भूतः पृथिव्यै रसाच्च’ इति श्रुतेरपि ईश्वरकर्तृकतत्पुरुषपदोक्तहिरण्यगर्भसृष्टावेव साधनान्तरप्रतिपादकत्वमिति भावः । अत्राद्ये सूत्रे स्वतन्त्रकारणस्य ब्रह्मानन्यत्वे श्रुतियुक्तिरूपप्रमाणोक्तिः । द्वितीये स्वतन्त्रसाधनान्तराङ्गीकारे बाधकोक्तिः । तृतीये अद्भ्यः सम्भूत इत्यादेः पारतन्त्र्यसाधनत्वोक्तिः । चतुर्थे नासदासीदिति श्रुतिविरोधपरिहारः । पञ्चमे साधनसत्वे उक्तानुपपत्त्यभावस्य, श्रुतिरूपप्रमाणस्य चोक्तिः । षष्ठे प्रकृत्यादेः परतन्त्रत्वे प्राणादिदृष्टित्वोक्तिर् इति सूत्रक्रमः ।

### ***वाक्यार्थविवरणम्***

कला काष्ठा इत्युक्ता अष्टौ देवाः ‘अद्भ्यः सम्भूतो हिरण्यगर्भ इत्यष्टौ’ इत्यत्र अष्टशब्दे-नोच्यन्ते । ‘अद्भ्यः सम्भूतो हिरण्यगर्भ इत्यष्टौ’ इत्यत्र हिरण्यगर्भो ऽबाद्युपलक्षितभूतैः परमेश्वरात् सम्भूतः । ‘कला महूर्ताः काष्टाश्चाहोरात्राश्च सर्वशः । अर्धमासा मासा ऋतवः संवत्सरश्च कल्पन्ताम्’ इत्यत्रोक्ताः कलाद्यष्टौ देवाश्चोत्पन्ना इति श्रुत्यर्थस् तत्त्वप्रदीपिकानुसारेण द्रष्टव्यः ।

### ***वाक्यार्थमञ्जरी***

स्वेच्छया साधनान्तरोपादानस्य युक्तेर् युक्तत्वान् महिमाऽविरोधित्वादिति यावत् । प्रागुक्त-शब्दतोऽन्यस्य शब्दस्य तदावेदकस्य सत्वाच्च न साधनाभावो वाच्य इत्यर्थः ॥ लोकसिद्ध-त्वादिति ॥ स्वाधीनभृत्यादिसापेक्षप्रवृत्तेः राजादौ दृष्टत्वादिति भावः ॥ साम्येनेति ॥ दृढाङ्गस्य लीलया दण्डं गृहीत्वा गच्छतस्तन्निरपेक्षत्वप्रसिद्धेरिति भावः ॥ अधिकोत्कर्षेति ॥ सकलवैभवेन राजगमनस्य तद्धेतुत्वदर्शनादिति भावः । राज्ञस्तत्सत्वात्तथाऽस्तु प्रकृते साधनमेव नेत्यत उक्तम् ॥ साधनसत्वाभ्युपगमेनेति ॥ उक्तरीत्येति शेषः । ‘अद्भ्यः सम्भूतो हिरण्यगर्भ इत्यष्टौ’ इति श्रुतिः । हिरण्यगर्भो ऽबुपलक्षितैर् भूतैः सम्भूत इति । ‘कला मुहूर्ताः काष्ठाश्चाहोरात्राश्च सर्वशो ऽर्धमासा मासा ऋतवः संवत्सरश्च कल्पन्ताम्’ इत्यनेनोक्ताः कलाद्यष्टौ देवताश्च सम्भूता इति तत्त्वप्रदीपे व्याख्याता ॥ प्रतीतेश्चेति ॥ ईश्वरकर्तृकहिरण्यगर्भसृष्टावेवादिसाधनान्तरप्रतीतेरित्यर्थः ॥ प्राचीनेति ॥ ‘अद्भ्यः सम्भूतः पृथिव्यै रसाच्च’ इत्यादीत्यर्थः ।

------------------------------------------------------------------------

ॐ पटवच्च ॐ

## **सूत्रभाष्यम्**

॥ ॐ पटवच्च ॐ ॥ २० ॥

साधनान्तरेण हि पटादिसृष्टिर्दृष्टा ।

### ***तत्त्वप्रदीपिका***

यथा पटादिसृष्टिः साधनान्तरकृता तथा जगत्सृष्टिरपि युक्ता । विरोधाभावात् । स्वातन्त्र्यस्यैव निषिद्धत्वात् । यत्राविरोधस्तत्र दृष्टानुसारस्साधुरिति ।

### ***तत्त्वप्रकाशिका***

साधनसद्भावस्य युक्तिसिद्धत्वाच्च तत्राग्रह इत्यर्थप्रतिपादकं सूत्रमुपन्यस्य व्याचष्टे ॥ पटवच्चेति ॥ विप्रतिपन्ना सृष्टिः कर्तृव्यतिरिक्तसाधनसाध्या सृष्टित्वात्पटसृष्टिवदित्यर्थः ।

### ***वाक्यार्थमुक्तावली***

अत्राप्यवरस्य सत्त्वमित्यनुवर्तते । पटवच्चेति पटसृष्टाविवेत्यर्थ इत्यभिप्रेत्यावतार्य व्याचष्टे– साधनसद्भावस्येति ॥

### ***वाक्यार्थमञ्जरी***

पटसृष्टिवत्साधनान्तरसापेक्षेत्यर्थः

[Load More](javaऽcriptःvoid(0))
