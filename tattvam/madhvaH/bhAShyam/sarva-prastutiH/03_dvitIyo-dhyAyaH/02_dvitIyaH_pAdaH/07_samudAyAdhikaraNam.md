+++
title = "०७ समुदायाधिकरणम्"
+++
## ॐ समुदाय उभयहेतुकेऽपि तदप्राप्तिः ॐ

७. अथ समुदायाधिकरणम्

## सूत्रभाष्यम्

परमाणुपुञ्जवादिमतं निराकरोति–

॥ ॐ समुदाय उभयहेतुकेऽपि तदप्राप्तिः ॐ ॥ १८ ॥

समुदायस्यैकहेतुकत्वं न युज्यते । उभयहेतुकेऽप्यन्योऽन्याश्रयात्तदप्राप्तिः । अन्यथा सर्वदा समुदायसत्त्वं स्यात् ।

### **सत्तर्कदीपावली**

परमाण्वारम्भवादवत्परमाणुपुञ्जवादोऽप्यनुपपन्नः । तथा हि । परमाणुपुञ्जशब्दादिभेदः समुदाय-स्तावदेकपरमाणुहेतुकश्चेत्प््रालये समुदायस्याप्यविच्छेदः स्यात् । बहुपरमाणुहेतुकश्चेद्बहुसमुदाययो-र्भेदोऽङ्गीकृतः स्यात् । न च तथा सति बहुत्वैकत्वे समुदायस्य समुदायिभूतानां बहुत्वमिति समुदायहेतुकत्वं बहुत्वं किं न स्यादिति । अन्योन्याश्रयतया परमाणुपुञ्जवादोऽपास्तः स्यात् । तदाह ॥ परमाणुपुञ्जेत्यादिना ॥

### **तत्त्वप्रदीपिका**

चतुर्विधेषु बौद्धेषु वैभाषिकाः सौत्रान्तिकाश्च बाह्यार्थवादिनः । ते तावदुभयेऽपि परमाणूनां पुञ्जविशेषं जगत्क्षणभङ्गिसङ्गिरन्ते । विज्ञानवेदनासंज्ञासंस्कारानन्यस्कन्धांश्च । तत्र प्रथमे प्रत्यक्ष-मेतत्प््राचक्षते । अपरे तु नितरां मूढतमाः प्रतिबिम्बेनानेन बुद्ध्यारोपितेन बिम्बादन्यदनुमेयमितीत्येष भेदः । तेषां परमाणुकारणनिरासप्रसङ्गसङ्गतं मतमधुना निरस्यति । समुदायउभयहेतुकेऽपि तदप्राप्तिः । न तावत्परमाणुसमुदायस्यैकहेतुकत्वम् । समुदायत्वाभावप्रसङ्गात् । द्व्यादिहेतुके समुदायेऽङ्गीक्रिय-माणेऽन्योन्याश्रयात्तस्यायुक्तिः, द्वित्वादिसिद्धौ समुदायसिद्धिः, तत्सिद्धौ द्वित्वादिसिद्धिरिति । द्व्यादिहेतुकत्वानङ्गीकारे द्वितीयानपेक्षत्वादेकस्यैव समुदायत्वमिति सर्वदा समुदायः स्यात् । अतः समुदाय एव न युज्यते द्वय्यामपि पदव्याम् । समुदायविशेषात्मना जगज्जन्म दूरापेतम् ।

### **तत्त्वप्रकाशिका**

अधिकरणार्थं दर्शयति ॥ परमाणुपुञ्जेति ॥ द्विविधसमयिनां मध्ये हैतुकनिरासानन्तरं पाषण्डिनां निराकरणं प्राप्तम् । पाषण्डिनोऽपि द्विविधाः । अवैदिका वैदिकाश्च । तत्रावैदिका-नामतिविरोधिनां निराकरणं प्रथमप्राप्तम् । तत्र बौद्धजैनानां मध्ये बौद्धस्यैव प्राथमिकत्वादादौ तन्निराक्रिया युक्ता । बौद्धानां बहुविधत्वेऽपि परमाणुकारणताभ्युपगन्तृनिराकरणसङ्गत्या वैभाषिक-सौत्रान्तिकमतमत्र निषिध्यत इति भावः । अत्र विष्णोर्जगत्कारणत्वे बौद्धमतविरोधनिरासादस्ति शास्त्रादिसङ्गतिः । हरिर्जगत्कर्तेत्युक्तम् । तत्र बौद्धमतविरोधेनाभावशङ्का स्यादिति तद्दूषणीयमेव । ईश्वरस्य जगत्कारणत्वमेव विषयः । युक्तमयुक्तं वेति सन्देहः । समयविवादः सन्देहबीजम् । न युक्तमिति पूर्वपक्षः । रूपविज्ञानवेदनासंज्ञासंस्काररूपेणावस्थितं खलु जगत्परमार्थसत् तदशेषं परमाणुसमुदायमात्रं न त्ववयवी नाम कश्चिदस्ति । परमाणुसमुदाय एव घटादिबुद्ध्युपपत्तौ परमाणु-परिणामस्य तदारब्धस्य वाऽवयविनोऽभ्युपगमस्य व्यर्थत्वात् । विद्यमानं च सर्वं क्षणिकमेव एतदेव हि पदार्थानां सत्त्वं यत्कालतः क्षणिकत्वं देशतः परमाणुत्वम् । तच्चैतत्कार्यं कालकर्मनिमित्तेन भवत्यतः किमीश्वरेण । न च तदनभ्युपगमे मानविरोधः । आगमप्रामाण्यानभ्युपगमात् । अतो न लक्षणं युक्तमित्येवं प्राप्ते सिद्धान्तयत्सूत्रमुपन्यस्य व्याचष्टे ॥ समुदाय इति ॥ न विष्णो-र्जगत्कारणत्वमयुक्तम् । बौद्धानामनुपपन्नभाषित्वेन तत्कल्पनाया दुष्टत्वात् । तथा हि । कालकर्मादि-निमित्तेन क्षणिकः परमाणुनिमित्तकः समुदायो भवति । न त्ववयवी कश्चिदस्तीति यदुक्तं तत्र प्रष्टव्यम् । किमयं समुदाय एकपरमाणुहेतुकोऽनेकपरमाणुहेतुको वेति । आद्यस्तावदनुपपन्नः । एकस्मात्समुदाय इत्यस्य व्याहतेः । द्वितीयोऽपि किं मिलितानेकहेतुको वा विरलानेकहेतुको वा । नाद्यः । मिलितानेकतः समुदायः समुदाये सति मिलितत्वमित्यन्योन्याश्रयतया समुदायानुपपत्तेः । नोत्तरः । अमिलितपरमाणूनां सदा सद्भावेन समुदायस्यापि सदातनत्वापत्त्या प्रलयाभ्युपगम-विरोधापातादिति भावः । अत्रातिपीडायामनवस्थापि द्रष्टव्या ।

### **गुर्वर्थदीपिका**

यद्यपि ‘बुद्धो नाम्ना जिनसुत’ इति वचनाज्जिनः प्राथमिकः, बुद्धस्तु पश्चात्तनः । तथाऽपि शिशुरूपेण बुद्धेन वेदनिन्दात्मके पाषण्डमते प्राक्कृते तत्र किञ्चिदङ्गीकृत्य पुनर्जिनेन वेद-निन्दात्मकं मतान्तरं कृतमिति भावेनोक्तम् ॥ बौद्धस्यैव प्राथमिकत्वादिति ॥ बौद्धस्य बुद्धकृत-मतस्य । रूपविज्ञानवेदनासंज्ञासंस्काररूपेणावस्थितमित्यत्र रूपपदेन पृथिव्यप्तेजोवाय्वाख्य-भूतानि तत्तद्व्यवहारालम्बनपरमाणवश्च गृह्यन्ते । निर्विकल्पकं ज्ञानं विज्ञानम् । वेदना दुःखम् । सुखं तु दुःखाभाव एव । न ततोऽतिरिक्तम् । अतिरेकपक्षे तदपि दुःखशबलत्वाद्वेदनापदे-नोच्यते । सविकल्पकं ज्ञानं संज्ञा । संस्कारः समनन्तरप्रत्ययाख्या स्मृतिः । इदं चतुष्टय-मान्तरम् । आत्मा ज्ञानसन्ततिरेव न ततोऽतिरिक्त इति भावः । परमाणुसमुदाय एवेत्यस्य विवाहचतुर्थदिने गजाकारेण राशीभूताविकृततण्डुलवत्तत्तदर्थाकारेण पुञ्जीभूताविकृतपरमाणु-समुदाय एवेत्यर्थः । एतदेव हि पदार्थानां सत्त्वमित्यत्र पदार्थानां परमाणुसमुदायात्मकघटादि-पदार्थानाम् । अर्थक्रियाकारित्वं हि सत्त्वम् । तच्च क्षणे क्षणे स्वसदृशसंस्थानान्तरकरणेन विकुर्वद्रूपवत्वे सत्येव स्यात् । अतः क्षणिकत्वमेव सत्त्वमिति भावः । मिलितानेकहेतुक इत्यत्र सकृद्घटोत्पत्त्यनन्तरं पुनर्यावद्घटसत्त्वं घटाकारेण मिलितैस्तैरेव परमाणुभिः क्षणेक्षणे घट-समुदायात्मककार्योत्पत्तिपरम्परां वदता सृष्टेरैकविध्याय प्राचीनघटाकारसमुदायात्मककार्यमपि घटाकारेण मिलितपरमाणुभ्य एव वक्तव्यम् । मिलितत्वं च घटाद्याकारेण समीपस्थपरमाणु-समुदायत्वम् । अन्यथा विरलानेकहेतुकत्वाख्यद्वितीयकोटेरविशेषापातात् । एवं च कारणीभूत-मिलितत्वसम्पत्तिरेव सम्बन्धविशेषघटितपरमाणुसमुदाये सत्येव भवति । स च समुदाय उत्पत्स्यमानघटाकारसमुदायातिरिक्तो न परेण वक्तुं शक्यते । कार्यसमुदायातिरिक्तघटक-समुदायान्तरस्य परेणानङ्गीकारात् । स एव चेत् । न समुदाये सति मिलितत्वं मिलितत्वे सति समुदाय इति कथं नान्योन्याश्रय इति भावः । उत्पत्स्यमानादन्येन समुदायेन मिलितत्वं चेत्तस्यापि तथा तस्यापि तथेत्यनवस्थेत्याह ॥ अत्रातिपीडायामिति ॥ अप्रामाणिक-समुदायकल्पनेन प्रमेयस्य बहुपीडनादतिपीडायामित्युक्तम् ।

### **भावबोधः**

एतदधिकरणस्य पूर्वाधिकरणेनानन्तरसङ्गतिमाह– बौद्धानामिति ॥ सौत्रान्तिकवैभाषिक-मतमिति । सौत्रान्तिकमते रूपादिप्रपञ्चस्यानुमेयत्वाङ्गीकारेण वैचित्र्यसत्त्वेऽप्यधिकरण-दूषणांशस्योभयमतसाधारण्येनोभयमतमप्यत्र निषिध्यत इति भावः ॥ युक्तमयुक्तं वेति ॥ अत्रेश्वरस्य जगत्कारणत्वं किं न युक्तम् उत युक्तमिति चिन्ता । तदर्थं वैभाषिकसौत्रान्तिकसमयः श्रुत्युक्ततदपबाधनक्षमो भवत्युत नेति । तदर्थं सौत्रान्तिकवैभाषिकौ किमुपपन्नभाषिणावुतानु-पपन्नभाषिणाविति । तदर्थं तत्परिकल्पितपदार्थक्षणिकत्वादिप्रक्रियायां साध्यसाधकभावाभावौ वर्तेते उत न वर्तेते इति ॥ रूपविज्ञानेति ॥ रूपरसगन्धस्पर्शशब्दात्मकाः परमाणवो रूपस्कन्धः । निर्विकल्पकं ज्ञानं विज्ञानस्कन्धः । वेदनापरपर्यायं दुःखं चैकस्कन्धः । सुखं दुःखाभाव एव । सुखमपि वेदनास्कन्ध इति केचित् । सविकल्पकज्ञानं संज्ञास्कन्धः । समनन्तरप्रत्ययः संस्कारस्कन्ध इति द्रष्टव्यम् । वैशेषिकादिमताभिप्रायेणाह– तदारब्धस्येति ॥ भाष्ये सौत्रापिशब्दसमुच्चेयप्रदर्शनाय समुदायस्यैकहेतुत्वं न युज्यत इत्युक्तम् । एकहेतु-कत्वमेकपरमाणुहेतुकत्वमित्यर्थः । उभयहेतुकेऽपीत्यत्रोभयशब्दो मिलितानेकपरमाणुपरः । अङ्गीकृते सतीति शेषः । तदप्राप्तिरित्यत्र तच्छब्दः समुदायपरामर्शकः । अन्यथेत्यस्य मिलितानेकहेतुकत्वानङ्गीकारे विरलानेकपरमाणुहेतुकत्वाङ्गीकार इत्यर्थ इति भाष्याक्षरार्थमभि-प्रेत्य तदभिप्रायमाह– किमयं समुदाय इत्यादिना ॥

ननु येभ्यो मिलितानेकपरमाणुभ्यो समुदायो, न तत्समुदायजन्याः । किं तु समुदित-परमाण्वन्तरादिति नान्योन्याश्रय इत्यत आह– अतिपीडायामिति ॥

### **भावदीपः**

अत्रैतन्मतनिरासे परमाणुपुञ्जेति पदप्रयोगसूचितां सङ्गतिं वक्तुमाह ॥ द्विविधेति ॥ प्रागुक्तद्विविधेत्यर्थः । तामाह ॥ बौद्धानामिति ॥ वैभाषिकेति ॥ तन्मतयोरनतिभिन्नार्थत्वादिति भावः । आकाशे चेति सूत्रानुगुण्याय जगत्स्वरूपं व्यनक्ति ॥ रूपेति ॥ विषयेन्द्रियाद्यात्मना स्थिता रूपरसगन्धस्पर्शशब्दात्मकाः परमाणवो रूपस्कन्धः । निर्विकल्पकज्ञानं विज्ञानस्कन्धः । दुःखं वेदनास्कन्धः । सुखं च दुःखाभाव एव । सुखमपि वेदनास्कन्ध इत्येकदेशिनां मतम् । कुण्डली गौर्गच्छतीत्यादिसविकल्पकज्ञानं संज्ञास्कन्धः । तेषां वासनासंस्कारस्कन्धः । इत्येवं रूपेणावस्थितमित्यर्थः । असति प्रतिज्ञेत्यादिसूत्रोपयोगायाह ॥ परमार्थेति ॥ अर्थक्रियाकारि-रूपपारमार्थिकसत्यमित्यर्थः । आद्यसूत्रनिरस्यमाह ॥ तदशेषमिति ॥ वेदान्तिरीत्याऽऽह ॥ परिणामस्येति ॥ वैशेषिकरीत्याऽऽह ॥ तदारब्धस्येति ॥ द्वितीयादिसूत्रोपयोगायाऽऽह ॥ विद्यमानं चेति ॥ क्षणिकत्वे सत्त्वं न स्यादित्यत आह ॥ एतदेवेति ॥ ईश्वरवादस्य तद्विरोधं दर्शयितुमाह ॥ तच्चेति ॥ विप्रतिषेधाच्चासमञ्जसमित्याद्युक्तदोषोऽत्र मते नेत्याह ॥ न चेत्यादिना ॥ अत इति ॥ ईश्वरस्यैवानुपयोगादित्यर्थः । समुदायादिखण्डनस्य सङ्गतत्वद्योतना-याह ॥ न विष्णोरिति ॥ परमाणुनिमित्तकः समुदायो भवतीत्येतावदनुवादेनैव पूर्तौ कालकर्मे-त्याद्युक्तिः सूत्रेषु वक्ष्यमाणदूषणज्ञानसौकर्यायेति ध्येयम् । सूत्रभाष्ययोरुभयशब्दोऽनेकपरो न द्विमात्रपर इति भावेन अनेकपरमाणुहेतुको वेति विकल्पः । भाष्यं व्याचष्टे ॥ आद्य-स्तावदित्यादिना ॥ भाष्ये एतत्पक्षनिरासः सौत्रापिपदसूचित इति द्योतनाय तावदित्युक्तम् । भाष्ये समुदायशब्दप्रयोगादेव सूचितां युक्तिमाह ॥ एकस्मादिति ॥ सूत्रभाष्ययोरुभयशब्दः ‘उभादुदात्तो नित्यम्’ इति सूत्रादवयवार्थे निष्पन्नत्वान्मिलितानेकपरमाणुपर इत्यभिप्रेत्य विकल्पमुखेन भाष्यं व्याचष्टे ॥ किं मिलितेति ॥ एकदेशस्थानेकहेतुको वेत्यर्थः । अन्यथेत्यादि व्याचष्टे ॥ नोत्तर इत्यादिना ॥ अतिपीडायामिति ॥ अन्योन्याश्रयपरिहाराय मेलनस्य मेलना-न्तरेण सामीप्येन वा विशिष्टानेकहेतुकत्वे अनवस्थेत्यर्थः ।

### **अभिनवचन्द्रिका**

रूपविज्ञानवेदनासंज्ञा संस्काररूपेणेति ॥ विषयेन्द्रियाद्यात्मना स्थिता रूपरसगन्ध-स्पर्शशब्दाद्यात्मकाः परमाणवो रूपस्कन्धः, अहमित्यभिमानारूढं निर्विकल्पकज्ञानं विज्ञान-स्कन्धः, दुःखं वेदनास्कन्धः, सुखन्तु दुःखाभाव एव । सुखमपि वेदनास्कन्ध इति केचित् । कुण्डली गौर्गच्छतीत्यादिसविकल्पकज्ञानं संज्ञास्कन्धः, रागद्वेषमोहादिरूपः समनन्तरप्रत्ययः संस्कारस्कन्धः । एवं पञ्चस्कन्धात्मना अवस्थितं परमार्थसदित्यर्थः ॥ यत्कालतः क्षणिकत्व-मिति ॥ व्याप्यव्यापकयोरभेदोपचारोऽयम् । ततश्च व्यापकाभावे व्याप्यायोगाद् विद्यमानस्य सर्वस्य क्षणिकत्वमभ्युपेयमिति भावः । एतेन साध्यावैशिष्ट्यात् सत्त्वेन परकीयं क्षणिकत्व-साधनमनुपपन्नमिति परास्तम् ॥ कालकर्मनिमित्तेनेति ॥ कालकर्मनिमित्तेनैव भवति न तु उपादानेनेति भावः । एतेन परमाणूनां क्षणिकत्वे उत्तरक्षणे पुनः परमाणूत्पत्तौ उपादानाभावात् पुनः परमाणूत्पत्तिरनुपपन्नेति परास्तम् । निरुपादानसृष्टेर् अभ्युपगतत्वेन उपादानाभावस्यादोषत्वात् ॥ किमयमिति ॥ परस्यानुपपन्नभाषित्वेन युक्तमेवायं ब्रवीतीति नियमाभावात् प्रश्नः ॥ मिलितानेकत इति ॥ यद्यपि न मेलनातिरिक्तः समुदायो दृश्यते इत्यात्माश्रय इत्यात्माश्रयो वक्तव्यस् तथापि समुदायव्यक्तिभेदमङ्गीकृत्य पूर्वस्मात्समुदायादुत्तरसमुदाय उत्तरस्माच्च पूर्वसमुदाय इत्यङ्गीकारेऽन्योन्याश्रयो बोध्यः । व्यक्तिबाहुल्याङ्गीकारे तु अनवस्थां वक्ष्यति ॥ सदा सद्भावे-नेति ॥ यद्यपि परमाणवः क्षणिकाः, तथापि तत्प्रवाहस्तु सदा वर्तत इति सदा सद्भावेनेत्युक्तम् ॥ अतिपीडायामिति ॥ यस्मात् समुदायाद्यः समुदाय उत्पद्यते न तस्मात् पूर्वसमुदायोत्पत्ति-रङ्गीक्रियते किन्तु समुदायान्तरात् सोऽप्येवं, सोऽप्येवमिति नाऽन्योन्याश्रय इत्यतिपीडायामित्यर्थः ।

इयमत्र सूत्रयोजना परमाणुसमुदायेन केवलम् एकपरमाणुहेतुकेऽङ्गीक्रियमाणे समुदायप्राप्तिः किन्तु उभयहेतुके समुदितानेकहेतुकेऽङ्गीक्रियमाणेऽपि तदप्राप्तिरिति ॥ भाष्ये अन्यथेति ॥ अन्यथा पूर्वोक्तमिलितानेकहेतुकत्वादन्यथा विरलानेकहेतुकत्वाङ्गीकारे, सर्वदा समुदायत्वं स्यादित्यर्थः ।

### **वाक्यार्थमुक्तावली**

परमाणुपुञ्जस्यैव घटादिबुद्धिविषयत्वमिति वादः परमाणुपुञ्जवादः ॥ प्राथमिकत्वादिति ॥ प्रथमनिर्मितत्वात् प्रबलत्वाच्चेत्यर्थः ॥ बहुविधत्वेऽपीति ॥ वैभाषिकसौत्रान्तिकमाध्यमिक-योगाचारभेदैर्बहुविधत्वेऽपीत्यर्थः । अपिशब्दान्माध्यमिकादीनामतिविरोधित्वेऽपीति ग्राह्यम् । यद्यपि परमाणुपुञ्जरूपः क्षणिको बाह्यार्थो घटादिः सन् प्रत्यक्षश्चेति वदतः सौत्रान्तिकात् सोऽनुमेय इति वदन् वैभाषिकोऽतिविरोधी । ततोऽपि ज्ञानातिरेकेण बाह्यार्थ एव नास्तीति वदन् योगाचारोऽतितरां विरोधी । ततोऽपि सर्वशून्यवादी माध्यमिकोऽतितमां विरोधीति माध्यमिकयोगाचारवैभाषिकसौत्रान्तिकाः क्रमेण निराकार्याः । तथापि परमाण्वारम्भवादनिरासेन तत्पुञ्जवादोपस्थितेः । पुञ्जरूपबाह्यार्थसत्वे वा, द्वित्वेनैकीकृत्यावान्तरभेदमविवक्षित्वा वा, तार्किकं प्रत्युक्तमीश्वरस्य वैदिकत्वमयुक्तम् । वेदस्यैवाप्रमाणत्वादिति षष्ठाक्षेपेण प्रवृत्तयोर् वैभाषिकसौत्रान्तिकमतयोर्निरासः क्रियत इति भावः ॥ युक्तमयुक्तं वेति ॥ ईश्वरस्य जगत्कारणत्वं वैभाषिकादिपरिकल्पितपदार्थक्षणिकत्वादिप्रक्रिया विरोधादयुक्तमुत युक्तमिति चिन्ता । तदर्थं तत्प््राक्रिया प्रमाणवत्युत नेति । आकाशे चेति सूत्रानुगुण्याय जगत्स्वरूपं निरूपयति ॥ रूपेति ॥ विषयेन्द्रियात्मना स्थिता रूपरसगन्धस्पर्शशब्दात्मकाः पञ्च परमाणवो रूपस्कन्धः । अहमित्यभिमानारूढं निर्विकल्पकं ज्ञानं विज्ञानस्कन्धः । दुःखं वेदना स्कन्धः । सुखं तु दुःखाभाव एव । सुखमपि वेदनास्कन्ध इति केचित् । कुण्डली गौर्गच्छति इत्यादि सविकल्पकज्ञानं संज्ञास्कन्धः । समनन्तरप्रत्ययः संस्कारस्कन्धः । समनन्तरप्रत्ययो नाम तेषां वासनेति चन्द्रिकायाम् । स्मृतिरिति केचित् । रागद्वेषमोहादिरूपः समनन्तरप्रत्यय इत्यन्ये । तच्छास्त्रे पक्षत्रयस्याप्युक्तत्वाट् टीकानामविरोधः । असति प्रतिज्ञोपरोध इति सूत्रोप-योगमाह ॥ परमार्थेति ॥ अर्थक्रियाकारिरूपपारमर्थिकसत्य इत्यर्थः । आद्यसूत्रनिरस्यमाह ॥ तदशेषमिति ॥ वेदान्तरीत्याह ॥ तत्परिणामस्येति ॥ वैशेषिकादिरीत्याह ॥ तदारब्ध-स्येति ॥ द्वितीयादिसूत्रोपयोगमाह ॥ विद्यमानं चेति ॥ यत्कालत इति ॥ व्याप्यव्यापकयोर-भेदोपचारोऽयम् । ततश्च व्यापकाभावे व्याप्यायोगाद् विद्यमानस्य सर्वस्य क्षणिकत्वमभ्युपेयमिति भावः । एतेन साध्यावैशिष्ट्याद्विद्यमानं सर्वं क्षणिकमिति सत्वेन परकीयं क्षणिकत्वसाधनमनु-पपन्नमिति निरस्तम् । अर्थक्रियाकारित्वं हि सत्त्वम् । तच्च न जलाहरणादिना सम्भवति । तस्य कादाचित्कत्वात् । क्षणिकत्वे तु द्वितीयक्षणस्थपदार्थजनकत्वेन सम्भवति । न च स्थायित्वं युक्तम् । एकेनैव घटेन कुलालशाला परिपूर्तिप्रसङ्गात् । अतः सत्त्वेन क्षणिकत्वं युक्तमेव । सत्त्वस्य क्षणिकत्त्वेनेव परमाणुत्वेनापि व्याप्तिसद्भावात्तेन परमाणुत्वमप्यनुमेयमित्याह ॥ देशत इति ॥ महत्वेऽवयवित्वापत्यावयवानां क्रियया संयोगे सति तत्समवेततया तत्परिणामतया वा कार्येणोत्पत्तव्यम् । तत्कार्येणाप्येवमिति सजातीयार्थक्रियावैधुर्येण सत्त्वभङ्गापत्तेरिति भावः । नन्वेको महान् इत्यादि प्रत्यक्षप्रत्ययविरोधपरिहाराय समुदायस्य गोघटादिबुद्धिविषयत्वे परमाणुमेलकेनेश्वरेण भवितव्यम् । तथाऽवयव्यनभ्युपगमे परमाणूनां गोघटादिविलक्षणाकारता च न स्यादित्यत आह ॥ तच्चैतदिति ॥ आदिकालीनं कार्यमित्यर्थः । अन्यदा तु कुलालादि व्यापारादिनिमित्तान्तरमस्तीति भावः ॥ कालेति ॥ सिद्धान्तिनाप्यवश्यमङ्गीकार्येणेति शेषः । निमित्तेनेति वदता समुदायस्य परमाणुनिमित्तकत्वमेव न तु तदुपादानकत्वमित्युक्तम् भवति । यद्वक्ष्यति परमाणुनिमित्तक इति ॥ सूत्रेऽपिशब्दोऽनुक्तैकपरमाणुहेतुकेऽपीति समुच्चायक इत्यभि-प्रेत्य भाष्ये समुदायस्यैकहेतुत्वमित्युक्तम् । अत्राप्राप्तिर्नाम व्याहत्या तदनुपपत्तिः । उभयहेतुक इत्यत्रोभयशब्दो नैकपरः । तथा चोभयहेतुकेत्यस्य समुदितानेकपरमाणुहेतुके विरलानेकपरमाणु-हेतुकेऽपीत्यर्थद्वयं विवक्षितम् । तत्र आद्येऽन्योन्याश्रयात्तदप्राप्तिः । द्वितीये विरलानेकपरमाणूनां सदा सत्त्वात् समुदायोऽपि सदा स्यादिति तस्य समुदायस्य प्रलयाप्राप्तिरित्यर्थमभिप्रेत्योभयहेतु-केऽपीत्यादिभाष्यं प्रवृत्तमिति भावेन विकल्पमुखेन योजयति ॥ किमियमिति ॥ युक्तिमेव परो वक्तीति नियमाभावात् प्रश्नः ॥ व्याहतेरिति ॥ समुदायो नाम किं परमाणूनां संयोग, उतानेकत्त्वसङ्ख्या, अथ वृक्षाणामिवैकदेशावच्छेदेनावस्थानं, अथ तदारब्धं द्रव्यान्तरम् । पक्ष-चतुष्टयेऽपि व्याहतिरेव । एकस्मात् संयोगाद् अनेकानां सहावस्थानायोगात् । एकस्यानारम्भ-कत्वाच्चेति भावः ॥ मिलितानेकेति ॥ समुदितानेकहेतुको वा विरुद्धानेकहेतुको वेत्यर्थः ॥ मिलितत्वमिति ॥ समुदितत्वमित्यर्थः । मिलितानेकहेतुकः समुदायः । जाते हि समुदायेऽनेकेषां समुदितत्वमित्यन्योन्याश्रयत्वमित्यर्थः । ननु येभ्यो मिलितानेकपरमाण्वन्तरहेतुकः समुदायो नेत्यत आह ॥ अत्रातिपीडायामिति ॥

### **तत्त्वसुबोधिनी**

एतदधिकरणस्य पूर्वाधिकरणेन सङ्गतिमाह ॥ द्विविधेति ॥ प्राथमिकत्वादिति ॥ बौद्ध-शास्त्रस्य प्रथमनिर्मितत्त्वेन तेषां प्राथमिकत्त्वादित्यर्थः । ननु बौद्धा वैभाषिकसौत्रान्तिक-माध्यमिकयोगाचारभेदेन चतुर्विधाः । तत्र माध्यमिकस्य सर्वशून्यवादित्वेन योगाचारस्य विज्ञानातिरिक्तपदार्था(नाम)भाववादित्वेन वैभाषिकस्य च घटादिपदार्थानाम् अनुमेयत्ववादित्वेन तेषां प्रबलत्वान् माध्यमिकादिक्रमेणैव निरासः कर्तव्यः । तथा च प्रथमतो वैभाषिकसौत्रान्तिक-निराकरणमयुक्तमत आह ॥ बौद्धानामिति ॥ तथा च पूर्वं परमाण्वारम्भवादेन तत्पुञ्ज-वादोपस्थितेरनन्तरसंगत्या, आदौ वैभाषिकसौत्रान्तिकनिरासः । तत्रापि सौत्रान्तिकमते रूपादिप्रपञ्चस्य अनुमात्वेन तयोर्वैचित्र्येऽपि परमाणुपुञ्जरूपबाह्यार्थ सत्त्ववादित्वेनैकीकृत्त्य अवान्तरभेदमविवक्षित्वा अत्र तन्निरास इति भावः ॥ रूपविज्ञानमिति ॥ विषयेन्द्रियाद्यात्मादि- नास्थिता रूपरसगन्धस्पर्शशब्दकाः । परमाणवो रूपस्कन्धो ऽहमित्यभिमानारूढं दण्डायमानं निर्विकल्पकं ज्ञानं विज्ञानस्कन्धः दुःखवेदनास्कन्धः सुखं तु दुःखाभाव एव सुखमपि वेदना-स्कन्ध इति केचित् । कुण्डली गौर्गच्छतीत्यादिसविकल्पकज्ञानं संज्ञास्कन्धः । रागद्वेषमोहादि-रूपः समनन्तरप्रत्ययः संस्कारस्कन्ध इति द्रष्टव्यम् । ननु परमाण्वारब्धो वा तत्परिणामरूपो वाऽवयवी नास्ति चेत् तर्हि घटादिबुद्धेर् निर्विषयत्वापत्तिरित्यत आह परमाण्विति ॥ तदारब्धस्येति ॥ वैभाषिकमतानुसारेण । ननु परमाणुपरिणाम एव किं न स्वीक्रियते इत्यत आह ॥ विद्यमानं चेति ॥ तथा च सर्वस्यापि क्षणिकत्वान् न परिणामवादाङ्गीकरणं युक्तमिति भावः । ननु क्षणिकत्वे पदार्थानां सत्त्वं कथमित्यत आह ॥ एतदेव हीति ॥ कालतः क्षणिकत्वमिति ॥ प्रतिक्षणविनाशित्वमित्यर्थः ॥ देशतः परमाणुत्वमिति ॥ अणुरूपे देशे सत्त्वमित्यर्थः । तथापि समुदायादिकार्यनिमित्त-त्वेनेश्वरोऽङ्गीकर्तव्य इत्यत आह ॥ तच्चैतदिति ॥ क्षणिकपरमाणुनिमित्तक इति । क्षणिका ये परमाणवस् तन्निमित्तक इत्यर्थः । भाष्ये सौत्रापिशब्दसमुच्चयप्रदर्शनाय समुदायस्यैकहेतुकत्वं न युज्यते इत्युक्तम् एकहेतुकत्वम् एकपरमाणुहेतुकत्वम् इत्यर्थः । उभयहेतुकेऽपीत्यत्रोभयशब्दः मिलितानेकपरमाणुपरः । अङ्गीकृते सतीति शेषः । तदप्राप्तिरित्यत्र तच्छब्दः समुदायपरामर्शकः । अन्यथेत्यस्य मिलितानेकहेतुकत्वानङ्गीकारे विरलानेकपरमाणुहेतुकत्वाङ्गीकारे इत्यर्थ इति भाष्याक्षरार्थमभिप्रेत्य तदभिप्रायमाह ॥ किमयमिति ॥ परमाणूनां सदा सद्भावेनेति ॥ न च विरलपरमाणूनाम् अपि क्षणिकत्वेन सदा सद्भावोऽयुक्त इति वाच्यम् । क्षणिकानामपि विग्रह-परमाणूनामपि वाहस्य सदासत्त्वेन तथोक्तमिति भावः । ननु एभ्यो मिलितानेकपरमाणुभ्यः समुदायो न ते तत्समुदायजन्याः किन्तु समुदितपरमाण्वान्तरादिति नान्योन्याश्रय इत्यत आह ॥ अत्रातिपीडायामिति ॥ समुदितपरमाण्वन्तरमपि परमाणुसमुदायान्तरादित्यनवस्थेति अर्थः ।

### **वाक्यार्थविवरणम्**

प्राथमिकत्वादिति ॥ यथोक्तं तात्पर्यनिर्णये । ‘ततस्तु बुद्धोदितपक्षसंस्थो जिनोऽपि चक्रे मतमन्यदेव’ इति । अतो बौद्धस्यैव प्राधान्येन प्राथमिकत्वमित्यर्थः । वैभाषिकसौत्रान्तिक-माध्यमिकयोगाचारभेदेनेत्यर्थः ॥ सङ्गत्येति ॥ वैशेषिकैः परमाणुकारणत्वं जगतोऽङ्गीकृतम् । आभ्यां तु परमाणुपुञ्जरूपत्वमिति परमाण्वङ्गीकारवादित्वेन सङ्गतिरस्तीत्यर्थः । ‘पञ्चस्कन्धा-त्मना स्थितम्’ । एतदनुव्याख्यानं मनसि निधाय तन्मनस्स्थितिं दर्शयति ॥ रूपेत्यादिना ॥ अणूनां समुदायं चेत्येतदनुसारेणाह ॥ तदशेषमिति ॥ पञ्चस्कन्धात्मकं जगदित्यर्थः । अवयविनोऽभावे घटादिबुद्धीनां निरालम्बनतापात इत्यत आह ॥ परमाण्विति ॥ अस्मद्रीत्या परिणामस्येति । तार्किकरीत्याऽऽरब्धस्येत्युक्तम् । स्वरसक्षणिकं जगदित्यानुसारेणाह ॥ विद्य-मानं चेति ॥ सत्त्वयुक्तमित्यर्थः । चशब्दात् परमाणुपुञ्जरूपमिति ग्राह्यम् । तथा च यत् सत् तत्क्षणिकं परमाणुपुञ्जरूपं चेत्यर्थः । ननु विद्यमानरूपसत्त्वहेतुना क्षणिकत्वपरमाणुसमुदाया-त्मकत्वसाधनं कुत इत्यतस्तादात्म्याविनाभावनियामकस्य सत्त्वादित्याह ॥ एतदेव हीति ॥ बौद्धमते तादात्म्यतदुत्पत्तिभ्यामेवाविनाभावः प्रसिद्धः । प्रकृते च तदुत्पत्तेरयोगात्तादाम्ये-नैवाविनाभाव इत्याशयेन सत्त्वक्षणिकत्वयोस्तादात्म्यमुक्तमिति ध्येयमिति तु सम्प््रादायविदः । अन्ये तु अप्रयोजकताशङ्कापरिहाराय तदुभयमुपपादयन्ति ।

एतदेव हीति ॥ अत्र विना नोपपद्यत इति शेषः । तेनैवकारान्वयः । ततश्चेत्थं योज्यम् । यदेतत्पदार्थानां सत्त्वं तत्पदार्थान्तं कालतः क्षणिकत्वं विना नोपपद्यत एव । तथा यदेतत्पदार्थानां सत्त्वं तदेतत्पदार्थानां देशतः परमाणुत्वं स्वल्पदेशे विद्यमानत्वं परमाणुपुञ्ज-रूपत्वमिति यावत् ॥ तद्विना नोपपद्यत एवेति ॥ अत्रोभयत्राप्युपपादकं प्रसिद्धमिति हिशब्देनाचष्टे । तथा हि समर्थस्य आक्षेपायोगात् कुर्वद्रूपत्वाख्यार्थक्रियारूपसत्त्ववतां पदार्थानां स्थायित्वे एकस्मिन् क्षणे एकस्मादेव घटादनन्तघटोत्पत्तिप्राप्त्या कुलालशालापूर्तिप्रसङ्गात् । तत्परिहाराय तादृशसत्त्वसिद्धयेऽवश्यक्षणिकत्वमङ्गीकार्यम् । एवं सत्त्ववतां परमाणुघटादि-भावानामवयवावयविभावमङ्गीकृत्य परमाणुपुञ्जात्मकतानङ्गीकारेऽवयवी पटः किमवयवेषु तन्तुषु कार्त्स्न्येन वर्तत उतैकदेशेन । नाद्यः । पटस्यानेकत्वप्रसङ्गात् । न द्वितीयः । अवयवान् तन्तून् विहाय पटस्यैकदेशाभावात् । तथा च पट एकदेशेनावयविनि, तन्तौ एकदेशेन वर्तत इत्युक्त्या तन्तुः स्वयमेव स्वस्मिन्नस्तीत्युक्तं स्यात् । तच्चायुक्तम् । इत्येवम् अवयविनि बाधकसद्भावेन तस्य मिथ्यात्वात् सत्त्वानुपपत्तेरवश्यं परमाणुसमुदायात्मकत्वं युक्तम् । समुदायस्यैवायोगात् । समुदायो हि मेलकेन पुंसा भवति । न चास्मदादिस्तथेतीश्वरोऽङ्गीकार्य इत्याशङ्कां कालकर्म-निमित्तत इत्यनुसारेण परिहरति ॥ तच्चैतदिति ॥ ननु येभ्यो मिलितपरमाणुभ्यः समुदायो जायते ते मिलितानेकपरमाणवो न तत्समुदायजन्याः किं तु समुदितपरमाण्वन्तरादतो नान्यो-न्याश्रय इत्यत आह ॥ अत्रातिपीडायामिति ॥ परमाण्वन्तरेऽपि समुदायस्यैकपरमाणुहेतुकत्वा-सम्भवात् । अनेकपरमाणुहेतुकत्वेऽपि विरलानेकहेतुकत्वासम्भवेन मिलितानेकहेतुत्वे वाच्ये अन्योन्याश्रयापत्त्या तत्परिहाराय मिलितानेकपरमाणवो न तत्समुदायजन्याः, किं तु समुदित-परमाण्वन्तरादिति वक्तव्यम् । तस्मिन् परमाण्वन्तरेऽपि समुदायः किमेकपरमाणुहेतुकोऽनेक-परमाणुहेतुको वेत्यादिविकल्पपरम्पराप्रसरेण अनवस्था स्यादित्यर्थः ।

### **वाक्यार्थमञ्जरी**

प्राथमिकत्वादिति ॥ बुद्धोक्तमतैकदेशमवलम्ब्य जिनेन मतान्तरकरणादिति भावः ॥ बहुविधत्वेऽपीति ॥ वैभाषिकसौत्रान्तिकमाध्यमिकयोगाचारभेदेनेत्यर्थः । ईश्वराभावं वक्तुमाह ॥ रूपविज्ञानेति ॥ शरीरेन्द्रियविषयात्मनावस्थिता रूपरसगन्धस्पर्शात्मकाः परमाणवो रूप-स्कन्धाः । निर्विकल्पकज्ञानं विज्ञानस्कन्धः दुःखं वेदनास्कन्धः । सुखं च दुःखाभाव एव । सविकल्पकं ज्ञानं संज्ञास्कन्धः । समनन्तरप्रत्ययः संस्कारस्कन्ध इति द्रष्टव्यम् । अस्मन्मताभि-प्रायेणाह ॥ परमाणुपरिमाणस्येति ॥ वैशेषिकमताभिप्रायेणाह ॥ तदारब्धस्येति ॥ यदिति ॥ पदार्थानां सत्त्वं नाम स्वसदृशकार्यजनकत्वरूपमर्थक्रियाकारित्वम् । तत्र यदि घटस्य स्थायित्वं तर्हि प्रतिक्षणं घटान्तरं समुत्पादयेत् । सोऽप्येवम् एवं चाल्पतरकाले कुलालशालापूर्त्तिः स्यात् । अतो घटान्तरमुत्पाद्य स्वयं नश्यतीत्यङ्गीकार्यम् । तथा घटव्याप्तत्वे तत्कार्यस्य सर्वत्रोपलब्धि-प्रसङ्गात्परिछिन्नत्वं चाङ्गीकार्यमिति भावः । समुदायः किमेकपरमाणुजन्य उतानेकपरमाणुजन्यः । आद्ये एकस्मात्समुदाय इति व्याहतमित्यपिशब्दसूचितदूषणम् । द्वितीये समुदाये उभयहेतु-केऽनेकपरमाणुजन्ये अङ्गीकृते सति तदप्राप्तिस् तस्य समुदायस्यानुपपत्तिः । अन्योन्याश्रया-दित्यर्थः । ननु येभ्यो मिलितानेकपरमाणुभ्यो समुदायो जन्यते न ते तत्समुदायजन्याः किन्तु समुदितपरमाण्वन्तरजन्या इति नान्योन्याश्रय इत्यत आह ॥ अत्रातिपीडायामिति ॥ समुदित परमाण्वन्तरस्यापि मिलितानेकपरमाण्वन्तरहेतुकत्वावश्यम्भावादिति भावः ।

------------------------------------------------------------------------

ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ

## **सूत्रभाष्यम्**

॥ ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ ॥ १९ ॥

सर्वदा विद्यमानोऽपि समुदायः परस्परापेक्षया व्यवह्रियत इति चेन्न । एकं कार्यमुत्पाद्य तस्य विनष्टत्वात्परस्परप्रत्ययस्तदपेक्षया व्यवहार इति न युज्यते । कारणे सति कार्यं भवत्येवेति हि तस्य नियमः ।

### **सत्तर्कदीपावली**

समुदायो बहुत्वसापेक्षः विरलपरमाणुषु सन्ततिषु विद्यमानः समुदायः सृष्टिकाले परस्पर-सन्निहितैकैकपरमाण्वपेक्षया व्यवह्रियत इति नेतरेतराश्रयत्वमिति यद्युच्यते तदपि सर्वविरलपरमाणुभ्यः क्षणिकेभ्यो विरलपरमाणुषूत्पद्यमानेषु निबिडपरमाणुषु पुञ्जसम्भवात् । न कालकर्मवशादपि परमाणुपुञ्जसम्भवः न हि निष्कारणकः परमाणुपुञ्जव्यवहारः सम्भवति । तदाह । इतरेतरेत्यादिना ।

### **तत्त्वप्रदीपिका**

अथापि स्यात् । नायं समुदायः कादाचित्कः । येनेतरेतराश्रयस्स्यात् । किन्तु नित्य एव । परमाणुसन्तानानां नित्यत्वात् । तथाऽपि पुरुषस्येदं चेदं चेति परस्परापेक्षया प्रतीयते । तथैव व्यवह्रियते च । एवं समुदायविषयोऽभिज्ञानादिव्यवहारः परं चापरं च प्रत्येति विषयीकरोति । अतः समुदायव्यवहारस्येतरेतरप्रत्ययत्वाद् द्व्यादिहेतुकत्वाविरोध इति चेन्न । एकं कार्यमुत्पाद्य तस्य क्षणिकस्य कारणस्य विनष्टत्वात्परस्परापेक्षः प्रत्ययस्तदपेक्षया व्यवहार इति च वक्तुमयुक्तेः । तथा हि, इदमिदमिति प्रथमतः पृथक्पृथक्प््रातीतानामिदं चेदं चेति परस्परापेक्षः समुदायविषयः प्रत्ययो जायते, पश्चाद्व्यवहारः । न च स्वरसभङ्गुराणां तेषां तावन्तं कालमवस्थातुमवसरः स्यात् । कारणे सति कार्यं भवत्येवेति हि तस्य क्षणिकवादिनो नियमः । तत्र प्रथमक्षण एव प्रथमकार्यमुत्पाद्य द्वितीयक्षणे यद्यवतिष्ठेत, तर्हि तदाऽपि कार्यान्तरोत्पत्तेरेकस्माद्घटाद्बहवो घटसन्ताना उपलभ्येरन् । सिद्धान्तभाष्यस्यान्योऽप्यर्थः । एकं सदृशं कार्यमुत्पाद्य तस्य विनष्टत्वान्न विसदृशकार्योत्पत्तिः । अतश्चासंयुक्तयोः परमाण्वोर् न संयुक्तावुत्पद्येयाताम् । न चानिन्द्रियसंयोगिनः कारणादिन्द्रियसंयोगि कार्यमुत्पद्येत । न चाज्ञाताद्विज्ञातम् । न चाव्यवहारपदाद्व्यवहारपदम् । नचेन्द्रियादप्यसंयोगिन-स्संयोगि । न च तादृशादात्मनोऽन्यादृशः स्यात् । ज्ञानमेव न आत्मेति चेन्न । तर्ह्यतथाज्ञाना-त्तथाज्ञानं कुत एतत् ? कारणे सति कार्यं भवत्येवेति हि तस्य नियमः । न पुनर्विशेषकार्यमपीति । सदृशात्सदृशान्तरोत्पत्तिनियमाङ्गीकारादिति भावः । अनियमे घटादपि पट उत्पद्येत । न चादृष्टात्फलादातृणो दातृण उत्पत्तिः । अतो न विशेषकार्योत्पत्तिः ।

### **तत्त्वप्रकाशिका**

उक्तमाक्षिप्य समादधत्सूत्रमुपन्यस्याक्षेपांशं तावद् व्याचष्टे ॥ इतरेति ॥ यदुक्तं समुदायस्य विरलानेकहेतुकत्वे सदातनत्वं स्यादिति तदङ्गीक्रियत एव न चैवं प्रलयानुपपत्तिः । सदातनत्वेऽपि समुदायस्य वित्तिव्यवहाराभावेन प्रलयोपपत्तेः । न च विद्यमानत्वे व्यवहाराभावोऽपि कुत इति वाच्यम् । व्यवहारादेरिदं चेदं चेति परमाणुपरस्परापेक्षानिबन्धनत्वात् । परस्परापेक्षा च परमाणूनां सामीप्यापेक्षा । न चास्ति प्रलये तत्सामीप्यमतो नोक्तदोष इति भावः । परिहारांशं व्याचष्टे ॥ नेति ॥ वित्तिव्यवहारयोः कादाचित्कतया समुदायस्य सदातनत्वेऽपि न दोष इति न युक्तम् । तथा सति कदापि समुदाये वित्तिव्यवहाराभावापातात् । विरला हि परमाणवो मिलितपरमाणूनुत्पाद-यन्ति । ते च पुरुषेण दृश्यन्ते । ते चैकैकं कार्यमुत्पाद्य नश्यन्त्येव तेऽप्येवं तथा च कथं द्रष्टुः परस्परापेक्षा ततो व्यवहारादि कथं घटेत । न ह्यन्यत्र दर्शनमन्यत्र परस्परापेक्षाऽन्यत्र व्यवहारादीति युज्यते । पुरुषस्यापि तथात्वमिति भावः । अथ विरलपरमाणुभ्यो जाता मिलितपरमाणवः स्थायिनोऽतो युक्तो व्यवहार इत्यत आह ॥ कारणे सतीति ॥ यदि परमाणवः स्थायिनस्तर्हि ते प्रतिक्षणं कार्यमुत्पादयेयुः । कारणे सति कार्यं भवत्येवेति तन्नियमात् । तथा चाल्पतरकालेऽप्य-कस्माद् घटात्कुलालशालापूर्तिप्रसङ्ग इति भावः । यद्यप्यत्र क्षणिकत्वहानिरेव वाच्या तथापि सैव तदभ्युपगमकारणप्रदर्शनेनोक्ता वेदितव्या ।

### **गुर्वर्थदीपिका**

तदङ्गीक्रियते एवेत्यत्र घटाकारेण विरलानेकसमुदायस्य सदातनत्वमित्यर्थः । न चास्ति प्रलये तत्सामीप्यमित्यत्र विरलपरमाणुभ्यस्समुदायजन्माङ्गीकारे कारणे सति कार्यं भवत्येवेति तेषामेव नियमेन कार्यावश्यम्भावाद्घटाकारेण दूरदूरस्थानेकपरमाणुसमुदाय एव सर्वदाऽस्ति न तु मिलितसमुदायः । कालकर्मवशात्तेषामेव परमाणूनां कदाचिदतिसाम्ये समुदायो दृश्यते व्यवह्रियते च । अन्यदा नेति भावः । घटाकारेणाविरतया मिलितपरमाणुसमुदाये वित्तिव्यवहाराविति पक्षेऽपि प्रथमोत्पन्नक्षणिकसमुदायात्मककार्ये परमाणूनां दर्शनमात्रं द्वितीयक्षणवृत्तिकार्येऽपेक्षा-बुद्धिस् तृतीयक्षणवृत्तिकार्ये व्यवहार इति किं केन सङ्गतमिति भावेनाह ॥ न ह्यन्यत्र दर्शनमिति ॥ अल्पतरकाल इत्यत्र घटिकार्धमात्र इत्यर्थः । सैव तदभ्युपगमेत्यत्र सैव क्षणिकत्व-हानिरेव । तदभ्युपगमे क्षणिकत्वाभ्युपगमे । कारणप्रदर्शनेन स्थायित्वे कुलालशालापूर्त्याख्य-कारणप्रदर्शनेनेत्यर्थः ।

### **भावबोधः**

तदङ्गीक्रियत एवेति । नात्र समुदायो नाम परमाणूनां संयोगः । अनङ्गीकारात् । नापि द्रव्यान्तरम् । तस्यैवावयवित्वापातात् । किं त्वनेकसङ्ख्यारूप एव । स च विरलेष्वपि परमाणुषु सर्वदास्तीति भावः । व्यवहारादेरिदं चेदं चेति । अनेकत्वसङ्ख्याया अपेक्षाबुद्धिव्यङ्ग्यत्वेन तत्प््रातीतिव्यवहारयोरिदं चेदं चेति परस्परापेक्षाबुद्ध्यधीनत्वादित्यर्थः । अनेनेतरप्रत्यय अपेक्षा-बुद्धिर्यस्य व्यवहारादेः स इतरेतरप्रत्ययस्तस्य भावस्तत्त्वम् । षष्ठ्यर्थश्च जन्यजनकभाव इति सूत्राक्षरयोजना सूचिता । ‘तच्च सामीप्यहेतुकम्’ इत्यनुव्याख्यानं मनसि निधायाऽऽह– परस्परापेक्षा चेति ॥ विप्रकृष्टे इदं चेदं चेति अपेक्षाबुद्धेरदर्शनादिति भावः ॥ पुरुषस्यापि तथात्वमिति ॥ विषयवदात्मनोऽपि क्षणिकत्वात् परमाणुदर्शनमपेक्षाबुद्धिः समुदायव्यवहार इत्येतेषामेकविषयत्वमिवैकाधिकरणत्वमपि न युक्तमित्यर्थः ।

### **भावदीपः**

तदङ्गीक्रियत एवेति ॥ अनेकत्वसङ्ख्याया एव समुदायत्वात्तस्य च विरलेष्वपि परमाणुषु सत्त्वेन सदातनत्वादिति भावः ॥ वित्तीति ॥ ज्ञप्तिव्यवहारयोरभावेनेत्यर्थः ॥ व्यवहारादेरिति ॥ अनेकत्वसङ्ख्याया अपेक्षाबुद्धिव्यङ्ग्यत्वेन तत्प््रातीतिव्यवहारयोश्च इदं चेदं चेत्यपेक्षाबुध्य-धीनत्वादित्यर्थः । इतरसहितमितरदितरेतरदितीतरेतरेति सौत्रविन्यासलब्धमाह ॥ सामीप्यापेक्षेति ॥ तच्च सामीप्यहेतुकमित्यनुभाष्योक्तेरिति भावः । नञोऽन्वयायाह ॥ वित्तिव्यवहारयोरिति ॥ असाङ्गत्यनिरासाय मध्ये हेतुमध्याहृत्य तदुपपादकत्वेन भाष्यं व्याख्यातुमाह ॥ तथा सतीति ॥ उत्पत्तिमात्रनिमित्तत्वादिति सूत्रशेषस्याणूनामेकैककार्योत्पत्तावेव निमित्तत्वाद् द्वितीयक्षणवृत्त्य-पेक्षाबुद्ध्यादावनिमित्तत्वादित्यर्थमुपेत्यैकं कार्यमित्यादिभाष्यं व्याचष्टे ॥ ते चैकैकं कार्यमिति ॥ नश्यन्त्येवेति ॥ क्षणिकत्वादिति भावः ॥ तेऽपीति ॥ मिलिताणुभ्यो जाता अन्येऽपीत्यर्थः । द्रष्टुर्दर्शनवतः पुंसः । यत्र दर्शनं तत्रैव दर्शनानन्तरभाविनी इदं चेदं चेति जायमानाऽपेक्षाबुद्धिः । तत्रैव तदनन्तरभाविनौ वित्तिव्यवहारौ च कथं भवेयुरित्यर्थः ॥ पुरुषस्यापीति ॥ विषयवदात्म-नोऽपि क्षणिकत्वमुपेत्य परमाणुदर्शनमपेक्षाबुद्धिः समुदायवित्तिव्यवहारौ इत्येतेषामेकविषयत्वमिव एकाधिकरणत्वमपि न युक्तमित्यर्थः ॥ तदभ्युपगम इति ॥ क्षणिकत्वस्याभ्युपगमे कारणे सति कार्यं भवत्येवेति नियमरूपकारणोपदर्शनेन क्षणिकत्वहानिरेवोक्तेत्यर्थः ।

### **अभिनवचन्द्रिका**

किं कारणे विनष्ट इति ॥ अत्र यद्यपि किं कारणनाशकाले कार्यमुत्पद्यत इत्यपि पक्षो विकल्प्य दूषणीयः, तथापि कारणनाशोत्तरकाले जायमाने कार्ये कारणव्यापाराभाववत् कारणनाशकाले जायमाने कार्येऽपि कारणव्यापाराभावसाम्यात् प्रतिज्ञोपरोधो भवतीति तद्दूषणे-नैवाऽस्यापि दूषणं भवतीति पृथङ् न दूषितः । विद्यमाने वेति द्वितीयकल्पस्य कारणोत्तरक्षणे कारणे विद्यमाने कार्यमुत्पद्यते इति वा, कारणोत्पत्तिक्षण एव कार्यमुत्पद्यत इति वा, सम्भव-मालोच्य द्वयमपि निषेधति – न द्वितीय इति ॥ आद्याऽसम्भवे हेतुपरतया मूलं योजयति– एकस्मिन् क्षण इति ॥ अस्तु द्विक्षणावस्थायित्वं को दोषः, न च क्षणिकत्वहानिः; क्षणद्वयमेकक्षणत्वेन विवक्षित्वा क्षणिकत्वाभिधानादित्यतो दूषणमाह – क्षणिकस्य चेति ॥ ‘विनाशकारणाभावात्’ इत्यतः परं ‘अवस्थानप्रसङ्गात्’ इति ग्राह्यम् । ततश्चैवं योजना क्षणिकत्वेनाङ्गीकृतस्य द्विक्षणावस्थानाङ्गीकारे तदुत्तरत्र तृतीयादिक्षणेषु विनाशकारणमुद्गर-प्रहारादेरभावात्तृतीयादिक्षणेष्वप्यवस्थानमङ्गीकार्यम् । ततश्च पुनस्तस्मात् कार्योत्पत्तयः स्युः । ‘कारणे सति कार्यं भवत्येव’ इति नियमात् । तेभ्यः कार्येभ्यश्च तथा कार्योत्पत्तयः स्युरिति सर्वकार्याणां, कारणकार्याणां, कार्यकार्याणां च, यौगपद्यमेकस्मिन् कालेऽवस्थानं स्यादिति । कारणोत्पत्त्युत्तरकाले कार्यमित्यङ्गीकारे एकं घटमुत्पाद्य स्थितस्य कुलालस्य सायङ्काले कार्याणां कार्यकार्याणां चावस्थानात् शालापरिपूर्त्तिः स्यादिति भावः । द्वितीयासम्भवपरतयापि मूलांशं योजयति – तथेति ॥ अस्मिंस्तु पक्षे एकं घटमुत्पाद्य स्थितस्य कुलालस्य द्वितीयक्षणे अघटत्वप्रसङ्ग इति भावः । भाष्ये ‘निस्सन्तान’ इति । सूत्रे अल्पाच्तरं पूर्वं प्रयोज्यमित्यभिप्रेत्य, ससन्तानविनाशे परेण सङ्केतितः प्रतिसङ्ख्याविरोधशब्दः पूर्वनिर्दिष्टः; तावन्मात्रेण तस्य प्राधान्यं मा विज्ञायीति भावेन परेण निस्सन्तानविनाशे सङ्केतितोऽप्रतिसङ्ख्या विरोधशब्दः प्रथमं व्याख्यात इति बोध्यम् ।

### **वाक्यार्थमुक्तावली**

तदङ्गीक्रियते एवेति ॥ मन्मतेऽनेकत्वसङ्ख्यारूपस्य समुदायस्य विरलानेकपरमाणुहेतुकत्वेन तादृशपरमाणूनां सदा सत्त्वात्समुदायस्य सदातनत्वमङ्गीक्रियत एवेति भावः ॥ व्यवहारादेरिति ॥ अनेकत्वसङ्ख्याया अपेक्षाबुद्धिव्यङ्ग्यत्वेन तत्प््रातीतिव्यवहारयोश्चेदं चेदं चेत्यपेक्षाबुद्धिजन्यत्वादिति भावः । इतरसहितमितरदितरेतरदितीतरेतर इति सौत्रविन्यासलब्धमाह ॥ सामीप्येति ॥ नेदिष्ठ-मन्तिकतमं स्यात् ‘दूरं विप्रकृष्टकम्’ इत्यमरः । विप्रकृष्टयोरिदं चेदञ्चेत्यपेक्षाबुद्ध्यदर्शनादित्यर्थः । एतेनेतरसहितमितरदितरेतरत् तस्य प्रत्ययोऽपेक्षाबुद्धिर्यस्य व्यवहारादेर्हेतुः स इतरेतरप्रत्ययस्तस्य भावस्तत्वं तस्मादित्यर्थः । तथा चानेकत्वसङ्ख्यारूपसमुदायव्यवहारादेरिदं चेदं चेति समीपस्थेतर-सहितेतरविषयकापेक्षाबुद्धिजन्यत्वात् प्रलये सामीप्यभावेन तद्धेतुकापेक्षाबुद्धिव्यवहारसमुदायबुद्धी-नामभावात्तदभावविवक्षया प्रलयोपपत्तिरिति तदप्राप्तिर्नेति सूत्रखण्डार्थ उक्तो भवति । सिद्धान्तांशेन चान्वयमाह ॥ वित्तिव्यवहारयोरिति ॥ असाङ्गत्यनिरासाय मध्ये हेतुमध्याहृत्य तदुपपादकत्वेन सौत्रहेतुविवरणपरं भाष्यं गमयति ॥ तथा सतीति ॥ कुतस्तदभावापत्तिरित्यतस्तन्मतं परिष्करोति ॥ विरला हीति ॥ मिलितपरमाणूनित्यनेकत्वसङ्ख्याविशिष्टपरमाणूनुत्पादयन्ति । ते च पुरुषेण दृष्यन्त इति हि त्वन्मतमित्यर्थः । ननु वेदनमेव पुमानिति सौगता मन्यन्ते तत्कथं पुरुषेण दृश्यन्त इत्यनूद्यत इति चेज् ज्ञानं हि द्विविधं भवति । प्रवृत्तिज्ञानमालयज्ञानं चेति । तत्रालयज्ञानं प्रवृत्तिज्ञानदुःखसंस्कारास्पदं पुमानित्युच्यते । प्रवृत्तिज्ञानं तु समुदायत्ववेदनमिति न विरोधः । ततश्च किमित्यत उत्पत्ति-मात्रनिमित्तत्वादिति सूत्रशेषस्याणूनामेकैककार्योत्पत्तावेव निमित्तत्वाद् द्वितीयक्षणवृत्यपेक्षा बुध्यादावनिमित्तत्वादित्यर्थमुपेत्यैकं कार्यमिति भाष्यं व्याचष्टे ॥ नश्यन्त्येवेति ॥ क्षणिकत्वा-देवेति भावः ॥ तेऽपीति ॥ मिलिताणुभ्यो जाता अन्येऽपीत्यर्थः ॥ पुरुषस्यापीति ॥ विषय-वदात्मनोऽपि क्षणिकत्वमुपेत्य परमाणुदर्शनमपेक्षाबुद्धिः समुदाये वित्तिव्यवहार इत्येतेषामेक-विषयत्वमिवैकाधिकरणत्वमपि न युक्तमित्यर्थः ॥ तदभ्युपगमकारणेति ॥ पराभ्युपगतक्षणिकत्व-हानिरित्युक्तपराभ्युपगमोपपादनाय तन्मत उपन्यस्तं स्थायित्वे कार्यकरत्वावश्यम्भावात् कुलाल-शालापरिपूर्तिः स्यादिति अभ्युपगमकारणमुक्तमित्यर्थः ।

### **तत्त्वसुबोधिनी**

तदङ्गीक्रियत एवेति ॥ नात्र समुदायो न परमाणूनां संयोगो ऽनङ्गीकारात् । नापि द्रव्यान्तरम् । तस्यैवावयवित्त्वापातात् । किन्तु अनेकत्वसङ्क्यारूप एव स च मिलितेति वा विरलेष्वपि परमाणुषु सर्वदास्तीति भावः ॥ व्यवहारादिदं चेदं चेति ॥ अनेकत्वसङ्ख्याया अपेक्षाबुद्धिव्यङ्ग्यत्वेन तत्प््रातीतिव्यवहारयोरिदं चेदं चेत्यपेक्षाबुद्ध्यधीनत्वादित्यर्थः । अनेन इतरेतरप्रत्ययो ऽपेक्षा बुद्धिर् यस्य व्यवहारादेः स इतरेतरप्रत्ययस् तस्य भावस् तत्त्वम् । षष्ठ्यर्थश्च जन्यजनकभाव इति सूत्राक्षरयोजना सूचिता । सामीप्यपेक्षेति विप्रकृष्टे । इदं चेदं चेत्यपेक्षा बुद्धेरदर्शनादिति भावः ॥ तत इति ॥ परस्परापेक्षात इत्यर्थः । पुरुषस्यापि तथात्वमिति विषयवदात्मनोऽपि क्षणिकत्वेन परमाणुदर्शनमपेक्षाबुद्धिः समुदायव्यवहार इत्येतेषाम् एकविषयत्व-मिवैकैकाधिकरणत्वमपि न युक्तमित्यर्थः । ननु परमाणूनामस्थायित्वाङ्गीकारे क्षणिकत्वहानिरेव वक्तव्या, एतद्दूषणम् अनुपयुक्तमित्यत आह ॥ यद्यपीति ॥ तदभ्युपगमेति ॥ क्षणिकत्वाभ्यपगमे कारणप्रदर्शनेनेत्यर्थः । एकस्माद् घटाद् अल्पतरकाले कुलालशालापरिपूर्तिरिव क्षणिकत्वाङ्गी-कारे बीजमिति भावः ।

### **वाक्यार्थविवरणम्**

विद्यमानत्वे । सदातनस्य समुदायस्येति वर्तते ॥ वित्तिव्यवहारयोरिति ॥ वित्तिर्वेदन-मपेक्षाबुद्धिरिति यावत् । समुदायत्ववेदनतद्व्यवहारयोरित्यर्थः । यथोक्तं सुधायाम् । अनेक- परमाणव एव समुदायः । तदनेकत्वं च समुदायत्वम् । तन्मिलितेष्विव विरलेष्वपि विद्यते । किन्तु न समुदायत्ववेदनं भवति । इतरपरमाणुसहितेतरपरमाणुज्ञाने सति समुदायत्वज्ञानं भवति । अपेक्षा-बुद्धेरनेकत्वव्यञ्जकत्वात् । न चेतरेतरप्रत्ययो विरलपरमाणुषु सम्भवति । न हि मथुरापाटली-पुत्रस्थितयोरितरेतरप्रत्ययो दृष्ट इति ॥ मिलितपरमाणूनुत्पादयन्तीति ॥ तदेव तेषां समुदायत्वमिति भावः । यथोक्तं सुधायां विरलपरमाणुभ्यः सन्निकृष्टाःपरमाणवो जायन्ते तदेव तेषां समुदायत्वमिति समुदायरूपं कार्यं तु परमाणुदर्शनापेक्षाबुद्धिव्यवहाराणामेकविषयत्ववदेकाधिकरणत्वमपि न युक्तम् । कुत इति चेत्तत्राह ॥ पुरुषस्यापीति ॥ वेत्तुरात्मनो क्षणिकत्वमङ्गीकृतं यतोऽत इत्यर्थः । तदुक्तम् । ‘आत्मानं च क्षणस्थितम्’ इति । तथा च द्रष्टा अपेक्षाबुद्धिमान् व्यवहर्ता च भिन्न एवेति न तेषामेकाधिकरणत्वमिति भावः । अत्र मिलितपरमाणूनां स्थायित्वाङ्गीकारपक्षे अपसिद्धान्त एव वाच्य इत्यर्थः ॥ सैवेति ॥ क्षणिकत्वहानिरेवेत्यर्थः ॥ तदभ्युपगमेति ॥ स्थायित्वाङ्गीकारे अल्पतरकाले एकस्माद्घटात् कुलालशालापूर्तिरूपं बाधकमेव क्षणिकत्वाभ्युपगमे परस्य कारणम् । एवं च स्थायित्वाङ्गीकार एकस्मिन् क्षणे कुलालशालापूर्तिप्रसङ्गरूपबाधकोक्त्या क्षणिकत्व-हानिरेवोक्ता भवतीत्यर्थः ।

### **वाक्यार्थमञ्जरी**

समुदायस्य सर्वदा सत्त्वेऽपि तत्प््रातीतिव्यवहारयोरितरेतरप्रत्ययत्वादिदं चेदंचेत्यपेक्षाबुद्ध्य-धीनत्वात्तदभावे तत्प््रातीत्याद्यभावेन लयाद्युपपत्तिरिति चेन्न । विरलपरमाणुजातमिलितपरमाणूनां तादृशसमुदायोत्पत्तिमात्रे निमित्तत्वादपेक्षाबुद्ध्यादौ निमित्तत्वाभावादित्यर्थः ॥ तदङ्गीक्रियत एवेति ॥ नात्र समुदायो नाम परमाणूनां संयोगः । अनङ्गीकारात् । नापि द्रव्यान्तरं तस्यैवा-वयवित्वात् । किंत्वनेकत्व सङ्ख्यारूप एव । स च विरलेष्वपि परमाणुषु सर्वदास्तीति भावः । वित्तिः प्रतीतिः । व्यवहारादेरिदञ्चेदं चेति । अनेकत्वसङ्ख्याया अपेक्षाबुद्धिव्यङ्ग्यत्वेन तत्प््रातीति व्यवहारयोरप्यपेक्षाबुद्ध्यधीनत्वादित्यर्थः । सामीप्यापेक्षेति ॥ विप्रकृष्टे इदं चेदं चेत्यपेक्षा-योगादिति भावः । घटेतेत्यनन्तरं कथमित्यनुवर्तते । कात्र कथन्तेत्यत आह ॥ न हीति ॥ त्रयाणामेकविषयत्वेनैव कार्यकारणभावादिति भावः । तथात्वं क्षणिकत्वं तथा चैकस्य पुरुषस्य दर्शनमन्यस्यापेक्षाबुद्धिरन्यस्य व्यवहार इति भिन्नाधिकरणत्वान्न तेषां कार्यकारणभाव इति भावः । तदुभ्युपगम सति । एतद्बाधकवशात्त्वया क्षणिकत्वमेवाङ्गीकार्यम् । स्थायित्वाङ्गीकारे च तद्धानिरित्येवमर्थादुक्तैवेत्यर्थः ।

------------------------------------------------------------------------

ॐ उत्तरोत्पादे च पूर्वनिरोधात् ॐ

## **सूत्रभाष्यम्**

॥ ॐ उत्तरोत्पादे च पूर्वनिरोधात् ॐ ॥ २० ॥

कार्योत्पत्तावेव कारणस्य विनाशाच्च न विशेषकार्योत्पत्तिः ।

### **सत्तर्कदीपावली**

एतदेव विवृणोति । उत्तरेत्यादिना ।

### **तत्त्वप्रदीपिका**

इतश्च न विशेषकार्योत्पत्तिः । यद्विनाशरहितं कारणं स्वतः कार्य-मात्रोत्पादनपरम् । न च सहकार्यन्तरसंयोगस्यावसरं दद्यात् । येन विशेषकार्यसम्भवः ।

### **तत्त्वप्रकाशिका**

एवं विरलपरमाणुभ्यो मिलितपरमाणूत्पत्तिमभ्युपेत्य व्यवहाराद्यसम्भवो दर्शितः । अथ विशेषकार्योत्पत्तिमपि निराकुर्वत्सूत्रमुपन्यस्य व्याचष्टे ॥ उत्तरेति ॥ न क्षणिकमते विशेष-कार्योत्पत्तिश्च युक्ता । कारणस्य स्वसदृशकार्यजनन एव सामर्थ्यात् । अन्यथा घटात्पटोत्पत्ति-प्रसङ्गात् । न च वाच्यं सदृशकार्योपजननसमर्थमपि कारणं कार्यमुत्पाद्य पश्चाद्वैसादृश्यमुत्पादयतीति । न चातिप्रसङ्गः ॥ अदृष्टाधीनत्वादिति ॥ सदृशमेकं कार्यमुत्पाद्यैव कारणस्य विनष्टत्वात् । अन्यथा क्षणिकत्वविरोध इति भावः ।

### **गुर्वर्थदीपिका**

सदृशमेकं कार्यमुत्पाद्यैव कारणस्य विनष्टत्वादित्यनेन प्रागेकवारं स्वसदृशाविरलकार्योत्पादे सति पूर्वस्य कारणचक्रस्य क्षणिकत्वेन नष्टत्वात्पुनस्तस्मिन्कार्ये वैसादृश्यजनकता न घटते । उत्तरवैसादृश्योत्पादेऽधिकरणतया पूर्वस्य कार्यस्यापि क्षणिकतया नष्टत्वेन न तत्र वैसादृश्य-जनकतेति द्वेधाऽप्यनुपपत्तिः परस्येति सूत्रार्थस्सूचितो भवति । अन्यथा क्षणिकत्वविरोध इत्यत्र एकैकक्षणवर्त्तिकार्यजनकत्वमेव क्षणिकत्वमित्यर्थः ।

### **भावबोधः**

विशेषकार्योत्पत्तिमपि निराकुर्वत्सूत्रमिति ॥ विसदृशकार्योत्पत्तिमपीत्यर्थः । अत्रैकं कार्यमुत्पाद्य तस्य विनष्टत्वादित्यादिभाष्यानुसारेण द्वितीयसूत्रं विरलपरमाणुकार्याणां मिलित-परमाणूनामपेक्षाबुद्धिविषयत्वादिनिराकरणपरतया व्याख्याय कार्योत्पत्तावेवेत्यादिभाष्यानुसारेण विसदृशकार्योत्पत्तिनिरासकतया व्याख्यातेऽपि ‘इति चेत् कार्यसम्भूतिमात्रव्यापृतिकारणम् । न तु कार्यविशेषेषु व्यापृतं कारणं भवेत्’ इत्यनुव्याख्याने ‘कारणानि खलु स्वसदृशकार्यजनन-व्यापाराणि, न तु विसदृशकार्यजनने व्यापृतानि’ इति सुधायां च विसदृशकार्यरूपविशेषादि-कार्योत्पत्तिनिरासकतया द्वितीयसूत्रं प्रकारान्तरेण व्याख्याय,

‘उत्तरोत्पत्तिमात्रेण विनाशात् पूर्ववस्तुनः ।

न संस्कारार्पकत्वं च युज्यते कस्यचित् क्वचित्’ ॥

इत्यनुव्याख्याने, अथ मतं कारणक्षणाः कार्येषु संस्कारानर्पयन्ति अतः पूर्वात्मसंस्कार-योगिनाम् उत्तरोत्तरेषामात्मनामनुमानादिव्यवहारा इत्येतन्निराकरणाय सूत्रमुत्तरोत्पादे चेत्यादि सुधायां तृतीयसूत्रं बौद्धमते संस्कारनिरासकतया प्रकारान्तरेण व्याख्यातमिति ज्ञेयम् ॥ विशेष-कार्योत्पत्तिश्चेति ॥ अनेन सौत्रश्चशब्दोऽध्याहृतसाध्येनान्वितः । अत एव भाष्ये विशेषकार्यो-त्पत्तिश्चेत्युक्तमित्युक्तं भवति । न विशेषकार्योत्पत्तिरिति भाष्योक्तसाध्ये कार्योत्पत्तावेव कारणस्य विनाशादित्यस्य साक्षाद्धेतुत्वासम्भवात्, ‘अतः सामान्यरूपत्वं कार्याणामपि सर्वशः’ इत्यनु-व्याख्यानं मनसि निधाय साक्षात् साधकं हेतुमाह– कारणस्येति ॥

‘अतोऽनियत्या यत्किञ्चिद्यस्य कस्यापि कारणम्’

इत्यनुव्याख्यानं मनसि निधायाह– अन्यथेति ॥ उत्पाद्यैवेति ॥ अनेन सौत्रश्च शब्द एवकारार्थः । यथाश्रुतोऽन्वितोऽपीति । भाष्ये कार्योत्पत्तावेवेत्यनेन व्याख्यात इत्युक्तं भवति । अन्यथा क्षणिकत्वविरोध इति ॥ न च स्वतः सदृशकार्यजननसमर्थमपि कारणमदृष्टसहकृत-मादावेव विसदृशकार्यमुत्पादयतीति न क्षणिकत्वेऽपि विरोध इति वाच्यम्; तथा सत्यदृष्टसह-कृतात् पटादपि कदाचिद् घटोत्पत्तिप्रसङ्गादिति भावः ।

### **भावदीपः**

अथेति ॥ अभ्युपगमाभावरूपार्थान्तरे अथशब्दः । विरलेभ्यो मिलिताणुरूपविशेष-कार्योत्पत्तिमपीत्यर्थः । इति चेन्नेति सूत्रान्नञनुवृत्तिं मत्वा भाष्यस्थचकारस्यान्वयमाह ॥ न क्षणिकमते विशेषकार्योत्पत्तिश्चेति ॥ सौत्रश्चशब्दोऽवधारण इति मत्वा कार्येत्यादिभाष्यं व्याचष्टे ॥ कारणस्येति ॥ उत्पत्ताविति विषयसप्तमी मत्वा सामर्थ्यादिति हेतुमध्याहृत्य एकां व्याख्यां कृत्वा अधुना उत्पत्तौ सत्यामेवेति सतिसप्तमीं मत्वा यथान्यासं व्याख्यातुं व्यावर्त्यशङ्कामाह ॥ न च वाच्यमिति ॥ सूत्रमप्येवं द्वेधा योज्यम् । अन्यथा असङ्गतिप्रसङ्गादिति भावः ॥ अन्यथेति ॥ नन्वेवं स्वतः सदृशकार्यजनका अप्यणवोऽदृष्टसहकृता आदावेव विसदृशानु-त्पादयेयुरिति चेन्न । तथात्वे स्वतः सदृशजनकोऽपि घटोऽदृष्टसहकृतः कदाचित्पटमपि जनयेदिति तात्पर्यात् ।

### **वाक्यार्थमुक्तावली**

विशेषकार्योत्पत्तिमपीति ॥ विरलाणुभ्यो विसदृशमिलितानुरूपविशेषकार्योत्पत्तिमित्यर्थः । सूत्रे चशब्दोऽवधारण इति भावेन भाष्ये कार्योत्पत्तावेवेत्युक्तम् । समुच्चये चेति भावेन विनाशाच्चेत्युक्तम् । पूर्वसूत्रात्तदप्राप्तिरित्यनुवर्तते । तस्य समुदायरूपविशेषस्याप्राप्तिरनुत्पत्ति-रित्यर्थमभिप्रेत्य न विशेषकार्योत्पत्तिरित्युक्तम् । तत्र विनाशाच्चेति चशब्दः । विशेषकार्योत्पत्ति-रित्यनेनान्वीयत इति भावेन व्याचष्टे ॥ क्षणिकमत इति ॥ अस्तूत्तरोत्पादे पूर्वनिरोधः विशेष-कार्योत्पादकत्वं किं न स्याद् इत्यभिप्रेत्याप्रयोजकत्वपरिहाराय ‘कुतः सामान्यरूपत्वं कार्या-णामपि सर्वशः’ इत्यनुव्याख्यानं मनसि निधाय सूत्रे भाष्ये च विषयसप्तमीं मत्वा कारणस्य सामर्थ्यादिति साक्षाद्धेतुमध्याहृत्य भाष्यं व्याचष्टे ॥ कारणस्येति ॥ ‘अतोऽनियत्या यत्किञ्चिद् यस्य कस्यापि कारणं’ इत्यनुव्याख्यानं मनसि निधायाह ॥ अन्यथेति ॥ अधुनोत्पत्तौ सत्यामेवेति सप्तमीत्वाद्यथान्यासं व्याख्यातुं व्यावर्त्यांशमाह ॥ न च वाच्यमिति ॥ न चातिप्रसङ्ग इति ॥ घटाद् घटोत्पत्तिरनन्तरं पटोत्पत्तिरित्यतिप्रसङ्गो नेत्यर्थः । न चादृष्टवशादेव विसदृशजनकत्वं स्यादिति वाच्यम् । अदृष्टस्य कार्यैकोन्नेयत्वादिति भावः । तथा चोत्तरोत्पादे कारणस्य सदृशकार्योप्तादविषय एव सामर्थ्याद् उत्तरसदृशकार्योत्पादे सत्येव पूर्वस्य कारणस्य विनाशात् तदप्राप्तिर् न विशेषकार्योत्पत्तिश्चेति सूत्रार्थः ।

### **तत्त्वसुबोधिनी**

विशेषकार्योत्पत्तिमपीति ॥ विसदृशकार्योत्पत्तिमित्यर्थः ॥ विशेषकार्योत्पत्तिश्चेति ॥ अनेन सौत्रचशब्दाध्याहृतेन साध्येनान्वित इति भावः । न विशेषकार्योत्पत्तिरिति भाष्योक्तसाध्ये हेतु-माह ॥ कारणस्येति ॥ अन्यथेति सदृशकार्यजनकत्वाभावे इत्यर्थः ॥ उत्पाद्यैवेति ॥ अनेन सौत्रचशब्द एवकारार्थः भाष्ये कार्योत्पत्तावेवेत्यनेन व्याख्यातः ॥ अन्यथा क्षणिकत्वविरोध इति ॥ यदि स्वतः सदृशजनका अप्यणवो ऽदृष्टसहकृता आदावेव विसदृशानुत्पादयेयुस् तर्हि स्वतः सदृशजनकोऽपि घटो ऽदृष्टसहकृतः कदाचित् पटमुत्पादयेदिति भावः ।

### **वाक्यार्थविवरणम्**

विशेषकार्येति ॥ विरलपरमाणुभ्यो मिलितपरमाणूत्पत्तिरूपविसदृशकार्योत्पत्तीत्यर्थः । एव-मुत्तरत्र विशेषशब्दो विसदृशपरः ॥ कार्यमुत्पाद्येति ॥ आदौ स्वसदृशमेव कार्यमुत्पाद्येत्यर्थः । पश्चादित्यनन्तरं तत्रेति शेषः । आदौ घटोऽपि स्वसदृशं पटमुत्पाद्य तत्र वैसादृश्यं पश्चा-दुत्पादयतीति स्यादित्येवंरूपोऽतिप्रसङ्गः ॥ अदृष्टेति ॥ घटात्पटो नोत्पद्यते तादृशादृष्टा-भावादिति भावः ॥ विनष्टत्वादिति ॥ तथा च न द्वितीयक्षणे तत्र वैसादृश्योप्तादकत्वं सम्भव-तीति भावः । ननु द्वितीयक्षणेऽपि तस्य स्थायित्वमङ्गीक्रियत इति नोक्तशेष इति चेत्तत्राह ॥ अन्यथेति ॥ अतिप्रसङ्गादिति ॥ प्रत्युत विनाशकार्यत्वं स्यादिति भावः ।

### **वाक्यार्थमञ्जरी**

विशेषेति ॥ विशिष्यत इति विशेषः विसदृश इत्यर्थः । विरलेभ्यो निमित्तोत्पत्तिरिति यावद् एवमग्रेऽपि । उत्तरस्य स्वसदृशकार्यस्योत्पादे च उत्पत्तावेव पूर्वस्य कारणस्य निरोधा-न्नाशान्न विसदृशकार्योत्पत्तिश्चेत्यर्थः ।

------------------------------------------------------------------------

ॐ असति प्रतिज्ञोपरोधो यौगपद्यमन्यथा ॐ

## **सूत्रभाष्यम्**

॥ ॐ असति प्रतिज्ञोपरोधो यौगपद्यमन्यथा ॐ ॥ २१ ॥

कारणे विनष्टे कार्यमुत्पद्यते चेत्तत्कार्यमिति प्रतिज्ञाहानिः । तत्काले कारणमस्ति चेद्विनाशकारणाभावाद्यौगपद्यं सर्वकार्याणाम् ।

### **सत्तर्कदीपावली**

पूर्वपरमाणुसादृश्यकारणं यदभिप्रेतम् उत्तरपरमाणोः पूर्वपरमाण्वाहितसंस्कारत्वम् । तदनुपपन्नम् । उत्तरपरमाणुकाले पूर्वपरमाण्वभावात् । न ह्यविद्यमानोऽन्यत्र संस्कारमादधाति । सादृश्यकारण-संस्कारार्थमपि सादृश्यसंस्कारकारणसंस्कारापेक्षयाऽनवस्थापत्तेश्चेत्यभिप्रायः । दूषणान्तरैरपि क्षणिकत्वं दूषयति ॥ असतीत्यादिना ॥ क्षणमेकं स्थित्वाभावः क्षणान्तरे परभावमुत्पादयति चेत्क्षणिको न स्यात् । पूर्वनाशानन्तरमुत्तरो जायेत चेत्पूर्वभावादुत्तरो जायत इत्यभ्युपगमहानिः स्यात् । पूर्वभाव-क्षण एवोत्तरो जायेत चेदुत्तरोत्तरव्यक्तीनामेकक्षण एवावस्थानप्रसङ्गेन क्षणान्तरे घटो न दृश्येत इत्यर्थः ।

### **तत्त्वप्रदीपिका**

इतश्चानुपपन्नो वैनाशिकवादः । तथाहि कार्योत्पत्तिकाले कारणमस्ति वा न वा । न तावन्नास्ति । न हि लोके नष्टस्य वस्तुनः किञ्चित्कार्यमुत्पद्यमानं दृष्टम् । अतो विनष्टे कारणे जायमानं तत् कार्यमिति न प्रतिज्ञायेत । कार्योत्पत्तिकाले कारणमस्ति चेत्कार्योत्पत्तावविनाशिनः पश्चाद्विनाशकारणाभावात्कार्यकारणयोर्यौगपद्यम् । तत्कार्याणामपि तन्न्यायावतारात्सर्वकार्याणां युगपद्भावप्रसङ्गः ।

### **तत्त्वप्रकाशिका**

एवं विसदृशकार्योत्पत्तिनिरासेन व्यवहारादिकं पराकृत्येदानीं प्रतिक्षणोत्पत्तिमेव च निराकुर्वत्सूत्र- मुपन्यस्य व्याचष्टे ॥ असतीति ॥ न प्रतिक्षणं कार्योत्पत्तिर्युक्ता । तथा हि । किं कारणे विनष्टे कार्यमुत्पद्यते विद्यमाने वा । नाद्यः । यस्मिन्विनष्टे यदुत्पद्यते तस्य तत्कार्यत्वेऽतिप्रसङ्गात् । न द्वितीयः । एकस्मिन्क्षणे त्वयमात्मानं लब्ध्वा कार्योत्पत्तिक्षणेऽपि तस्यावस्थाने कारणस्य द्विक्षण-कत्वप्रसङ्गात् । क्षणिकस्य च द्विक्षणावस्थाने तदुत्तरत्र विनाशकारणाभावात्पुनस्तस्मात्कार्योत्पत्तयः स्युस् तेभ्यश्च तथेति सर्वकार्याणां यौगपद्यं स्यात् । तथा यस्मिन् क्षणे कारणं तस्मिन्नेव कार्या-वस्थानप्रसङ्गात् तत्कार्याणां चैवमिति सर्वकार्याणां यौगपद्यं प्रसज्येत । न च क्षणार्धे समुत्पन्नं क्षणार्धे कार्यमुत्पादयतीति युक्तम् । क्षणस्य पूर्वमध्यापरकलाविकलत्वाभिलापादिति भावः ।

### **गुर्वर्थदीपिका**

सर्वकार्याणां यौगपद्यं स्यादित्यत्रापरिमितघटादिकार्याणां घटिकामात्रेणोत्पत्त्या कुलालादि-शालायां यौगपद्यं स्यादित्यर्थः ।

### **भावबोधः**

एवमिति ॥ विरलपरमाणुभ्यो मिलितपरमाणूत्पत्तिनिरासे समुदायस्यैवासम्भवेन दर्शना-पेक्षाबुद्ध्यादेरसम्भवादिति भावः । कारणे विद्यमाने कार्यमुत्पद्यत इति कोऽर्थः ? एकस्मिन् क्षणे स्वयमात्मानं लब्ध्वा कार्योत्पत्तिक्षणेऽपि कारणं वर्तत इति वार्थः? उत कार्यं कारणसत्ता-समानकालीनसत्ताकमिति विकल्पं मनसि निधायाद्यपक्षोत्तरत्वेन समग्रं भाष्यं योजयति– एकस्मिन् क्षण इति ॥ सर्वकार्याणां यौगपद्यमिति ॥ घटिकादिस्थूलकालावच्छेदेन युगपदवस्थानं स्यात् । तथा चाल्पतरकाले कुलालशालापूर्तिप्रसङ्ग इति भावः । इदानीं विनाशकारणाभावादित्यंशं परित्यज्य यौगपद्यं सर्वकार्याणामिति भाष्यं द्वितीयपक्षोत्तरत्वेनापि व्याचष्टे– तथा यस्मिन् क्षण इति ॥ क्षणिकं हि कारणम् । कार्यं च तत्सत्तासमानकालीनसत्ताकं चेत् कार्यकारणयोः सहोत्पाद इत्युक्तं स्यात् । तत् कार्याणामप्ययमेव न्याय इति तत्समानभाविनामशेषकार्याणामेकक्षणा-वस्थानरूपं यौगपद्यं स्यात् । तच्च प्रत्यक्षादिविरुद्धमिति भावः । अत एव सुधायाम् । ‘यौगपद्यं सति भवेदुत्पाद्यानामशेषतः’ ।

इत्यनुव्याख्यानं तत्र विनाशकारणाभावादित्यस्याभावात् । द्वितीयपक्षनिरासपरत्वेनैव व्याख्यातम् ।

### **भावदीपः**

विशेषकार्योत्पत्तिनिरासस्य प्रकृतोपयोगं दर्शयन्ननुवदति ॥ एवमिति ॥ विरलाणुभ्यो मिलिताणूत्पत्ययोगे तद्विषयदर्शनसामीप्यहेतुकापेक्षाबुद्ध्यादेरयोगादिति भावः ॥ उत्पत्ति-मेवेति ॥ दूरे वित्तिव्यवहारादिचिन्तेत्येवार्थः । असङ्गतिनिरासाय योग्यसाध्यमुक्त्वा तदुपपाद-कत्वेन भाष्यं योजयति ॥ न प्रतिक्षणमिति ॥ अत्रापि पूर्वत्रेव नञनुवर्तते । उत्तरोत्पाद इति च प्रथमान्ततयेति भावः । कारणे नष्ट इति पराङ्गीकारादस्य पक्षस्य पूर्वं निर्देशः । कारणे सति कार्यमित्यत्र किं कारणं यस्मिन् क्षणे आत्मालाभस् तदुत्तरस्मिन् कार्योत्पत्तिक्षणेऽपि स्थित्वा कार्यमुत्पादयतीत्यभिमतम् उतात्मलाभक्षण एव कार्यमुत्पादयतीति हृदि विकल्प्य आद्ये भाष्यादौ यौगपदपद्यशब्देनाविच्छेदेनोत्पत्तिरभिमतेति भावेन तत्काल इत्यादिभाष्यं व्याचष्टे ॥ एकस्मिन् क्षण इति ॥ तदुत्तरत्रेति ॥ तृतीयक्षण इत्यर्थः । यौगपद्यपदस्य सहावस्थानमर्थमुपेत्य अन्त्यपक्षदूषणपरतयापि भाष्यं व्याचष्टे ॥ यौगपद्यमिति ॥ एकस्यापि विनाशकाभावादेकक्षण-वृत्तित्वरूपसहावस्थानं स्यादित्यर्थः । अस्मिन् पक्षे सव्येतरगोविषाणवत् कार्यकारणभावव्याघात इत्यपि ध्येयम् ।

### **वाक्यार्थमुक्तावली**

सूत्रे नेत्यस्ति । उत्तरोत्पाद इति प्रथमान्तं सप्तम्यन्तं चानुवर्तते । पूर्वेत्यतः पूर्वस्मिन्निति च । प्रतिक्षणमिति योग्यतयान्वेति । न प्रतिक्षणमुत्तरस्य पश्चाद्भाविनः कार्यस्योत्पादो युक्तः । पूर्वस्मिन् कारणेऽसति उत्तरोत्पादे प्रतिज्ञोपरोधः । अन्यथा पूर्वस्मिन् कारणे सति उत्तरोत्पादे उत्तरेषां कार्याणां यौगपद्यं स्यादिति सूत्रयोजनामभिप्रेत्यानुवृत्तिलब्धं साध्यांशं व्याचष्टे ॥ न प्रतिक्षणमिति ॥ तदुपपादकत्वेन विकल्पमुखेन सूत्रं सङ्गमयितुं प्रतिज्ञाय विकल्पयति ॥ तथा हीति ॥ प्रतिज्ञाहानिमुपपादयति ॥ अतिप्रसङ्गादिति ॥ कारणे विद्यमाने कार्यमुत्पद्यत इति द्वितीये प्रष्टव्यम् । कारणमेकस्मिन् क्षणे स्वयमात्मानं लब्ध्वा कार्योत्पत्तिक्षणे स्वयं स्थित्वा कार्यमुत्पादयतीति कारणे सति कार्यं भवतीत्युच्यते उतात्मलाभक्षणे एव कार्यमुत्पादयतीति । एवमन्यथेतत्द्वेधा विकल्प्य तदनुसारेण तत्काले कारणमस्ति चेद् इति भाष्यस्यापि कार्यकाले कारणमस्ति चेदित्यर्थः । तत्र द्वेधा कारणस्य द्वितीयक्षणरूपकार्यकालानुप्रवेशेन वा कार्यस्या-द्यक्षणरूपकारणकालानुप्रवेशेन वेति मत्वाऽद्यपक्षोत्तरत्वेन तत्काल इत्यादि समग्रभाष्यं व्याचष्टे ॥ एकस्मिन्क्षण इति ॥ तदुत्तरत्रेति ॥ तृतीयक्षण इत्यर्थः । तस्मात् कारणात् तेभ्यः कार्येभ्यो यौगपद्यं स्यादिति घटिकादिस्थूलकालावच्छेदेन युगपदवस्थानं स्यात् । तथा च अल्पतरकाले कुलालशाला परिपूर्तिरिति भावः । यद्वा कार्याणां यौगपद्यं नाम सन्ततत्वम् । सर्वकार्य-जनिरविच्छिन्ना स्यादिति भावः । द्वितीयोत्तरत्वेनापि नाशकारणाभावादित्यंशं परित्यज्य व्याचष्टे ॥ तथा यस्मिन् क्षण इति ॥ क्षणिकं हि कारणं, कार्यं च तत्सत्तासमानकालीनसत्ताकं चेत् कार्यकारणयोः सहोत्पाद इत्युक्तं स्यात् । तत्कार्याणामयमेव न्याय इति तत्सन्तान-भाविनामशेषकार्याणामेकक्षणावस्थानरूपयौगपद्यं स्यात् । तच्च प्रत्यक्षादिविरुद्धमिति भावः । किञ्चास्मिन् पक्षे सव्येतरविषाणवत्कार्यकारणभावव्याघात इत्यपि द्रष्टव्यम् ॥ पूर्वमध्येति ॥ क्षणस्य निरंशत्वाङ्गीकारादिति भावः ।

### **तत्त्वसुबोधिनी**

एवमिति विरलपरमाणुभ्यो मिलितपरमाणूत्पत्तिनिरासे समुदायस्यैवासम्भवेन दर्शनापेक्षा बुद्ध्यादेरसम्भवादिति भावः । कारणे विद्यमाने कार्यमुत्पद्यते इति कार्यः । एकस्मिन् क्षणे स्वयमात्मानं लब्ध्वा कार्योत्पत्तिक्षणेऽपि कारणं वर्तते इति वा उत कार्यं कारणसत्तासमान-कालीनसत्ताकमिति वेति विकल्पं मनसि निधाय आद्यपक्षोत्तरत्वेन समग्रं भाष्यं योजयति ॥ एकस्मिन् क्षणे इति ॥ सर्वकार्याणामिति ॥ यौगपद्यं, घटिकादिकालावच्छेदेन युगपदवस्थानं स्यात् । तथा चाल्पतरकाले कुलालशालापूर्तिप्रसङ्ग इति भावः । पूर्वम् अविच्छेदेनोत्पत्ति-यौगपद्यमित्यभिप्रेत्योक्तं, इदानीं सहावस्थानयौगपद्यमित्यभिप्रेत्य यौगपद्यम् । सर्वकार्याणामिति भाष्यं द्वितीयपक्षोत्तरत्वेनापि व्याचष्टे ॥ तथा यस्मिन् क्षणे इति ॥ क्षणिकं हि कारणं कार्यमपि तत्सत्तासमानकालीनसत्ताकश्चेत् कार्यकारणयोर् इत्युक्तं स्यात् तत्कार्याणामप्ययमेव न्याय इति तत्संतानभाविनामशेषकार्याणामेकस्मिन् क्षणावस्थानरूपं यौगपद्यं स्यात् । तच्च प्रत्यक्षादिविरुद्धमिति भावः ।

### **वाक्यार्थविवरणम्**

यौगपद्यं स्यात् । घटिकादिस्थूलकाल इति शेषः ॥ तथा यस्मिन् क्षण इति ॥ क्षणिकं हि कारणम् । कार्यं च तत्सत्तासमानकालीनसत्ताकं चेत् कार्यकारणयोः सहोत्पाद इत्युक्तं स्यात् । तत्कार्याणामप्ययमेव न्याय इति तत्सन्तानभाविनामशेषकार्याणामप्ययमेव न्याय इति तत्सन्तान- भाविनामशेषकार्याणामेकक्षणावस्थानरूपं यौगपद्यं स्यात् । तच्च प्रत्यक्षादिविरुद्धमिति भावः ॥ क्षणस्येति ॥ ‘‘पूर्वमध्यापरकलारहितः क्षणः’ इत्युक्तेरिति द्रष्टव्यम् ।

### **वाक्यार्थमञ्जरी**

तर्हि घटोऽपि स्वसदृशघटमुत्पाद्य तत्र वैसादृश्यमुत्पादयेदित्यत आह ॥ न चेति ॥ किं कारणे नष्टे कार्यमुत्पद्यते विद्यमाने वा । आद्ये असति नष्टे कारणे कार्योत्पत्तिरित्यङ्गीकारे तस्य कार्यमिति प्रतिज्ञाया उपरोधो हानिरित्यर्थः । अन्यथा विद्यमाने कारणे कार्योत्पत्तिरिति द्वितीयपक्षाङ्गीकारे कार्याणां यौगपद्यमविच्छिन्नोत्पत्तिरेकदावस्थानं च स्यादित्यर्थः । अति-प्रसङ्गादिति ॥ तन्तुनाशोत्तरक्षणजन्यघटस्य तत्कार्यत्वप्रसङ्गादित्यर्थः । आत्मानं स्वरूपम् । विनाशकरणाभावादिति द्वितीयक्षणस्यैव तन्नाशकारणत्वादिति भावः ॥ यौगपद्यमिति ॥ घटिकादिस्थूलकालावच्छेदेन युगपदवस्थानं स्यात् तथा चाल्पतरकाले कुलालशालापूर्तिप्रसङ्ग इति भावः । यौगपद्यं प्रकारान्तेणोपपादयति ॥ तथेति ॥ कारणं हि क्षणिकं यदि कार्यमपि तत्सत्तासमानकालीनसत्ताकं तर्हि कार्यकारणयोः सहोत्पाद इत्युक्तं स्यात् तत्कार्याणामप्येवमेव न्याय इति तत्संतानभाविनामशेषकार्याणामेकक्षणावस्थानरूपं यौगपद्यं स्यात् तच्च प्रत्यक्ष-विरुद्धमिति भावः ॥ न च क्षणार्थेति ॥ तथा च न द्विक्षणिकत्वप्रसङ्ग इति भावः ॥ पूर्वमध्येति ॥ पूर्वमध्यान्त्यभागराहित्याभिधानादित्यर्थः ।

------------------------------------------------------------------------

ॐ प्रतिसङ्ख्याऽप्रतिसङ्ख्यानिरोधाप्राप्तिरविच्छेदात् ॐ

## **सूत्रभाष्यम्**

॥ ॐ प्रतिसङ्ख्याऽप्रतिसङ्ख्यानिरोधाप्राप्तिरविच्छेदात् ॐ ॥ २२ ॥

कारणे सति कार्यं भवत्येवेति नियमान्निस्सन्तानः ससन्तानश्च विनाशो न युज्यते ।

### **सत्तर्कदीपावली**

प्रतिसङ्ख्यायते परिदृश्यत इति प्रतिसङ्ख्यानिरोधो मुद्गराभिहतघटनाशः सन्तानोच्छेदरूपः । अप्रतिसङ्ख्यानिरोधस्तु प्रतिक्षणघटनाशः सन्तत्युच्छेदरहितः । उभावपि नाशावनुपपन्नौ कारणे सति कार्यं भवत्येवेत्यभ्युपगमात् । कारणं कार्ये सत्येव भवति न तु तन्नाशानन्तरमिति पदार्थाविच्छेदापत्तेः । तदाह ॥ प्रतिसङ्ख्येत्यादिना ॥

### **तत्त्वप्रदीपिका**

न च कस्यापि विनाशस्तस्य युक्त इत्याह– प्रतिसङ्ख्याऽप्रतिसङ्ख्यानिरोधाप्राप्तिरविच्छेदात् ॥ क्षणानां प्रतिसङ्ख्यया निरोधो निस्सन्तानः सन्तानमन्तरेण विनाशः, स्वाभाविकः सदृशकार्यान्तरो-त्पत्तिरूपः । अपरः ससन्तानो नैमित्तिको विसदृशकार्योत्पत्तिरूपः सर्वसम्मतः । एतौ द्वावपि विनाशौ न युज्येते । कारणे सति कार्यं भवत्येवेति नियमे पूर्वाविनाश एवापरोत्पत्त्यङ्गीकारादन्यस्य च विनाशकारणस्यानिरूपणात् ।

### **तत्त्वप्रकाशिका**

एवं क्षणिकवादे कार्योत्पादं पराकृत्य विनाशं च पराकुर्वत्सूत्रं पठित्वा व्याचष्टे ॥ प्रतिसङ्ख्येति ॥ सन्तानमन्तरेण यः प्रतिक्षणं विनाशः यश्च सन्तानेन सह क्षणिकमते तयोरनुपपत्तिः । तथा हि । प्रतिक्षणं कारणं कार्यं निर्वर्त्य नश्यतीति वक्तव्यम् । तत्र स्वकार्यवियोगकाले कारणं सदेवेति कार्यमुत्पादयेत् । कारणे सति कार्यं भवत्येवेति नियमाभ्युपगमात् । तदुत्पत्त्यनन्तरं चैवमिति कथं प्रतिक्षणं नाशो युज्येत । नाप्यन्यः । सतो हि घटस्यात्यन्तिको नाशः । अतोऽसौ सत्त्वात्कार्यमुत्पादयेदेव । कारणे सति कार्यं भवत्येवेति नियमात् । तत्कार्यं चैवमिति कथं सन्तानोच्छेदावसर इति भावः । सन्तानो नित्य एवेति चेन्न । प्रलयानुपपत्तेः । विविक्ततया प्रलयोपपत्तिरिति निरस्तम् । सन्तानस्य नित्यत्वे क्षणिकत्वविरोधः । अवास्तवत्वान्नासौ क्षणिक इति चेन्न । सन्तानिनामपि तथात्वापातात् । न हि सन्ति सन्तानिनो न सन्तान इति युक्तम् । एतेन समुदायस्यावास्तवत्वं परास्तम् । समुदायोऽपि समुदायिमात्रं तदतिरिक्तो वा । नाद्यः विरोधात् । द्वितीये स एवावयवी । अवास्तवत्वे घटादिबुद्धीनां निरालम्बनत्वापातात् । परमाणव एवालम्बनमिति चेन्न । तेषामनेकत्वादतीन्द्रियत्वाच्चेति ।

### **गुर्वर्थदीपिका**

स्वकार्यवियोगकाल इत्यत्र विरलपरमाणवो निबिडतया पुञ्जीभूय कार्याकारा भवन्ति । इदमेव समुदायरूपकार्यजनकत्वं नाम नान्यत् । त एव च क्षणेक्षणे तत्र तत्र विरलीभवन्ति पुनः पुञ्जीभवन्ति च । तत्र तेषामेव विरलीभावो नाशः, पुञ्जीभवस्तूत्पत्तिरिति परस्य हृदयम् । इदं चानुपपन्नम् । तेषामेव परमाणूनां विनाशाय स्वकार्यवियोगकाले सत्त्वं वक्तव्यम् । अन्यथा कार्यकारणभावायोगात् । सतश्च निबिडपुञ्जीभावाख्यकार्याकारणत्वरूपकार्यजनकत्वनियमा-त्पौनःपुन्येन निबिडतैव स्यात् । विरलतायाः कदापि नावसर इति न ससन्ताननाशोपपत्तिरिति भावः । किञ्च तस्यैव क्षणे विरतायां जलप्रस्रवणप्रसङ्गेन पातुं घटे जलसङ्ग्रहोऽपि परस्य न स्यात् । अतोऽपि क्षणे विरतारूपनाशः न परेण वक्तुं शक्यत इति ज्ञेयम् । विविक्तितया प्रलयोपपत्तिरिति निरस्तमित्यत्र अमिलितपरमाणूनां सदा सद्भावेन समुदायस्यापि सदातनत्वा-पत्त्या लयाभ्युपगमविरोधादित्यनेन निरस्तमित्यर्थः । अवास्तवत्वे घटादिबुद्धीनामित्यत्र समुदायस्यावास्तवत्वेन अस्मदभिमतावयविनो वैलक्षण्याङ्गीकार इत्यर्थः ।

### **भावबोधः**

निर्गतः सन्तानो यस्मान्नाशात् स निःसन्तान इति विग्रहमभिप्रेत्य तात्पर्यमाह– सन्तान-मन्तरेणेति ॥ ससन्तानशब्दार्थमाह– यश्चेति ॥ अत्र यद्यपि ‘बुद्धिपूर्वविनाशो हि प्रतिसङ्ख्यानिरोधधीः । अबुद्धिपूर्वकस्तेषां निरोधोऽप्रतिसङ्ख्यया’ । इति बौद्धोक्त्यनुसारेण सूत्रे प्रतिसङ्ख्याऽप्रतिसङ्ख्यानिरोध इति निर्देशः कृतः । तथाप्यबुद्धिपूर्वकस्य प्रतिक्षणं जायमान-निस्सन्ताननाशस्य प्रथमभावित्वाद् बुद्धिपूर्वकस्य घटादेरात्यन्तिकविनाशरूपससन्तानरूपस्या-नन्तरभावित्वात् कार्यक्रममनुसृत्य निस्सन्तानः ससन्तानश्चेति भाष्ये व्यत्यासेन व्याख्यातमिति भावः ॥ प्रतिक्षणं कारणं कार्यं निर्वर्त्येति । अन्यथा ससन्ताननाशोत्पत्तेरिति भावः ॥ स्वकार्यवियोगकाल इति ॥ कार्योत्पत्त्युत्तरक्षण इत्यर्थः ॥ कारणं सदेवेति ॥ असतः कार्येण वियोगायोगादिति भावः ॥ विविक्ततयेति ॥ वित्तिव्यवहारविषयमिलितपरमाणुजन्यपरमाणूनां विरलतयेत्यर्थः ॥ निरस्तमिति ॥ ‘उत्तरोत्पादे च पूर्वनिरोधात्’ इति विसदृशकार्य-जनकत्वनिराकरणेनेत्यर्थः ।

### **भावदीपः**

सूत्रे प्रतिसङ्ख्याऽप्रतिसङ्ख्यानिरोधशब्देन बुद्धिपूर्वकविनाशयोरुक्तावपि तौ काविति शङ्का-पनुत्तये भाष्ये निस्सन्तानससन्तानविनाशपदेन व्यत्यासेन व्याख्यानं कृतम् । तदर्थं वदन् भाष्यं व्याचष्टे ॥ सन्तानमन्तरेणेति ॥ सन्तानः परम्परा । अविच्छेदादिति सौत्रहेत्वंशं विवरितुमाह ॥ प्रतिक्षणमिति ॥ स्वकार्यवियोगेति ॥ कार्योत्पत्तिक्षणे कारणं तावत् सदेव । क्षणिकस्य उत्पत्तिकाल एव वियोगकाल इति वियोगकालेऽपि कारणं सदेवेति कार्यमुत्पादयेदित्यर्थः । तत्र भाष्योक्तं हेतुं योजयति ॥ कारणे सतीति ॥ विविक्ततयेति ॥ मिलिताणूनां विरलतयावस्थानं प्रलय इति निरस्तम् । तेभ्यो विसदृशमिलिताणूनामुत्पत्त्ययोगादेरुक्तत्वादिति भावः ।

### **अभिनवचन्द्रिका**

विविक्ततयेति ॥ वित्तिव्यवहारविषयमिलितपरमाणुजन्यपरमाणूनां विरलतयेत्यर्थः ॥ निरस्तमिति ॥ ‘उत्तरोत्पादे च पूर्वनिरोधात्’ इति विसदृशकार्यजनकत्वनिराकरणेनेत्यर्थः । मया समुदायावास्तवत्वस्यानुपन्यस्तत्वात् तन्निराकरणमयुक्तमित्यत आह– समुदायोऽपीति ॥ समुदायस्तु वास्तव इति वदन् किं समुदायः समुदायिमात्रं, तदतिरिक्तो वेति प्रष्टव्य इत्यर्थः ॥ स एवावयवीति ॥ यस्त्वया अवास्तवत्वेनाभ्युपगतोऽवयवी तदभिन्नत्वात् कथं समुदाय-स्यावास्तवत्वं नोक्तमिति भावः । अस्तु तर्हि समुदायस्याप्यवास्तवत्वं को दोष इत्यतः ‘एतेन’ इत्युक्तहेतुं विवृणोति – अवास्तवत्व इति ॥

### **वाक्यार्थमुक्तावली**

निर्गतः सन्तानो यस्मात्स निःसन्तान इति विग्रहमभिप्रेत्य तत्तात्पर्यमाह ॥ सन्तानमन्त-रेणेति ॥ सन्तानं परित्यज्य स्वयमेवेत्यर्थः । स सन्तानशब्दार्थमाह ॥ यश्चेति ॥ अत्र यद्यपि ‘बुद्धिपूर्वविनाशो हि प्रतिसङ्ख्यानिरोधधीः । अबुद्धिपूर्वकस्तेषां निरोधोऽप्रतिसङ्ख्यया’

इति बौद्धोक्त्यनुसारेण सूत्रे प्रतिसङ्ख्याप्रतिसङ्ख्यानिरोधेति निर्देशः कृतः । तथाप्यबुद्धिपूर्वकस्य प्रतिक्षणं जायमाननिःसन्ताननाशस्य प्रथमभावित्वाद् बुद्धिपूर्वकस्य घटादेर्दण्डप्रहारादि-नात्यन्तिकविनाशरूपस्य ससन्तानविनाशस्यानन्तरभावित्वात् कार्यक्रममनुसृत्य निःसन्तानः ससन्तानश्चेति भाष्ये व्यत्यासेन व्याख्यातमिति भावः । अविच्छेदाद् इति सौत्रहेत्वंशं विवरितु-माह ॥ प्रतिक्षणमिति ॥ निर्वर्त्येति ॥ उत्पाद्येत्यर्थः । अन्यथा सन्तानसाहित्येन नाशा-पत्तेरिति भावः ॥ स्वकार्यवियोगकाल इति ॥ कार्योत्पत्युत्तरकाल इत्यर्थः । कार्यमुत्पादयेद्यतः कारणं ततः सदेवेति योज्यम् । असतः कार्येण वियोगायोगादिति भावः । तत्र भाष्योक्तं हेतुं योजयति ॥ कारणे सतीति ॥ विविक्ततयेति ॥ मिलिताणूनां विरलतयावस्थानं प्रलय इति निरस्तम् । तेभ्यो विसदृशमिलिताणूनामुत्पत्ययोगादेरुक्तत्वान् मिलिताणुभ्यो मिलितानामेव सदोत्पत्तिश्च स्यात् । कारणे सति कार्यं भवत्येवेत्युक्तत्वादिति भावः । दूषणान्तरमाह ॥ सन्तानस्येति ॥ सन्तानस्य सत्त्वाद्यत्सत्तत् क्षणिकमित्यङ्गीकृते क्षणिकत्वविरोध इत्यर्थः ॥ न हीति ॥ एतेन कारणे सन्तानिनि सति वास्तवे सति कार्यमपि सन्तानाख्यं भवत्येव सदेति नियमाद् इति व्याख्यातं भवति ॥ एतेनेति ॥ कारणे परमाणौ सति वास्तवे सति कार्यं समुदायाख्यमपि भवत्येव सदेवेति नियमेनेत्यर्थः । दूषणान्तरं विकल्पमुखेनाह ॥ समुदायोऽ-पीति ॥ विरोधादिति ॥ समुदायिनां वास्तवत्वं तन्मात्रस्यावास्तवत्वमिति विरोधादित्यर्थः । यद्वा ऐक्ये समुदायसमुदायिभावविरोधादित्यर्थः ॥ द्वितीये स एवेति ॥ सोऽवयव्येवावास्तव इत्यर्थः । अवयविनोऽप्यवास्तवत्वमस्त्वित्यत आह ॥ अवास्तवत्व इति ॥

### **तत्त्वसुबोधिनी**

निर्गतः सन्तानः यस्मान् नाशात् सः निःसन्तान इति विग्रहमभिप्रेत्य तत्तात्पर्यमाह ॥ सन्तानमन्तरेणेति ॥ ससन्तानशब्दार्थमाह ॥ यश्चेति ॥ यद्यपि बुद्धिपूर्वकविनाशौ प्रतिसङ्ख्याऽप्रतिसङ्ख्यानिरोधाविति बौद्धानां परिभाषा ॥ उक्तं हि ‘बुद्धिपूर्वविनाशो हि प्रतिसङ्ख्यानिरोधधीः । अबुद्धिपूर्वकस्तेषां निरोधोऽप्रतिसङ्ख्ययेति’ । तथापि प्रतिक्षणविनाश-सन्तानविनाशौ प्रति सङ्ख्याप्रतिसङ्ख्यानिरोधशब्दार्थत्वेनोक्तौ इत्यविरोधः । प्रतिकार्यनिर्व-र्त्येति ॥ अन्यथा सन्तानसाहित्येन नाशापत्तेरिति भावः ॥ स्वकार्यवियोगकाल इति ॥ कार्योत्पत्तिक्षणे कारणं तावत् सदेव, क्षणिकस्य चोत्पत्तिकाल एव वियोगकाल इति । वियोग-कालेऽपि कारणं सदेवेति भावः ॥ नाप्यन्य इति ॥ ससन्तान इत्यर्थः । सन्तान इति समुदायरूपकार्यप्रवाह इत्यर्थः ॥ सन्तानो नित्य एवेति चेदिति ॥ तथा च सन्तानस्य नित्यत्वात् प्रत्यक्षे निःसन्तानो विनाशो युज्यते इति भावः ॥ विरलतयेति ॥ (विविक्ततयेति) वित्तिव्यवहारविषयनिमित्तपरमाणुजनकविरलपरमाणूनां विरलतयेत्यर्थः ॥ निरस्तमिति ॥ उत्परोत्पादे च पूर्वनिरोधादिति विसदृशकार्यजनकत्वनिराकरणे इत्यर्थः । दूषणान्तरमाह ॥ सन्तानस्येति ॥ सन्तानिनामिति ॥ समुदायानामित्यर्थः ॥ तथात्वापातादिति ॥ अवास्तव-त्वापातादित्यर्थः । अस्तु समुदायस्यावास्तवत्वम् इत्याशङ्क्य अतिदेशेन दूषयति ॥ एतेनेति ॥ अतिदेशार्थमेवाह ॥ समुदायोऽपीति ॥ विरोधादिति ॥ समुदायिनां समुदाय इति भेदस्यैव प्रतीयमानत्वेन अभेदे विरोध इत्यर्थः ॥ स एवेति ॥ समुदाय एवेत्यर्थः ॥ अवास्तवत्वे इति ॥ अवयविभूतस्य समुदायस्य अवास्तवत्वे इत्यर्थः ।

### **वाक्यार्थविवरणम्**

सन्तानमन्तरेणेति ॥ अबुद्धिपूर्वकनिरोधरूपाप्रतिसङ्ख्यानिरोधाख्यनिस्सन्ताननाश इत्यर्थः ॥ सन्तानेनेति ॥ मुद्गरादिना बुद्धिपूर्वकनिरोधरूपप्रतिसङ्ख्याख्यससन्ताननाश इत्यर्थः । निस्सन्तानः ससन्तानश्चेति भाष्ये प्रतिसख्याऽप्रतिसङ्ख्येतिपदयोर्व्यत्यासेनार्थ उक्तो द्रष्टव्यः ॥ कारणं सदेवेति ॥ ‘सत एव ह्यन्यस्माद्वियोगो नासत इति’ भावः । तदुत्पत्त्यनन्तरं चैवमिति । तदपि कार्यं निर्वर्त्य नश्यति । स्वकार्यवियोगकाले च स्वयं सदेवेत्यर्थः ॥ अन्यः ॥ ससन्ताननाशः ॥ आत्यन्तिको नाश इति ॥ आद्यक्षणे स्वयमुत्पद्य द्वितीयक्षणे सन्तानमुत्पाद्य पश्चात्तृतीयक्षणे सन्तानेन सह नश्यतीति वक्तव्यमित्यर्थः ॥ सत्त्वादिति ॥ असतो नाशायोगादिति भावः ।

ननु सन्तानोच्छेदाभावोऽस्माकमिष्ट एव । सन्तानस्य नित्यत्वाङ्गीकारात् । ‘आकाशौ द्वौ विनाशौ च नित्यं त्रयमसंस्कृतम्’ इत्याशयेन शङ्कते ॥ सन्तान इति ॥ पूर्वपूर्वकारण-नाशेनोत्तरोत्तरकार्यसन्तानस्य नित्यत्वेऽपि न प्रलयानुपपत्तिः । मिलितानेकपरमाणुभ्यो विरलानेकपरमाणवः पुनर्यदोत्पद्यन्ते तदा परमाणूनां विविक्तत्वं विरलभाव एव प्रलय इत्युच्यत इति चेत्तत्राह ॥ विविक्ततयेति ॥ कारणस्य विसदृशकार्यजनकत्वनिरासेन मिलितेभ्यो विरल-परमाणूत्पत्त्ययोगादित्यर्थः । दूषणान्तरमाह ॥ सन्तानस्येति ॥ स्थायित्वप्राप्त्या क्षणमात्रा-वस्थायित्वरूपक्षणिकत्वं विरुद्धमित्यर्थः । क्षणिकत्वमेव सन्तानस्य मया नाङ्गीकृतं यद्विरुद्ध-तेत्याशङ्कते ॥ अवास्तवत्वादिति ॥ सत्त्वशून्यत्वादित्यर्थः । क्षणिकत्वसाधकत्वरूपहेतोस्तत्रा-नङ्गीकारादित्याशयः ॥ तथात्वापातात् ॥ अवास्तवत्वापातेनाक्षणिकत्वापातात् ।

ननु कथं घटादिसन्तानिनामक्षणिकत्वमापाद्यते, क्षणिकतासाधकस्य सत्त्वहेतोस्तत्र सत्त्वा-दित्यत आह ॥ न हीति ॥ तथा च यदा सन्तानिनो वास्तवत्वमङ्गीकृतं तदा सन्तानानामपि वास्तवत्वमङ्गीकृतप्रायमेव । धर्मिणः सत्त्वे तद्धर्मस्य सन्तानस्यावास्तवत्वायोगेन सत्त्वप्राप्त्या क्षणिकत्वसम्भवेन नित्यत्वाङ्गीकारे तद्विरोधः स्यादेवेत्याशयः ॥ एतेनेति ॥ समुदायिनां वास्तवत्वे तद्धर्मस्य समुदायस्यावास्तवत्वायोगेनेत्यर्थः ॥ अवास्तवत्वम् ॥ यत्परेणाङ्गीकृतमिति भावः । युक्त्यन्तरं चाह ॥ समुदायोऽपीति ॥ विरोधादिति ॥ समुदायस्य समुदायि-मात्रत्वाङ्गीकारे तदत्यन्ताभेदप्राप्त्या समुदायिनां वास्तवत्वाङ्गीकारेण समुदायस्यापि वास्तवत्व-स्यैव प्राप्त्या समुदायस्यावास्तवत्वाङ्गीकारे विरोध इत्यर्थः ॥ स एवेति ॥ योऽतिरिक्तः समुदायोऽङ्गीकृतः स एवेत्यर्थः ॥ अवयवी ॥ प्राप्तस्त्वन्मत इति शेषः । तस्याऽपि समुदाय-रूपावयविनो अवास्तवत्वान्न दोष इति चेत्तत्राह ॥ अवास्तवत्व इति ॥ निरालम्बनत्वम् ॥ निर्विषयत्वम् ॥ परमाणवः ॥ समुदिताः ॥ तेषामिति ॥ अनेकत्वादेको घट इति बुद्धिविषयत्वं न सम्भवति । अतीन्द्रियत्वात् प्रत्यक्षो घट इति बुद्धिविषयत्वं न सम्भवतीति ध्येयम् ।

### **वाक्यार्थमञ्जरी**

प्रतिसङ्ख्या बुद्धिर् अप्रतिसङ्ख्या तदभावः बुद्धिपूर्वकं मुद्गरप्रहरादिना घटनाशः प्रतिसङ्ख्या-नाशः स एव ससंताननाश इत्युच्यते पुनर्घटानुत्पादात् तद्विना प्रतिक्षणं जायमानो नाशो ऽप्रतिसङ्ख्यानाशः स एव निःसंताननाश इत्युच्यते । घटोत्पत्तिविच्छेदाभावात् । तथा च ससन्ताननाशप्रतिक्षणनाशयोरप्राप्तिरनुपपत्तिः कुतः कार्यजननाविच्छेदादित्यर्थः । निर्वर्त्य निष्पाद्य अन्यथा सन्तानसाहित्येन नाशापत्तेरिति भावः ॥ स्वकार्यवियोगकाल इति ॥ कार्यो-त्पत्त्युत्तरक्षण इत्यर्थः ॥ कारणं सदेवेति ॥ असतः कार्येण वियोगायोगादिति भावः ॥ विविक्ततयेति ॥ वित्तिव्यवहारविषयमिलितपरमाणुजन्यपरमाणूनां विरलतयेत्यर्थः ॥ निरस्त-मिति ॥ उत्तरोत्पादे च पूर्वनिरोधादिति विसदृशकार्यजनकत्वनिराकरणेनेत्यर्थः ॥ अवास्तव-त्वादिति ॥ सत्वस्यैव तत्प््रायोजकत्वादिति भावः ॥ न हीति ॥ औपाधिकसत्त्वस्योपाधि-सत्त्वाधीनत्वादिति भावः । कथमित्यतः समुदायावास्तवत्वं तेनाङ्गीकारयन्न तेनेत्युक्तं विशदयति ॥ समुदायेत्यादिना ॥ विरोधादिति ॥ विरलपरमाणूनां समुदायोत्पादकत्वाङ्गीकारेण तन्मात्रत्वे जन्यजनकभावविरोधादित्यर्थः ॥ स एवावयवीति ॥ स च त्वया नाङ्गीकृत इति भावः । अवास्तवोऽवयवी अङ्गीक्रियत इत्यत आह ॥ अवास्तवत्व इति ॥ तेषामिति ॥ तथा च न तेषामेको घट इति साक्षात्कारविषयत्वमिति भावः ।

------------------------------------------------------------------------

॥ ॐ उभयथा च दोषात् ॐ

## **सूत्रभाष्यम्**

॥ ॐ उभयथा च दोषात् ॐ ॥ २३ ॥

कारणे सति कार्यं भवत्येवेति नियमे सर्वदा कार्यभावान्न कार्यकारणविशेषः । अनियमे कार्यानुत्पत्तिः ।

### **सत्तर्कदीपावली**

कारणे सति कार्यं भवत्येवेत्यनेन कारणक्षण एव कार्यं भवतीत्युक्तत्वात् । कार्यकारणयोरेक-कालत्वेन गोशृृङ्गयोरिव न कार्यकारणभाव एकस्मिन्क्षणे शङ्कनीयः । निरंशत्वाभ्युपगमात् क्षणस्य । तदाह ॥ उभयथेत्यादिना ॥

### **तत्त्वप्रदीपिका**

यदा कारणं भवति तदा कार्यं भवत्येवेति नियमे कारणकाले सर्वदाकार्यभावान्न कार्यकारणयोर्विशेषः । सव्येतरगोविषाणवद्युगपद्भावित्वात् । अथ नासौ नियमस्तर्हि कारणक्षणेऽनुत्पन्नं कार्यं नैवोत्पद्येत पश्चात्कारणाभावात् । न चैकस्मिन्नेव क्षणे पूर्वापरीभावः । पूर्वापरकालकलाविकलो हि क्षण इष्यते ।

### **तत्त्वप्रकाशिका**

तथापि न सतां भावानां क्षणिकता शक्या निषेद्धुम् । अर्थक्रियाकारित्वं खलु सत्त्वं नाम । न च तत्क्षणिकतामन्तरेणोपपन्नम् । यद्याद्यक्षणे घटो घटान्तरमुत्पाद्य न स्वयं नश्यति तदा घटान्तरमपि तथेत्यनन्तकार्यापत्तिः । अतोऽर्थक्रियाकारित्वसत्त्वसिद्ध्यै क्षणिकत्वमेष्टव्यं भावाना-मित्याशङ्कां परिहरत्सूत्रमुपन्यस्य व्याचष्टे ॥ उभयथेति ॥ अर्थक्रियाकारित्वं सत्त्वं तदन्यथानुपपत्त्या क्षणिकत्वं भावानामिति वदन् प्रष्टव्यो जायते । कारणे सति कार्यं भवत्येवेति नियमोऽस्ति न वेति । यद्यस्ति तदा कार्यस्यापि यावत्कारणभावित्वात्सव्येतरगोविषाणवन्न कार्यकारणभावः । नियमाभावे तत्कालेऽर्थक्रियाकारित्वाभावेनासत्त्वापत्त्या न कदापि ततः कार्योत्पत्तिः स्यात्तथा च क्षणिकता व्याहन्यत इति भावः । न च वाच्यं कथं तर्हि घटादिसत्त्वव्यवस्थेति । जलाहरणादियोग्यतयैव तदुपपत्तेः ।

### **गुर्वर्थदीपिका**

यद्याद्यक्षणे इत्यत्र क्षणेक्षणे घटस्य घटान्तरजनकत्वाख्यकुर्वद्रूपत्वरूपार्थक्रियाकारित्व-लक्षणसत्त्वमङ्गीकृत्य शङ्कत इति ज्ञेयम् । यद्यस्ति तदेत्यत्र कारणे सति कार्यं भवत्येवेति नियममङ्गीकुर्वता परेणास्मदादिवत्कारणस्य पूर्वक्षणवर्तित्वं कार्यस्योत्तरक्षणवर्तित्वं च वक्तुं न युक्तम् । अस्माकं क्षणिकत्वाभावेन पूर्वक्षणवर्तिन एव कारणस्य कार्यक्षणेऽपि सत्त्वसम्भवेन कार्यकारणभावस्यापि सम्भवात् । तव मते क्षणिककारणस्य पूर्वक्षणवर्तित्वे तदैव नष्टस्य पुनः कार्यक्षणे सत्त्वासम्भवेन कार्यकारित्वं न स्यात् । अतः कार्यक्षण एव कार्यकारणयोरुभयोरपि सत्त्वं वक्तव्यम् । एवं चैककालवर्तित्वात्सव्येतरगोविषाणवन्न कार्यकारणभाव इति भावः ।

### **भावदीपः**

अर्थापत्तिनिरासपरत्वं स्फोरयन् परिष्कृत्य भाष्यं व्याचष्टे ॥ अर्थक्रियाकारित्वं सत्त्वमिति ॥ तथा च क्षणिकतेति ॥ सत्त्वस्यैवाभावे कल्पकाभावादिति भावः ।

### **अभिनवचन्द्रिका**

शङ्कते – तथापीति ॥ तदेति ॥ अत्र ‘तदा’ इत्यनन्तरं ‘घटान्तरम्’ इत्यतः पूर्वं ‘द्वितीयादि-क्षणेषु घटान्तरमुत्पादयेत्’ इति ग्राह्यम् ॥ घटान्तरमपीति ॥ घटान्तरमपि प्रथमघटवदनेकघटा-नुत्पादयेदित्यनन्तकार्यापात इत्यर्थः ॥ कारणे सति कार्यं भवत्येवेति ॥ ‘कारणे सति कार्यं भवत्येव’ इति योऽयं नियमस्त्वयाऽऽश्रितः स किं वास्तवः, अवास्तवो वेत्यर्थः । एतेन परकीयनियमाङ्गी-कारस्य स्पष्टत्वान् नियमोऽस्ति वा, न वेति विकल्पोऽनुपपन्न इति परास्तम् ॥ तथा चेति ॥ पक्षद्वये सत्त्वाभावेन साधनाभावात् क्षणिकता न सिद्ध्यतीत्यर्थः ।

### **वाक्यार्थमुक्तावली**

तत्र घटान्तरमपीति ॥ द्वितीयादिक्षणे पूर्वघट इव घटान्तरमपीत्यर्थः । यद्वा आद्यक्षण एव घटान्तरमपि घटान्तरमुत्पादयेदित्यनन्तकार्यापात इत्यर्थः । तत्काले कारणकाले ॥ न कदापीति ॥ असतः कारणत्वायोगादिति भावः ॥ व्याहन्यत इति ॥ सत्त्वस्यैवाभावे कल्पकाभावादिति भावः । सूत्रार्थस्त्वतिरोहितः ।

### **वाक्यार्थविवरणम्**

जगतः क्षणिकत्वे अर्थापत्तिमाशङ्कते ॥ तथापीति ॥ अत्र सर्वत्रार्थक्रियाकारित्वं नाम कुर्वद्रूपत्वमिति ज्ञेयम् ॥ यावत्कारणभावित्वादिति ॥ क्षणिकं हि कारणम् । कार्यं च तत्सत्ता-समानकालीनसत्ताकम् । अतो यावत्कारणमस्ति तदैव कार्यस्य भावित्वं प्राप्तमित्यर्थः ॥ तत्काले ॥ स्वसत्ताकाले । कारणस्येति शेषः ॥ कदाऽपि ॥ उत्तरक्षणेऽपि ॥ तथा चेति ॥ सत्त्वरूपसाधकाभावादित्यर्थः ॥ तर्हि ॥ कुर्वद्रूपत्वाख्यार्थक्रियाकारित्वं खण्डयित्वा, तदनङ्गी-कारे ॥ जलेति ॥ तथा च जलाहरणादिकार्यसमर्थत्वमेवार्थक्रियाकारित्वम् । तेनैव घटादौ सत्त्वं सिध्यति । न कुर्वद्रूपत्वाख्यार्थक्रियाकारित्वेनेत्याशयः ।

### **वाक्यार्थमञ्जरी**

शङ्कते ॥ तथापीति ॥ कारणे सति कार्यं भवत्येवेति नियमे समानकालीनत्वेन कार्य-कारणभावानुपपत्तिर् अनियमेऽसत्त्वापत्तिरित्युभयपक्षेऽपि दोषादित्यर्थः ।

------------------------------------------------------------------------

ॐ आकाशे चाविशेषात् ॐ

## **सूत्रभाष्यम्**

॥ ॐ आकाशे चाविशेषात् ॐ ॥ २४ ॥

दीपादिषु विशेषदर्शनात्क्षणिकत्वेनान्यत्रापि क्षणिकत्वमनुमीयते चेदाकाशादिष्व-विशेषदर्शनादन्यत्रापि तदनुमीयेत ।

### **सत्तर्कदीपावली**

यदि परिमाणभेदसिद्धक्षणिकत्वाद्दीपवत् सत्त्वहेतुना जगत्क्षणिकत्वं साध्येत । तर्हि तेनैव हेतुना आकाशवद्दीपादिजगदक्षणिकत्वसाधनेन तत्क्षणिकत्वबाधः स्यात् ।

### **तत्त्वप्रदीपिका**

दीपादौ क्षणे क्षणे विशेषदर्शनमनुवर्णयन्तः क्षणिकत्वं सम्प््रातिपिपादयिषन्ति । ततस्तद्दृष्टान्तेन जगतः क्षणिकत्वमनुमिमते, यत्सत्तत्क्षणिकं यथा दीपादि, सच्च विवादास्पदीभूतमिति । तत्र प्रतिविधत्ते । एवं चेदाकाशदिगादिष्वविशेषदर्शनात्स्थिरत्वं निदर्श्यान्यत्रापि तद्वत्तदनुमीयेत । न च दीपादिष्वपि प्रतिक्षणं विशेषो दृश्यते, येन क्षणिकत्वं निदिदर्शयिषेयुः । यदि चाऽकाशादेर-भावरूपत्वमिष्यते तर्ह्यभावस्य स्थिरत्वमिष्टम् । स्थिरत्वधर्मस्य भावरूपस्यैव यावदाकाश-भावित्वेनाक्षणिकत्वं चेष्यताम् । न च मूर्तद्रव्याभाव आकाश इति वाच्यम् । धर्म्याद्यभाने तद्भानाद् यदि ह्ययमभावः स्यात्तर्हि तद्भान एव तदतिरिक्तो भायात् । मूर्तद्रव्यमत्र नास्तीति चाभावभाने धर्मित्वेन भाताकाशस्तस्य कथमभावः स्यात् । न चायमभावस्य स्वगतत्वेन व्यपदेशः । यस्मिन्नियन्तं कालमेकाऽपि नासीत्तस्मिन्नेव प्रदेशे पश्योत्पत्य बलाका बद्धमालाः परिबलयन्त्यो लसन्तीति तदभावधर्मिण एव तद्भावेऽप्यनुभानात् । अत आकाशदृष्टान्तेन स्थिराः सर्वभावा इति सिद्धम् ।

### **तत्त्वप्रकाशिका**

मा भूदर्थापत्त्या क्षणिकत्वसिद्धिर्यत्सत्तत्क्षणिकं यथा दीपादि । सन्तश्चामी भावा इत्यनुमानेन सेत्स्यति । न च साध्यविकलता दृष्टान्तस्य । यद्विरुद्धधर्माधिकरणं तन्नाना यथा घटपटौ तथा चायं दीपः पूर्वोत्तरक्षणस्थोऽपि विरुद्धधर्माधिकरणं परिमाणविशेषदर्शनाद् इत्याशङ्कां परिहरत्सूत्रमुपन्यस्य व्याचष्टे ॥ आकाशे चेति ॥ न चोक्तानुमानेन भावानां क्षणिकत्वसिद्धिः । यत्सत् तदक्षणिकम् । यथा आकाशमित्यन्यत्राकाशदृष्टान्तेनाक्षणिकत्वस्यापि साधयितुं शक्यत्वात् । न चाकाशे साध्या-भावः । विशेषदर्शनाभावेन क्षणिकत्वसाधकाभावादिति भावः । अथ हेत्वन्तरेण तत्र क्षणिकत्व-सिद्धिरिति चेन्न । पञ्चस्कन्धातिरिक्तत्वेन तत्र तदनभ्युपगमात् । न चोत्पत्त्यनन्तरमेव मुसलाहतघटे व्यभिचारः । तत्रापि पूर्वमध्यापरकलाविकलकालवृत्तित्वाभावात् । आकाशे न सत्त्वमिति चेत् । किमिदं सत्त्वं यदाकाशे न सम्प््रातिपन्नम् । अर्थक्रियाकारित्वं चेत्तर्हि त्वदनुमानेऽसिद्धिः साधनविकलता च निदर्शनस्य । अथ स्वरूपेण विद्यमानता भावरूपता वा साऽऽकाशे न नास्ति ।

### **गुर्वर्थदीपिका**

परिमाणविशेषदर्शनादित्यत्र उत्पत्तिदशायामणोर्दीपस्य क्षणेक्षणे अभिवृद्धौ परिमाण-विशेषदर्शनादिति भावः । परस्य चाक्षणिकत्वस्यापि साधयितुं शक्यत्वादिति वदता दीपेऽपि प्रागणोरेव दीपस्य क्रमेण वृध्याख्यावस्थाविशेष एव जायते न तु मध्ये मध्ये नाशोऽपि । अतो न प्रदीपोऽपि दृष्टान्त इति सूचितम् । अत एव त्वदनुमानेऽसिद्धिरित्यत्रास्माकमिति शेषः । कुर्वद्रूपत्वं हि परस्यार्थक्रियाकारित्वं, तच्चार्थक्रियाकारित्वयोग्यतयैव सत्त्वमङ्गीकुर्वतामस्माक-मसिद्धमिति भावः । यद्वाऽऽविपालगोपालं क्षणे क्षणे घटपरम्परोत्पादनस्य प्रत्यक्षतोऽदर्शनाद-सिद्धिरित्यर्थः ।

### **भावबोधः**

तत्र तदनभ्युपगमादिति । ‘आकाशो द्वौ विनाशौ च नित्यं त्रयमसंस्कृतम्’ इति बौद्धोक्तिरिति भावः । त्वदनुमानेऽसिद्धिरित्यादि । ‘उभयथा च दोषात्’ इत्यत्र प्रपञ्चे प्रदीपादौ च बौद्धाङ्गीकृतार्थक्रियाकारित्वस्य दूषितत्वादिति भावः । सा चाकाशे न नास्तीति । किं त्वस्त्येव ततश्च नास्मदीयहेतौ त्वदुक्तं साधनवैकल्यमिति भावः ।

### **भावदीपः**

शङ्कते ॥ माभूदिति ॥ दीपादिष्वित्यादिभाष्यं विवृण्वन् पररीत्योदाहरणोपनयौ द्वावेवाह ॥ यत्सदिति ॥ शङ्काभाष्यस्य प्रागेव विवृतत्वात् परिहारभाष्यं नञध्याहारेण व्याख्याति ॥ न चोक्तेति ॥ सर्वं क्षणिकं वदतापि बौद्धेन सेयं दिगित्यादिप्रत्यभिज्ञाया न भ्रान्तित्वं वाच्यम् । पञ्चस्कन्धेभ्योऽन्यत्वादित्यादितत्त्वनिर्णयोक्तमाह ॥ पञ्चस्कन्धातिरिक्तत्वेनेति ॥ उक्तं च तत्रैव टीकायाम् । आकाशस्य प्रतिसङ्ख्याऽप्रतिसङ्ख्यानिरोधयोर्द्वयोर्विनाशयोश्च पञ्चस्कन्धेभ्योऽ-न्यत्वान्नित्यत्वमिति बौद्धसिद्धान्तः । यथोक्तम् । ‘आकाशो द्वौ विनाशौ च नित्यं त्रयम-संस्कृतम्’ इत्यादि । भाष्ये सौत्राकाशपदलक्षणामुपेत्याकाशादिष्विति दिशा द्विविधविनाशस्य चादिपदेनोक्तावपि टीकायां यथासूत्रमाकाशमात्रोक्तिराकाशे साध्यसाधनयोरभावरूपास्वारस्य-शङ्कानिरासाय । अत एव तत्र साध्यादिसमर्थनमिति ज्ञेयम् ॥ तत्रापीति ॥ तादृशकालवृत्तित्व-स्यैव त्वया क्षणिकत्वाङ्गीकारादिति भावः । आकाश इति छेदो न त्वाकाशेनेति ॥ त्वदनुमानेऽसिद्धिरिति ॥ अर्थक्रियाकारित्वं कदाचित्कार्यकरत्वं चेद् गगनेऽपि तस्य सत्त्वात् तत्र तन्नेति वदता त्वया प्रतिक्षणं कार्यकरत्वं सत्त्वमिति वाच्यम् । तच्च पक्षे प्रपञ्चे दृष्टान्ते दीपे च नेत्यसिद्धिः साधनविकलता च दृष्टान्तस्येत्यर्थः ॥ न नास्तीति ॥ किं त्वस्त्येव । ततश्च मदीयहेतौ त्वदुक्तं साधनवैकल्यं नेति शेषः ।

### **अभिनवचन्द्रिका**

मा भूदर्थापत्त्येति ॥ क्षणिकत्वं विनापि अर्थक्रियाकरित्वस्योपपन्नत्वशङ्काप्रतिरुद्धत्वेन माभूदर्थापत्त्या क्षणिकत्वसिद्धिः ‘यस्तत्’ इत्यनुमानेन तु सेत्स्यतीत्यर्थः । इयांस्तु विशेषः यदा हेतुः साध्यं विना पक्षेऽनुपपद्यमानत्वेन अनुसंहितः पक्षे साध्यं गमयति इति तदाऽर्थापत्तिः, यदा तु अन्यत्र गृहीतव्याप्तिबलेन पक्षे साध्यं गमयति तदा अनुमानमिति । एतेन क्षणिकत्वरूपसाध्यं विनाऽप्युपपन्नस्य सत्त्वस्य तेन व्याप्त्यभावादनुमानेन सेत्स्यतीत्ययुक्तमिति परास्तम् । क्षणिकत्वं विनाप्युपपन्नमिति शङ्कामात्रसद्भावेऽपि वस्तुतस्तेन विनोपपन्नत्वाभावात् । न च व्याप्तिनिश्चयाऽयोगः । पक्षे व्यभिचारसन्देहस्यातिप्रसङ्गेन व्याप्तिनिश्चयविरोधित्वाभावात् ॥ त्वदनुमानेऽसिद्धिरिति ॥ ‘उभयथा च दोषात्’ इत्यत्र अर्थक्रियाकारित्वरूपसत्त्वस्य दूषितत्वादिति भावः ।

### **वाक्यार्थमुक्तावली**

दीपादिष्वित्यादिभाष्यस्य दीपदेहफलादिषु प्रतिक्षणं परिमाणविशेषदर्शनात्ततश्च प्रतिक्षणं विशेषदर्शनाद्भेदानुमानात्क्षणिकत्वनिश्चयेनान्यत्र नीलादिप्रपञ्चेऽपि क्षणिकत्वमनुमीयते चेदा-काशादिष्वविशेषदर्शनात्पूर्वोत्तरक्षणयोः परिमाणविशेषादर्शनादविशेषदर्शनादभेदानुमानादक्षणि- कत्वनिश्चयेनान्यत्रापि तदनुमीयेतेत्यर्थमभिप्रेत्यावर्तयन्व्याचष्टे ॥ माभूदित्यादिना ॥ सौत्रश्चशब्दः प्रतिसङ्ख्याऽप्रतिसङ्ख्यानिरोधसमुच्चायक इति भावेन भाष्ये आकाशादिष्वित्युक्तम् । नन्वेवं सति बहुवचनायोगः । निरोधयोरेवान्यपदार्थत्वात् । न चादिपदेन दिशोऽपि ग्रहणे बहुवचनोपपत्तिरिति वाच्यम् ।

तन्मते ‘आकाशो द्वौ विनाशौ च नित्यं त्रयमसंस्कृतम्’ इति नित्यत्रयाङ्गीकारविरोधोपपत्तेः । विष्णुतत्त्वनिर्णयटीकायां स यो दिगित्यादिप्रत्यभिज्ञाया इत्येतद्व्याख्यावसरे दिक्शब्देनात्राकाशो गृह्यते । अव्याकृताकाशस्यैव दिक्त्वज्ञापनार्थमादिग्रहणेन सोऽयं विनाश इत्यस्य ग्रहणमिति दिक्पदस्याकाशार्थकत्वमुक्त्वाऽऽदिपदेन विनाशद्वयं स्वीकृत्य तन्मते नित्यत्रयोपपादनाच्च । न्यायवल्यां पद्मनाभतीर्थश्रीमच्चरणैः सेयं दिगित्यस्य सोऽयमाकाश इत्यर्थकथनेनाकाशाति-रिक्तस्य दिगाख्यस्यादिपदेन सङ्ग्राह्यत्वानवगमाश्चेति । अत्रोच्यते । आकाशादिष्विति भाष्य-स्याकाश एवादिः प्रमुखो एषामाकाश प्रतिसङ्ख्याऽप्रतिसङ्ख्यानिरोधानां मध्य इति व्याख्याय-मानत्वेन बहुवचनबाधकाभावात् । अथ नारायणपण्डिताचार्यरचिततत्त्वमञ्जर्यां सेयं दिगित्यादि-शब्देन तदिदं गगनमिति प्रत्यभिज्ञा गृह्यते इत्युक्तत्वात् । आकाशदिशोरैक्येऽपि प्राच्यादित्व-रूपावान्तरविशेषविवक्षयाऽत्रादिशब्देन दिशां ग्रहणाद् बहुवचनं युक्तम् । नित्यं त्रयमित्युक्ति-स्त्ववान्तरभेदमविवक्षित्वेत्यदोषः । टीकायामाकाशमात्रस्य दृष्टान्तीकरणं तु निरोधद्वये परिमाण-विशेषप्रसक्तेरेवाभावेन साध्यसाधनवैकल्यशंकानुदयादाकाशस्य बहुवादिरीत्या भावरूपत्वेन तत्प््रासक्तिसत्त्वात्तत्र साध्यादिसमर्थनायेति ज्ञेयम् । अत एव सूत्रे मुखत आकाशग्रहणम् । अनुव्याख्याने चाकाशे चाविशेषत इत्याकाशमात्रस्य ग्रहणम् ।

सूत्रार्थस्तु दीपादिभ्यः सत्वेनाविशेषान्नीलादीनां क्षणिकत्वसाधने आकाशादौ परिमाण-विशेषदर्शनादविशेषात् पूर्वोत्तरक्षणयोरभेदान्नीलादिपदार्थानां चाकाशेन सत्त्वाविशेषादत एव क्षणिकत्वेऽप्यविशेषान्नोक्तानुमानेन भावानां क्षणिकत्वसिद्धिर् अविशेषात्पक्षद्वयेऽप्यनुमान-स्येति ॥ अथ हेत्वन्तरेणेति ॥ परिमाणभेदेनाकाशे क्षणिकत्वासिद्धावपि कालादिभेदेन यादृश तादृशविरुद्धधर्माधिकरणत्वेनेत्यर्थः ॥ न चोत्पत्यनन्तरमेवेति ॥ तत्र सर्वहेतुसद्भावा-दक्षणिकत्वादिति भावः ॥ तत्रापीति ॥ पराभिमतनिरंशक्षणे वृत्तित्वं नात्यनेकक्षणवृत्तित्वमेवा-स्तीति भावः । त्वदनुमानेऽसिद्धिरिति । उभयथा च दोषादित्यत्र प्रपञ्चे प्रदीपादौ बौद्धाङ्गी-कृतार्थक्रियाकारित्वस्य निरस्तत्वादिति भावः ।

ननु स्वरूपेण विद्यमानताभावरूपत्वं वाऽत गगनस्य च मूर्ताभावत्वादभावस्य च निःस्वरूपत्वाङ्गीकारान्नसत्त्वमित्याशङ्क्य निषेधति ॥ अथेति ॥ प्रतियोगिप्रतीतिमन्तरेण विधि-मुखेन च भासमानत्वान्नाभाववत्वम् । अत एव च न निःस्वरूपत्वमिति भावः ।

### **तत्त्वसुबोधिनी**

दृष्टान्ते क्षणिकत्वं साधयितुं विरुद्धधर्माधिकरणत्वस्य नानात्वेन व्याप्तितां तदाह यदिति ॥ प्रतिक्षणं नानात्वे साधिते क्षणिकत्वं सिध्यतीति भावः ॥ विरुद्धधर्मवत्वमेव दीपेऽसिद्धमित्यत-स्तत्साधयति, अयं प्रदीप इति ॥ विशेषदर्शनाभावेनेति ॥ परिमाणविशेषदर्शनाभावेनेत्यर्थः । सति हि परिमाणविशेषदर्शने, तेन विरुद्धधर्मवत्वमनुमाय तेन क्षणिकत्वम् अनुमातव्यं तदेव नेति भावः ॥ तत्र तदनभ्युपगमादिति ॥ आकाशे क्षणिकत्वानभ्युपगमादित्यर्थः । ‘आकाशो द्वौ विनाशौ च नित्यं त्रयमसंस्कृतम्’ इति बौद्धोक्तेरिति भावः ॥ त्वदनुमानेऽसिद्धिरित्यादि ॥ अर्थक्रियाकारित्वं, कदाचित् कार्यकारित्वं चेद् गगनेऽपि तस्य सत्त्वात् तत्र तन्नेति वदता त्वया प्रतिक्षणं कार्यकरत्वमिति वक्तव्यं तच्च पक्षे प्रपञ्चे दृष्टान्ते दीपे न चास्ति इत्यसिद्धिरित्यर्थः ॥ सा आकाशे न नास्तीति ॥ किन्तु अस्त्येव । ततश्च प्र(त्वदीय)दीपहेतौ तदुक्तसाधनवैकल्यं नेति शेषः ।

### **वाक्यार्थविवरणम्**

‘सौगतास्तु सोपनीतिमुदाहृतम्’ इति उदाहरणोपनयाख्यावयवद्वयस्यैव बौद्धैरङ्गीकारात् तथैव प्रयोगमाह ॥ यत्सत्तदिति ॥ कोऽत्र विरुद्धो धर्मो ऽदर्शनादित्यत आह ॥ परिमाण-विशेषेति ॥ उच्चनीचत्वादिपरिमाणभेदेत्यर्थः ॥ अन्यत्र ॥ जगति ॥ विशेषदर्शनेति ॥ परिमाणभेददर्शनेत्यर्थः ॥ हेत्वन्तरेणेति ॥ परिमाणभेदातिरिक्तेन सत्त्वरूपहेत्वन्तरेणेत्यर्थः । तथा च पुनः साध्यवैकल्यमेवेति भावः ॥ तत्र ॥ आकाशे ॥ तदनभ्युपगमात् ॥ हेत्वन्तरेणापि क्षणिकत्वानभ्युपगमात् । यथोक्तम् । ‘आकाशो द्वौ विनाशौ च नित्यं त्रयमसंस्कृतम्’ इति । क्षणिकत्वरूपसाध्यस्यापि सत्त्वान्न व्यभिचार इत्याह ॥ तत्रापीति ॥ वृत्तित्वेति ॥ तद्रूप-क्षणिकत्वेत्यर्थः । उक्तानुमाने दृष्टान्ते साघनवैकल्यमाशङ्कते । आकाश इति ॥ प्रश्नस्या-सङ्गतिपरिहारायाह ॥ यदिति ॥ अर्थक्रियाकारित्वं चेदिति ॥ कुर्वद्रूपत्वाख्यमित्यर्थः ॥ त्वदनुमान इति ॥ सत्त्वेन क्षणिकत्वानुमानेऽसिद्धिः । प्रपञ्च एतादृशार्थक्रियाकारित्वा-योगस्योभयथा च दोषादित्यनेनोक्तत्वादित्यर्थः ॥ दृष्टान्तस्येति ॥ प्रदीपेऽप्येतादृशार्थ-क्रियाकारित्वायोगस्यापि तत्रैवोक्तप्रायत्वादित्यर्थः । स्वरूपविद्यमानता वा भावरूपता अर्थ-क्रियाकारिता विवक्षितेति शेषः । अतो नासिद्धिर्नापि साधनवैकल्यमिति भावः ॥ न नास्ति ॥ अस्त्येव । अतो न साधनवैकल्यमिति भावः ।

### **वाक्यार्थमञ्जरी**

पूर्वोत्तरक्षणस्थदीपयोर्भेदे क्षणिकत्वं सेत्स्यतीत्याह ॥ यद्विरुद्धेति ॥ आकाशे परिमाण-विशेषाभावात्तस्य स्थायित्वे अन्यस्यापि तथात्वं शक्यसाधनमित्यर्थः ॥ तत्र तदनभ्युपगमा-दिति ॥ ‘आकाशो द्वौ विनाशौ च नित्यं त्रयमसंस्कृतम्’ इति तदुक्तेरिति भावः ॥ तत्रा-पीति ॥ त्वदभिमतक्षणिकत्वं तत्र नास्ति तस्य बहुक्षणवृत्तित्वादिति भावः ॥ त्वदनुमाने सिद्धेरिति ॥ उभयथा च दोषादित्यत्र प्रपञ्चप्रदीपादौ च बौद्धाङ्गीकृतार्थक्रियाकारित्वस्य दूषि-तत्वादिति भावः ॥ न नास्तीति ॥ किं त्वस्त्येव । ततश्च नास्मदुक्तहेतोस्त्वदुक्त-साधनवैकल्प्यमिति भावः ।

[Load More](javaऽcriptःvoid(0))
