+++
title = "०१ वियदधिकरणम्"
+++
## ॐ न वियदश्रुतेः ॐ

श्री आनन्दतीर्थभगवत्पादाचार्यविरचितम्

ब्रह्मसूत्रभाष्यम्

अथ द्वितीयाध्याये तृतीयः पादो

ऽथ वियदधिकरणम्

## **सूत्रभाष्यम्**

जीवपरमात्माधिभूताधिदैवेषु श्रुतीनां परस्परं विरोधमपाकरोत्यनेन पादेन ।

॥ ॐ न वियदश्रुतेः ॐ ॥ १ ॥

न वियदनुत्पत्तिमत् । तथाऽश्रुतेः ।

श्रीत्रिविक्रमपण्डिताचार्यविरचिता

### ***तत्त्वप्रदीपिका***

जीवपरमात्माधिभूताधिदैवेषु श्रुतीनां परस्परविरोधमपाकरोत्यनेन पादेन । अधिभूतेषु महाभूते-ष्वाकाशादिषु । ‘इमानि च पञ्च महाभूतानि पृथिवी वायुराकाश आपो ज्योतींषि’ इति हि श्रुतिः । अधिदैवेषु तदभिमानिषु । अथवाऽधिभूतेष्विति भूततत्सम्बन्धिविवक्षया । अधिदैवेष्विति तदभिमानितत्सम्बन्धिविवक्षया । एतदुक्तं भवति । समन्वयस्य स्मृतियुक्तिविरोधः परिहृतः प्रथमपादे । द्वितीये प्रमाणत्वेन कैश्चिदभिमतानां मतान्तराणां भ्रान्तिमूलकत्वापादनेन तदविरोध उक्तः । भूतेषु तत्कारणेषु चाव्यक्तादिषु भूताभिमानिषु देवेषु तत्कारणेषु चाव्यक्तादिदेवेषु परमात्मनि जीवे चोत्पत्त्यादिविषयाणां श्रुतीनां मिथोऽप्यविरोधं प्रकाशयत्यनेन पादेन । क्रमविपर्यासस्तु द्वन्द्वेऽल्पाक्षरपदप्राथम्यार्थम् । न चायमविरोधः समन्वयानुपयोगीति मन्तव्यम् । मिथोऽप्यनपाकृते विरोधे तेनैव दौर्बल्यमिति स प्रशिथिलतामापद्येत । विरोधनिरासमुखेन च प्रतिपाद्यन्त एव खलु परमात्मन एवोत्पत्तिविलयादयः सर्वस्य ।

ॐ न वियदश्रुतेः ॐ । वियदिति विशेषव्याप्तिमत्त्वादहङ्कारादिकमप्युच्यते । तस्यापि सम्भवात् । ब्रह्मणस्त्वसम्भव एवोच्यते ॥ न वियदनुत्पत्तिमत् ॥ तथाऽश्रुतेः ॥ यथा श्रवणेऽ-नुत्पत्तिमदिति स्यात् । न हि तथा श्रूयते । तथाविधश्रवणाभावं वक्ष्यति । यथा वा ब्रह्मणोऽनुत्पत्तिः श्रूयते, यथा वोत्पत्तिर्बहुशः श्रूयते, न च तथाऽनुत्पत्तिः श्रूयते ।

श्रीजयतीर्थविरचिता

### ***तत्त्वप्रकाशिका***

एतत्पादार्थं दर्शयति ॥ जीवेति ॥ युक्तिसमयविरोधाभावेऽपि न वेदसमन्वयेन विष्णो-र्जगत्कारणत्वं सिद्ध्यति । वेदानां परस्परविरोधेनाप्रमाणत्वात् । न ह्यप्रमाणसिद्धोऽर्थः सिद्ध्यतीत्याशङ्कानिवृत्यर्थं श्रुतीनां विरोधः परिहरणीयो भवति । श्रुतिविरोधश्चाधिभूतादि-विषयोऽध्यात्मविषयश्च । तत्र जिज्ञासोरध्यात्म विषयविचारस्यान्तिमत्वादधिभूतादिविषयश्रुतीनां परस्परविरोधमस्मिन्पादे परिहरतीति भावः । न च वाच्यं श्रुतीनां जीवादिविषय एव विरुद्ध-त्वेनोक्तबाधाभावाद् व्यर्थः पादद्वयारम्भ इति । अभ्युपगतार्थद्वयेऽन्यतरार्थेऽप्रामाण्यप्राप्तावन्यार्थेऽ-नाश्वासप्रसङ्गात् । जगत्स्वरूपानिर्णये तत्कारणत्वानिर्णयाच्च अत्र ‘ज्ञोऽत एव’ इत्यारभ्यापादसमाप्तेर्जीवविचारः । ‘असम्भवस्तु’ ‘नात्माश्रुतेः’ इत्याधिकरणद्वये परमात्मविचारः । एकैकस्मिन्नेवाधिकरणेऽधिभूतादिविचारः । अतो विचारबाहुल्याभिप्रायेण क्रमोल्लङ्घनम् । अधिभूतं नाम सकारणकार्यभूतानि । तदभिमानिदेवता अधिदैवम् । अत्र भूतेष्वाकाशस्योत्पत्त्याद्यष्टके चोत्पत्तेः प्राथम्याद् ब्रह्मणि श्रुतिसमन्वयसिद्ध्यर्थमाकाशोत्पत्तिविषयश्रुतिविरोधपरिहारादस्ति शास्त्रादि-सङ्गतिः । सकलजगज्जन्मादिकर्ता विष्णुरित्युक्तम् । तच्चाकाशस्य नित्यत्वेऽसम्भवि स्यात् । श्रुतिविरोधेन गुणान्तरस्य चाभावापातात् । श्रुत्यविरोधेनाकाशस्योत्पत्तिः समर्थनीया । आकाशोऽत्र विषयः । उत्पत्तिमान्न वेति सन्देहः । ‘आत्मन आकाशः सम्भूतः’ । ‘अनादिर्वा अयमाकाशः’ इति श्रुतिविप्रतिपत्तिः सन्देहबीजम् । वियदनुत्पत्तिमदेवेति पूर्वः पक्षः । आकाश-स्योत्पत्यङ्गीकारेऽनुभूतियुक्तिबहुवाग्विरोधात् । न ह्यवकाशस्योत्पत्तिरनुभवानुसारिणी । वियदनुत्पत्तिमद्विभुत्वादित्यादियुक्तिः । ‘अनादिर्वा अयमाकाशः’ इत्यादिबहुश्रुतयः । न च ‘आत्मन आकाशः सम्भूतः’ इति श्रुत्या तदुत्पत्तिसिद्धिः । अनुभूत्यादिविरुद्धायास्तस्याः प्रामाण्यानुपपत्तेः । अत एवानुत्पत्तिश्रुतेर्भाक्तत्ववर्णनं च परास्तम् । तस्मादाकाशोत्पत्तिश्रुतेरप्रामाण्यादयुक्तं श्रुतिसमन्वयेनाकाशकारणत्वं ब्रह्मणः । न च सम्भूतश्रुतेरन्यार्थतया विरोधाभावः । तथा सति वाय्वादावप्यन्यार्थतापातात् । न ह्यस्ति सम्भवशब्दो यत्र श्रूयते तत्रामुख्यो यत्रापकृष्यते तत्र मुख्य इति । अतो दुष्परिहरं श्रुत्यप्रामाण्यमिति प्राप्ते सिद्धान्तयत्सूत्रमुपन्यस्य व्याचष्टे ॥ नेति ॥ अत्रोत्पत्त्यसम्भवादिति प्रकृतानुत्पत्तिः सम्बध्यते । यदुक्तं वियदनुत्पत्तिमदिति न तद्युक्तम् । तथा अनुत्पत्तौ श्रुत्यभावादित्यर्थः ॥

श्री वादिराजतीर्थविरचिता

### ***गुर्वर्थदीपिका***

अध्यात्मविचारस्यान्तिमत्वाद् इति वदता स्थूलपृथिव्यादिषु बाह्यार्थेषु दोषदर्शनेन क्रमेण जातवैराग्यस्य तदनन्तरमतिसूक्ष्मेषु दैहिकप्राणेन्द्रियादिषु वैराग्योत्पत्तिरिति सूचितम् । यद्वा सुगम-स्थूलविचारानन्तमतिसूक्ष्माध्यात्मिकचर्चायां शक्तिर्भवति । अतस्तद्विचारस्यान्तिमत्वमित्यभि-संहितम् । अभ्युपगतार्थद्वये इत्यस्य वेदार्थतयाऽभ्युपगते परापराख्यार्थद्वय इत्यर्थः । ननु द्वितीयाध्यायस्य तृतीयपादे ‘न वियदश्रुतेः’ इति ‘एतेन मातरिश्वा व्याख्यातः’ इति ‘तेजोऽ-तस्तथा ह्याह’ इति ‘आपः’ इति ‘पृथिव्यधिकाररूपशब्दान्तरादिभ्यः’ इत्यधिकरणपञ्चकेऽधि-भूतादिविचारः क्रियते ‘विपर्ययेण तु क्रमोऽत उपपद्यते च’ ‘अन्तरा विज्ञानमनसी क्रमेण तल्लिङ्गादिति चेन्नाविशेषात्’ इत्यधिकरणद्वये भूतादिलयविचारचर्चा क्रियते । सोऽप्यधिभूतादि-विचार एव ‘असम्भवस्तु सतोऽनुपपत्तेः’ ‘तदभिध्यानादेव तु तल्लिङ्गात्सः’ ‘नात्माऽश्रुतेः’ इत्यधिकरणत्रये परमात्मविचारः क्रियते । अतोऽधिकरणद्वये परमात्मविचार एकैकस्मि-न्नधिकरणेऽधिभूतादिविचार इति कथं टीकेति चेत् सत्यं, ‘ज्ञोऽत एव’ इत्यधिकरणे जीवस्या-नादित्वात्तदंशे न भगवतो जन्मादिकारणत्वमित्यापतति । ‘उत्क्रान्तिगत्यागतीनाम्’ इत्यधिकरणे जीवस्य परमात्मवद्विभुत्वान् न जन्मादिमत्त्वमिति प्राप्तम् । ‘व्यतिरेको गन्धवत्तथा च दर्शयति’ इत्यधिकरणे निरवयवत्वाज्जीवस्य न व्यतिरेक इति वदता निरवयवत्वापरपर्यायनित्यत्वमेवोदितम् । अतोऽपि न जन्मादिप्राप्त, ‘पृथगुपदेशात्’ इत्यस्मिन्नधिकरणे जीवपरयोरभेदस्य पूर्वपक्षिणोऽभि-मतत्वान्न जीवस्य जन्मादि प्राप्तम् । ‘यावदात्मभावित्वाच्च न दोषस्तद्दर्शनात्’ इत्यधिकरणे जीवस्य स्वरूपत एवोत्पत्तिमाशङ्कमानस्य जीवप्रागभावदशायामदृष्टाभावेन सृष्टेरेवाभावान्न कुत्रापि भगवतो जन्मादिकारणत्वमित्यापतति । ‘पुंस्त्वादिवत्त्वस्य सतोऽभिव्यक्तियोगात्’ इत्यधिकरणे जीवानादि-त्वादिकमङ्गीकृत्य ‘आनन्दस्यैवोत्पत्तेराशङ्कितत्वात् पूर्ववदेव दोषः । कर्ता शास्त्रार्थवत्वात्’ इत्यधिकरणे जीवस्य सर्वथा कर्तृत्वाभावे तत्कृतपुण्यपापाख्यादृष्टस्याप्यभावप्रसङ्गेन पूर्ववदेव दोषः । ‘अंशो नानाव्यपदेशात्’ इत्यत्रांशश्रुतिबलाज्जीवस्यापि मत्स्यादिवद्भगवदंशत्वे न जन्मादीति प्राप्तम् । ‘अदृष्टानियमात्’ इत्यधिकरणे प्रतिबिम्बभूतजीवानां वैचित्र्ये कारणाभावेन तारतम्याख्य-महाप्रमेयभङ्गः । एवं च ‘ज्ञोऽत’ इत्यारभ्यापादसमाप्तेस्सर्वाण्यधिकरणानि महातत्वविरोधिपूर्वपक्ष-निराकरणरूपत्वादावश्यकानि । तानि च नव । तस्माद् बह्वधिकरणेषु विचार्यमाणत्वेनान्तिम-विचारविषयस्यापि विचारबाहुल्यादादौ ग्रहणं भाष्ये । ‘असम्भवस्तु सतोऽनुपपत्तेः’ ‘नात्माऽश्रुतेः’ इत्यधिकरणद्वये ब्रह्मणोऽप्युत्पत्तिलयवत्त्वेन जीववन्न जगज्जन्मादिकारणत्वमिति प्राप्तम् । अतस्तदधिकरणद्वयमपि महातत्वविरोधि । ‘तदभिध्यानात्’ इत्यधिकरणे संहारमात्रस्यान्यपरत्व-शङ्कायामपि तदतिरिक्तजन्मादिसप्तकर्तृत्वस्य तेनैवाङ्गीकृतत्वान्न बहुविरोधिता । अतस्तदुपेक्षितं टीकाकृता ।

‘तेजोऽतस्तथा ह्याह’ ‘आप’ इत्यधिकरणद्वये ब्रह्मणस्सर्वकारणत्वमङ्गीकृत्य तेजोमात्रे वायोस्तन्मात्रे च तेजसस्साचिव्यमात्रस्याशङ्कितत्वान्न बहुविरोधिता । अतिरिक्ताधिकरणत्रयं तु कथञ्चित् श्रुत्यप्रामाण्यप्रतिपादकमपि न मुख्यतो भगवन्महिमविरोध्यर्थकम् । अतोऽस्मिन्नधिकरणे मातरिश्वाख्याधिदेवताधिकरणे च तयोरनादित्वस्य पूर्वपक्षिणाऽऽशङ्कितत्वात्तदंशे न जन्मादि-कारणत्वं भगवत इति प्राप्तम् । तस्मान्महातत्त्वविरोधित्वादिदमधिकरणद्वयमेकैकस्मिन्निति गृहीतं टीकाकृता । नित्यत्वेनाभिमतगगनस्य भगवतस्सकाशादुत्पत्तिसिद्धौ नित्यत्वेनाभिमत-वाय्वादिभूतचतुष्टयोत्पत्तिरपि तत एव सिद्धेत्यतो ऽधिभूतोत्पत्तिविषये एकमधिकरणम् । मातरिश्वाधिकरणं तु वाय्वाख्याधिदैवविषयमेवेति भावेन तत्राप्येकमेवाधिकरणमित्युक्तम् । अत आदिपदेनाधिदैवमेवोच्यत इत्यभिप््रोतम् ।

वस्तुतस्तु भाष्यमर्यादया सूत्रमर्यादया च सकलसूत्रार्थस्यापि सङ्ग्राह्यत्वाद्भाष्यकृता च जीवपरमात्माधिभूताधिदैवेष्वित्येवोक्तत्वेनाधिकरणसङ्ख्याया अनुक्तत्वाच्च जीवविषये नवाधि-करणानि । ब्रह्मविषये त्रीण्येवाधिकरणानि । अधिभूताधिदैवविषये उक्तविधया महातत्व-विरोधित्वादेकमेकमधिकरणम् । अत एव विचारबाहुल्यापेक्षया क्रमोल्लङ्घनं भाष्ये । अवशिष्ट-मधिकरणपञ्चकमपि परम्परयोपयोगित्वादधिभूतपदेनैव सङ्गृहीतमिति ज्ञेयम् । सूत्रकारस्तु मन्दमतीनामप्युपकाराय सूचीकटाहन्यायेन प्राक्प््राबलैकैकविषये एकमेकं, मध्ये त्वेकस्य विषये द्वे, अन्ते पुनरेकस्यैव विषये बहून्यधिकरणानि सूत्रितवान् । अल्पविरोधपरिहारायापि कानिचि-दधिकरणानि निर्ममे । अतोऽसौ निरवधिककृपाम्बोधिरिति युक्तमुत्पश्यामः । श्रुतिविरोधेन गुणान्तराभावापातादित्यत्र श्रुतिविरोधेन आकाशोत्पत्तिविषयश्रुत्योर्मिथो विरोधेनाप्रामाण्ये गुणप्रतिपादकवेदस्याप्यप्रामाण्येन स्रष्टृत्वातिरिक्तसार्वज्ञादिगुणान्तरस्याप्यभावापातादित्यर्थः । अवकाशस्योत्पत्तिः कुत्रेति पृष्टे अत्रेति देशाख्यावकाशस्यैव प्रागपि वक्तव्यत्वेन साक्षिविरुद्धत्वा-त्तदुत्पत्तिरनानुभाविकीति भावेनाह न हीति ।

यद्वा सर्वलयेऽवकाशस्य सुतरां सत्वेन पुनः सृष्टिकाले तस्योत्पत्तिरनानुभाविकीति भावः । अत्रोपत्त्यसम्भवादित्यत्र मतुबर्थसङ्ग्रहेण विभक्तिव्यत्ययेन च सम्बध्यत इत्यर्थः । अत एव अनुत्पत्तिमदिति फलितमाह । ‘अनादिर्वा अयमाकाशः’ इत्यादिबहुश्रुतिष्वाकाशानादित्व-श्रवणात्कथमनुत्पत्तेरश्रुतिरित्यत उक्तं भाष्यकृता तथाऽश्रुतेः’ इति । यथा सूत्रकारस्योत्पत्तिरभिमता तद्विरोधितयाऽनुत्पत्तेरश्रुतत्वादित्यर्थः । ‘आत्मन आकाशः सम्भूतः’ इति भूतचतुष्टयप्रायपठितस्य तद्वदेव सम्भूतपदेनोत्पत्तिर्वक्तव्या, न चात्रोपचरितोत्पत्तिर्वक्तुं शक्या भूतान्तरेऽपि तत्प्रसङ्गात् । न हि सम्भवति यत्र साक्षात्सम्भूतपदेनोत्पत्तिः श्रूयते तत्र साऽमुख्या यत्राऽऽकृष्यते तत्र मुख्येति । अतो निरवकाशोत्पत्तिश्रुतिविरोधादव्याकृताकाशादिषु सावकाशा ‘अनादिर्वा अयमाकाशः’ इत्यादिश्रुतिर् नैतदनुत्पत्तिं श्रावयतीति भावेनाऽश्रुतेरित्युक्तमित्यर्थः । अन्यत्रापि स्वरूपानादित्व-परवादिसम्भवेनाभिमानिनि देहोत्पत्तेरव्याकृताकाशे तदभिमानिश्रीदेव्यां च पराधीनविशेषावाप्ति-रूपोत्पत्तेरभञ्जकत्वेन सूत्रकृदभिमतोत्पत्त्यभावरूपानुत्पत्तेरश्रुतेरित्यर्थ इति भावः ।

श्री रघूत्तमतीर्थविरचितः

### ***तत्त्वप्रकाशिकाभावबोधः***

‘अध्यात्मप्रवणो भूत्वा तस्य सन्निहितत्वतः’ इत्यनुव्याख्यानं मनसि निधायाह– तत्र जिज्ञासोरिति ॥ सुगमस्थलाधिभूतादिविचारानन्तरम् अतिसूक्ष्माध्यात्मिकचर्चायां शक्तिर्भवति । अतस्तद्विचारस्यान्तिमत्वमिति भावः । अधिभूतादिविषयश्रुतीनां परस्परविरोधमिति ॥ तथा च सूत्रकृता सर्वानपि वेदविरोधान् परिहर्तुं द्वितीयाध्यायस्यारब्धत्वात् श्रुतीनां परस्परविरोधपरिहार-स्यावसरप्राप्तत्वाच्चास्य पादस्यान्तर्भावलक्षणानन्तर्यलक्षणा च सङ्गतिरिति भावः । न चैवमस्य पादस्यानेकविषयत्वेनानेकत्वापत्तिरिति वाच्यम्; अध्यात्मेतरविषयत्वेनैकत्वोपपत्तेरिति ॥ अभ्युपगतार्थद्वय इति । श्रुत्यर्थत्वेनाभ्युपगते परापरतत्त्वरूपार्थद्वयेऽन्यतरार्थे जगति श्रुतीनाम-प्रामाण्यप्राप्तावन्यार्थे परमात्मगुणपूर्त्यादावनाश्वासप्रसङ्गादित्यर्थः । हेत्वन्तरमाह– जगत्स्वरूपा-निर्णय इति ॥ विचारबाहुल्याभिप्रायेण क्रमोल्लङ्घनमिति ॥ सूचीकटाहन्यायेन वर्तिष्यमाण-क्रमानुसारेणाधिभूताधिदैवपरमात्मजीवेति वक्तव्ये जीवपरमात्माधिभूताधिदैवेष्विति जीवादिशब्दानां पूर्वनिपातोऽत्र जीवादिविचारस्य बह्वर्थविषयकत्वेन जिज्ञासुं प्रत्यभ्यर्हितत्वादल्पाक्षरत्वाच्चेत्यर्थः ॥ आकाशोत्पत्तिविषयेति ॥ ‘उत्पत्त्यसम्भवात्’ इति पूर्वसूत्रप्रकृतोत्पत्तेराकाशसम्बन्धित्वेनात्र विचारादनन्तरसङ्गतिरिति भावः ।

उत्पत्तिमान्न वेति ॥ अत्र पादे श्रुतिसमन्वयेन विष्णोर् जगज्जन्मादिकारणत्वमयुक्तमुत युक्तमिति चिन्ता । तदर्थं जगत्कारणत्वाद्यभिधायकश्रुतिरप्रमाणमुत प्रमाणमिति चिन्ताद्वयानुवृत्तिः सर्वत्र द्रष्टव्या । अत्राकाशः किमनुत्पत्तिमानुतोत्पत्तिमानिति चिन्ता । तदर्थमाकाशस्योत्पत्तिमत्त्व-मनादित्वश्रुतिविरुद्धं न वेति । तदर्थमनादित्वश्रुतिः किं मुख्यार्थोत गौणीति । तदर्थं सा श्रुतिः किमनुभूत्यादियुक्तत्वेन निरवकाशोत सावकाशेति । तदर्थं वियत उत्पत्तिमत्वे श्रुतियुक्त्यादि-रूपप्रमाणमस्त्युत नास्तीति । वियत उत्पत्तिमत्त्वेऽनुभूतियुक्तिबहुवाग्विरोधोऽस्तीति न्याय-विवरणोक्तपूर्वपक्षयुक्तिमाह– आकाशस्योत्पत्त्यङ्गीकार इति ॥ भाक्तत्ववर्णनमिति ॥ अनादित्व- श्रुतेः स्वरूपानादित्वपरत्वेन भाक्तत्ववर्णनमित्यर्थः ॥ अन्यार्थतयेति ॥ प्रादुर्भावार्थतयेत्यर्थः ।

श्रीराघवेन्द्रतीर्थविरचितः

### ***भावदीपः***

ननु श्रुतीनामन्योन्यमविरोधोक्तिर्व्यर्था । तत्राप्येतत्पादीयश्रुत्यविरोधस्य प्राथम्यं निर्बीजमित्यत आह ॥ युक्तिसमयेति ॥ अन्तिमत्वादिति ॥ ‘अध्यात्मप्रवणोर् भूत्वा तस्य सन्निहितत्वतः’ इत्युपासनापादीयानुभाष्योक्तेरिति भावः ॥ अभ्युपगतेति ॥ पादद्वयप्रतिपाद्यजीवाधिभूताध्यात्म-रूपेऽर्थद्वये अन्यतरार्थे अधिभूतादिरूपे अध्यात्मरूपे चार्थेऽप्रामाण्यप्राप्तावीश्वरकर्तृत्वाद्यर्थेऽप्यना-श्वासप्रसङ्गादित्यर्थः । यद्वा विरुद्धश्रुतिभ्यामभ्युपगतार्थद्वयेऽन्यतरार्थेऽप्रामाण्यप्राप्तावित्यर्थः । अन्यतरार्थे वेति वाशब्दसंयोजनेन विरुद्धश्रुतिद्वयाप्रामाण्यमिति पूर्वपक्षस्थलेऽर्थद्वयेऽप्यप्रामाण्यप्राप्तौ दौर्बल्येनान्यतरश्रुत्यप्रामाण्ये तत्पूर्वपक्षस्थलेऽन्यतरार्थेऽप्राप्ताविति ध्येयम् । अथवा समन्वयाध्याये सर्वश्रुतीनां कल्पनोपदेशादित्यादिन्यायेन परममुख्यमुख्यवृत्तिभ्यामभ्युपगते परमात्मतदन्यरूपेऽर्थ-द्वयेऽन्यतरस्मिञ्जीवादिरूपेऽर्थे अप्रामाण्यप्राप्तौ परमात्मपूर्णगुणत्वाद्यर्थेऽनाश्वासप्रसङ्गादित्यर्थः । तथा च विरुद्धश्रुत्योः प्रामाण्यायाविरोधेन तयोरर्थव्यवस्थापनाय पादद्वयारम्भो युक्त इति भावः ।

ननु जगत्स्वरूपविषयश्रुतीनां विरोधेन तदर्थे तासामप्रामाण्येऽन्यार्थेनाश्वासो निर्बीजः । तत्र श्रुतिविरोधाभावात् । शङ्कामात्रस्याप्रयोजकत्वादित्यत आह ॥ जगदिति ॥ ननु सूत्रेषु वक्ष्यमाणक्रमानुरोधेन भाष्य अधिभूताधिदैवपरमात्मजीवेष्विति वाच्ये विपरीतक्रमेण निर्देशो निर्बीज इत्यत आह ॥ अत्र ज्ञोऽत एवेतीति ॥ अत्र पाद इत्यर्थः ॥ अधिभूतादिविचार इति ॥ एकैकाधिभूतादिविचार इत्यर्थः । भूतमधिकृत्य स्थितमधिभूतं भूतकार्यमिति भ्रान्तिनिरासायाह ॥ अधिभूतं नामेति ॥ तथा चैतन्नयार्थोऽपि सङ्गृहीत इति भावः । अत्र देवताविचारपरं सूत्रं नोपलभ्यत इत्यत आह ॥ तदभिमानीति ॥ भूतविचारपरसूत्राण्येवाधिदैवविचारपराणीति भावः ।

ॐ नवियदश्रुतेः ॐ ॥ प्राथम्यादिति ॥ ‘आकाशाद्वायुः’ इत्यादिश्रौतक्रमाल्लब्धजन्मनः स्थित्यादेरिति भावः । अन्येषामुपलक्षणतया विचारः सिद्ध्यतीति हृदयम् ॥ ब्रह्मणि श्रुतिसमन्वयसिद्ध्यर्थमिति ॥ अभ्युपगतार्थद्वय इत्याद्युक्तदिशा हेतुहेतुमद्भावो बोध्यः । अनेन शास्त्रेऽन्तर्भाव उपपादितः । श्रुतीति पादे विरोध इति चाध्याय इति विवेक्तव्यम् । एवमग्रेऽपि । श्रुत्यधिकरणसङ्गती आह ॥ सकलेति ॥ श्रुतिविरोधेनेति ॥ अनुत्पत्तिश्रुतिविरोधे-नोत्पत्तिश्रुतेरप्रामाण्यप्राप्तौ सर्वस्रष्टृत्वासिद्धावानन्दादिश्रुतिप्रामाण्येऽप्यनाश्वासापत्त्या तदुक्तगुण-स्याप्यभावापातादित्यर्थः । अजन्मश्रुत्यविरोधाय जन्मैव नेति निर्णयस्य दुःशकत्वान्निर्णयप्रकारमाह ॥ श्रुत्यविरोधेनेति ॥ न वियदनुत्पत्तिमदिति भाष्यसूचितप्रतिज्ञामाह ॥ वियदनुत्पत्तिमदेवेति ॥ वियदिति प्रकृतिजीवचैतन्यकालवेदमहदहंमनोबुद्ध्यादीनामुपलक्षणम् । वियत उत्पत्तिमत्त्वे अनुभूतियुक्तिबहुवाग्विरोधोऽस्ति व्यवस्थायोगादित्यन्यत्रोक्तयुक्तिमाह ॥ आकाशस्योत्पत्त्यङ्गीकारे अनुभूतियुक्तीति ॥ तां विवृणोति ॥ न हीत्यादिना ॥ व्यक्तमेतद्वैशेषिकनयानुभाष्यसुधयोः केवलं साक्षिमानेन कालो देशोऽपि नान्तवानित्यादौ । विभुत्वाद् व्याप्तत्वादित्यर्थः । निरुपादानत्वादि-रादिपदार्थः । न चासिद्धिः । धर्मिग्राहकसाक्ष्यनुभवसिद्धत्वात् । अत एवानुभवस्य प्रागुक्तिः । न च क्षणलवादिसूक्ष्मकालावयवेषु विभुत्वे सत्यप्यनुत्पत्तेरभावाद्व्यभिचारः । ‘सर्वे निमेषा जज्ञिरे’ इत्यादिश्रुत्या तेषां सिद्धान्ते जन्माङ्गीकारात् । तथैव वैशेषिकाधिकरणभाष्यादावुक्तेरिति वाच्यम् । पूर्वपक्षे तेषु जन्मासम्प््रातिपत्तेरिति भावः ।

ननु वियदिति भूतस्य पक्षत्वे विभुत्वमसिद्धम् । ‘आकाशस्तल्लिङ्गात्’ इत्यत्र तस्यान्त-वत्त्वोक्तेः । अव्याकृतस्य पक्षत्वे सिद्धसाधनमिति चेन्न । आकाशद्वैताज्ञानेन तदैक्यबुध्द्यैवमुक्तेः । अव्याकृतस्य पक्षत्वेऽपि विष्णोः सर्वस्रष्टृत्वासिद्धेश्च । यद्वा काशद्वित्वोपगमेऽपि ‘अनादिर्वा अयमाकाशः’ इत्यादौ सामान्याकाशपदेन द्वयोरपि गृहीतेर्भूतेऽप्यन्तवत्त्वादिकमप्यसिद्धमिति भावेन पूर्ववादिनैवमनुमानमवादीति ध्येयम् ॥ इत्यादीति ॥ ‘आकाशवत्सर्वगतश्च नित्यः’ । ‘स यथा अनन्तोऽयमाकाश’ इत्यादिरादिपदार्थः । विरोधपदतात्पर्यं व्यावर्त्यपूर्वं व्यनक्ति ॥ न चात्मन इति ॥ नन्वनादित्वश्रुतेरनेककालवर्तित्वमात्रेण वा श्रुतिद्वयबलेनाकाशद्वयं कल्पयित्वा एकैका-काशविषयत्वेन व्यवस्था वाऽस्त्वित्यतो व्यवस्थायोगादिति न्यायविवरणांशतात्पर्यमाह ॥ अत एवेति ॥ सम्भूतश्रुत्यप्रामाण्यादेव कल्पकाभावादित्यर्थः । व्यवस्थायोगादित्यस्य श्रुतौ सम्भूत-शब्दस्य आकाशे अभिव्यक्त्यर्थत्वं वाय्वादावुत्पत्त्यर्थत्वमिति व्यवस्थाया अयोगादित्यर्थान्तरमुपेत्य शङ्कापूर्वं व्यनक्ति ॥ न च सम्भूतश्रुतेरिति ॥ अत इति ॥ अनुभूत्यादिविरोधादित्यर्थः । एवं वियत्पदोपलक्षितप्रकृत्यादेरपि पूर्वपक्षो ध्येयः । ‘अनुत्पत्तिमत्’ इति भाष्यमनुवृत्तसौत्रपदार्थ इति दर्शयति ॥ अत्रोत्पत्त्यसम्भवादितीति ॥ अप्राप्तस्य निषेधायोगादाह ॥ यदुक्तमिति ॥ अश्रुतेरित्यादिवक्ष्यमाणयुक्तीनां सामान्यादत्रापि वियदिति प्रकृत्यादेरुपलक्षणं ध्येयम् । एतेन सूत्रे वियदुत्पत्तिमदेवेत्येव कुतो नोक्तमिति शङ्काऽपास्ता । अनुत्पत्तेरेव शङ्किततया तस्या एव निरस्यत्वात् । पूर्वस्मादनुत्पत्तेरेव प्रकृतत्वाच्चेति भावः । तथेति भाष्यस्थानुवादः । अनुत्पत्ताविति व्याख्या पराधीनविशेषावाप्तिरूपोत्पत्त्यभाव इत्यर्थः ।

श्रीसत्यनाथतीर्थविरचित

### ***अभिनवचन्द्रिका***

एतत्पादार्थमिति ॥ ‘अध्यायस्यैकार्थत्वात् पादभेदः किं निबन्धन इत्यत’ इति वर्तते । तस्य एतत्पादार्थं दर्शयतीत्यनेन सम्बन्धः । ननु ‘जीवपरमात्माधिभूताधिदैवेषु’ इति भाष्यमनुपपन्नम् । जीवविचारस्य प्रथममदर्शनादित्यत आह तत्र जिज्ञासोरिति ॥ भाष्यं न पादप्रतिपाद्यक्रमप्रदर्शनाय प्रवृत्तमपि तु पादप्रतिपाद्यमात्रप्रदर्शनाय प्रवृत्तम् । यद्यपि जीवविचार-स्यानेकाधिकरणनिर्वाह्यत्वात् सूत्रकृता महामल्लभङ्गन्यायेन जीवविचारं कृत्वा अन्यविचारः कर्तव्यः । तथा हि जिज्ञासोरध्यात्मविचारस्यान्तिमत्वसूचनाय सूचीकटाहन्यायेन अधिभूताधिदैव-परमात्मजीवविचारः क्रमेण कृत इति भावः ॥ व्यर्थः पादद्वयारम्भ इति ॥ ईश्वरे श्रुतिविरोधपरिहारार्थान्येवाधिकरणान्यारम्भणीयानि नाऽन्यानीति भावः । अनुत्पत्तिश्रुत्य-विरोधेनोत्पत्तिसमर्थनस्याऽऽवश्यकत्वमाह सकलजगज्जन्मादिकर्तेत्यादिना ॥ श्रुत्यविरोधेनाकाशो-त्पत्तिः समर्थनीयेति विशिष्टा प्रतिज्ञा । तत्र उत्पत्तिसमर्थनाभावे तच्चाऽऽकाशस्य नित्यत्वेऽसम्भवि स्यादिति बाधकमुक्तम् । तस्यार्थः यदि श्रुतिविरोधेनैवाकाशोत्पत्तिः समर्थ्यते, अनादित्व-श्रुतेरप्रामाण्यमभ्युपेत्यैव समर्थ्यत इति यावत् । तर्ह्याकाशानादितानियामकत्वलक्षणगुणहानिः स्यादिति ॥ अन्यार्थतयेति ॥ प्रादुर्भावाद्यर्थतयेत्यर्थः । अत्र टीकायां न वियदश्रुतेरिति सूत्रप्रतीकग्रहणानन्तरं श्रूयमाणम् ‘अत्रोत्पत्त्यसम्भवादिति प्रकृतानुत्पत्तिः सम्बध्यत’ इति वाक्यं प्रक्षिप्तं न टीकावाक्यम् । अवश्यं चैतदेवं विज्ञेयम् ‘उत्पत्त्यसम्भवात्’ इति सूत्रे अनुत्पत्तिशब्दाभावाद् अनुत्पत्तिमच्छब्दस्यापेक्षितत्वेनाऽनुत्पत्तिशब्दस्यानपेक्षितत्वाच्च ।

ताम्रपर्णी श्रीनिवासविरचिता

### ***वाक्यार्थमुक्तावली***

पादप्रतिपाद्यमिति ॥ अन्यथैतत्पादस्यैतदध्यायान्तर्भावपूर्वपादानन्तर्यसङ्गत्योरज्ञानप्रसङ्गादिति भावः । श्रुतीनां परस्परविरोधपरिहारस्यानन्तरसङ्गतिमुपपादयति ॥ युक्तीति ॥ सर्वविरोधानां युक्तिमूलत्वेन युक्तिविरोधस्याप्राथम्ये तत्प्रपञ्चात्मकत्वेन समयविरोधस्य तदानन्तर्ये श्रुतीनां परस्परविरोधस्यावसरप्राप्तत्वादस्यानन्तरसङ्गतिविरोधपरिहारादेवाध्यायान्तर्भावश्चेति भावः । चतुर्थ-पादेऽपि श्रुतिविरोधपरिहारात्कथमस्य ततो विषयभेद इत्याशङ्कां परिहरन्नस्य प्राथम्ये च कारणमाह श्रुतिविरोधश्चेति ॥ अधिभूतादिविषय इत्यनेनैवास्य पादस्यानेकविषयत्वेऽप्यध्यात्मेतर-विषयत्वोपाधिनैकत्वमिति सूचयति । तदुक्तं सुधायाम् । अध्यात्मेतरविषयकत्वेनेकत्वोपपत्तेरिति ॥ जिज्ञासोरिति ॥ ‘अध्यात्मप्रवणो भूत्वा तस्य सन्निहितत्वतः’ इत्यनुव्याख्यानोक्तेरिति भावः ॥ अभ्युपगतार्थद्वय इति ॥ ‘आकाशः सम्भूत’ इत्यादीनामभ्युपगतमुख्यामुख्यार्थद्वय इत्यर्थः । यद्वा ‘सत्यं ज्ञानमनन्तं’ ‘आकाशः सम्भूतः’ इत्यादि श्रुतीनामर्थत्वेनाभ्युपगतपरापरतत्वयोर्मध्य इत्यर्थः । पूर्वमनाश्वासमुखेनोक्तबाध उक्तः । इदानीं साक्षादाह ॥ जगदिति ॥ सूचीकटाहन्यायेन वर्तिष्यमाणसौत्रक्रमानुरोधेनाधिभूताधिदैवपरमात्मजीवा इति वक्तव्ये प्रतिपाद्यक्रमोल्लङ्घनमनुचित-मित्यतो बह्वधिकरणप्रतिपाद्यत्वलक्षणप्राधान्यविवक्षयोक्तमिति भावेनाह ॥ अत्रेत्यादिना ॥ एकैकस्मिन्निति ॥ एकैकस्मिन्नेवाधिकरणे एकैकाधिभूततदभिमानिविचार इत्यर्थः । भूतमधिकृत्य स्थितं भूतकार्यमेवाधिभूतमिति प्रतीतिनिरासायाह अधिभूतं नामेति ॥ भूतपदेन भूतसमुदाय उच्यते । तमधिकृत्य विद्यमानमधिभूतम् । तच्च भूतकार्यं भूतकारणं तदेकदेशवियदादिकं चेति समुदायाकारेण कार्यभूतान्यधिभूतमित्यर्थः । उक्तं च न्यायविवरणटीकायाम्, अधिभूतादि-शब्देनाकाशादीन्युच्यन्ते ॥ समुदायैकदेशाश्रयणेनाधिकरणाधिकर्तव्यतोपपत्तेरिति । अत्र देवता-विचारपरं सूत्रं नोपलभ्यत इत्यत आह ॥ तदभिमानीति ॥ अधिगतं च तद्दैवं चेति विग्रहः । भूतपराण्येव सूत्राण्यधिदैवपराणीति भावः ।

ननु जीवविचारोऽप्यध्यात्मविचार एव तस्यापीन्द्रियादिवदात्मशब्दितं शरीरमधिकृत्य विद्यमानत्वादिति चेन्न । आत्मानं जीवमधिकृत्य वर्तते यत् तदध्यात्ममिति विवक्षितत्वेन जीव-भोगसाधनप्राणादीनामेवाध्यात्मपदेन विवक्षितत्वात् ॥ ॐ न वियदश्रुतेः ॐ ॥ आकाशोत्पत्ति-विषयेति ॥ उत्पत्यसम्भवादिति पूर्वाधिकरण प्रकृतोत्पत्तेराकाशसम्बन्धित्वेनात्र विचारादनन्तर-सङ्गतिरिति भावः ॥ उत्पत्तिमान्न वेति ॥ आकाशोऽनुत्पत्तिमानुत उत्पत्तिमानिति चिन्ता, तदर्थमाकाशानुत्पत्तिश्रुतिर् अनुत्पत्तेरनुभूतियुक्ति बहुवाक्सिद्धत्वेन निरवकाशतया मुख्यार्थतोत्पत्ति-श्रुत्यादिबाहुल्येन गौणीति ‘गौण्यसम्भवात्’ इत्यत्र, श्रुत्यनुभवयुक्तीनां व्यवस्थाश्रयेणाविरोधो त्वया सूचितं पूर्वपक्षसाधकमनुभूतियुक्तिबहुवाग्विरोधलक्षणन्यायमुक्त्वा अनुभूतिविरोधमुपपादयति न हीति ॥ आकाशस्योत्पत्यङ्गीकारेऽत्राकाशो नेति तत्प््र•गभावोऽवश्यं प्रत्येतव्यः । न चाकाशा-भावस्याश्रयप्रतीतिरुपपद्यते । यदेवेह’ इति निर्दिश्यते तस्यैवाकाशत्वात् । अतस्तदभावस्य धर्मिग्राहकानुभवबाधितत्वेनाकाशोत्पत्तिर्नानुभवानुसारिणीति भावः ॥ विभुत्वादिति ॥ क्षण-लवादिव्यतिरिक्तत्वे सतीति विशेषणीयम् । अन्यथा तत्र व्यभिचारात् । अथवा सोऽपि पक्षसम इति न व्यभिचारः । निरुपादानत्वात्प््र•गभावशून्यत्वादित्यादिपदार्थः । न चासिद्धिः । धर्मिग्राहकसाक्ष्यनुभवसिद्धत्वादिति भावः ॥ इत्यादीति ॥ ‘आकाशवत्सर्वगतश्च नित्यः’ । ‘स यथाऽनन्तो यमाकाशः’ इत्यादिरादिपदार्थः ॥ न चात्मन आकाश इति ॥ ननु अव्याकृताकाशोपीह पूर्वपक्षविषयः । कथमेतच्छ्रुत्युदाहरणमस्याभूतप्रकरणत्वादिति चेन्नपरेणाकाश-द्वैतस्यानङ्गीकृतत्वेन तं प्रति तदुदाहरणासम्भवात् ।

यद्वाऽव्याकृताकाशविषये, ‘इदं सर्वमसृजत’ इति श्रुतेरुदाहर्तव्यत्वात् । उक्तमेतत्सुधायाम् । ननु अव्याकृताकाशस्योत्पत्यभावे माभूत् ‘आत्मन आकाशः सम्भूतः’ इति श्रुतिविरोधः ‘इदं सर्वमसृजत’ इति श्रुतिविरोधो भविष्यतीति । नन्वनादित्वश्रुतेर् बहुकालवर्तित्वमात्रेण वा श्रुतिद्वय-बलेनाकाशद्वयमङ्गीकृत्यैकैकाकाशविषयत्वमात्रेण वा सूक्ष्मरूपानादित्वपरत्वेन वा भाक्तत्व-मस्त्वित्यत आह ॥ अत एवेति ॥ उक्तन्यायविरोधेनोत्पत्तिश्रुतेरप्रामाण्येन कल्पकाभावादेवेत्यर्थः ॥ अन्यार्थतयेति ॥ व्यक्त्यर्थतयेत्यर्थः । अत्र वियत्पदं नाकाशमात्रपरं किं नाम ‘अथ ह वाः’ नित्यानि पुरुषः प्रकृतिरात्मा काल इत्यादि श्रुतिविगानविषयाणां प्रकृतिपुरुषकाल तदभिमानि-देवमहदहङ्कारमनोबुद्धीन्द्रियभूतसूक्ष्मतन्मात्रवदादीनामुपलक्षणार्थम् । मातरिश्वप्रभृतिषु पुनरभ्यधिका-शङ्कानिरासायाधिकरणान्तरारम्भः । प्रकृत्यादीनां भूतकारणत्वादधिभूतपदेन तत्सम्भवोपपत्ते-र्नाधिकरणावच्छेदकोपाध्यानाक्रान्तत्वं कालाव्याकृतवेदादीनां भूतकारणत्वाद्यभावेऽपि न्यायसाम्येन विचार्यता । मनोबुद्धीन्द्रियाणामध्यात्मत्वाच्चतुर्थ एव विचार्यतेति चेन्न ॥ तेषामिति भूतकारण-त्वेनाधिभूतत्वस्येह विवक्षितत्वादध्यात्मत्वस्याविवक्षितत्वात् । स्पष्टं चैतदनुव्याख्यान इति ज्ञेयम् । तथेति भाष्यानुवादः । अनुत्पत्ताविति व्याख्या पराधीनविशेषावाप्तिरूपोत्पत्यभाव इत्यर्थः ।

पाण्डुरङ्गि श्रीनिवासाचार्यविरचिता

### ***तत्त्वसुबोधिनी***

पूर्वपादेनास्य सङ्गतिमाह ॥ युक्तीति ॥ नन्वध्यात्मविषयश्रुतिविरोधपरिहारः प्रथमं किं न क्रियते इत्यत आह ॥ तत्रेति ॥ अधिभूतादिविषयेति ॥ तथा च सूत्रकृता सर्वानपि विरोधान् परिहर्तुं द्वितीयाध्यायस्यानारब्धत्वात् श्रुतीनां परस्परविरोधपरिहारस्य तदानन्तर्ये सति श्रुतीनां परस्परविरोधपरिहारस्यापि तदन्तर्भूतत्वात् प्राधान्याद्युक्तिविरोधस्य प्राथम्ये तत्प्रपञ्चनात्मकत्वेन समयविरोधपरिहारस्य तदानन्तर्ये सति श्रुतीनां परस्परविरोधपरिहारस्यावसरप्राप्तत्वाच्चास्य पादस्यान्तर्भावलक्षणा आनन्तर्यलक्षणा च सङ्गतिरिति भावः ॥ अभ्युपगतार्थद्वय इति ॥ श्रुत्यर्थत्वेनाभ्युपगते परापरतत्वरूपार्थद्वये अन्यतरार्थे जगति श्रुतीनामप्रामाण्यप्राप्तौ अन्यार्थे परमात्मगुणपूर्त्यादावनाश्वासप्रसङ्गादित्यर्थः । तत्र हेत्वन्तरमाह जगदिति ॥

ननु सूचिकटाहन्यायेन वर्तिष्यमाणक्रमानुसारेण अधिभूताधिदैवेति वक्तव्यम्, तथा च जीव-परमात्मेति क्रमोल्लङ्घने किं बीजमित्यत आह ॥ अतो विचारबाहुल्येति ॥ यत एवं विचारबाहुल्यम् अतस्तदभिप्रायेणेत्यर्थः । विचारबाहुल्यमेव दर्शयति ॥ अत्र ज्ञोऽत एवेति अधिभूतादिविचार इति ॥ एकैकाधिभूताधिविचार इत्यर्थः । तथा चात्र जीवादिशब्दानां पूर्वनिपातोऽत्र जीवादि-विचारस्य बह्वर्थमाह ॥ अधिभूतमिति ॥ नन्वादौ आकाशविचार एव कुतः, तत्रापि उत्पत्ति-विचार एव कुत इत्यत आह अत्र भूतेष्विति ॥ आकाशोत्पत्तिविषयेति ॥ उत्पत्त्यसम्भवादिति ॥ पूर्वसूत्रप्रकृतापत्तेराकाशस्यानादिनित्यत्वे न केवलं सकलजगज्जन्मादिकारणत्वस्यैवासम्भवः किन्तु आकाशस्य नित्यत्वेन तत्संहर्तृत्वाङ्गीकारे तन्नित्यत्वप्रतिपादकश्रुतिविरोधापत्त्या सर्वसंहर्तृत्वरूपगुणान्तरस्याभावप्रसङ्ग इत्यर्थः । आकाशस्य नित्यत्वे नित्यत्वस्य भगवल्लक्षण-त्वानुपपत्तिः । नित्यत्वस्य तल्लक्षणत्वे, आकाशस्य नित्यत्वप्रतिपादकश्रुतिविरोधादित्यर्थ इत्याह । अनुभवादिविरोधमेव दर्शयति ॥ न हीति ॥ अत एवेति अनुभूतादिविरोधेन उत्पत्तिश्रुतेरप्रामाण्यादेवेत्यर्थः ॥ भाक्तत्ववर्णनमिति ॥ अनादित्वश्रुतेः स्वरूपानादित्वपरत्वेन भाक्तत्ववर्णनमित्यर्थः ॥ अन्यार्थतयेति ॥ प्रादुर्भावार्थतयेत्यर्थः ॥ वाय्वादीति ॥ आकाशाद्वायुरिति ॥ वाय्वनित्यत्वप्रतिपादकश्रुतेरपि प्रादुर्भावार्थत्वं स्यादित्यर्थः । ननु सम्भूतः श्रुतेराकाशे प्रादुर्भावार्थत्वेत्यन्यत्रोत्पत्त्यर्थत्वमेवास्त्वित्यत आह ॥ न ह्यस्ति सम्भव इति ॥ यत्र ‘आकाशाद्वायुः’ इत्यत्र सम्भूतिशब्द आकृष्यते अत्रायं मुख्योत्पत्त्यर्थकः । यत्र ‘आत्मन आकाशः’ इत्यत्र सम्भूतशब्दः श्रूयते तत्र तु प्रादुर्भावरूपमुख्योत्पत्त्यर्थक इति न कुत्रापि दृष्टमित्यर्थः ।

श्रीनिवासतीर्थविरचिता श्रीतत्त्वप्रकाशिकाव्याख्या

### ***वाक्यार्थविवरणम्***

अन्तिमत्वादिति ॥ आध्यात्मिका हि भावा मिथ्या सम्यग्वा विदिता बन्धमोक्षयोरन्तरङ्गता-मश्नुवते न तथा बाह्याः । अत आध्यात्मिकपदार्थविचारेऽप्यन्ते सावधानताया अपेक्षितत्वेनादौ बाह्यविचारे व्युत्पन्नं प्रति पश्चादध्यात्मविचारस्य कार्यत्वेनाध्यात्मविचारस्य चरमत्वमिति भावः ॥ अधिभूतादिति ॥ न चैवमस्य पादस्यानेकविषयत्वेनैकवाक्यत्वायोग इति वाच्यम् । अत्र देहमधिकृत्य विद्यमानमिन्द्रियमध्यात्मपदेन विवक्षितम् । तथा च जीवपरमात्मनोरप्यध्यात्मत्वात् कथं तदितरत्वेनैकार्थतेति शङ्कानवकाशः । अध्यात्मेतरविषयकत्वेन तदुपपत्तेरिति ध्येयम् ॥ उक्तबाधाभावादिति ॥ उक्ते जगज्जन्मादिकर्तृत्वरूपे प्रमेये विरोधाभावादित्यर्थः । उक्तेऽर्थे विरोधं दर्शयतीति ह्युक्तम् ॥ अनिर्णयाच्चेति ॥ ततश्चोक्तबाधोऽस्त्येवेति भावः । क्रमः । प्राधान्यक्रमः ।

ननु भूतमधिकृत्य विद्यमानं यत्प्रकृत्यादिकारणं ब्रह्माण्डादिकार्यं तदेवायास्यति । न तु भूतम् । न प्रकृते च भूतविषय एव श्रुतिविरोधः परिह्रियते । अतः कथमेतदित्यतो व्याचष्टे ॥ अधिभूता-नामिति ॥ सत्यम् । प्रकृत्यादि कारणं, ब्रह्माण्डादि कार्यमेव पूर्वोक्तव्युत्पत्त्याऽधिभूतशब्दं न तु भूतम् । तथापि कारणकार्यसाहित्यस्य भूतेऽपि सत्त्वेनोपचाराद् भूतेषु अधिभूतशब्द इति भावः । अत एव सकारणकार्यभूतानीत्युक्तमिति । अधिदैवमित्यत्र दैवशब्दो देवतावाची । तथा च देवानधिकृत्य विद्यमानं यत्तेषां पदादिकं तदेवायास्यति । न तु स्वयं देवताः । प्रकृते च भूतविषय एव श्रुतिविरोधपरिहारेण तदभिमानिदेवताविषय एव श्रुतिविरोधः परिह्रियते । अतः कथमेतदिति चेदुच्यते । अत्र न देवतावाची दैवशब्दः । किन्तु देवानां सम्बन्धि दैवमिति व्युत्पत्त्या देवतासम्बन्धि यदाकाशादितत्त्वजातं तद्वाची । एवं च देवानां सम्बन्धि यत्तत्त्वजातं तदधिकृत्य तदभिमानितया विद्यमाना ये देवास्ते अधिदैवमित्यभिप््रोत्याह ॥ तत्त्वाभिमानिनो देवा अधिदैवमिति ॥ भूतादितत्त्वाभिमानिन इत्यर्थ इत्याहुः ।

वस्तुतस्तु न्यायविवरणटीकानुसारेणाधिभूताधिदैवशब्दयोरयमर्थः । अव्ययविभक्तीति सूत्रे विभक्त्यर्थे अधिकरणमात्रे अव्ययसमास उक्तः । यथा अधिहरि प्रवृत्ता कथा, हरौ प्रवृत्ता कथेत्यर्थः । एवं प्रकृते विभक्त्यर्थेऽधिकरणमात्रे अधीत्यव्ययं भूतदैवपदाभ्यां समस्तम् । तथाचाधिभूतं भूतेष्वित्यर्थः । एवमधिदैवं देवेष्वित्यर्थः । विषयसप्तमीयम् । तथा चाधिभूताधिदैवेषु भूतदैवविषयेष्विति भावार्थः । एवं भाष्ये भूतमात्रवाचिना अधिभूतशब्देन तत्कारणकार्येऽपि लक्षणया ग्राह्ये इत्याशयेन सकारणकार्येत्युक्तम् । तदभिमानिन इति तु देवानां स्वरूपकथनमिति ध्येयम् । यथोक्तं न्यायविवरणटीकायां टीकाकारैः ‘अत्र विभक्त्यर्थेऽधिकरणमात्रे अव्ययं समस्तम् । ततश्चाधिभूतं भूतेष्वित्यर्थः । सर्वत्र विषयसप्तमी’ इत्यादि । ननु एवमधिभूतशब्दस्याव्ययीभावत्वे ‘अधिदैवानि अव्यक्ताद्यभिमानिदेवता, अधिभूतानि अव्यक्तादिकारणकार्योपेतानि भूतानि’ इति वियत्पादीयसुधाविरोधः । अव्ययीभावत्वे नपुंसकैकवचनत्वप्राप्त्या अधिदैवान्यधिभूतानीति प्रयोगानुपपत्तिरिति चेन्न । यथाऽत्र नानुपपत्तिस्तथा गुरुचरणैस्तट्टीकायां प्रतिपादितमनुसन्धेयम् ॥ उत्पत्त्यष्टकेति ॥

‘‘ॐ तदभिध्यानादेव तु तल्लिङ्गात् सः ॐ इति सप्तमाधिकरणमारभ्याधिकरणदशकपर्यन्तं संहारविषयेऽपि श्रुतिविरोधपरिहारात्तदपेक्षयोत्पत्तेः प्राथम्यादुत्पत्तिविषय एव श्रुतिविरोधः परिह्रियत इत्यर्थः । श्रुत्यविरोधेनास्योत्पत्तिस्समर्थनीयेत्यत्र निमित्तमुक्तं श्रुतिविरोधेनेति पूर्वभागेन । उत्पत्तिश्रुतेरनादित्वश्रुतिविरोधेनाप्रामाण्ये तद्दृष्टान्तेन सर्ववेदस्याप्यप्रामाण्यापत्त्या तत्प्रतिपादितजग-ज्जन्मादिकर्तृत्वरूपगुणान्तरस्याप्यभावापातादित्यर्थः । तथा च अनादित्वश्रुत्यविरोधेन तद्विरोधो यथा न स्यात्तथोत्पत्तिः समर्थनीयेत्यर्थः ॥ अवकाशः ॥ अव्याकृताकाशः ॥ अत एवेति ॥ अनुभूत्यादिविरुद्धाया उत्पत्तिश्रुतेरप्रामाण्येन तद्विरोधाभावादेवेत्यर्थः । उत्पत्तिश्रुतेरप्रामाण्यं नास्तीत्याशङ्क्य निराकरोति ॥ न चेति ॥ तथा सतीति । ‘आकाशः सम्भूत’ इत्यत्र सम्भूतशब्दस्य प्रादुर्भावार्थतयाऽनादित्वश्रुतेस्तद्विरोधाभावोक्तौ ‘आकाशाद्वायुः’ इत्यादौ सम्भूत इत्यस्याकर्षणेन तत्र आकृष्टस्य सम्भूतशब्दस्यापि प्रादुर्भावाद्यन्यार्थोपपत्तौ वाय्वादेरप्युत्पत्तिर्न स्यादित्यर्थः । नन्वाकाशादौ श्रुतः सम्भूतशब्दोऽमुख्यार्थो वाय्वादावाकृष्टस्तु मुख्यार्थ एवेति चेत्तत्राह ॥ न हीति ॥ सम्बध्यत इति ॥ तथा च ‘वियदुत्पत्त्यसम्भववन्न तथा श्रुतेः ॥’ इति सूत्रयोजना भवति । ‘न वियदनुत्पत्तिमत्’ इति तात्पर्यतो व्याख्यातमित्यवधेयम् । भाष्ये तथेत्यस्यानुत्पत्तिमत्त्वेनेत्यर्थः ।

शर्करा श्रीनिवासविरचिता

### ***वाक्यार्थमञ्जरी***

अध्यात्मेति ॥ आत्मानं देहमधिकृत्य वर्तमानमिन्द्रियादीत्यर्थः ॥ अन्तिमत्वादिति ॥ तस्याः सन्निहितत्वेन प्रथममविचारविषयत्वेन तद्विचारश्चतुर्थपाद इति भावः ॥ उक्तेति ॥ जगत्कारणत्वादीत्यर्थः ॥ अभ्युपगतार्थद्वय इति ॥ श्रुत्यर्थत्वेनाभ्युपगते परापरतत्वरूपद्वये अन्यतरार्थे जगति श्रुतीनामप्रामाण्यप्राप्तावन्यार्थे ब्रह्मणो जगत्कारणत्वादावनाश्वासप्रसङ्गादित्यर्थः । प्रकारान्तरेणोक्तोपयोगमाह ॥ जगत्स्वरूपेति ॥ नन्वत्र पादे सूचीकटाहन्यायेन वक्ष्यमाणक्रमानुसारेणाधिभूताधिदैवपरमात्मजीवेति वक्तव्यम् । अतः कथं जीवादित्वेन ग्रहणमित्यत आह ॥ अत्रेति ॥ जीवादिविचारस्य बह्वर्थविषयकत्वेन जिज्ञासुं प्रत्यभ्यर्हितत्वादल्पाच्तरत्वाच्च क्रमोल्लङ्घनमित्यर्थः । नन्वधिभूताधिदैवेष्विति कथम् । अव्ययं विभक्तीत्यादिनाऽव्ययीभावे सति तस्याव्ययीभावश्चेत्यव्ययत्वापव्ययादात्’ ‘असुप इति सुपो’ लुकाभाव्यत्वादिति चेदुच्यते । नात्राव्ययीभावः । येनोक्तदोषः किन्तु कर्मधारय एव । तत्राधिभूतेत्यत्राधिराधिक्यार्थः । एवं चाधि अधिकानि च तानि भूतानि चेत्यधिभूतानि । भूतानामाधिक्यं च कार्यकारणसाहित्येनेत्यभिप््रोत्य तस्य तात्पर्यमाह ॥ सकारणकार्यभूतानीति ॥ कारणमव्यक्तादिकार्यमन्नादितत्सहित-पञ्चभूतानीत्यर्थः । वक्ष्यमाणरीत्या वियदादिशब्दानामन्योपलक्षकत्वादिति भावः । अधिदैवे-त्यत्राधिरैश्वर्यार्थः । ततश्चाधि ईश्वराणि च तानि दैवतानि चेति विग्रहमभिप््रोत्य तत्तात्पर्यमाह ॥ तदभिमानिदेवतेति ॥ सकारणकार्यभूताभिमानिदेवतेत्यर्थः । आकाशोत्पत्तीत्येतदुपपादनाय भूतेष्वित्याद्युक्तम् ॥ असम्भवीति ॥ आकाशोत्पत्तिविनाशाकर्तृत्वादिति भावः । आकाशोत्पत्ति-समर्थनेनैवासम्भवे निवृत्ते किं श्रुत्यविरोधेनेत्यत उक्तम् । श्रुतिविरोधेनेति ॥ आकाशोत्पत्तिश्रुतेः श्रुत्यन्तरविरोधेनाप्रामाण्ये तद्दृष्टान्तेन विशिष्टभागस्याप्यप्रामाण्यप्रसङ्गादिति भावः ॥ अत एवेति ॥ उत्पत्तिश्रुतेरप्रमाणत्वे न तद्विरोधाभावादेवेत्यर्थः ॥ भाक्तत्ववर्णनमिति ॥ आकाशपदवाच्यानां भूताव्याकृततदभिमानिनां मध्ये अव्याकृतादीनां स्वरूपानादित्वपरत्ववर्णनमित्यर्थः ॥ अन्यार्थ-तयेति ॥ प्रादुर्भावतयेत्यर्थः । वाय्वादावित्यनन्तरमनुवृत्तसम्भूतशब्दस्येति योज्यम् । कुत इत्यत आह ॥ न हीति ॥ ॐ न वियदश्रुतेः ॐ । वियदनुत्पत्तिमन्न भवति कुतो ऽश्रुतेर् अनुत्पत्तिश्रुत्यभावादित्यर्थः ।

------------------------------------------------------------------------

ॐ अस्ति तु ॐ

## **सूत्रभाष्यम्**

॥ ॐ अस्ति तु ॐ ॥ २ ॥

अस्त्येव चोत्पत्तिश्रुतिः –

‘आत्मन आकाशः सम्भूतः’ (तै.उ.२-१) इत्यादि ॥

### ***तत्त्वप्रदीपिका***

न केवलमनुत्पत्तिर्न श्रूयते । ॐ अस्ति तु ॐ । अस्त्येव चोत्पत्तिवादिनी श्रुतिः । आदिशब्दात् ‘खं वायुः’ ‘नाभ्या आसीदन्तरिक्षं’ ‘सन्देहो बहुल’ इत्यादिका ।

### ***त्त्वप्रकाशिका***

न वियत उत्पत्त्यभावे प्रमाणं नियमेन वक्तव्यम् । उत्पत्तौ प्रमाणाभावादेव तत्सिद्धेः । न हि घटे प्रमाणाभावे पुनस्तदभावे प्रमाणापेक्षा स्यादित्याशङ्कां परिहरत्सूत्रमुपन्यस्य व्याचष्टे ॥ अस्तीति ॥ नोत्पत्तौ प्रमाणाभावः । श्रुतेरेव विद्यमानत्वादिति भावः ।

### ***भावबोधः***

॥ नियमेनेति ॥ क्वचिदभावसद्भावे पृथक् प्रमाणस्याप्युपन्यासादिति भावः ।

### ***भावदीपः***

वियदनुत्पत्तौ प्रत्यक्षस्याप्रसरादश्रुतेरिति श्रुत्यभावोक्त्या च प्रत्यक्षश्रुत्यन्यतरमूलतया प्रवर्तमानस्यानुमानस्य तयोरभावेऽभावात्सूत्रादावश्रुतेरित्युक्तावपि प्रमाणाभावादित्येवोक्तं भवतीति मत्वाऽनुवदति ॥ न वियत उत्पत्त्यभावे प्रमाणं नियमेन वक्तव्यमिति ॥ ईक्षतेर्नाशब्द-मित्यादावभावसत्त्वेऽपि प्रमाणोपन्यासान्नियमेनेत्युक्तम् । नासतोऽदृष्टत्वादित्यादौ कारणत्वे प्रमाणाभावादेव कारणत्वाभावसिद्धेरुक्तत्वादिति भावः । उक्तशङ्कानिरासकत्वाप्रतीतेर्भाष्य-भावमाह ॥ नोत्पत्ताविति ॥

### ***वाक्यार्थमुक्तावली***

ईक्षतेर्नाशब्दमित्यत्र शब्दवाच्यत्वाभावे प्रमाणस्योक्तत्वान्नियमेनेत्युक्तम् ॥ तत्सिद्धेरिति ॥ नासतोदृष्टत्वादित्यादौ कारणत्वे प्रमाणाभावादेव तदभावसिद्धेरित्युक्तत्वादिति भावः ॥ श्रुतेरेवेति ॥ एतेनाश्रुतेरित्यतः श्रुतिरित्यनुवर्तते । तुरेवार्थ इत्युक्तं भवति ।

### ***तत्त्वसुबोधिनी***

॥ नियमेनेति ॥ क्वचिद् गगनाभावे पृथक् प्रमाणस्याप्युपन्यासादिति भावः ।

### ***वाक्यार्थविवरणम्***

॥ उत्पत्त्यभावे ॥ अनुत्पत्तिमत्त्वे ।

### ***वाक्यार्थमञ्जरी***

॥ नियमेनेति ॥ क्वचिदभावसद्भावेऽपि पृथक् प्रमाणस्योपन्यासादिति भावः ॥ ॐ अस्ति तु ॐ ॥ अस्त्येव वियदुत्पत्तिश्रुतिरात्मन आकाश इत्यादिकेत्यर्थः ।

------------------------------------------------------------------------

ॐ गौण्यसम्भवात् ॐ

## **सूत्रभाष्यम्**

॥ ॐ गौण्यसम्भवात् ॐ ॥ ३ ॥

‘अनादिर्वा अयमाकाशः शून्योऽलौकिक’ इत्यादिश्रुतिर्गौणी । अन्यथोत्पत्ति-श्रुतिबाहुल्यासम्भवात् ।

### ***तत्त्वप्रदीपिका***

शून्यः सूक्ष्मः । सूक्ष्मत्वं वायोरप्यस्तीत्यलौकिकः लौकिकेन्द्रियागम्य इति । अनादित्वश्रुतिर् गौणार्थापेक्षया । एवं हि बहूनामनुग्रहयोगः ।

### ***तत्त्वप्रकाशिका***

न वियतोऽनया श्रुत्योत्पत्तिः साधयितुं शक्या अनादित्वाभिधायकश्रुतिविरोधादित्याशङ्कां परिहरत्सूत्रमुपन्यस्य व्याचष्टे ॥ गौणीति ॥ शून्यः सूक्ष्मो ऽलौकिकोऽतीन्द्रियः । नोत्पत्ति-श्रुतेरनादित्वश्रुतिविरोधः । अनादित्वश्रुतिर्गौणानादित्वपरा । उत्पत्तिश्रुतिस्तु मुख्यार्थेति व्यवस्था-योगात् । तथा हि । आकाशपदेन भूतावकाशतद्देवता उच्यन्ते । तत्र भूतं स्वरूपत एवोत्पत्ति-मद्रूपित्वात् । ‘आकाशो नीलिमोदेति’ इति श्रुतेः । तदभिमानिनोऽपि शरीरोत्पत्तिद्वारास्त्येवो-त्पत्तिः । अवकाशतदभिमानिनोरप्यस्ति पराधीनविशेषलाभलक्षणोत्पत्तिरिति सर्वविषय-त्वादुत्पत्तिश्रुतिर्मुख्यार्था । अनादित्वश्रुतिस्तु न सर्वविषयेति भवति गौणी भूते कथमप्यवृत्तेः । स्यादेतत् । किमेतया व्यवस्थयानादित्वश्रुत्यनुसारेणानुत्पत्तिरेव किं नाश्रीयते । मैवम् । तथा सत्युत्पत्तिश्रुतेर्विषयाभावेनाप्रामाण्यापातात् । अनुभवाद्यनुसारि श्रुतिविरोधेनाप्रामाण्यं युक्तमिति चेन्न । उत्पत्तिश्रुतीनामपि बाहुल्येन प्रबलत्वादिति भावः । अनेनानुभवादिविरोधोऽपि निरस्तः ।

### ***गुर्वर्थदीपिका***

उत्पत्तिश्रुतीनामपि बाहुल्येनेत्यत्र बाहुल्येनोक्तविधयाकाशपदवाच्यभूतादिबहुलसम्बन्धित्वेन चतुर्विधाकाशपरतायामप्यर्थसङ्कोचाभावेनेति यावत् । उत्पत्तिपक्षेऽप्येकामेव श्रुतिं मुखत उदाहृतवतो भाष्यकारस्येदमेव बाहुल्यमभिमतमिति ज्ञेयम् ।

### ***भावबोधः***

अनादित्वाभिधायकश्रुतिविरोधादिति ॥ अनेनाश्रुतेरिति सौत्रहेतोरसिद्धिरप्युक्ता भवति ॥ व्यवस्थायोगादिति ॥ न्यायविवरणोक्तव्यवस्थाप्रकारप्रदर्शनपरमनादित्वश्रुतिर्गौणीति भाष्यं तद्भाष्यसिद्धांशप्रदर्शनपूर्वकं व्याचष्टे– अनादित्वश्रुतिरिति ॥ अवकाशमात्रस्याव्याकृतात्मकत्वाद् अनुत्पत्तिवचनानां तद्विषयत्वम् । उत्पत्तिवचनानामसितवर्णभूततदभिमानिशरीरविषयत्वं पराधीन-विशेषवत्त्वमात्रविषयत्वं चेति व्यवस्थेति न्यायविवरणाभिप्रायमाह– तथा हीत्यादिना ॥ अत्र भूतं स्वरूपत एवोत्पद्यत इत्यादिनाऽस्त्युत्पत्तिरित्यन्तेनासितवर्णभूततदभिमानिशरीरविषयत्वमिति न्यायविवरणांशो व्याख्यातः । असितवर्णेत्येतद्धेत्वर्थगर्भं विशेषणमभिप््रोत्योक्तम् ॥ रूपित्वादिति ॥ न च परमात्मादौ व्यभिचारः ।

‘भौतिकं त्वेव रूपादिव्याप्तं नाशेन नो मते’ ।

इत्युक्तत्वेन भौतिकरूपवत्त्वादित्यर्थत्वात् । असिद्धिपरिहारार्थं न्यायविवरणोदाहृतश्रुतिमाह– आकाश इति । आकाशतदभिमानिनोरपीत्यनेन पराधीनविशेषवत्त्वमात्रविषयत्वं चेति न्यायविवरणांशो व्याख्यातः । अभिमानिनोरपीत्यपिशब्दो भूततदभिमानिसमुच्चयार्थो वा स्वरूपोत्पत्तिरहितयोरपीति विरोधस्फूर्त्यर्थो वा । तथा च भूततदभिमानिनोः स्वरूपोत्पत्ति-देहोत्पत्त्योः सद्भावेऽपि भूतादिचतुष्टये सर्वत्राकाशपदार्थे तयोरभेदाभावेन पराधीनविशेषवत्त्वमात्रस्य च सत्त्वादनुगतत्वविवक्षया न्यायविवरणे मात्रपदम् । न तु स्वरूपोत्पत्त्यादेः सम्भूतशब्दार्थत्व-व्यवच्छेदविवक्षया । तस्य तदर्थत्वस्याप्यसितवर्णेत्यादिनोक्तत्वात् । एवञ्च ‘आत्मन आकाशः सम्भूतः’ इति श्रुतिगताकाशशब्दस्य भूतादिसर्वाकाशविषयत्वेन मुख्यत्ववत् सम्भूतशब्दस्यापि स्वरूपोत्पत्त्यादिसर्वोत्पत्तिविषयत्वेन मुख्यत्वात् । उत्पत्तिश्रुतिर्मुख्यार्थेति न्यायविवरणतात्पर्यमभि-प््रोत्याह– सर्वविषयत्वादुत्पत्तिर्मुख्येति ॥ अत्र यद्यपि अव्याकृताकाशचित्प्रकृत्योर्भूताभिमानिनश्च पराधीनविशेषलाभाभावरूपमुख्यानादित्वासम्भवेनानादित्वश्रुतिः स्वरूपानादित्वपरा भूते स्वरूपा-नादित्वस्याप्यभावेन सूक्ष्मरूपानादित्वमात्रपरेत्यनादित्वश्रुतेर्गौणत्वं वक्तुं शक्यम् । तथापि ‘तथा प्राणाः’ इत्युत्तरपादीयाधिकरणगत ‘गौण्यसम्भवात्’ इति सूत्रार्थपर्यालोचनयास्य सुज्ञानत्वादिह तन्नोक्तम् । अवकाशमात्रस्याव्याकृतात्मकत्वादनुत्पत्तिवचनानां तद्विषयत्वमिति न्यायविवरण-तात्पर्यमाह– अनादित्वश्रुतिस्त्विति ॥ न्यायविवरणे अवकाशपदेन तदभिमानिचित्प्रकृतेरपि सङ्ग्रहः । मात्रपदं तु भूतव्यवच्छेदकम् । तथा च ‘अनादिर्वा अयम्’ इत्यत्राकाशशब्द अव्याकृताकाशतदभिमानिस्वरूपाकाशपदार्थैकदेशविषयः, न तु सर्वविषय इत्यर्थः । कुत इत्यत आह– भूत इति । अनादिपदार्थस्य स्वरूपोत्पत्त्याद्यभावस्य भूते बाधितत्वादित्यर्थः । एवमनादि-शब्दार्थस्य सौत्रोत्त्पत्याद्यभावस्याकाशपदार्थैकदेशेऽव्याकृताकाशादौ सत्त्वेऽपि तत्प्रतिपादितस्य पराधीनविशेषलाभलक्षणोत्पत्त्यभावस्य क्वाप्याकाशपदार्थेऽभावेनानादिपदस्यापि न सर्वविषयत्व-मित्यनादित्वश्रुतिर्न सर्वविषयेत्यपि द्रष्टव्यम् । अन्यथोत्पत्तिश्रुतिबाहुल्यासम्भवादिति भाष्यगता-‘न्यथा’पदस्याभिप्रायमाह– किमेतया व्यवस्थयेति ॥

नन्वनया व्यवस्थया बहुवाक्यविरोधस्य निरासेऽपि अनुभूतियुक्तिविरोधस्तु स्यादेवेत्यत आह– अनेनेति ॥ साक्षिरूपानुभवस्य विभुत्वयुक्तेश्चाव्याकृताकाशस्वरूपादिविषयत्वेन सावकाशत्वादिति भावः ।

### ***भावदीपः***

अनादित्वश्रुतेर्गौणत्वोक्तेरसाङ्गत्यनिरासाय न वियत उत्पत्तिमत्वे अनुभूतियुक्तिबहुवा-ग्विरोधोऽस्ति । व्यवस्थायोगादिति न्यायविवरणोक्तं साध्यैकदेशं हेतुं च भाष्ये गौणीत्यनन्तरं शेषपूर्त्या च योजयति ॥ नोत्पत्तिश्रुतेरिति ॥ व्यवस्थायोगादित्युक्तहेतोर्द्वेधा विवरणपरम् अवकाशमात्रस्याव्याकृत(तात्मक)त्वाद् अनुत्पत्तिवचनानां तद्विषयत्वम् उत्पत्तिवचनानाम् असितवर्णभूततदभिमानिशरीरविषयत्वं पराधीनविशेषमात्रविषयत्वं चेति व्यवस्थेति न्यायविवरणं तत्र सूत्रभाष्ययोर्गौणत्वोक्तिस्वारस्याय पराधीनेत्याद्यंत्यपक्षमादाय व्यवस्थायोगं व्यनक्ति ॥ तथा हीति ॥ आकाशेति ॥ जन्माजन्मश्रुतिद्वयस्थेनाप्याकाशपदेनेत्यर्थः । तत्र चतुष्टयमध्ये ॥ स्वरूपत एवेति ॥ तथा च तत्र स्वरूपोत्पत्तिरूपपराधीनविशेषावाप्तिः स्फुटैवेति भावः । न्यायविवरणेऽ-सितवर्णेति भूतविशेषणोक्तिर्युक्तिसूचनायेति भावेनाह ॥ रूपित्वादिति ॥ भौतिकेतिविशेषणान्न व्यभिचारश्शङ्क्यः । तथा चोक्तं प्राग्रूपादिमत्त्वाच्च विपर्ययो दर्शनादिति । एतेन तदभिमानि-शरीरस्यापि जनिः सिद्धा रूपित्वात् । न्यायविवरणस्थश्रुतिमेवाह ॥ आकाश इति ॥ भावभवित्रोरभेदान्नीलिमेत्युक्तिः ॥ शरीरोत्पत्तिद्वारेति ॥ तथा च शरीरोत्पत्तिरूपपराधीन-विशेषावाप्तिरस्तीति भावः ॥ पराधीनविशेषलाभलक्षणेति ॥ यथाक्रमं मूर्तसम्बन्धसिसृक्षुत्वयोः परमात्माधीनविशेषयोर्लाभो गगने रमायां चेति भावः । तथापि मूर्तसम्बन्धपरतन्त्रविशेषयुगिति । सिसृक्षुत्वविशेषं तत्साक्षाद्भगवदिच्छया । प्राप्तैव सृष्टेत्युदितेति चानुभाष्योक्तेः । स्वरूपोत्पत्ति-शरीरोत्पत्त्योरपि पराधीनविशेषत्वेऽपि भूततदभिमानितच्छरीरेषु पराधीनविशेषः लोकप्रसिद्धः स्वरूपोत्पत्त्यादिरूप एवेति प्रदर्शनाय स्वरूपत एवेत्यादिविशिष्योक्तिः ॥ सर्वविषयत्वादिति ॥ एतेनान्यथेत्यादिभाष्यशेषस्यान्यथोत्पत्तिश्रुतेरेव गौणार्थत्वे तस्याबहुविषयत्वरूपबाहुल्यस्यासम्भव-प्रसङ्गादित्यर्थो दर्शितः ॥ गौणीति ॥ भूते चिरन्तनत्वाभिप्रायेणानादिर्वेत्यादिश्रुतिर्वर्तत इत्यर्थः । अत्र जन्माजन्मश्रुत्योर्भूतावकाशरूपभिन्नविषयतया मुख्यार्थत्वेनैव व्यवस्थेति पक्षस्य न्यायविवरणोक्तस्यात्र टीकायामनुक्तौ बीजं चन्द्रिकायां व्यक्तम् । अन्यथेत्यादिभाष्यमन्यथाप्यवतार्य व्याचष्टे ॥ स्यादेतदित्यादिना ॥ बाहुल्यपदस्य प्रामाण्यलक्षकत्वमुपेत्य फलितार्थमाह ॥ अप्रामाण्येति ॥ मुख्यार्थमेवोपेत्याह ॥ बाहुल्येनेति ॥ एवं न्यायविवरणोक्तं बहुवाग्विरोधा-भावरूपसाध्यं व्यवस्थायोगहेतुनोपपाद्य तत्रैवोक्तोऽनुभूतियुक्तिविरोधाभावोऽपि तेनैव हेतुनोपपाद्य इति भावेनाह ॥ अनेनेति ॥ यद्वोत्पत्तिश्रुतेर्बाहुल्येन प्राबल्यवदनादित्वश्रुतेरनुभूतियुक्तिसाहित्ये-नास्ति प्राबल्यमित्यत आह ॥ अनेनेति ॥ व्यवस्थायोगेन हेतुनेत्यर्थः । अनुभवयुक्त्योर्भूत-विषयत्वायोगेन भूतेतरविषयत्वेन सङ्कोचरूपगौणत्वेनोत्पत्तिश्रुतेः सर्वविषयत्वे तया मुख्यार्थत्वेन व्यवस्थोपपत्तेरिति भावः ।

### ***अभिनवचन्द्रिका***

अनादित्वश्रुतिरिति ॥ आधुनिकोत्पत्त्यभावरूपगौणानादित्वपरेत्यर्थः । कुतोऽनादित्व-श्रुतेर्गौणत्वम् । उत्पत्तिश्रुतेरेव गौणत्वं किं नाद्रियत इत्यत आह– तथा हीत्यादिना ॥ सत्यमुत्पत्तिश्रुतेर्गौणत्वाङ्गीकारेणापि विरोधपरिहारो भवति, तथापि न तदङ्गीकर्तुं शक्यम् । आकाशशब्दार्थे सर्वत्र उत्पत्तिश्रुतिप्रतिपाद्योत्पत्तेः सत्त्वात् । उत्पत्तिश्रुतिः सर्वविषया सर्वत्र स्वार्थप्रतिपादनक्षमा बाधाभावात् । अतः सा मुख्यार्थैवाभ्युपगम्यते । अनादित्वश्रुतिस्तु न सर्वविषया । सर्वाकाशेषु न स्वार्थप्रतिपादनक्षमेति सर्वविषयत्वसिद्धये सैव गौणीत्यभ्युपगम्यत इति भावः । कुतोऽनादित्वश्रुतिः सर्वत्र न स्वार्थप्रतिपादनक्षमेत्यत आह – भूत इति ॥ भूताकाशेऽनादित्वश्रुत्यर्थस्य कथमप्यभावान् न सर्वत्र स्वार्थप्रतिपादनक्षमेत्यर्थः । न्यायविवरणे तु अनादित्वश्रुतेरव्याकृताकाशपरत्वम्, उत्पत्तिश्रुतेस्तु भूतत्ववदभिमानिपरत्वमिति धर्मिभेदेन श्रुत्योर्विरोधं परिहृत्य उत्पत्तिश्रुतेर् अभिमानिविषये अव्याकृताकाशविषये च पराधीन-विशेषवत्त्वमात्रविषयत्वं न त्वनादित्वश्रुतिनिषेध्यस्वरूपलाभरूपोत्पत्तिविषयत्वमिति धर्म्यैक्यपक्षेऽपि विरोधः परिहृतः ॥ प्रबलत्वादिति भाव इति ॥ बाधायोग्यत्वादित्यर्थः । एतेन उभयोः प्राबल्यासम्भवात् ‘उत्पत्तिश्रुतीनामपि’ इति समुच्चयाभिधानमयुक्तमिति परास्तम् । मा भूत् श्रुतिविरुद्धत्वेनाप्रामाण्यम्, अनुभवादिविरुद्धत्वेन तु अप्रमाण्यं स्यादित्यत आह– अनेनेति ॥ बाधायोग्यत्वेनेत्यर्थः । बहुबाधस्यान्याय्यत्वाद् अनुभवश्रुत्योर्भिन्नविषयत्वमेव कल्पनीयं विभुत्वादियुक्तेस्तु अप्रामाण्यमेवाभ्युपेयमिति भावः ।

### ***वाक्यार्थमुक्तावली***

श्रुतिविरोधादिति ॥ एतेनाश्रुतेरित्येतदसिद्धमित्युक्तं भवति ॥ शून्यः सूक्ष्म इति ॥ अव्यक्तत्वापादकधर्मविशेषवानित्यर्थः । अत एवालौकिकः लौकिकेन्द्रियागम्य इत्यर्थः । अत्राव्याकृताकाशस्यातीन्द्रियत्वं प्राकृतेन्द्रियागोचरत्वं ज्ञेयम् । सूत्रे श्रुतेरित्यस्ति । तथा चानादित्वश्रुतिर् गौणीत्युक्त्या उत्पत्तिश्रुतिर्मुख्यार्थेति लभ्यतेऽतो न विरोध इति सूत्रभाष्ययोरर्थं व्यवस्थायोगादिति न्यायविवरणानुसारेणाह ॥ नोत्पत्तीति ॥ स्वरूपत एवेति ॥ उपादानधर्मिणो धर्म्यन्तरात्मना विपरिवृत्तिः स्वरूपत उत्पादः नत्वभूत्वाभवनमिति मन्तव्यम् ॥ रूपित्वादिति ॥ जन्यरूपवत्वादित्यर्थः । अतो नेश्वरादावतिप्रसङ्गः ॥ शरीरेति ॥ शरीरौत्पत्तौ तदभिमानेन चैतन्ये विक्रिया लभ्यत इत्यर्थः ॥ आकाशतदभिमानिनोरपीति ॥ भूतवत्स्वरूपेण तदभिमानिवद्देह-द्वारोत्पत्तिरिह न किन्तु तयोरपीत्यर्थः । उपलक्षणमेतत् । वेदादीनामपीति द्रष्टव्यम् । तत्राव्याकृताकाशस्य मूर्तसम्बन्धः । तदभिमानिश्रीदेव्याः सिसृक्षुत्वलाभः । वेदस्यार्थावबोधकत्व-शक्त्याविर्भावः । प्रकृतेरीषद्विकार इत्यादिरूपेण पराधीनविशेषलाभो द्रष्टव्यः । यद्यपि सर्वत्र पराधीनविशेषलाभ एवोत्पत्तिः । स च क्वचिद्धर्म्यन्तरात्मना विपरिवृत्तिः । क्वचित् शरीरो-त्पत्यभिमानद्वारा चैतन्ये भिन्नाभिन्नधर्मविशेषोत्पत्तिः । क्वचिन्मूर्तसम्बन्धरूप इत्यङ्गीकारे उत्पत्ति-शब्दार्थस्यैकरूप्यम् । ‘प्रकृतिः पुरुषः कालो देवास्तदभिमानिनः’ । महदाद्याश्च जायन्ते पराधीनविशेषतः । पराधीनविशेषाप्त्या जनिमत्सर्वमेव च’ इत्यनुव्याख्यानानुगुण्यं च । तथापि पराधीनविशेषे वैचित्र्यं दर्शयितुमेवमुक्तिः ॥ सर्वविषयत्वादिति ॥ आकाशादिशब्दार्थे सर्वत्र स्वरूपोत्पत्यादि यथायोग्यपराधीनविशेषलाभरूपोत्पत्तिप्रतिपादकत्वादित्यर्थः ॥ अनादित्व-श्रुतिस्त्विति ॥ पराधीनविशेषलाभाभावरूपमुख्यानादित्ववादिन्यनादित्वश्रुतिर्ब्रह्मण्येव मुख्यार्था । ब्रह्मव्यतिरिक्ते आकाशशब्दार्थे सर्वत्र स्वार्थप्रतिपादनाक्षमेत्यव्याकृततदभिमानिचित्प्रकृत्यादौ स्वरूपानादित्वमात्रेण गौण्यमुख्या । भूते तु कथमप्यव्याकृतवत्स्वरूपानादित्वस्याप्यभावेनाप्रवृत्तेश् छत्रिवल्लाक्षणिकी । चिरन्तनत्वमात्रेण गौणी वा, भूतेतरतयाऽऽकाशपरतया भाक्तावेति भावः ।

ननु, ‘भूतेन्द्रियप्राणगुणसूक्ष्मरूपं च नित्यकम् । एषां विकारोनित्यस्यात्’ इत्युक्तेः सूक्ष्म-रूपेणानादित्वात्कथमनादित्वश्रुतेर्भूते कथमप्यप्रवृत्तिरिति चेन्न । भूतसूक्ष्मस्यैव’’ स्थूल-धर्म्यन्तरात्मना परिणामाङ्गीकारेणाव्याकृतादिवन्मूर्तसम्योगादिरूपविपरिवृत्यभावात् । उपादानभूत-सूक्ष्मभागस्तु प्रकृतिरेव सोच्यत इत्यन्यत्रोक्तत्वात् । न च भूतस्यासंसृष्टत्वेनाण्डतदन्तर्गत-वदुपादानधर्मिणो नित्यत्वाभावात् । सूक्ष्मरूपेण सतामुपचयावाप्तिमात्रत्वात्तदुत्पत्तेः । भूते कथमनादित्वश्रुतेरप्रवृत्तिरिति चेदव्याकृतवत्स्वरूपानादित्वाभावेनानादित्वश्रुतेः कथमप्यप्रवृत्ति-मङ्गीकृत्येह लाक्षणिकत्वादेरुक्तत्वेऽपि सूक्ष्मरूपस्य नित्यत्वेनानादित्वस्य तत्र प्रवृत्तिमङ्गीकृत्य मुख्यनित्यत्वाभावेन अनादित्व श्रुतेरमुख्यार्थत्वस्य चतुर्थे प्रमाणानां वक्ष्यमाणन्यायेन सिद्धतयेह तदनिषेधादित्यलम् । उत्पत्ति श्रुतिबाहुल्यासम्भवादित्यत्रोत्पत्तिश्रुतिप्रामाण्यासम्भवप्रसङ्गात् । न चेष्टापत्तिः । तथात्वे उत्पत्तिश्रुतीनां बाहुल्येनाप्रामाण्यसम्भवादित्यर्थं मत्वाह ॥ तथा सतीत्यादिना ॥ ननूक्तव्यवस्थया बहुवाक्यविरोधपरिहारेप्यनुभूतियुक्तिविरोधः स्यादेवेत्यत आह ॥ अनेनेति ॥ साक्ष्यनुभवस्य विभुत्वानुमानस्य चाव्याकृताकाशस्वरूपामुख्यानादिविषयत्वेन व्यवस्था-श्रयणेनेत्यर्थः ।

### ***तत्त्वसुबोधिनी***

अनादित्वेति अनेनाश्रुतेरिति सौत्रहेतोरसिद्धिरुक्ता । असत्वप्रतीतिनिरासाय शून्यपदार्थमाह ॥ सूक्ष्म इति ॥ सर्वथा लोकवैलक्षण्यप्रतीतिनिरासाय आह ॥ अतीन्द्रिय इति ॥ कथं न विरोध इत्यतोऽव्यवस्थया विरोधं परिहरति ॥ अनादित्वेति ॥ अनुत्पत्तिवचनानाम् अव्याकृताकाश-विषयत्वानुत्पत्तिवचनानाम् असितवर्णभूततदभिमानिशरीरविषयत्वमिति व्यवस्थेति न्यायविवरणानु-सारेण व्यवस्थामेवाह ॥ तथा हीति ॥ रूपित्वादिति ॥ न च विष्णौ व्यभिचारः भौतिकरूपत्वादित्यर्थात् । ‘‘भौतिकं त्वेव रूपादिव्याप्तं नाशेन नो मत इत्यन्यत्रोक्तत्वात् । भूताकाशस्य रूपवत्वमसिद्धमित्यतस् तत्र प्रमाणमाह ॥ ‘आकाशे’ इति ॥ नीलिमा नीलरूपविशेष इत्यर्थः ॥ अवकाश तदभिमानिनोरपि इति ॥ अपिशब्दः भूतत-दभिमानिसमुच्चयार्थो वा, स्वरूपोत्पत्तिदेहोत्पत्तिरहितयोरपीति विरोधस्फूत्यर्थो वा दृष्टव्यः । अत एव स्वरूपोत्पत्तिदेहोत्पत्तेर् भूततदभिमानिनोः सद्भावेऽपि सर्वस्मिन्नाकाशपदार्थे तदभावात् पराधीनविशेषवत्वस्य च सार्वत्रिकत्वात् तस्य सर्वानुगतत्वविवक्षया न्यायविवरणे मात्रपदं न तु स्वरूपोत्पत्त्यादेः सुभूतशब्दार्थत्वविवक्षयेति दृष्टव्यम् ॥ अनादित्वश्रुतिस्तु इति ॥ तथा चानादिर्वेति श्रौत आकाशशब्दो ऽव्याकृताकाशतदभिमानिभूताभिमानिस्वरूपाकाशपदार्थैक-देशविषयो न तु सर्वविषय इत्यर्थः । कुत इत्यत आह ॥ भूतेति ॥ अनादिपदार्थस्य स्वरूपो-त्पत्त्याद्यभावस्य भूते बाधितत्वादित्यर्थः । एवमनादिशब्दार्थस्य स्वरूपोत्पत्त्याद्यभावस्याकाश-पदार्थैकदेशेऽव्याकृताकाशादौ सत्वेऽपि तत्प्रतिपादितस्य पराधीनविशेषलाभलक्षणोत्पत्त्यभावस्य क्वाप्याकाशपदार्थे अभावेनानादिपदस्यापि सर्वविषयत्वेनानादित्वश्रुतिर्न सर्वविषयेति दृष्टव्यम् ॥ अन्यथेति ॥ भाष्यगतान्यथाशब्दार्थमाह किमेतयेति ॥ उत्पत्तिश्रुतीनामिति ॥ स इदं सर्वमित्यादिश्रुतीनामित्यर्थः । ननु अनया व्यवस्थया बहुवाक्यविरोधस्य निरासेऽपि अनुभूत-युक्तिविरोधस्तु स्यादेवेत्यत आह ॥ अनेनेति ॥ साक्षिरूपानुभवस्य विभुत्वयुक्तेश्चाव्याकृताकाश-स्वरूपानादित्वविषयत्वेन सावकाशत्वादिति भावः ।

### ***वाक्यार्थविवरणम्***

असत्त्वस्य बाधादाह ॥ सूक्ष्म इति ॥ यद्यपि भूताकाशं महत्तथापि तदवयवानां सूक्ष्मत्वादेवमुक्तम् ॥ अतीन्द्रिय इति ॥ अस्मदतीन्द्रिय इत्यर्थः । ‘भूतमप्यसितं दिव्यदृष्टिगोचरमेव तु’ इति दिव्यदृष्टिगोचरत्वस्योक्तत्वादित्यर्थः ॥ गौणानादित्वेति ॥ अत्रानादित्वश्रुतेर्गौणत्वं नाम एकदेशविषयकत्वमेव, नोपचरितत्वम् । तथा चैकदेशानादित्वपरेत्यर्थः । पराधीनविशेषावाप्ति-रूपोत्पत्तिर्भगवद्व्यतिरिक्तरमादिसर्वपदार्थसाधारणेत्युत्पत्तिश्रुतिर्मुख्यार्थेत्याशयेनोपपादयति तथा हीत्यादिना ॥ स्वरूपत एवेति ॥ स्वरूपलाभ एव तत्र पराधीनो विशेष इति ध्येयम् । ‘अत आकाशशब्दोक्तस्तद्देवोऽत्र विनायकः । देहोत्पत्त्या समुत्पन्न’ इत्येतद् हृदि निधायाह ॥ तदभिमानिन इति ॥ शरीरोत्पत्तिरेव पराधीनो विशेष इति ध्येयम् । अवकाशे पराधीनो विशेषो मूर्तपदार्थसम्बन्धः । ‘तथापि मूर्तसम्बन्धपरतन्त्रविशेषयुक् । खमेवोत्पत्तिमन्नाम श्रुतिशब्दे विवक्षितम्’ इत्युक्तेः । तदभिमानिनी च रमा । तस्यां च पराधीनो विशेषसिसृक्षुत्वरूपः । ‘‘सिसृक्षुत्त्वविशेषतत्साक्षाद्भगवदिच्छया । प्राप्तैव सृष्टेत्युदिता’’ इत्युक्तेः ॥ सर्वविषयत्वादिति ॥ आकाशशब्दवाच्यः सर्वविषयत्वादित्यर्थः । एवमुत्तरत्रापि द्रष्टव्यम् । अनुभवाद्यनुसारिणी श्रुतिरनादित्वश्रुतिः ।

### ***वाक्यार्थमञ्जरी***

अनादित्वश्रुतिर्गौणी गौणानादिपरा अन्यथोत्पत्तिश्रुतिबाहुल्यासम्भवादित्यर्थः । सूक्ष्मोऽ-प्रतिघातो ऽतीन्द्रियः बाह्येन्द्रियागोचर आकाशपदेनात्मन आकाश इत्यत्रत्येन ॥ भूताकाशेति ॥ भूताव्याकृततदभिमानिरमागणेशावित्यर्थः ॥ रूपित्वादिति ॥ भौतिकरूपित्वादित्यर्थः । नीलिमा नीलरूपवान् ॥ पराधीनविशेषेति ॥ अत्राकाशस्य मूर्तपदार्थसम्बन्धरूपः रमायाः सिसृक्षत्वरूपः । पराधीनविशेषोऽनुव्याख्यानानुसारेण द्रष्टव्यः ॥ सर्वेति ॥ आकाशपदवाच्यसर्वेत्यर्थः । कुत इत्यत आह ॥ भूत इति ॥ अनादिपदार्थस्य स्वरूपतोत्पत्त्यभावस्य भूते बाधितत्वादित्यर्थः । नन्वनया व्यवस्थया बहुवाक्यविरोधनिरासेऽपि अनुभवयुक्तिविरोधस्तु स्यादेवेत्यत आह ॥ अनेनेति ॥ उत्पत्तिश्रुति प्राबल्यनिरूपणेन साक्ष्यनुभवस्य विभुत्वयुक्तेश्चाव्याकृताकाशस्वरूपानादित्वविषयत्वेन सावकाशत्वादिति भावः ।

------------------------------------------------------------------------

ॐ शब्दाच्च ॐ

## **सूत्रभाष्यम्**

॥ ॐ शब्दाच्च ॐ ॥ ४ ॥

‘अथ ह वाव नित्यानि पुरुषः प्रकृतिरात्मा काल इति । अथ यान्यनित्यानि प्राणः श्रद्धा भूतानि भौतिकानीति । यानि ह वा उत्पत्तिमन्ति तान्यनित्यानि । यानि ह वा अनुत्पत्तिमन्ति तानि नित्यानि । न ह्येतानि कदाचनोत्पद्यन्ते न लीयन्ते पुरुषः प्रकृतिरात्मा काल इति । अथैतान्युत्पत्तिमन्ति चानुत्पत्तिमन्ति च प्राणः श्रद्धाऽऽकाश इति भागशो ह्युत्पद्यन्त’ इति भाल्लवेयश्रुतेः ।

### ***तत्त्वप्रदीपिका***

पुरुषः प्रकृतिरात्मा काल इत्यत्र परमात्मा देव्यास्तत्तदभिमानीनि त्रीणि रूपाणि चोच्यन्ते । भूश्रीदुर्गात्मिकाया लक्ष्म्या न स्वरूपदेहयोरुत्पत्तिः । नापि प्रधानवत्परिणाम इति नित्यसमत्वेन नित्यत्वमुच्यते । प्राणः श्रद्धाऽऽकाश इति भागशो ह्युत्पद्यन्ते, भागैरुत्पद्यन्ते, भागेन नोत्पद्यन्ते ।

### ***तत्त्वप्रकाशिका***

न केवलमुक्तव्यवस्थाऽसम्भवयुक्तिसिद्धा । अपि तु श्रुतिसिद्धा चेत्यर्थप्रतिपादकं सूत्रमुपन्यस्य तां श्रुतिमुदाहरति ॥ शब्दाच्चेति ॥ आत्मा परमात्मा । पुरुषादिपदैर्जीवचैतन्यप्रकृतिस्वरूपकाल-प्रवाहा उच्यन्ते । तदभिमानिप्रकृतिश्च । प्राणो मुख्यवायुः । श्रद्धा तत्पत्नी । पुरुषपदेन गृहीतयोरप्यनयोश्चैतन्यमात्रादधिकमपि नित्यत्वमस्तीति दर्शयितुं पुनः सपरिकरयोर्ग्रहणम् । उक्तप्रतिज्ञाद्वयसमर्थनाय व्याप्तिरुच्यते ॥ यानीति ॥ नित्यत्वव्याप्तस्यानादित्वहेतोरुपनयो न हीति । न विलीयन्त इति निगमनम् । एवमनित्येष्वपि प्राणादीन्युत्पत्तिमन्ति । तस्माल्लीयन्ते इत्युपनयनिगमने द्रष्टव्ये । प्राणादिषु न सर्वेषामनित्यत्वमेवेत्युच्यते ॥ अथेति ॥ तस्मान्नित्यानित्यानीति शेषः । तत्रोपपत्तिर् भागश इति । बहुभागैरुत्पद्यन्ते कैश्चिन्नोत्पद्यन्त इत्यर्थः । तत्प्रकारश्चाकाशस्योक्तः । प्राणस्योपरि वक्ष्यते ।

### ***गुर्वर्थदीपिका***

असम्भवयुक्तिसिद्धेत्यत्र उत्पत्तिश्रुतिबाहुल्यासम्भवाख्या युक्तिरसम्भवयुक्तिरित्यर्थः । ‘अथ ह वाव नित्यानि’’ इत्यादिश्रुतेरयमर्थः । पुरुषपदेन जीवचैतन्यमित्यनेन सकलजीवचैतन्यमुच्यते, आत्मा परमात्मा ॥ ‘पुराणाद्याः कालः प्रकृतिरेव च ॥ नित्यानित्यं त्रिधा प््र•ेक्तम्’ इति भाष्यकृतैवान्यत्रोक्तत्वात्कालप्रकृत्योः कथं नित्यत्वेन परिगणनमित्यत उक्तं प्रकृतिस्वरूपकाल-प्रवाहा इति ॥ कालस्य पटतन्तुवद्घटकपालवच्च न यौगपद्येनावयवाः सम्भवन्ति । क्षणलवादिभेदेन कालावयवानां क्रमिकत्वादतः कालप्रवाहाख्यः कालावयवी तृणजलूकावत्पूर्वपूर्वावयवे नष्टे उत्तरोत्तरावयवे तिष्ठति ते चावयवा निरवधिकाः । अतः कालप्रवाहस्य कदाऽप्युपरमाभावा-न्नित्यत्वमित्यर्थः । प्रकृतिविकाराणामनित्यत्वेऽपि प्रकृतिस्वरूपस्य नित्यत्वात् साऽपि नित्यत्वेन परिगणिता । अवयवावयविनोर्भेदाभेदाङ्गीकाराद्भेदपुरस्कारेण श्रुतिरेषा प्रवृत्ता । अभेदपुरस्कारेण तु नित्यानित्यतया परिगणनेति भावः । यद्वा प्रलयेऽप्यविच्छिन्नज्ञानत्वेन वायोर्नित्यत्वस्य वक्ष्यमाणत्वात्, प्रलये विद्यमानत्वरूपं पारिभाषिकनित्यत्वं प्रलयेऽपि परिवर्तमानकालावयवेष्वस्ति, प्रलये वर्तमानमुख्यप्राणमनोवृत्तिरूपज्ञानाख्यप्रकृतिविकारेऽप्यस्ति । अतो वा कालप्रकृत्योर्नित्यत्वेन परिगणनम् । अतो नित्यानित्यत्वयोरप्यस्यामेव श्रुतौ कथ्यमानत्वात् तत्रैवानयोरपरिगणनेति चोद्यस्यापि नावकाशः । प्राणो मुख्यवायुरित्यत्र प्राणः श्वासः मुख्यवायुरित्यस्य मुख्यवाय्वभि-मन्यमान इत्यर्थः । श्रद्धा तत्पत्नीत्यत्र श्रद्धापदेन सकलजीवमनोवृत्तिरूपास्तिक्यबुद्धिरुच्यते । तत्पत्नीत्यस्य तद्भार्येत्यभिमन्यमानेत्यर्थः । साक्षात्तयोरेव ग्रहणे केवलानित्येषु परिगणना न स्यात् । भूतपदेनाकाशव्यतिरिक्तभूतचतुष्टयमुच्यते । आकाशस्य तु व्याकृताव्याकृतरूपत्वेन नित्यानित्येषु परिगणनां वक्ष्यति, भौतिकानीति ॥ घटपटादीनि । सपरिकरयोर्ग्रहणमित्यस्य सपरिकरयोः प्रागुक्तश्वासश्रद्धाख्यपरिकरसहितयोः । अनयोर्वायुभारत्योः । ग्रहणं, नित्यानित्यत्वप्रतिपादकश्रुतौ ग्रहणम् । तत्रापि परिकरयोरनित्यत्वमादाय प्रलयेऽपि विद्यमानत्वाख्यमनोवृत्तिरूपज्ञान-निष्ठपारिभाषिकं नित्यत्वं चादायोभयोरपि नित्यत्वानित्यत्वपरिभाषा । उपचितमनसः प्रलये नाशेऽपि लिङ्गदेहस्थसूक्ष्मभूतमनस इतरजीववद्वायुभारत्योस्सुप्त्यभावेन प्रबुद्धत्वान्न तत्र ज्ञान-तिरोभाव इति ज्ञेयम् । प्राणादिष्वित्यस्य प्राणचतुष्क इत्यर्थः । न सर्वेषामनित्यत्वमेवेत्यस्य सर्वेषामनित्यत्वमेव न किंतु तत्रैव परिगणितयोः प्राणश्रद्धयोर्विवक्षाभेदेन नित्यानित्यकोटावपि प्रवेशोऽस्तीत्यर्थः ।

### ***भावबोधः***

ननु पुरुषप्रकृतिकालानां देहोत्पत्त्याद्युत्पत्तेः सत्त्वेन कथं नित्यत्वोक्तिरित्यत आह– पुरुषादि-पदैरिति ॥ प्राणश्रद्धयोर्जीवचैतन्यस्य सकलजीवचैतन्यग्राहकपुरुषपदेनैव नित्यवर्गे गृहीतत्वाद्देहादेश्च भौतिकानीत्यनित्यवर्गे ग्रहणात् किमर्थं पृथग्ग्रहणमित्यत आह– पुरुषपदेनेति ॥ नित्यवर्गे गृहीतयोरप्यनयोः प्राणादिषु न सर्वेषामनित्यत्वमेवोच्यत इति वक्ष्यमाणानुसारेण नित्याऽनित्यवर्ग-प्रवेशादधिकमपि नित्यत्वमस्तीत्युक्तम् ॥ सपरिकरयोरिति ॥ प्राणश्रद्धापद प्रवृत्तिनिमित्त-भूतपरिकरविशिष्टयोर्नित्यानित्यत्वपरिकररूपधर्माणां मध्ये कस्यचिन्नित्यत्वं विनानुपपन्नमिति परिकरभूतमनोवृत्तिज्ञानविशेषस्य नित्यत्वं देहादेरनित्यत्वं सपरिकरयोर्ग्रहणेन ज्ञापितं भवतीत्यर्थः ।

ननु प्राणश्रद्धाकाशशब्दार्थानां सर्वेषामप्युक्तरीत्योत्पत्त्यभावाद्भागश इति कथमुक्तमित्यत आह– बहुभागैरिति ॥ कैश्चिदिति ॥ प्राणश्रद्धाचैतन्यस्याव्याकृताकाशतदभिमानिभूताभिमानि स्वरूपाणां स्वरूपोत्पत्त्यभावादिति भावः । तत्प्रकारश्चेति । चतुष्टयात्मकाकाशश्चतुर्भिर्भागै-रुत्पद्यते । उक्ताया उत्पत्तेश्चतुर्ष्वपि सत्त्वात् । आकाशतदभिमानिस्वरूपभागेन नोत्पद्यत इति प्रागेवोक्त इत्यर्थः ।

### ***भावदीपः***

सूत्रे चशब्द अनुक्तसमुच्चय इति भावेनाह ॥ न केवलमिति ॥ नित्यवर्गे गृहीतयोः प्राणश्रद्धयोरनित्यवर्गेऽप्युक्तिः किमर्था कथं च युक्तेत्यत आह ॥ पुरुषपदेनेति ॥ अधिकमिति ॥ मनोवृत्तिज्ञानाख्यमित्यर्थः ॥ दर्शयितुमिति ॥ अथैतान्युत्पत्तिमन्ति चानुत्पत्तिमन्ति चेत्यादि-वाक्येनेति भावः । अयुक्ततां निराह ॥ सपरिकरयोरिति ॥ देहादिरूपपरिकरयुक्तयोरित्यर्थः ॥ बहुभागैरिति ॥ चतुष्टयात्मकाकाशश्चतुर्भिर्भागैरुत्पद्यते । प्रागुक्तोत्पत्तेश्चतुर्ष्वपि सत्वात् प्राणादि-पदोक्तो भूतमुख्यामुख्यतदभिमानिरूपत्रितयात्मको वायुरपि त्रिभिरपि भागैरुत्पद्यते । स्वरूपतो देहद्वारा चोत्पत्तेस्त्रिषु सत्वात् ॥ कैश्चिदिति ॥ अवकाशस्वरूपाभिमानिचैतन्यस्वरूपैश्च नोत्पद्यत इत्यर्थः ॥ उक्त इति ॥ सर्वविषयत्वादुत्पत्तिश्रुतिर्मुख्यार्थेत्यत्रेति भावः ॥ वक्ष्यत इति ॥ त्रिभिरपि भागैरुत्पद्यते । चैतन्यं स्वरूपांशेन नोत्पद्यत इति वक्ष्यत इत्यर्थः । यद्यपीदं तत्र भाष्यटीकयोर्न व्यक्तम् । तथाप्यभिप््रोतं मैवमित्यादिना सूच्यते चेति भावः ।

### ***अभिनवचन्द्रिका***

न केवलमुक्तव्यवस्थेति ॥ अनादित्वश्रुतेर्न मुख्यानादित्वपरत्वं किन्तु गौणानादित्वपरत्वमिति व्यवस्था असम्भवयुक्तिसिद्धा इत्येव न, अपि तु अथ ह वाव’ इति श्रुतिसिद्धा चेत्यर्थ-प्रतिपादकमित्यर्थः ।

ननु श्रुतौ पुरुषप्रकृतिकालानां नित्यत्वप्रतिज्ञा अनुपपन्ना । तेषामनित्यत्वाच् चित्प्रकृतेरग्रहणात् । न्यूनत्वाच्चेत्यत आह – पुरुषादिपदैरिति ॥ श्रद्धा तत्पत्नीति ॥ इतः परं टीकायां श्रूयमाणं ‘पुरुषपदेन गृहीतयोरप्यनयोश् चैतन्यमात्रादधिकमपि नित्यमस्तीति दर्शयितुं पुनः सपरिकरयोर्ग्रहणम्’ इति वाक्यं नात्रत्यं, किंतु ‘तस्मान्नित्यानित्यानीति शेषः’ इति वाक्यात्परं वाक्यं लेखकदोषादत्र पतितम् । अवश्यं चैतदेवं विज्ञेयम् । पुरुषपदेन गृहीतत्वान् नित्यत्वेनोक्तयोर् अनित्यवर्गे ग्रहणेनाधिकनित्यत्वसूचनासम्भवात् । व्याख्यानं तु तत्रैव करिष्यामः ॥ उक्तप्रतिज्ञेति ॥ पुरुषादयो नित्याः, प्राणादयो नित्या इति प्रतिज्ञाद्वयसमर्थनायेत्यर्थः । एवमनित्येष्वपीति ॥ अनित्यत्वेन प्रतिज्ञातेषु प्राणादिष्वपि उपनयनिगमने द्रष्टव्ये इति सम्बन्धः । प्राणादीन्युत्पत्तिमन्तीति उपनयप्रकारदर्शनं, तस्माल्लीयन्त इति निगमनप्रकारदर्शनम् । प्राणादिषु न सर्वेषामिति ॥ अनित्यत्वहेतूपदर्शनमुखेनानित्यत्वमनूद्य नित्यत्वहेतूपदर्शनमुखेन नित्यत्वमुच्यत इति भावः । एतेन श्रुतौ अनित्यत्वमेव नेति पदाश्रवणाद् अनित्यत्वमेव नेत्यच्यत इत्ययुक्तमिति परास्तम् । अनुवाद्येन सह विधेयं दर्शयति – तस्मान्नित्यानित्यानीति शेष इति ॥ अत्रानित्यानीत्यनुवादः नित्यत्वं तु विधेयमिति विवेकः । अत्र लेखकदोषादुच्छिन्नं ‘पुरुषपदेन’ इति वाक्यमिह द्रष्टव्यम् । तद्व्याख्यायते ननु ‘यान्यनित्यानि प्राणः श्रद्वाभूतानि भौतिकानि’ इति वाक्ये, अनित्यत्वेनोक्तानामनित्यत्वमेव न किं तु नित्यत्वमप्यस्तीति प्रतिपादनाय प्रवृत्ते ‘अथैतान्युत्पत्तिमन्ति चानुत्पत्तिमन्ति च प्राणः श्रद्धाकाश’ इति वाक्ये आकाशस्यैव ग्रहणं न तु प्राणश्रद्धयोस् तयोः ‘अथ ह वाव नित्यानि पुरुषः प्रकृतिरात्मा काल’ इति वाक्ये पुरुषपदेन गृहीतत्वेन नित्यत्वस्य लब्धत्वादित्यत आह – पुरुषपदेनेति ॥ जीवेषु चैतन्यमेव नित्यं प्राणश्रद्धयोस्तु ज्ञानमपि नित्यमस्तीति दर्शयितुं पुरुषपदेन गृहीतयोरपि पुनर्ग्रहणमित्यर्थः ।

ननु गृहीतयोः प्राणश्रद्धयोरेव नित्यत्वमुक्तं स्यान् न त्वनुपात्तज्ञानस्य नित्यत्वमित्यत उक्तम्– सपरिकरयोरिति ॥ प्राणश्रद्धापदे ज्ञानादिविशिष्टयोः प्राणश्रद्धयोर्वाचके । ततश्च उपात्तस्य ज्ञानस्य नित्यत्वं वक्तुं शक््यमिति भावः । तत्प्रकारश्चेति ॥ अव्याकृताकाशस्य पराधीनविशेष-रूपधर्मद्वारेणोत्पत्तिर् न स्वरूपेण । भूताकाशस्य तु स्वरूपेणोत्पत्तिरिति तत्प्रकार उक्त इत्यर्थः।

अत्रैवम् ‘अथ ह वाव’ इति भाष्योदाहृतश्रुतियोजना – अथेति ह वाव’ इति निपातसमुदायः श्रोतुरवधानार्थः । नित्यान्युच्यन्ते । तान्युदाहरति पुरुषः प्रकृतिरात्मा काल इति । पुरुषश् चैतन्यम्, प्रकृतिश् चेतनाचेतना, आत्मा परमात्मा, कालः कालप्रवाहः । अथ नित्यनिरूपणानन्तरं यान्यनित्यानि तान्युच्यन्ते । तान्युदाहरति प्राणःश्रद्धाभूतानि भौतिकानीति । प्राणो मुख्यवायुः श्रद्धा तत्पत्नी, भूतानि आकाशादीनि, भौतिकानि देहाः, घटाद्याश्च । अनित्यत्वे उत्पत्तिमत्त्वं हेतुरित्यभिप्रेत्य व्याप्तिमाह यानि ह वा इति । ह वा इति निपातोऽवधारणे । अनित्यानि भवन्त्येवेत्यर्थः । नित्यत्वेऽनुत्पत्तिमत्त्वं हेतुरित्यभिपे्रत्य व्याप्तिमाह – यानि ह वा इति । निगमनमाह – न लीयन्त इति । उपनये एतानीत्युक्तानुदाहरति – पुरुषःप्रकृतिरात्मा काल इति । एवमनित्यत्वानुमानेऽपि उपनयनिगमने द्रष्टव्ये । अथ यान्यनित्यानीति वाक्ये अनित्य-त्वेनोक्तानां प्राणादीनामनित्यत्वमेव न किंतु नित्यत्वमप्यस्तीति भावेनाह– अथैतानीति । एतानीत्युक्तानुदाहरति – प्राणःश्रद्धाकाश इति । अत्र प्राणश्रद्धापदाभ्यां ज्ञानादिसहितयोः प्राणश्रद्धयोर्ग्रहणम् । यद्यपि पुरुषपदेनैव नित्यत्वमुक्तं, तथापि तयोर्विज्ञानमपि नित्यमिति द्योतनाय पुनर्ग्रहणम् । उत्पत्तिमत्त्वानुत्पत्तिमत्त्वयोर् विरोधं परिहर्तुं व्यवस्थामाह भागशो ह्युत्पद्यन्त इति ॥ कैश्चिद्भागैर्नोत्पद्यन्त इत्यपि ग्राह्यमिति ।

### ***वाक्यार्थमुक्तावली***

न केवलमुक्तव्यवस्थासम्भवयुक्तिसिद्धा किं नाम शब्दाच्चानादित्वश्रुतिर्गौणी । उत्पत्ति-श्रुतिर्मुख्यार्थेति व्यवस्थेति सूत्रार्थं वदन्नवतारयति ॥ न केवलमिति ॥ ननु प्राणश्रद्धा-भूतभौतिकानामनित्यत्वमुत्सर्गत उक्त्वा अथैतान्युत्पत्तिमन्त्यनुत्पत्तिमन्ति च प्राणः श्रद्धाकाश इति प्राणश्रद्धयोरपवादेन नित्यानित्यत्वमुच्यते । तथा च यान्यनित्यानि प्राणः श्रद्धेत्यत्र तयोरनित्यत्वं नित्यानित्यत्वमिति पर्यवस्यति । तत्र चैतन्यरूपेण नित्यत्वं शरीररूपेणानित्यत्वमिति विवक्षायां चैतन्यस्य पुरुषपदेनैव नित्यत्वस्योक्तत्वात् । तद्देहादेश्च भूतानि भौतिकानीत्यनित्यवर्गे ग्रहणात् प्राणश्रद्धयोः सपरिकरयोः पुनर्नित्यानित्यत्वाभिप्रायेण पुनर्ग्रहणं किमर्थमित्यत आह ॥ पुरुषपदेन गृहीतयोरिति ॥ चैतन्यमात्रादधिकं वृत्तिज्ञानरूपमित्यर्थः ॥ सपरिकरयोरिति ॥ प्राणश्रद्धा-पदप्रवृत्तिहेतुभूतदेहादिरूपपरिकरविशिष्टयोरित्यर्थः । नित्यानित्यत्वं परिकररूपधर्माणां मध्ये कस्यचिन्नित्यत्वं कस्यचिदनित्यत्वं विनाऽनुपपन्नमिति परिकररूपमनोवृत्तिज्ञानविशेषस्य नित्यत्वं देहादेरनित्यत्वं सपरिकरयोर्ग्रहणेन ज्ञापितं भवतीत्यर्थः ॥ अनित्यत्वमेवेति ॥ किन्तु प्राणश्रद्धा-काशानां नित्यत्वमप्यस्तीत्युच्यत इति भावः ॥ बहुभागैरिति ॥ चतुष्टयात्मकाकाशश्चतुर्भिः पादैरुत्पद्यते । पराधीनविशेषलाभस्य सर्वत्र यथायोग्यं सत्वात् । प्राणश्रद्धापदोक्तमुख्यवायुतत्पत्न्यौ, चैतन्यतच्छरीर, तदभिमन्यमानतद्वृत्तिज्ञानरूपैर्बहुभिर् भागैः पराधीनविशेषावाप्त्योत्पद्यत इत्यर्थः ॥ कैश्चिदिति ॥ आकाशशब्दार्थेऽव्याकृततदभिमानिरूपभागद्वयेन प्राणश्रद्धापदार्थे तदुभयचैतन्य-तद्वृत्तिज्ञानप्रवाहरूपभागद्वयेनेत्येवं कैश्चिद्भागैरित्यर्थः ॥ आकाशस्योक्त इति ॥ गौण्यसम्भवा-दित्यत्रेत्यर्थः ॥ प्राणस्योपरीति ॥ श्रेष्ठश्चेत्यत्र सौक्ष्म्येण ह वैष प्राणोऽवतिष्ठते स्थूलत्वेनोदेति प्रकृतितः सूक्ष्मोऽन्यतः स्थूल इति श्रुत्युदाहरणपूर्वमुत्तरपादे वक्ष्यत इत्यर्थः ।

### ***तत्त्वसुबोधिनी***

ननु पुरुषप्रकृतिकालानां देहोत्पत्त्याद्युत्पत्तेः सत्वेन कथं नित्यत्वोक्तिरित्यत आह ॥ पुरुषादिपदैर् इति ॥ ननु जीवचैतन्यभूतयोः प्राणशब्दयोः सकलजीवचैतन्यग्राहकपुरुषपदेनैव नित्यवर्गे गृहीतत्वाद् देहादेश्च भौतिकानीत्यनित्यवर्गे ग्रहणात् किमर्थं पृथक् ग्रहणमित्यत आह पुरुषपदेनेति ॥ अनित्यवर्गे गृहीतयोरप्यनयोः प्राणादिषु न सर्वेषामनित्यत्वमेवेत्युच्यत इति वक्ष्यमाणापवादानुसारेण नित्यानित्यवर्ग इति प्रवेशादनित्यमस्तीत्युक्तम् । अत्राधिकमपि नित्यमस्तीत्येव मूलपाठः । तच्च वृत्तिज्ञान रूपमित्यर्थः ॥ सपरिकरयोरिति ॥ प्राणश्रद्धापद-प्रवृत्तिनिमित्तभूतपरिकरेण विशिष्टयोः श्रद्धाप्राणयोर् नित्यानित्यत्वपरिकररूपधर्माणां मध्ये कस्यचिन्नित्यत्वम्, कस्यचिदनित्यत्वमिति सपरिकरयोर्ग्रहणेन ज्ञापितम् भवति ॥

ननु प्राणश्रद्धाकाशशब्दार्थानां सर्वेषामप्युक्तरीत्या उत्पत्त्यभावः भागश इति कथमुक्तम् इत्यत आह बहुभागैर् इति ॥ कैश्चिदिति ॥ प्राणश्रद्धास्वरूपचैतन्यस्याव्याकृताकाशतदभिमानि-भूताभिमानिस्वरूपाणां स्वरूपोत्पत्त्यभावादित्यर्थः ॥ तत्प्रकारश्चेति ॥ चतुष्टयात्मकाकाश-श्चतुर्भिरपि भागैरुत्पद्यते इत्युक्ताया उत्पत्तेश् चतुर्ष्वपि सत्वादिति सर्वविषयत्वादुत्पत्तिश्रुतिमुख्ये-त्यत्रोक्तमित्यर्थः ॥ प्राणस्येति ॥ भूततन्मुख्यामुख्याभिमानिरूपत्रितयात्मको वायुः । त्रिभिरपि भागैर् उत्पद्यते इत्युत्तराधिकरणे वक्ष्यते इत्यर्थः ।

### ***वाक्यार्थविवरणम्***

असम्भवयुक्तीति ॥ उत्पत्तिश्रुतिबाहुल्यासम्भवरूपयुक्तीत्यर्थः । पुरुषादिपदैरित्यत्रादिपदेन प्रकृतिकालपदग्रहणम् ॥ तदभिमानीति ॥ तेषामभिमानिनीत्यर्थः ॥ प्रकृतिः रमा । ‘पुरुषा-व्यक्तकालानां रमैवैकाभिमानिनी’ इत्युक्तेः ।

ननु प्राणश्रद्धयोरनित्यत्वं ‘अथैतान्युत्पत्तिमन्ति चानुत्पत्तिमन्ति च’ इत्युत्तरवाक्येनैव ज्ञातुं शक्यम् । अतः ‘अथ यान्यनित्यानि’ इति वाक्ये प्राणश्रद्धयोर्ग्रहणं व्यर्थमिति चेदुच्यते । अथैतानीत्युत्तरवाक्ये प्राणादिषु न सर्वेषामनित्यत्वमेवेत्यपवादः क्रियते । स च प्राप्तिपूर्वकः । तथा च प्राणश्रद्धयोः प्राप्तिकथनाय ‘अथ यानि’ इति वाक्ये प्राणश्रद्धाग्रहणमिति । ननु पुनः ‘अथ यान्यनित्यानि’ इति वाक्ये प्राणश्रद्धाग्रहणं व्यर्थम् । न च प्राप्त्यर्थमित्युक्तमिति वाच्यम् । ‘अथ ह वाव नित्यानि’ इति वाक्ये चैतन्यमात्रवाचिपुरुषपदेनैव तयोः प्राप्तिसम्भवादिति चेन् न तत्र सामान्यतश्चित्त्वेनैव प्राप्तावपि विशिष्य प्राणत्वश्रद्धात्वरूपप्राणश्रद्धापदप्रवृत्तिनिमित्तविशिष्टतया प्राप्तिर्वाच्या । उत्तरत्र तथा विधयोरेवानित्यत्वापवादात् । न हि सा पुरुषपदेन युक्ता । अतस्तथा प्राप्त्यर्थं ‘अथ यान्यनित्यानि’ इति वाक्ये प्राणश्रद्धयोर्ग्रहणमिति द्रष्टव्यम् । तथा सपरिकरयो-र्ग्रहणम् अनित्यप्राप्त्यर्थमित्यर्थः ॥ अधिकं मनोवृत्तिरूपम् । सपरिकरयोः । प्राणत्वश्रद्धात्व-रूपप्राणश्रद्धापदप्रवृत्तिनिमित्तविशिष्टयोः । यथोक्तम् । ‘‘एवं प्रलयकालेऽपि प्रतिभातपरावरः । मुख्यवायुर्नित्यसमः’ इति । उक्तः । तथा हीत्यादिनेति द्रष्टव्यम् ।

### ***वाक्यार्थमञ्जरी***

असम्भवयुक्तीति ॥ अनादित्वे उत्पत्तिश्रुतिबाहुल्याद्यसम्भवयुक्तीत्यर्थः ॥ ॐ शब्दाच्च ॐ ॥ अथ ह वावेति श्रुतेश्चानादित्वश्रुतिर्गौणी उत्पत्तिश्रुतिर्मुख्यार्थेत्यर्थः । ननु पुरुषप्रकृतिकालानां देहोत्पत्त्याद्युत्पत्तेः सत्वेन कथं नित्यत्वोक्तिरित्यत आह ॥ पुरुषादिपदैरिति ॥ प्राणश्रद्धयोर्जीव चैतन्यस्य सकलजीवचैतन्यग्राहकपुरुषपदेनैव नित्यवर्गे गृहीतत्वाद्देहादेश्च भौतिकानीत्यनित्यवर्गे ग्रहणात्किमर्थं पृथग्ग्रहणमित्यत आह ॥ पुरुषपदेनेति ॥ अधिकमनोवृत्तिज्ञानं तस्य प्रलयेऽप्य-परिलोपादिति भावः । पृथग्ग्रहणे नापि ज्ञाननित्यत्वं कथं ज्ञापितमित्यत उक्तम् । सपरिकरयोरिति ॥ देहज्ञानादिपरिकरविशिष्टयोरित्यर्थः । प्राणश्रद्धापदप्रवृत्तिनिमित्तभूत परिकर-विशिष्टयोर्नित्यानित्यत्वं परिकररूपधर्माणां मध्ये कस्यचिन्नित्यत्वं कस्यचिदनित्यत्वं विनानु-पपन्नमिति परिकरभूतमनोवृत्तिज्ञानविशेषस्य नित्यत्वं देहादेरनित्यत्वं परिकरयोर्ग्रहणेन ज्ञापितं भवतीत्यर्थः ॥ उक्तप्रतिज्ञाद्वयेति ॥ पुरुषादयो नित्याः प्राणादयोऽनित्या इति प्रतिज्ञाद्वयेत्यर्थः ॥ तत्प्रकारश्चेति ॥ चतुष्टयात्मकआकाशश्चतुर्भिरपि भागैरुत्पद्यते उक्ताया उत्पत्तेश्चतुर्ष्वपि सत्वाद् अवकाशतदभिमानिस्वरूपभागेन नोत्पद्यत इति प्रागेवोक्त इत्यर्थः । उपरि उत्तराधिकरणे ।

------------------------------------------------------------------------

ॐ स्याच्चैकस्य ब्रह्मशब्दवत् ॐ

## **सूत्रभाष्यम्**

॥ ॐ स्याच्चैकस्य ब्रह्मशब्दवत् ॐ ॥ ५ ॥

स्यादेवैकस्योत्पत्तिमत्त्वमनुत्पत्तिमत्त्वं च गौणमुख्यत्वापेक्षया । यथा ब्रह्मशब्दः ।

‘अथ कस्मादुच्यते परं ब्रह्मेति बृहति बृंहयति च’ (अथर्वशिरः)

इति श्रुतेः परे ब्रह्मणि मुख्योऽपि गौणत्वेन विरिञ्चादिष्वपि वर्तते । अत एवाब्रह्मत्वं च तेषाम् । एवमन्यत्राप्यनुत्पत्तिमच्छब्दः ।

### ***तत्त्वप्रदीपिका***

अनित्यानीत्युक्तत्वात्प््र•णश्रद्धयोः प्रलयेऽपि परावरप्रतिभानाद्भागश एवोद्भवाभिधानम् । आकाशे त्वव्याकृतस्य प्रदेशशब्दशब्दितस्यानादित्वादुत्पत्तिमन्ति चानुत्पत्तिमन्ति चेति कथमित्यत आह– ॐ ॐ स्याच्चैकस्य ब्रह्मशब्दवत् ॐ । स्यादेकस्यैव चोत्पत्तिमत्त्वमनुत्पत्तिमत्त्वं चाविरोधेन । उत्पत्तिमत्त्वं मुख्यं गौणमितरदिति । यथा ब्रह्मशब्दस्य परब्रह्मैव मुख्यार्थः । तथाऽपि तद्गुणयोगेन विरिञ्चादिषु वर्तते । अत एवाब्रह्मत्वं तेषां विरिञ्चादीनां मुख्यम् । ब्रह्मत्वं चास्ति गौणम् । एवमनुत्पत्तिमच्छब्दोऽपि परब्रह्मणि मुख्यार्थः सिद्धः । अन्यथा मुख्यब्रह्मत्वायोगात् । गुणबृंहितत्वं हि ब्रह्मत्वम् । ‘अथ कस्मादुच्यते ब्रह्मेति बृहन्तो ह्यस्मिन्गुणा’ इति हि श्रुतिः । आकाशादावपि तद्गुणयोगेन गौणार्थ इष्यते । एकदेशनित्यत्वं गुणयोगः । अत एवोत्पत्तिमत्त्वमेतेषां मुख्यम् । युज्यते चोत्पद्यमानभागबाहुल्यात् । उत्पद्यते तावद्भूताकाशस्तद्देवशरीरं च । अव्याकृताकाशोऽपि मूर्तद्रव्यसम्बन्धं पराधीनविशेषं प्राप्नोति । पराधीनविशेषाप्तिर्जनिरुच्यते । प्राणश्रद्धयोश्शरीरं तदभिमानो विशेषश्च पराधीन उत्पद्यत इति ।

### ***तत्त्वप्रकाशिका***

भवेदाकाशस्य गौणमनादित्वमुत्पत्तिर्मुख्यत इति व्यवस्था यद्यनादित्वश्रुतिर्भाक्ता भवेत् । नैतदस्ति । ‘न जायते म्रियते’ इत्यादावनुत्पत्तिमच्छब्दस्य मुख्यार्थत्वदर्शनादित्याशङ्कां परिहरत्सूत्र-मुपन्यस्य व्याचष्टे ॥ स्यादिति ॥ एकस्यैवाकाशस्य गौणमुख्यत्वापेक्षयानुत्पत्तिमत्वमुत्पत्तिमत्वं चेत्युक्तव्यवस्था युक्तैव । अनुत्पत्तिमच्छब्दस्य ब्रह्मणि मुख्यार्थस्याप्याकाशे ब्रह्मशब्दवद-मुख्यत्वोपपत्तेरिति भावः । ब्रह्मशब्दः परे ब्रह्मणि कुतो मुख्य इत्यत उक्तम् ॥ अथेति ॥ शब्दप्रवृत्तिनिमित्तसद्भावादिति भावः । विरिञ्चादिष्वमुख्यता कुत इत्यत उक्तम् ॥ अत एवेति ॥ ब्रह्मशब्दस्य तत्रामुख्यत्वादेव हि तेषामपूर्णत्वमन्यथा तन्न स्यादित्यर्थः ।

### ***गुर्वर्थदीपिका***

अनुत्पत्तिमच्छब्दस्येत्यस्य नञा यत इत्यत्रार्थतः प्राप्तानुत्पत्तिमच्छब्दस्येत्यर्थः । आकाशे ब्रह्मशब्दवदित्यस्य यथा ब्रह्मशब्दः परमात्मनि मुख्योऽपि विरिञ्चादिष्वमुख्यस्तथाऽनुत्पत्तिशब्दोऽ-प्याकाशेऽमुख्य इत्यर्थः । यद्यपि ‘अस्ति तु’ इति सूत्रे भूताकाशस्योत्पत्तिरुक्ता तथाऽप्य-व्याकृताकाशानादित्वगौणतायां न सा हेतुर्भवति । व्यधिकरणत्वात् । अतः ‘प्रतिज्ञाहानिः’ इति सूत्रारम्भ इति ज्ञेयम् ।

### ***भावबोधः***

न जायत इति अस्य मन्त्रस्य गीताभाष्ये जीवपरत्वेन व्याख्यातत्वेऽपि अयं ना परमपुरुष इत्यादिना गीतातात्पर्ये परमात्मपरत्वेनापि व्याख्यातत्वात् तदुदाहरणं युक्तमिति ज्ञातव्यम् । सौत्र‘श्च’शब्दोऽवधारणार्थक इत्यभिप््रोत्य स्यादेवेत्युक्तं भाष्ये । तस्यैक इत्यत्रापि सम्बन्ध इत्यभिप््रोत्याह– एकस्यैवेति ॥ यथा ब्रह्मशब्द इति ॥ एवमत्राप्यनुत्पत्तिमच्छब्द इति भाष्यं व्याचष्टे– अनुत्पत्तिमच्छब्दस्येति ॥ परब्रह्मणीति ॥ कारणसद्भावादिति ॥ विरिञ्चादिषु गुणपूर्णत्वरूपप्रवृत्तिनिमित्ताभावलक्षणकारणसद्भावादित्यर्थः ।

### ***भावदीपः***

अनुत्पत्तिमच्छब्दस्येति ॥ अनुत्पत्तिमदर्थकशब्दस्येत्यर्थः ॥ मुख्यार्थत्वदर्शनादिति ॥ यद्यप्येक एवशब्दः प्रयोगभेदेन प्रवृत्तिनिमित्तवति मुख्योऽन्यत्रामुख्यश्च दृष्टः । तथापीह शब्दैकगम्ये शब्दादेव प्रवृत्तिनिमित्तस्यापि कल्प्यत्वादनेकार्थत्वस्यान्याय्यत्वाच्च । ब्रह्मण्यनुत्पत्त्यर्थकशब्दप्रवृत्तौ यन्निमित्तं तदेवान्यत्रापि वाच्यमिति भावेनेयं शङ्केति ध्येयम् । सौत्रश्चकारोऽवधारणार्थ इति भाष्योक्तैवकारान्वयं द्वेधा दर्शयन् स्यादेवेत्यादिभाष्यं व्याचष्टे ॥ एकस्यैवेति ॥ पूर्वं सौत्रमेकपदम् आकाशपरं मत्त्वा स्यादेवेत्यादिभाष्यं व्याख्यायेदानीमनुत्पत्तिमच्छब्दपरं मत्त्वा यथेत्यादिभाष्य-भावमाह ॥ अनुत्पत्तिमच्छब्दस्येति ॥

### ***अभिनवचन्द्रिका***

ननु भवेदाकाशस्य गौणानादित्वेन व्यवस्था यद्यनादित्वश्रुतिर्गौणार्था भवेत्, न चैतदस्ति । बाधकं विना प्रतीतार्थत्यागायोगात् । अन्यथा ‘न जायते न म्रियत’ इत्यादावपि मुख्यार्थत्वं न स्यादिति भावेन शङ्कते– भवेदाकाशस्येति ॥ इयं चाशङ्का ‘गौण्यसम्भवात्’ इति सूत्रस्थ ‘गौणी’ इति प्रतिज्ञाश्रवणानन्तरमुत्पन्ना । तत्परिहारस्तु ‘गौण्यसम्भवात्’ इति सूत्रोक्तहेतुना जातोऽपि ‘स्याच्चैकस्य ब्रह्मशब्दवत्, प्रतिज्ञाहानिरव्यतिरेकाच्छब्देभ्य’ इति सूत्राभ्यामपि भवतीति सूत्रद्वयनिवर्त्यत्वेनाऽऽशङ्काऽत्रोक्ता । एतेन अनादित्वश्रुतेर्मुख्यार्थपरित्यागे असम्भवादित्यनेन हेतोरुक्तत्वात् पुनः शङ्कानुदय इति परास्तम् । अस्याः शङ्काया हेतूपन्यासात् पूर्वमेव जातत्वात् ॥ अनुत्पत्तिमच्छब्दस्येति ॥ ‘न जायत’ इति श्रुतेर्ब्रह्मणि मुख्यार्थत्वेऽपि अनादिर्वा अयमाकाश इति श्रुतेर् आकाशेऽमुख्यार्थकत्वमुपपद्यते । तद्यथा ब्रह्मशब्दस्य परब्रह्मणि मुख्यार्थत्वेऽपि चतुर्मुखादावमुख्यत्वं तद्वदिति भावः । ‘ब्रह्मशब्दवत्’ इति दृष्टान्तोक्त्या बाधक-सद्भावादमुख्यार्थत्वमित्यभिप्रैति ।

### ***वाक्यार्थमुक्तावली***

भाक्तेति ॥ अमुख्येत्यर्थः ॥ न जायत इत्यादाविति ॥ इत्यादौ वाक्येऽनुत्पत्तिमत्व-प्रतिपादकस्य न जायत इति पदद्वयस्य ब्रह्मणि मुख्यानादित्वसंसर्गबोधकत्वदर्शनादित्यर्थः । यद्यप्ययं मन्त्रो गीताभाष्ये जीवपरत्वेन व्याख्यातः । तथापि तात्पर्ये भगवत्परत्वेन व्याख्यातत्वा-त्तदनुसारेणेयमुक्तिः । सूत्रे चोवधारणे । स्यादेवेत्येकस्यैवेति चेत्युभयत्र सम्बन्ध्यत इति भावेन स्यादेवेत्यादिभाष्यमेकस्यैवेत्यस्य विशेष्यप्रदर्शनपूर्वकं व्याचष्टे ॥ एकस्यैवेति ॥ ननु कथमेकस्यैवा-काशस्य गौणमनादित्वं मुख्यमुत्पत्तिमत्वं च । अनुत्पत्तिबोधक शब्दस्य न जायत इत्यादौ मुख्यत्वस्य दर्शनादित्यत एकस्यैवानुत्पत्तिमच्छब्दस्य ब्रह्मणि मुख्यत्वं गगनादावमुख्यत्वं ब्रह्मशब्दवदेव स्यादित्यर्थान्तरपरम् । यथा ब्रह्मशब्द इत्यादि भाष्यं व्याचष्टे ॥ अनुत्पत्ति-मच्छब्दस्येति ॥

### ***तत्त्वसुबोधिनी***

‘न जायते’ इत्यस्य मन्त्रस्य गीताभाष्ये जीवपरतया व्याख्यातत्वेऽपि अयं न परमपुरुष इत्यादिना गीतातात्पर्ये परमात्मपरत्वेनापि व्याख्यातत्वात् तदुहारणमिति ज्ञेयम् ॥ अनुत्पत्ति-मच्छब्दस्येति ॥ तथा च अनादिशब्दस्य अनुत्पत्तिमच्छब्दस्य चैकार्थत्वाद्विष्णावनुत्पत्ति-मच्छब्दस्य मुख्यार्थत्वम् आकाशेऽपि अनादिशब्दस्य मुख्यार्थत्वं वक्तव्यमित्यर्थः । सौत्रश्चशब्दो ऽवधारणार्थक इत्यभिप््रोत्य स्यादेवेत्युक्तं, भाष्ये तस्यैकस्ये(ये)त्यपि सम्बन्ध इत्यभिप््रोत्याह ॥ एकस्यैवेति ॥ यथा ब्रह्मशब्द एवमनुत्पत्तिमच्छब्द इति । भाष्यांशं व्याचष्टे ॥ अनुत्पत्ति-मच्छब्दस्येति ॥

### ***वाक्यार्थविवरणम्***

इत्यादौ । इत्यनन्तरं भगवतीति शेषः ॥ मुख्यार्थत्वदर्शनादिति ॥ ततश्चाकाशेऽपि मुख्यस्तद्दृष्टान्तेनेति वाक्यशेषः । आकाशेऽमुख्यत्वोपपत्तेरित्यन्वयः । तत्र ब्रह्मशब्दवदिति दृष्टान्तः ॥ अमुख्यत्वादेव हीति ॥ तथा च विरिञ्चाद्या न मुख्यतो ब्रह्मशब्दवाच्याः । निरुपचरित-प्रवृत्तिनिमित्तशून्यत्वादित्यनुमानं द्रष्टव्यम् ॥ एकस्येति ॥ एवं चोत्पत्तिश्रुतिविरोधेन अनादित्व-श्रुतेरमुख्यत्वार्थत्वमवश्यं वाच्यमिति भावः ।

### ***वाक्यार्थमञ्जरी***

मुख्यार्थत्वदर्शनादिति ॥ न हि परमात्मनो मुख्योत्पत्तिरस्ति येन तत्रानुत्पत्तिमच्छब्दस्य मुख्यार्थः स्यादिति भावः ॥ ॐ स्याच्चैकस्य ब्रह्मशब्दवत् ॐ ॥ यथैकस्यैव ब्रह्मशब्दस्य हरौ मुख्यत्वमन्यत्रामुख्यत्वं तथैकस्यैवानुत्पत्तिवाचिशब्दस्य विष्णौ मुख्यत्वेऽप्यन्यत्रामुख्यत्वं स्यादित्यर्थः ।

------------------------------------------------------------------------

ॐ प्रतिज्ञाहानिरव्यतिरेकाच्छब्देभ्यः ॐ

## **सूत्रभाष्यम्**

॥ ॐ प्रतिज्ञाहानिरव्यतिरेकाच्छब्देभ्यः ॐ ॥ ६ ॥

ब्रह्मणोऽन्यस्य नित्यत्वे ‘स इदं सर्वमसृजत’(तै.उ.२-६) इत्यादि प्रतिज्ञाहानिः । आकाशस्यापि सर्वस्मादव्यतिरेकात् । आत्मा वा इदमेक एवाग्र आसीत्’ (ऐ.उ.१-१) ‘सदेव सोम्येदमग्र आसीदेकमेवाद्वितीयम्’ (छां.उ.६-२-१) ‘इदं वा अग्रे नैव किञ्चनादि’(तै.आ.२-२-९)त्यादिश्रुतिभ्यः ॥

### ***तत्त्वप्रदीपिका***

प्रकृत्यादीनां नित्यत्वश्रुतेर् देहाद्युत्पत्त्यभावाच्च किमिति नानुत्पत्तिरित्यत आह– प्रतिज्ञा-हानिरव्यतिरेकाच्छब्देभ्यः ॥ ब्रह्मणोऽन्यस्य कस्यचिदपि नित्यत्वं सर्वसृष्टिप्रतिज्ञानान्न युक्तम् । अत आकाशस्यापि सर्वशब्दार्थेऽन्तर्भावान्नानुत्पत्तिमत्त्वम् । अपिशब्दादव्यक्तादीनामपि ।

‘एको नारायणस्त्वासीत्प्रलये रमया सह ।

नित्याततगुणत्वात्स आत्मेति श्रुतिषूदितः ॥

इदं सर्वमपेक्ष्यासौ कालतो गुणतस्तथा ।

अग्र एव समस्तेशस्तद्वशत्वाद्रमाऽपि सा ॥

विद्यमानाऽपि नाग्रस्था गुणैरूना ततो यत’ इत्यैतरेयसंहितायाम् ॥

‘एकमेवाद्वितीयं तत्समाधिकविवर्जनात् ।

स्वगतानां च भेदानामभावाद्ब्रह्म शाश्वतम्’ इति भाववृत्ते ॥

‘भेदाभेदनिवृत्त्यर्थमेवशब्दोऽवधारकः ।

समाधिकनिवृत्त्यर्थमद्वितीयपदं तथा ॥

भेदाभेदेऽप्येकशब्दो यतोऽवयविनि स्थितः ।

एकमेवेत्यतः प्राह नारायणमियं श्रुतिः ॥

समे द्वितीयशब्दस्स्यादद्वितीयोऽसमत्वतः ।

अधिकः कुत एव स्यादित्याह परमा श्रुतिः’ इति सामसंहितायाम् ॥

‘सर्वसंहारकं विष्णुं देवीं जीवांस्तथैव च ।

कालं त्रिगुणसाम्यं च कर्माणि प्राणमिन्द्रियम् ।

संस्कारं चैव वेदांश्च नर्ते किञ्चिल्लयेष्वभूत्’ इति ब्रह्मतर्के ॥

### ***तत्त्वप्रकाशिका***

युक्तं ब्रह्मशब्दस्य परब्रह्मणि मुख्यत्वमन्यत्रामुख्यत्वम् । कारणसद्भावात् । न च प्रकृते कारणमुपलभ्यत इत्याशङ्कां परिहरत्सूत्रमुपन्यस्य व्याचष्टे ॥ प्रतिज्ञेति ॥ यदि ब्रह्माकाशयोरुभयोरप्यनुत्पत्तिमच्छब्दो मुख्योऽङ्गीक्रियते तर्हि ‘ब्रह्मेदं सर्वमसृजत’ इति प्रतिज्ञाविरोधः स्यात् । अतो ब्रह्मण्येव मुख्योऽनुत्पत्तिमच्छब्दोऽन्यत्रामुख्यः । न च वाच्यमत्राकाशशब्दाश्रवणात्तस्य मुख्यानुत्पत्तावपि न प्रतिज्ञाहानिरिति । आकाशस्यापि सर्वमध्यपतितत्वात् । सङ्कोचे कारणाभावात् । तथाप्यत्राकाशब्रह्मणोः सादित्वानादित्वे स्फुटं न प्रतीयते इति चेन्न । आत्मेत्यादि श्रुतीनां स्पष्टं तद्वाचकानां सद्भावात् । बहुश्रुतिविरोधे चैकस्या अमुख्यत्वं नियतमिति भावः । अनेनासम्भवादित्युक्तमेव विवृतं भवति । इदमस्येत्यर्थः ।

### ***गुर्वर्थदीपिका***

बहुश्रुतिविरोध इत्यत्र एकस्य बहुश्रुतिविरोध इति सम्बन्धः ।

### ***भावबोधः***

ननु ‘गौण्यसम्भवात्’ इत्यत्रासम्भवादित्यनेनैव उत्पत्तिश्रुतिबाहुल्यस्य ‘लाभाच्छब्देभ्य’ इत्येतत् पुनरुक्तमित्यत आह– अनेनासम्भवादित्युक्तमेवेति । असम्भवप्रतियोगिनः श्रुतिबाहुल्यस्य ‘शब्देभ्य’ इत्यनेनोक्तेस्तस्य तद्विवरणरूपत्वम् । अत एव भाष्ये तत्र श्रुतीरनुदाहृत्यात्र उदाहृता इति भावः ।

### ***भावदीपः***

कारणेति ॥ प्रवृत्तिनिमित्तपौष्कल्यभावाभावरूपकारणेत्यर्थः । ब्रह्मान्यप्रकृत्यादिनित्यत्वस्य सिद्धान्तेऽपि भावात्कथं भाष्ये ब्रह्मणोऽन्यस्य नित्यत्व इत्यापादकोक्तिरित्यतो व्याचष्टे ॥ यदीति ॥ आकाशस्यापीत्युपर्युक्तेरन्यशब्दस्याकाशोऽर्थ उक्तः । स तपस्तप्त्वा इदं सर्वमसृजतेति प्रकृत-तच्छब्दार्थोक्तिर्ब्रह्मेति । भाष्यशेषमवतार्य व्याचष्टे ॥ न च वाच्यमित्यादिना ॥ इत्यादि श्रुतिभ्य इतिबहुवचनतात्पर्यमाह ॥ बहुश्रुतीति ॥ अपौनरुक्त्यायाह ॥ अनेनेति ॥ सूत्रेणेत्यर्थः । गौण्यसम्भवादित्यत्रोक्तोत्पत्तिश्रुतिबाहुल्यासम्भवादित्युक्तमेवेत्यर्थः ॥ विवृतमिति ॥ कथमाकाश-स्यानुत्पत्तिमत्त्वे स इदं सर्वमसृजतेत्याद्युत्पत्तिश्रुतिविरोधः । तत्राकाशस्याश्रवणात् । सम्भूतवाक्ये श्रवणेऽपि तस्यैकत्वेन दुर्बलत्वादित्याशङ्कानिवृत्त्यर्थं तद्विवरणं कृतमत्र सूत्र इति भावः । इदमग्रे आत्मैवासीदिति भ्रमनिरासायाह ॥ इदमिति ॥ समग्रश्रुत्यर्थस्तु ऐतरेयभाष्यादौ व्यक्त इति भावः ।

### ***अभिनवचन्द्रिका***

‘ब्रह्मशब्दवत्’ इति दृष्टान्तोक्त्या सूचितं मुख्यार्थपरित्यागे कारणं बाधकं ज्ञातुमशक्तस्य प्रागुक्तशङ्का न निवृत्तेति उत्तरसूत्रनिवर्त्यत्वेन तामेव शङ्कामनुवदति युक्तं ब्रह्मशब्दस्येति ॥ एतेन ‘भवेदाकाशस्य’ इत्यनेनैवाऽस्याः शङ्कायाः कृतत्वात् पुनराशङ्काऽनुपपन्नेति परास्तम् । ननु ‘गौण्यसम्भवात्’ इति सूत्रेणैवाऽस्याः शङ्कायाः परिहृतत्वात् सूत्रद्वयं व्यर्थमित्यत आह– अनेनेति ॥ अनेन सूत्रद्वयेनेत्यर्थः । उत्तमाना ‘मसम्भवात्’ इत्यनेनैवोक्तशङ्कापरिहारः । मध्यमानां ‘स्यात्’ इति सूत्रेण । अधमानां ‘प्रतिज्ञाहानिः’ इति सूत्रेणेति बोध्यम् । ‘आत्मा वा इदमेक एवाग्र आसीत्’ इत्यादि श्रुतिगतमिदं शब्दमनूद्यैतद्विभक्त्यर्थमाह – इदमस्येत्यर्थ इति ॥

### ***वाक्यार्थमुक्तावली***

कारणसद्भावादिति । प्रवृत्तिनिमित्तपौष्कल्यापौष्कल्यलक्षणकारणसद्ग्रावादित्यर्थः । ब्रह्मणोऽ-न्यस्य नित्यत्व इत्यध्याहारपरभाष्यस्य ब्रह्मणोऽन्यस्य ब्रह्मवन्मुख्यनित्यत्वमित्यर्थमभिप््रोत्य व्याचष्टे यदीति ॥ सतपस्तप्त्वेति पूर्ववाक्यप्रकृततच्छब्दार्थो ब्रह्मेति स्पष्टम् । तद्वाचकानामिति ॥ आत्मा एक एव सदेव एकमेवेत्येकस्यैवावस्थानमुक्त्वा इदं वाऽग्रेनैव किञ्चनेति तदतिरिक्तस्य सर्वस्य निषेधात् स्पष्टं ज्ञेयम् । अनेनासम्भवादित्युक्तमेवेति ॥ अन्यथा तत्रैवोत्पत्तिश्रुतिबाहुल्य-स्योक्तत्वाच्छब्देभ्य इति पुनरुक्तिरिति निरस्तमिति भावः । ‘आत्मा इदमेक एवाग्र आसीत्’ इत्यादौ जगदग्रे आत्मैवाभूदित्यन्यथाप्रतीतिनिरासायाह ॥ इदमस्येति ॥

### ***तत्त्वसुबोधिनी***

कारणसद्भावादिति ॥ परब्रह्मणि विरिञ्चादिषु गुणपूर्णत्वरूपप्रवृत्तिनिमित्तभावाभावलक्षण-कारणसद्भावादित्यर्थः । अस्तु उत्पत्तिप्रतिपादकश्रुतिविरोधस् ततः किम् इत्यत आह ॥ बहुश्रुतीति ॥ ननु गौण्यसम्भवादित्यनेनैवोत्पत्तिश्रुतिबाहुल्यस्य लाभात् शब्देभ्य इत्येतत् पुनरुक्तमित्यत आह ॥ अनेनेति ॥ असम्भवप्रतियोगिनः श्रुतिबाहुल्यस्य शब्देभ्य इत्येतेनैवोक्तस् तद्विवरणरूपत्वं, अत एव भाष्ये तत्र श्रुतीरनुदाहृत्यात्र ता उदाहृता इति भावः ॥ इदमस्येत्यत्र इति ॥ अन्यथा ‘आत्मा इदं जगद् अग्रे पूर्वम् आसीत्’ इति (प्रतिपत्तौ) प्रतीतौ ब्रह्मजगतोर् न सिद्ध्यतीति भावः ।

### ***वाक्यार्थविवरणम्***

अनेन । प्रतिज्ञाहानिरिति सूत्रेण शब्देभ्य इति सूत्रखण्डेनेत्यर्थः ।

### ***वाक्यार्थमञ्जरी***

कारणेति ॥ पूर्णरूपप्रवृत्तिनिमित्तभावाभावरूपेत्यर्थः ॥ ॐ प्रतिज्ञाहानिरव्यतिरेकाच्छब्देभ्यः ॐ ॥ आकाशेऽप्यनुत्पत्तिवाचिशब्दस्य मुख्यत्वे इदं सर्वमसृजत’ इति प्रतिज्ञाविरोधः स्यात् कुतोऽव्यतिरेकादाकाशस्य सर्वमध्यपतितत्वादित्यर्थः । आत्मा वेत्यादि स्पष्टं सादित्वप्रतिपादक-शब्देभ्य इत्यर्थः । ननु गौण्यसम्भवादित्यत्रासम्भवादित्यनेनैव श्रुतिबाहुल्यस्य लाभाच्छब्देभ्य इत्येतत्पुनरुक्तमित्यत आह ॥ अनेनेति ॥ असम्भवप्रतियोगिनः श्रुतिबाहुल्यस्य शब्देभ्य इत्यनेनोक्ते तद्विवरणरूपत्वमिति भावः । इदमित्यनुवादः ।

[Load More](javaऽcriptःvoid(0))
