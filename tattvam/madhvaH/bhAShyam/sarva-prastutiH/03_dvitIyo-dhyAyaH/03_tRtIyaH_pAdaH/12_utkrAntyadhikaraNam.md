+++
title = "१२ उत्क्रान्त्यधिकरणम्"
+++
## ॐ उत्क्रान्तिगत्यागतीनाम् ॐ

१२. अथ उत्क्रान्त्यधिकरणम्

## **सूत्रभाष्यम्**

‘व्याप्ता ह्यात्मानश्चेतना निर्गुणाश्च सर्वात्मनः सर्वरूपा अनन्ता’ इति काषायणश्रुतौ व्याप्तत्वं प्रतीयते । ‘अणुर्ह्येष आत्मा यं वा एते सिनीतः । पुण्यं च पापं च’ इति गौपवन श्रुतावणुत्वमित्यतो विरोध इति । अतो ब्रवीति–

॥ ॐ उत्क्रान्तिगत्यागतीनाम् ॐ ॥ २० ॥

हेतूनां सकाशादणुरेव । ‘सोऽस्माच्छरीरादुत्क्रम्यामुं लोकमभिगच्छत्यमुष्मादिमं लोकमागच्छति स गर्भीभवति स प्रसूयते स कर्म कुरुत’ इति पौष्यायणश्रुतेः ॥२०॥

### ***तत्त्वप्रदीपिका***

शरीरादुत्क्रान्तेः परलोकगमनादिमं लोकं प्रत्यागमनाच्चाणुरेव जीवः ।

### ***तत्त्वप्रकाशिका***

अत्र परमेश्वरे श्रुतिसमन्वयसिद्ध्यर्थं जीवपरिमाणविषयश्रुतिविरोधपरिहारादस्ति शास्त्रादिसङ्गतिः । श्रुतिसमन्वयः पूर्वं हरावुक्तः । जीवपरिमाणविषये च श्रुतीनां विरोधेनाप्रामाण्ये नासौ युक्तः स्यादिति विरोधो निराकार्य एव । प्रकृतो जीव एव विषयः । किं व्याप्तोऽणुर्वेति संशयः । संशयबीजं श्रुतिविगानं दर्शयति ॥ व्याप्ता हीति ॥ सर्वात्मानः सर्वस्यादानादिकर्तारः । सर्वरूपाः पूर्णाः । यं वा एत इति वाक्यशेषोद्धारो जीवत्वज्ञापनार्थः । व्याप्तत्वमणुत्वं च प्रतीयते जीवस्येति शेषः । जीवो व्याप्त एवेति पूर्वः पक्षः । ‘व्याप्ता ह्यात्मानः’ इति श्रुतेः । न चेयं श्रुतिर्न जीवविषया बहुवचनविरोधात् । न चेश्वररूपबाहुल्यार्था । बाधकं विना श्रुतेर्बाधायोगात् । न चाणुत्वश्रुतिविरोधः । व्याप्तश्रुतेर्युक्तियुक्ताया बलवत्वात् । तथा हि न तावदणुरात्मा । सर्वदेह-गतस्पर्शज्ञानात् । रूपादीनां तत्तदिन्द्रियैर्ज्ञानात् । न चेदं ज्ञानमणावात्मनि सम्भवति । न हि कश्चिदप्राप्तकरणेन क्रियां निर्वर्तयति । न चात्मा देहपरिमाणः । उक्तदोषत्वात्तत्पक्षस्य । शरीर-परिमाणत्वे चात्मनः शरीरवत्सांशत्वं स्यात् । मध्यमपरिमाणस्य तन्नियमात् । तेषां चांशानां प्रत्येकं चेतनत्वेन विरुद्धादिक्रियं शरीरमुन्मथ्येताक्रियं वापद्येत । न हि युगपदनेकेषामैकमत्यं सम्भवति । न च समुदायो नाम कश्चिद्धर्मी भवति । न चांशारब्धोंऽशी स्वीकर्तुं शक्यते । अनित्यत्वप्रसङ्गात् । अतः परिशेषादात्मनो व्याप्तत्वमेव सिध्यति । तथा च प्रयोगः । सर्वमिदं मूर्तमात्मनास्पृष्टं मूर्तत्वाच्छरीरवदिति । सयुक्तिकव्याप्तिश्रुतिविरोधादणुश्रुतेरेवाप्रामाण्यम् । तथा च न प्रागुक्त-समन्वयसिद्धिरित्येवं प्राप्ते सिद्धान्तयत्सूत्रमवतार्य तच्छेषमेव पूरयति ॥ अत इति ॥ जीवोऽणुरेव न व्याप्तः । उत्क्रान्तिगत्यागतिमत्त्वात् पतत्रिशरीरवत् । न हि व्याप्तद्रव्यस्य व्योमादेरुत्क्रान्त्या-द्यस्ति । अतो निराकृतमध्यमपरिमाणस्यात्मनो व्याप्त्यनुपपत्तावणुत्वमेव सिध्यतीति भावः । सतीष्वात्मन उत्क्रान्तिगत्यागतिषु भवेद्विभुत्वाभावस्ता एव कुत इत्यत आह ॥ स इति ॥

### ***गुर्वर्थदीपिका***

उक्तदोषत्वादित्यस्य जैनमतनिराकरणाधिकरणे उक्तदोषत्वादित्यर्थः । विरुद्धादिक्रियमित्यत्र भोगे वैचित्र्यायांशभेदाङ्गीकारे पादस्थितांशेन कण्टकवेधाद्दुःखानुभवे करस्थितांशेन मोक्षक्षणा-त्सुखमनुभूयत इत्युक्तं स्यात् । तथा च वैषम्यमपरिहार्यम् । एवमन्यांशानामपि विषमाणां नैकप्रकारा क्रिया । अतस्त्रिभिरारूढशकटवद्विरुद्धदिक्षु क्रिययाऽप्यस्य तच्छरीरमुन्मथ्येतेत्यर्थः । शरीरान्तरेव क्रियायां सर्वथा क्रियाभावे चेतस्ततश्चलनासम्भवेनाक्रियमेव स्यादित्यर्थः ।

### ***भावबोधः***

अनन्तरसङ्गतिं सूचयन् विषयमाह– प्रकृतो जीव इति । धर्मेषूत्पत्तेः प्राथम्याज्जीवस्य तद्विचारानन्तरं तत्परिमाणविचारादनन्तरसङ्गतिरिति भावः ॥ किमिति ॥ अत्र जीवः किं व्याप्त उताणुरिति चिन्ता । तदर्थं जीवाणुत्वसाधिका‘अणुर्ह्येष आत्मा’ इति श्रुतिरुत्क्रान्त्यादियुक्तिश्च ‘व्याप्ता ह्यात्मान’ इति श्रुत्या तत्र तत्र परिज्ञानलक्षणयुक्त्या च बाधिते उत अबाधिते इति । तदर्थं व्याप्तत्वसाधकश्रुतियुक्त्योः किं निरवकाशत्वमुत श्रुतेरीश्वरविषयत्वेन युक्तेश्चांशचिद्गुण-व्याप्त्याऽन्यथासिद्धत्वेन सावकाशत्वम् । तदर्थं श्रुतेरीश्वरविषयत्वज्ञापकं प्रकरणश्रुत्यादिकं युक्तेश्चान्यथासिद्धत्वे अन्यत्रांशचिद्गुणव्याप्त्या सार्वत्रिककार्यकारणत्वे दर्शनरूपं ज्ञापकं नास्त्युता-स्तीति । आत्मन इत्यनेन पुनरुक्तिं सर्वाभेदप्रतीतिं च निवारयितुमाह– सर्वस्येति ॥ सर्वस्वरूपत्वप्रतीतिमपाकर्तुमाह– सर्वरूपाः पूर्णा इति ॥ ‘सर्वः पूर्णगुणत्वतः’ इत्युक्तेरिति भावः । न तावदणुरात्मेत्यनेन जीवस्यानणुत्वमिति न्यायविवरणांशो व्याख्यातः । सर्वदेहगस्य स्पर्शज्ञानाद्रसादीनां तत्र तत्र परिज्ञानादिति न्यायविवरणोक्तयुक्तिमाह– सर्वदेहेति ॥ उक्तदोष-त्वादिति ॥ ‘एवं चात्माकार्त्स्न्यम्’ इत्यत्रेत्यर्थः । अणुत्वस्योत्क्रान्त्यादिहेतूनां साध्यसाधनभावे पतत्रिशरीरे व्यभिचारः स्यादित्यतो भाष्ये अणुरेवेत्येवकारप्रयोगसूचितमुत्क्रान्तिगत्यागति-मत्त्वादित्यनेनोत्क्रान्तिगत्यादेरिति न्यायविवरणं व्याख्यातं भवति ।

ननु जीवस्य व्याप्तत्वाभावसाधनस्य मध्यमपरिमाणवत्त्वेनाऽपि उपपत्त्याऽर्थान्तरता स्यादित्यत आह– अत इति ॥ अनेन, जीवोऽणुर्मध्यमपरिमाणानधिकरणत्वे सति व्याप्त्यनधिकरणद्रव्यत्वात्; परमाणुवत्; व्यतिरेकेण घटवदिति प्रयोगो दर्शितः । अनेनाणुरेवेति भाष्यं फलितप्रदर्शनपरमित्युक्तं भवति ।

### ***भावदीपः***

जीवपरिमाणेति ॥ एतेन जीवे धर्मिव्युत्पत्त्यनुत्पत्तिचिन्तानन्तरं परिमाणरूपतद्धर्मचिन्ताऽत्रेति पूर्वसङ्गतिरपि सूचिता ॥ नासौ युक्त इति ॥ अभ्युपगतार्थद्वये अन्यतरार्थे अप्रामाण्य-प्राप्तावन्यार्थेऽप्यनाश्वासप्रसङ्गादिति वियन्नयोक्तरीत्येति भावः । व्याप्ता ह्यात्मान इत्येतावति वाच्ये शेषोक्तिः सिद्धान्तानुगुण्याय ब्रह्मलिङ्गानि सूचयितुमिति भावेन अपुनरुक्त्यै अर्थमाह ॥ सर्वात्मना इति ॥ भाष्येऽणुत्वमित्यस्य पूर्वक्रियापदेनान्वयं शेषं चाह ॥ व्याप्तत्वमिति ॥ भाष्यसूचितां युक्तिमाह ॥ बहुवचनेति ॥ एकमेवाद्वितीयमिति स्वगतभेदहीने हरौ बहुत्ववाचिबहुवचना-योगादित्यर्थः ।

ननु ‘गुहां प्रविष्टावात्मनौ’ इत्यत्रोक्तन्यायेन न सङ्ख्योपसङ्ग्रहादपि नानाभावादित्यत्रोक्तन्यायेन वा ‘ऋतं पिबन्तौ’ ‘यस्मिन्पञ्च पञ्चजना’ इत्यादौ द्विवचनबहुवचनयोरिवेदमपि बहुवचनं युक्तमिति शङ्कते ॥ न चेश्वरेति ॥ बाधकं विनेति ॥ बहुत्वादिसङ्ख्या स्वाश्रयगतभेदव्याप्तेत्य-स्यौत्सर्गिकत्वेन तत्र ब्रह्मश्रुतिगुहास्थत्वप्राणप्राणदत्वादिलिङ्गादिना बाधकेन तथात्वेऽपि इह तादृशबाधकाभावादित्यर्थः । नामानि सर्वाणि’ इत्यादीनि तु सामान्यानि न त्वसाधारणानि । स आत्मेदं सृजति’ इति विष्णुप्रकरणं तु न बहुवचनश्रुतिबाधायालमिति भावः । पृथिव्यधिकारेत्यत्र प्रकरणेनान्नश्रुतिबाधस्तु निरवकाशरूपादिसाहित्यात् । स्वशब्दोन्मानत्वे चात्र व्याप्ते जीवेऽपि कथंचिद्युक्ते इति भावः । न च ‘गौणश्चेन्नात्मशब्दात्’ ‘साधारणशब्दविशेषात्’ स्वशब्दा-दित्युक्तदिशा विष्ण्वेकनिष्ठात्मपदप्रातिपदिकस्वारस्यानुरोधेन प्रत्ययबाधो युक्त इति शङ्क्यम् । असदिति चेद् एतेन शिष्टेत्यादौ भाष्योक्तदिशाऽन्यवाचकस्यापि सत्त्वेन तत्परिग्रहे प्रत्ययस्वारस्य-स्यापि भावादिति तात्पर्यात् । अत एवोक्तं श्रुतेर्बाधायोगादिति ॥ अन्यत्रोक्तयुक्तिमत्र योजयितुं व्यावर्त्यशङ्कामाह ॥ न चेति ॥ विरोध इति ॥ बाधक इत्यनुषङ्गः । तथा च बाधकाभावोऽसिद्ध इति भावः । सर्वदेहस्पर्शज्ञानाद्रसादीनां तत्र तत्र परिज्ञानाज् जीवस्यानणुत्वमिति न्यायविवरणे जीवस्य व्याप्तत्वमिति वाच्येऽनणुत्वमित्युक्तेर्भावं वदन् युक्तिं व्यनक्ति ॥ तथा हि न तावदित्यादिना ॥ सर्वेति ॥ कमनीयतनयालिङ्गनेन सर्वाङ्गीणसुखानुभवस्य विश्वजनीनत्वादस्ति सर्वदेहगतस्पर्शज्ञानमिति भावः ॥ रूपादीनां चेति ॥ शष्कुलीं भक्षयतो रूपरसगन्धस्पर्शशब्दानां युगपदेव चक्षुरादिभिरिन्द्रियैर्ज्ञानस्यानुभवसिद्धत्वादित्यर्थः । न चेत्युक्तं व्यनक्ति ॥ न हीति ॥ चक्षुरादिकरणैरात्मनो युगपत्प्राप्तिश्चाणुत्वे न युक्तेति भावः । ननूक्तयुक्तेरणुत्वाभावसाधक-त्वेऽप्यात्मनो मध्यमपरिमाणत्वेनाप्युपपत्त्या श्रुत्युक्तव्याप्तत्वासाधकत्वेन न श्रुतिप्राबल्यापादकत्वं युक्तेरित्यतः परिशेषसहकृतायास्तत्साधकत्वमिति भावेनाह ॥ न चात्मेति ॥ उक्तेति ॥ एवं चात्माकार्त्स्न्यं न च पर्यायादप्यविरोधो विकारादिभ्य इति समयपादोक्तदोषत्वादित्यर्थः । स्वयं दोषान्तरमाह ॥ शरीरपरिमाणत्वे चेति ॥ शरीरवदिति ॥ यथा शरीरं परस्परं भिन्नैरात्मना प्रत्येकं भिन्नाभिन्नैः कृत्स्नैश्चाभिन्नैरंशैरुपेतं तथाऽत्मापि तादृशैरंशैरुपेतः स्यादित्यर्थः ॥ तन्नियमादिति ॥ घटादौ दर्शनादिति भावः । एतत्प्रपञ्चनं च सिद्धान्तेऽप्यविरोधश्चन्दन-वदित्यात्मनोऽभिप्रेतं सांशत्वमात्मना परस्परं च सविशेषाभिन्नैरंशैरुपेतत्वमिति वैलक्षण्यं द्योत-यितुमित्याहुः । शरीरोन्मथनादिदोषनिरासाय शङ्कते ॥ न च समुदाय इति । यथा नानावृक्षसमुदायो वृक्षेभ्योऽन्यो नास्ति तथेत्यर्थः । तन्तुपटयोरिव स्यादित्यत आह ॥ न चेति ॥ अत इति ॥ अणुत्वमध्यमपरिमाणत्वयोरयोगादित्यर्थः । जीवस्याणुत्वेऽपि इन्द्रियाणां व्याप्तत्वेन रूपादिज्ञानं युक्तमिति तु अणवश्चेति वक्ष्यमाणदिशेन्द्रियाणामप्यणुत्वान्निरस्तप्रायं मत्वाऽऽह ॥ परिशेषादिति ॥ तथा चेति ॥ एवमनुकूलतर्के सतीत्यर्थः । मध्यमपरिमाणत्वेऽप्युपपत्त्याऽ-प्रयोजका हेतव इत्यतः शेषपूर्त्या तात्पर्यतो भाष्यसूत्रयोरर्थमाह ॥ जीवोऽणुरेवेति ॥ ज्ञइत्यापादसमाप्त्यनुवर्तत इति भावः । हेतोरप्रयोजकत्वादिनिराह ॥ न हीति ॥ पूर्वोत्तरदेशे विभागजनकक्रियावत्त्वरूपमुत्क्रमणादिकं सर्वदा सर्वदेशविभागरहिते व्योमादौ न युक्तमित्यर्थः ।

ननु व्याप्तस्यापीश्वरस्य भूमा सम्प्रसादादित्यत्रोत्क्रमणमुक्तम् । यथोक्तं भाष्ये तमुत्क्रामन्तं प्राणोऽनूत्क्रामतीत्यादिना नोत्क्रमणलिङ्गविरोधोऽपीति । तथा ज्योतिर्दर्शनादित्यत्र गत्यागती चोक्ते । स समानः सन्नभौ लोकावनुसंचरतीति ज्योतिः प्रकरणस्थवाक्ये तयोः प्रतीतेः । उक्तं च तत्र भाष्ये । प्राज्ञेनात्मनान्वारूढ उत्सर्जद्यातीति वचनात्तस्यापि लोकसंचरणमस्त्येवेति । न च हृत्स्थरूपापेक्षयोत्क्रांत्यादयो न व्याप्तरूपापेक्षयेति शङ्क्यम् । दहरनये अल्पश्रुतेरिति चेत्तदुक्तमिति सूत्रे ‘एष म आत्मान्तरहृदये ज्यायान्’ इति श्रुत्या हृत्स्थरूपस्यापि व्याप्तत्वस्य तत्र भाष्य एवोक्तेः । तथा च कथं न हि व्याप्तस्य ते युक्ता इत्युक्तिरिति चेद् उच्यते । व्याप्तस्येत्यस्य केवलमपरिच्छिन्नस्येत्यर्थः । अणुत्वासमानाधिकरणदेशापरिच्छेदयुक्तस्येति यावत् । अत एव व्याप्तस्येत्येवानुक्त्वा व्योमादेरित्यप्युक्तम् । हरे रूपं तु न स्थानत इति वक्ष्यमाणन्यायेन ‘तानि ह वा एतानि सर्वाणि पूर्णानि’ इति असन्ततेश्चेत्यादौ वक्ष्यमाणश्रुत्या ‘व्याप्तत्वं देशतोऽप्यस्ति सर्वरूपेषु यद्यपि । न च भेदः क्वचित्तेषामणुमात्रोऽपि विद्यते । तथापि विद्यतेऽणुत्वं यस्मादैश्वर्ययोगतः । तस्माद्बुध्यवतारार्थमव्याप्तत्वं च भण्यते’ । इति तृतीयस्कन्धतात्पर्योक्त्या च सर्वं व्याप्तमपि अक्षरनये अन्यभावव्यावृत्तेरित्यत्रोक्तदिशाऽणुपरिमाणं च भवतीति न दोष इति ।

ननु च महतोऽल्पत्वमपि हि व्योमवत्प्राह वेदविदित्यादिना वैशेषिकनयानुभाष्ये व्योमादाव-प्यणुत्वमहत्त्वयोः समावेशो व्युत्पादित इति चेदेवं तर्हि व्याप्तस्येत्यस्य शक्त्यात्मकतारूप-विशेषशून्यव्याप्तिमत इत्यर्थः । हरे रूपे तु अणुत्वमहत्त्वयोः सदासत्त्वेऽपि यदा महत्त्वस्य शक्त्यात्मकताऽणुत्वस्य व्यक्त्यात्मकता तदैवोत्क्रान्त्यादिक्रियावत्त्वाभिव्यक्तिरन्यदा तु नेत्युत्क्रान्त्यादिमद्भगवतो रूपं शक्त्यात्मकव्याप्तिमदिति न दोष इति भावः । यद्वा भगवद्रूपविशेषे महत्त्वस्य शक्त्यात्मकतादशायां व्याप्तत्वेनाव्यवहारादणुत्वेनैव व्यवहाराद् व्याप्तस्य व्याप्तत्वेनैव प्रसिद्धस्य व्योमादेरित्यर्थः । उक्तं चात्राधिकरणसुधायां सविशेषोऽपि क्रियाशक्त्यात्मना स्थिर इत्याद्यनुभाष्यव्याख्यावसरे व्यक्तिरूपेणैव व्यवहारालम्बनत्वादिति । अत एवोक्तं टीकायां हृद्यपेक्षयेत्यत्र भगवन्मूर्तिविशेषस्य व्यक्त्या तन्मात्रपरिमाणत्वादिति । विवृतमेतदसम्भवस्त्विति सूत्रे तत्वप्रदीपे । प्रपञ्चितं च चन्द्रिकायां भूमादिनये तथाप्युत्क्रान्त्यादेर्मध्यमपरिमाणेऽप्युपपत्त्याऽ-प्रयोजकत्वमित्यतः पूर्ववत्परिशेषसहितस्याणुत्वप्रयोजकत्वमिति भावेनाह ॥ अत इति ॥ उक्तहेतूनां सकाशादित्यर्थः । उपपादितं चोत्क्रांत्यादीनां बुद्धिधर्मत्वादिचोद्यनिरासेन जीवाणुत्ववादे न्यायामृतेऽणुत्वं जीवस्य ।

### ***अभिनवचन्द्रिका***

व्याप्तत्वमणुत्वं चेति ॥ श्रुतिद्वयपर्यालोचनया जीवस्य व्याप्तत्वमणुत्वं च प्रतीयत इति हेतोः, भाष्ये – यथायोगं शेषो दृष्टव्य इत्यर्थः । अत्रायं विवेकः । काषायणश्रुतौ ‘प्रतीयत’ इत्यतः परं ‘जीवस्य’ इति शेषः । गौपवनश्रुतौ ‘अणुत्वम्’ इत्यतः परं ‘जीवस्य प्रतीयत’ इति शेष इति ॥ उक्तदोषत्वादिति ॥ पिपीलिकादेहगतस्य गजादिशरीरप्राप्तावपूर्तिः स्यात् । गजादिदेहगतस्यापि पिपीलिकादिशरीरप्राप्तावतिरेकः स्यादित्युक्तदोषत्वादित्यर्थः । दोषान्तरमाह– शरीरपरिमाणत्वे चेति ॥ आपादकस्य आपाद्येन व्याप्तिमाह– मध्यमपरिमाणस्येति ॥ आपाद्यस्यानिष्टत्वमाह– तेषां चांशानामिति ॥ ऐकमत्या न्नायं दोष इत्यत आह– न हि युगपदिति ॥ भवेदयं दोषः यदि जीवो नाम चेतनारब्धद्रव्यं स्यात्, न चैवं किं नाम अचेतनानां समुदाय इत्यभ्युपगम्यत इत्यत आह– न चेति ॥ समुदायत्वे ज्ञानादिधर्मयोगित्वं न स्यादिति भावः ॥ विपर्यये पर्यवसानमाह – न चांशारब्ध इति ॥ कुत इत्यत आह– अनित्यत्वेति ॥
यद्यपि आत्मनः सांशत्वे शरीरमुन्मथ्येत् । अविक्रियं वाऽऽपद्येतेति दूषणमुक्तं तथापि घटांशानामघटत्वेऽपि घटस्य घटत्ववत् समुद्रांशानामसमुद्रत्वेऽपि समुद्रस्य समुद्रत्ववच् चेतनांशानामचेतनत्वेऽपि चेतनस्य चेतनत्वसम्भवादिति नोक्तदोष इति परः परिहर्तुमुत्सहेतापीति अनित्यत्वप्रसङ्ग उक्तः । परिशेषेण विभुत्वं साधयित्वा अनुमानेनापि साधयति – तथा च प्रयोग इति ॥ एतेन परिशेषानुमानप्रयोगप्रदर्शनाय आत्मा महत्परिमाणाश्रयो ऽणुमध्यम-परिमाणानाश्रयत्वे सति द्रव्यत्वादिति वक्तव्यत्वेन सर्वमिदं मूर्तमित्याद्युक्त्ययोग इति परास्तम् ।

### ***वाक्यार्थमुक्तावली***

प्रकृतो जीव इति धर्मेषूत्पत्तेः प्राथम्यात् । जीवस्य तद्विचारानन्तरं तत्परिणामविचारा-दनन्तरसङ्गतिः ॥ किं व्याप्त इति ॥ देहसम्बन्धस्पर्शादिज्ञानरूपयुक्त्यनुगृहीतया, व्याप्त्यात्मान, इति व्याप्तिश्रुत्या किं जीवो व्याप्तः ॥ उतोक्त्रमणादिलिङ्गसहितया अणुर्ह्येष आत्मायं वा एते सिनीत इति श्रुत्या अणुरिति चिन्ता । तदर्थं किं जीवादन्यत्र निरवकाशात्सर्वदेहपरिज्ञानं चाणुत्वेनोपपद्यते उत व्याप्तश्रुतिरीश्वरविषया, सर्वदेहपरिज्ञानं च जीवस्यांशव्याप्त्यादिनोपपद्यत इति संक्षेपः । सर्वात्मानः सर्वरूपा इत्यनयोर्भेदमाह सर्वात्मान इति ॥ ‘सर्वःपूर्णगुणत्वत’ इति प्रमाणं हृदि निधायोक्तं पूर्णा इति ॥ व्याप्तत्वमणुत्वं च प्रतीयते । जीवस्येतिशेषः । अणुत्वमित्यत्र प्रतीयते जीवस्येति पदद्वयशेष इति विवेकः । इतराधिकारादिति, सूत्रव्यावर्त्यं पूर्वपक्षं व्याप्ताह्येतेचिदात्मान इति श्रौतबहुवचनेनोज्जीवयति ॥ न चेयमिति ॥ न च जीवपरत्वे, सर्वात्तृत्व, पूर्णगुणत्व, निर्गुणत्वायोगः । मिलित्वा सर्वेषां सर्वात्तृत्वस्य यथायोग्यं पूर्णत्वस्य स्वरूपतः सत्वादिगुणराहित्यस्योपपत्तेरिति भावः । गुहांप्रविष्टौ, न सङ्ख्योपसङ्ग्रहादपीत्यधि-करणद्वये ‘ऋतं पिबन्तौ सुकृतस्य लोके छायां (गुहां) प्रविष्टौ परमे परार्धे । यस्मिन् पञ्चजना’ इति द्विवचनबहुवचनयोः सावकाशितत्वात् । तन्न्यायेनेदमपि बहुवचनं युक्तमित्याशङ्क्य परिहरति ॥ न चेश्वरेति ॥ तत्र गुहास्थत्व, ब्रह्मशब्द, प्राणप्राणदत्वादिबाधकेन द्विवचनादिश्रुतेर् द्वित्वादिसङ्ख्या स्वाश्रयभेदव्याप्त्येत्यौत्सर्गिकन्यायमपहाय तत्प्रतिनिधिविशेषव्याप्तत्वं स्वीकृत्या-मुख्यार्थग्रहणेऽपीह बाधकाभावेन श्रुतिमुख्यार्थबाधायोगात् । आत्मशब्दस्य विष्णौ मुख्यत्वेऽपि, स आत्मेदं सृजतीति विष्णुप्रकरणत्वेऽपि बहुवचनश्रुत्या प्रतिरुद्धत्वेन तद्बाधकत्वमिति भावः । इति च काषायणश्रुतिरिति चशब्दाद्युक्तितोऽपि प्रतीयत इत्यर्थमभिप्रेत्य तत्र तत्र परिज्ञानमित्युक्तन्यायं सङ्गमयितुं तत्प्रतिपक्षश्रुतिविरोधमाशङ्क्य परिहरति ॥ न चाणुत्वेत्यादिना ॥ सर्वदेहेति ॥ कमनीयकान्तालिङ्गनेन सर्वाङ्गीणसुखानुभवस्य सार्वजनीनत्वादिति भावः ॥ रूपादीनामिति ॥ शष्कुलीं भक्षयतो रूपरसगन्धस्पर्शशब्दानां युगपदेव चक्षुरादीन्द्रियैर्ज्ञानस्यानुभवसिद्धत्वादिति भावः । चक्षुरादिकरणैरात्मनो युगपत् प्राप्तिश्चाणुत्वेन युक्तेति भावः ।

ननु सजातीयात्मविशेषगुणानां युगपदनुत्पत्तेः कथं युगपत् तत्र तत्र परिज्ञानम् । कालभेदेन चेदणोरात्मनस्तत्र क्रमेण गमनेनोपपद्यत इति कथं व्याप्तत्वमिति चेन्न । आत्माणुत्वपक्षे युगपद्रूपादिज्ञानाभावेऽपि व्याप्तत्वपक्षे तदुपपत्तेः । न च मनसोऽणुत्वाद्युगपत्समनस्केन्द्रिय-सन्निकर्षायोगाद्युगपद्ज्ञानायोगः । मनसाणुत्वेऽपि रश्मिद्वारा युगपदुपपत्तेः सर्वाङ्गीणस्पर्शज्ञानस्या-वर्जनीयत्वाच्चेति । यद्वा रूपादीनामित्यत्र न युगपज्ज्ञाने तात्पर्यम् । हृदिस्थाण्वात्मना चक्षुरादीनां गोलकवर्तिनां सन्निकर्षायोगाद्रूपादिज्ञानमेव दुर्लभं स्यात् । गत्वासन्निकर्षस्यानङ्गीकृतत्वादिति भावः । अविरोधश्चन्दनवदित्यत्रांशतः शरीरव्याप्तेरुपपादयिष्यमाणत्वात् तन्निरसनीयं पूर्वपक्षं परिशेषेण व्याप्तत्वमुपपादयितुमाह ॥ न चात्मेति ॥ एवं चात्मा कार्त्स्न्यमित्यत्रोक्तदोषत्वादित्यर्थः ॥ शरीरवदिति ॥ यथाशरीरं परस्परभिन्नैर् अंशेन प्रत्येकं भिन्नाभिन्नैः कृत्स्नैश्चाभिन्नैर् अंशैरुपेतं तथाऽत्मापि तादृशैरंशैरुपेतः स्यादित्यर्थः ॥ प्रत्येकमिति ॥ भेदादिति भावः ॥ उन्मथ्येति ॥ सर्वत आकृष्यमाणं जीर्णं स्यात् । विरुद्धविक्रियमागामिनं दृष्ट्वा तैरंशैरप्रवर्तते क्रियाशून्यं वापद्येतेत्यर्थः ।

ननु समुदायिष्वैकमत्याभावेऽपि अंशसमुदाये तत्सम्भवतीत्याशंक्याह ॥ न चेति ॥ यथा नानावृक्षसमुदायाख्यो वृक्षेभ्योऽन्यो धर्मी नास्ति तथेत्यर्थः । न तु नानावृक्षा एव वनप्रत्ययविषय एकं वनमिति प्रत्ययात् । किं तु वृक्षारब्धः समुदायाख्योऽवयवी तथा प्रकृते किं नस्यादित्यत आह ॥ न च समुदायाख्य इति ॥ भवति उत्पद्यत इत्यर्थः । एकं वनमितिप्रत्ययस्तु एकदेश-स्थत्वोपाधिनेति भावः । तन्तुपटयोरिव स्यादित्यत आह ॥ न चेति ॥ तच्छेषमिति ॥ ज्ञइत्यनु-वृत्तेः सिद्धत्वान्नाणुरिति सूत्रादाकर्षेणात्राध्याहार्य भागमाहेत्यर्थः । पतत्रि शरीरे अणुत्वाभावा-त्साध्यवैकल्यमित्यतो भाष्ये अणुरेवेति एवकारसूचितं साध्यमाह न व्याप्त इति ॥ व्याप्तस्येति ॥ केवलमपरिच्छिन्नस्येत्यर्थः । अणुत्वासमानाधिकरणदेशापरिच्छेदयुक्तस्येत्यर्थः । एवं चेश्वरस्य व्याप्तस्याप्युत्क्रमणादिसम्भवतीति न कश्चिद्दोष इति ज्ञेयम् । ननु जीवस्योत्क्रान्त्यादिना व्याप्तत्वाभावेऽपि मध्यमपरिमाणत्वमस्तु । नाणुत्वसिद्धिरित्यत आह ॥ अत इति ॥ अनेन जीवो ऽणुर् मध्यमपरिमाणशून्यत्वे सति, अव्याप्तद्रव्यत्वात्, परमाणुवत्, व्यतिरेकेण घटादिवदिति प्रयोगो दर्शितः । अनेनाणुरेवेति भाष्यं फलितप्रदर्शनपरमित्युक्तं भवति ।

### ***तत्त्वसुबोधिनी***

अनन्तरसङ्गतिं सूचयन् विषयमाह ॥ प्रकृतो जीव इति ॥ धर्मेषूत्पत्तेः प्राथम्याज् जीवस्य तद्विचारानन्तरं तत्परिमाणविचारादनन्तरसङ्गतिरिति भावः । आत्मन इत्यनेन पुनरुक्तिं सर्वाभेदप्रतीतिं च निवारयितुमाह ॥ सर्वस्येति ॥ सर्वरूपत्वप्रतीतिमपाकर्तुमाह ॥ सर्वरूपाः पूर्णा इति ॥ सर्वः पूर्णगुणत्वत इत्युक्तेरिति भावः । अणुर्ह्येष आत्मा इत्येतावत एव प्रकृतोपयोगात् तावदेवोदाहर्तव्यम् । इत्यादेरुदाहरणमयुक्तमित्यत आह ॥ यं वा इति न चेदमिति ॥ अणुत्वेन करणसम्प्राप्त्यभावाज् ज्ञानमेव न स्यादिति भावः । ननु करणप्राप्त्यभावेऽपि अस्तु ज्ञानरूपक्रियेत्यत आह ॥ न हि कश्चिदिति ॥ तथा भित्त्यादिव्यवधाने सत्यपि चक्षुषा घटादिज्ञानप्रसङ्ग इति भावः । नन्वात्मनो देहपरिमाणत्वाङ्गीकारात् सर्वशरीरगतज्ञानमुपपन्नमित्यत आह ॥ न चेति ॥ उक्तदोषत्वादिति ॥ एवं चात्माकार्त्स्न्यमित्यत्रेत्यर्थः । दूषणान्तरं चाह ॥ शरीरेति ॥ कुत इत्यत आह ॥ मध्यमेति ॥ अस्तु सांशत्वं ततः किमित्यत आह ॥ तेषां चेति ॥ किं चेतना उताचेतनाः । नान्त्यो ऽचेतनस्य चेतनांशत्वायोगात् । आद्यं प्रत्याह ॥ प्रत्येकं चेतनत्वेनेति ॥ विरुद्धा दिक्षुक्रिया यस्य तत् तथोक्तम् । ननु भूतानामप्यंशानामेकमत्यान्न शरीरोन्मथनादीत्यत आह ॥ न हीति ॥ ननु न तेषां प्रत्येकं धर्मित्वं किन्तु तत्समुदायस्य धर्मित्वं तथा च नैष दोष इत्यत आह ॥ न चेति ॥ अणुत्वस्योत्क्रान्त्यादीनां च साध्यसाधनभावे पतत्रिशरीरे व्यभिचारः स्यादित्यतो भाष्ये अणुरेवेति एवकारप्रयोगसूचितं साध्यमाह ॥ न व्याप्त इति ॥ नन्वस्तु व्याप्तस्योत्युत्क्रान्त्यादीत्यत आह ॥ न हीति ॥

### ***वाक्यार्थविवरणम्***

‘नन्वणुर्ह्येष आत्मा’ इत्यस्य वोपयुक्तत्वेन ‘यं वा’ इत्यादिवाक्यशेषोद्धारो व्यर्थ इत्यत आह ॥ यं वा इति ॥ जीवत्वेति ॥ ‘अणुर्ह्येष’ इति वाक्यस्य जीवपरत्वज्ञापनार्थ इत्यर्थः । व्याप्तत्वं प्रतीयत इत्यत्र जीवस्येत्येव शेषः । अणुत्वं चेत्यनन्तरं प्रतीयते जीवस्येति पदद्वयशेष इति ज्ञातव्यम् ॥ न जीवेति ॥ किन्त्वीश्वरविषयमिति भावः ॥ बह्विति ॥ ईश्वरस्यैकत्वाज् जीवानां बहुत्वेन तत्सम्भवादिति भावः ॥ बाधेति ॥ बहुवचनश्रुतेर् बहुत्वोपेतजीवस्वरूपपरत्वेन मुख्यार्थोपपत्ता-वीश्वररूपबाहुल्यरूपामुख्यार्थग्रहणायोगादिति भावः । ज्ञानात् । युगपदिति शेषः । इदं च दीर्घशष्कुलीभक्षणे द्रष्टव्यम् । अन्यथा युगपदित्यव्याख्यानेऽणोरपि जीवस्य क्रमेण तत्तदिन्द्रियं प्राप्य रूपादिज्ञानजनकत्वोपपत्तौ न व्याप्तत्वसिद्धिरिति ध्येयम् । उक्तं हेतुद्वयम् अणुत्वपक्षे न सम्भवतीत्यत आह ॥ न चेदमिति ॥ इदं सर्वदेहगतस्पर्शज्ञानम् । अणुत्वपक्षे देहैकदेशस्थत्वेन न सर्वदेहगतस्पर्शज्ञानं सम्भवतीति भावः ॥ अप्राप्तेति ॥ स्वेनाप्राप्तं यत्करणम् इन्द्रियादि तेनेत्यर्थः । निवर्तयति न हि । न जनयतीत्यर्थः । तथा चाणुत्वेन देहैकदेश एवावस्थितस्यात्मन इन्द्रियादिकं प्राप्य ज्ञानजनकत्वायोगात् । तस्मात् तत्तदिन्द्रियं प्राप्य युगपद् ज्ञानजनकत्वं वाच्यम् । तद् व्याप्तत्वं विना न सम्भवतीति भावः ।

ननु तर्हि सर्वदेहगतस्पर्शज्ञानाद्यन्यथानुपपत्त्या आत्मा देहपरिमाण एवास्तु न व्याप्त इत्या-शङ्क्याह ॥ न चेति ॥ उक्तदोषत्वादिति ॥ हस्त्यादिशरीरस्थस्य पिपीलिकादिदेहप्राप्तावतिरेकः स्यादित्युक्तेत्यर्थः । दूषणान्तरं चाह ॥ शरीरेति ॥ शरीरवदिति ॥ शरीरे हस्तपादाद्यंशव-दित्यर्थः । शरीरपरिमाणत्वेऽपि कुतः सांशत्वमित्यत आह ॥ मध्यमेति ॥ तथा च शरीर-परिमाणत्वे मध्यमपरिमाणप्राप्त्या मध्यमपरिमाणवतश्च शरीरादेः सांशत्वदर्शनेन तद्वदात्मनोऽपि सांशत्वं स्यादित्यापादनं द्रष्टव्यम् । अस्तु सांशत्वं ततः को दोष इत्यत आह ॥ तेषां चेति ॥ विरुद्धादिक्रियम् । विरुद्धासु दिक्षु क्रिया यस्य तत्तथोक्तम् । ऐकमत्याभावादिति भावः ।

ननु नोन्मथनं, तूष्णीमेव तेषां देहेऽवस्थानादित्यत आह ॥ अक्रियं वेति ॥ ननु नैष दोषः । तेषां चेतनभूतानामंशानामैकमत्येन प्रवृत्त्यभ्युपगमादित्यत आह ॥ न हीति ॥ ननु तेषामंशानां समुदायो नाम कश्चिद्धर्मोऽस्ति । स एव जीवस्तस्य चैकत्वेन विरुद्धादिक्रियाभावेन नोन्मथना-दित्यत आह ॥ न चेति ॥ समुदायस्य समुदाय्यभिन्नत्वेन तेषां चानेकत्वाद्विरुद्धादिक्रियस्य देहस्योन्मथनादि स्यादेवेति भावः । नन्वथापि तैः सर्वैरंशैरारब्धोंऽशी कश्चनास्ति, स जीवस्तस्य चैकत्वान्न विरुद्धादिक्रियत्वेनोन्मथनादीत्यत आह ॥ न चेति ॥ अनित्यत्वेति ॥ उत्पत्तिमतो भावस्य विनाशनियमादिति भावः । मूर्तमिति ॥ सर्वमूर्तद्रव्यसंयोगित्वमेव व्याप्तत्वमित्यर्थः । मध्यमपरिमाणोपेते पतत्रिशरीररूपे दृष्टान्ते साध्यवैकल्यपरिहारायाणुरेवेत्यस्याभिप्रायमाह ॥ न व्याप्त इति ॥ तथा च व्याप्तत्वाभावः साध्य इति नोक्तदोष इति भावः । उत्क्रान्त्यादिसत्त्वेऽपि व्याप्तत्वमेवास्त्वित्यप्रयोजकतायां यदि जीवो व्याप्तः स्यात्तर्हि उत्क्रान्त्यादिमान् न स्यादित्यभि-प्रेततर्कमूलभूतव्याप्तौ दृष्टान्तमाह ॥ न हीति ॥ व्याप्त्यनुपपत्तौ नाणुत्वसिद्धिर्मध्यमपरिमाणस्यापि सम्भवादित्यतो निराकृतेत्युक्तम् । एवं चात्मेत्युक्तरीत्येति शेषः ॥ कुत इति ॥ तथा चासिद्धिरिति भावः ।

### ***वाक्यार्थमञ्जरी***

आत्मन इत्यनेन पुनरुक्तिं सर्वाभेदप्रतीतिं च निवारयितुमाह ॥ सर्वस्येति ॥ सर्वस्वरूपत्व प्रतीतिमपाकर्तुमाह ॥ पूर्णा इति ॥ सर्वः पूर्णगुणत्वत इत्युक्तेरिति भावः । भाष्ये शिनीतः बन्धयतः ॥ व्याप्तत्वमणुत्वं चेति ॥ व्याप्तत्वं प्रतीयत इत्यनन्तरं जीवस्येति शेषः । अणुत्वमित्यनन्तरं जीवस्य प्रतीयत इति शेष इति विवेकः । जीवविषयेत्यनन्तरं किंत्वीश्वरविषयेति शेषः परिशेष-रूपयुक्तिं वक्तुं प्रसक्तं प्रतिक्षिपति ॥ न तावदित्यादिना ॥ नन्वात्मेन्द्रियसन्निकर्षस्या-प्रयोजकत्वादणोरात्मनो युगपत्सर्वेन्द्रिय जन्यज्ञानमस्त्वित्यत आह ॥ न हीति ॥ अप्राप्तेति ॥ असम्बन्धेत्यर्थः । निर्वर्तयति निष्पादयति ॥ उक्तदोषत्वादिति ॥ एवं चात्माकार्त्स्न्यमित्यत्र पिपीलिकादेहगतस्य गजादिदेहप्राप्तौ अपूर्तिः स्यादित्यादि दोषोक्तेरित्यर्थः । ततः किमिति चेदत्र प्रष्टव्यं किमंशा एव गमनादिक्रियां कुर्वन्ति उत तत्समुदायो ऽथ तदारब्धोऽवयवी आद्ये आह ॥ तेषां चेति ॥ अंशानां प्रत्येकं गमनसामर्थ्यमस्ति न वा आद्ये कश्चिदेकां दिशं गच्छेदपरस्त्वन्यां शरीरैकदेशगमनं भागांतरस्यान्यत्र गमनमतः शरीरविनाशः स्याद् द्वितीये शरीरक्रिया न स्यान् न हि यदैकांशो गच्छति तदान्यांशेनापि गन्तव्यमिति नियमोऽस्तीत्यर्थः । ऐकमत्यात्पक्षद्वयेऽप्यदोष इत्यत आह ॥ न हीति ॥ द्वितीयं दूषयति ॥ न चेति ॥ समुदायिभिन्नसमुदायाभावादिति भावः । तृतीयं व्याचष्टे ॥ न चांशेति ॥ एवं परिशेषमुक्तानुमानं चाह ॥ तथा चेति ॥ सर्वभूत-संयोगित्वमेव व्याप्यत्वमिति भावः ॥ ॐ उत्क्रान्तिगत्यागतीनां ॐ । अणुरेव जीवः कुत उत्क्रान्तिगत्यागतीनां हेतूनां सकाशादुत्क्रान्त्यादिमत्वादिति यावत् ।

------------------------------------------------------------------------

ॐ स्वात्मना चोत्तरयोः ॐ

## **सूत्रभाष्यम्**

तत्र स्वातन्त्र्यप्रतीतेः –

‘एकः प्रसूयते जन्तुरेक एव प्रमीयते ।

एकोऽनुभुङ्क्ते सुकृतमेक एव च दुष्कृतम्’ ॥ इत्यादेश्च ।

स्वयमेवेत्यतो वक्ति –

॥ ॐ स्वात्मना चोत्तरयोः ॐ ॥ २१ ॥

‘स एतेनैव स्वात्मना परेणेमं गर्भमनुप्रविशति परेण जायते परेण कर्म कुरुते परेण नीयते परेणोन्नीयते । तं वा एतमभिवदन्ति स्वात्मा’ इति । ‘एष ह्यानन्दमादत्ते एष ह्येनं जीवमभि-जीवयत्येष उद्गमयत्येष गमयत्येष आगमयति’ इत्युत्तरयोर्वाक्ययोः परमात्मनैवोत्क्रान्त्यादयः ।

### ***तत्त्वप्रदीपिका***

तत्र ‘सोऽस्माच्छरीरादुत्क्रम्य’ इत्यादि श्रुतावुत्क्रान्त्यादिषु तस्य परप्रेरणानुक्त्या स्वातन्त्र्यप्रतीतेः स्वयमेवोत्क्रामति, गच्छत्यागच्छति च जीवः । एकः प्रसूयते जन्तुरित्यादिनैकाकित्वप्रतीतेश्चेत्यत आह– स्वात्मना चोत्तरयोः । स्वात्मना परेणेति विशेषणान्न स्वरूपवाची स्वात्मशब्दः । ‘सु’ सुखं तदादत्त इति ‘स्वात्मा’ परमः । तदेव ह्याह– ‘एष ह्यानन्दमादत्त’ इति । न हि जीवस्याऽ-नन्दादानं स्वतो दृश्यते ।

### ***तत्त्वप्रकाशिका***

एवमुत्क्रान्त्यादिहेतुभ्यो जीवस्याणुत्वे सिद्धे किंचित्प्रसङ्गाच्चिन्त्यते । किमिदमुत्क्रान्त्यादिक-मात्मनः परमेश्वरेण स्वयमेव वेति । किं तावत्प्राप्तमिति तत्राह ॥ तत्रेति ॥ उदाहृतश्रुतौ जीव-स्योत्क्रान्त्यादौ स्वातन्त्र्यप्रतीतेः स्वयमेव तस्योत्क्रान्त्यादिनेश्वरेणेत्यर्थः । अत्र जीवस्योत्क्रान्त्याद्येव श्रूयते न त्वन्याधीनताया विधिर्निषेधो वास्त्यतो नानेन दृढनिर्णय इत्यत आह ॥ एक इति ॥ स्मृत्यनुसारेण श्रुतेरपि पराधीनत्वनिषेधोऽर्थ इति भावः । एवं प्राप्ते परिहाराय सूत्रमवतार्य व्याचष्टे ॥ अत इति ॥ नैतच्छ्रुतिगतसाधारण्योक्त्या जीवस्य स्वयमेवोत्क्रान्त्यादीति मन्तव्यं किं तु परमात्मनैव । उत्तरवाक्यद्वये तथोक्तत्वात् । तदनुसारेण साधारणपूर्ववाक्यस्यापि तदर्थत्वोपपत्तेरिति भावः । स्मृतिस्तु प्रसवादिदुःखानुभवविषयेति हृदयम् । उन्नीयते मोक्षाय । एष ह्येवेति द्वितीयवाक्यं पूर्ववाक्यस्थस्वात्मशब्दं व्याख्याति ।

### ***गुर्वर्थदीपिका***

स्वयमेव तस्योत्क्रान्त्यादीत्यत्र स्वयमेव स्वत एवेत्यर्थः । ‘आतेन यातं मनसा जवीयसा रथं यं वामृभवश्चकुरश्विना’ । यस्य योगे दुहिता जायते दिव उभे अहनी सुदिने विवस्वतः ।

### ***भावबोधः***

एष ह्येवेति द्वितीयवाक्ये स्वात्मशब्दाभावात् सूत्रे उत्तरयोरिति द्वितीयग्रहणं कथमित्यत आह– एष ह्येवेति ॥

‘यच्चाप्नोत्ति यदादत्ते यच्चातिविषयानिह’

इत्यादिवचनादेष ह्येवेत्यादेः स्वात्मशब्दव्याख्यानरूपत्वं द्रष्टव्यम् ।

### ***भावदीपः***

प्रसङ्गादिति ॥ प्रस्तुताणुत्वस्योत्क्रान्त्यादिमात्रेण सिद्धेरणुत्वसाधकाधिकरणमध्ये स्वातन्त्र्य-पारतन्त्र्यादिचिन्ता प्रासङ्गिकीत्यर्थः । तत्रेत्यस्यार्थद्वयमाह ॥ उदाहृतश्रुताविति ॥ उत्क्रान्त्या-दाविति च । तस्योत्क्रान्त्यादीति शेषोक्तिः । नेश्वरेणेत्येवार्थः । विधिरिति दृष्टान्ततयोक्तम् । परमात्मनैवेत्येवकारव्यावर्त्यं दर्शयन्नेव तत्पदमनुवदति ॥ नैतदित्यादिना ॥ एष जीवः परेणानन्दमादत्त इति भ्रमनिरासायाऽऽह ॥ एष ह्येवेति ॥ एतेन जीवेन सहेश्वरस्याप्युत्क्रान्त्यादि- मत्त्वेन जीववद् दुःखं स्यादिति निरस्तम् । आनन्दमादत्त इत्यात्मेत्यात्मपदव्याख्यानात् । युक्तिस्तु वैशेष्यादिति प्रागुक्ता ध्येया ।

### ***अभिनवचन्द्रिका***

प्रसङ्गाच्चिन्त्यत इति ॥ ‘उत्क्रान्तिगत्यागतीनाम्’ इति जीवाणुत्वं प्रसाध्य, अत्युत्कटतया स्मृतत्वात् ‘स्वात्मना चोत्तरयोः’ इत्यधिकरणेन जीवास्वातन्त्र्यं प्रसाध्य, पुनः सिंहावलोकनन्यायेन ‘उत्क्रान्तिगत्या गतीनाम्’ इति प्राचीनाधिकरणप्रमेयमेव ‘नाणुरतच्छ्रुतेः’ इत्यादिना विचारयामासेति इदमन्तर्भेदाधिकरणमिति भावः । ‘एष ह्येवेति’ वाक्ये ईश्वरवाचकशब्दाभावान्नेश्वर-परत्वमित्याशङ्कानिरासाय आह– एष ह्येवेति ॥ पूर्ववाक्यगतात्मशब्दनिर्वचनपरत्वादीश्वरपरत्व-निर्णय इति भावः ।

‘स्वात्मना चोत्तरयोः’ इत्यधिकरणस्येदं सङ्गत्यादि । अत्र परमेश्वरे श्रुतिसमन्वयसिद्ध्यर्थं जीवस्योत्क्रान्त्यादौ स्वातन्त्र्यविषयश्रुतिविरोधपरिहारादस्ति शास्त्रादिसङ्गतिः । विष्णुः सर्वनियामक इत्युक्तं, तस्य च श्रुत्योः परस्परविरोधेनाप्रामाण्येऽयोगप्रसङ्गादवश्यं विरोधः परिहरणीयः । जीवोऽत्र विषयः । स्वतन्त्रः परतन्त्रो वेति सन्देहः । ‘सोऽस्माच्छरीरादुत्क्रम्याऽमुं लोकमभिगच्छति । स एतेन स्वात्मना परेणेमं गर्भमनुप्रविशति’ इति श्रुतिविगानं सन्देहबीजम् । ‘जीवः स्वतन्त्र’ एवेति पूर्वपक्षः ।
‘सोऽस्माच्छरीरादुत्क्रम्याऽमुं लोकमभिगच्छति’ इति श्रुतेः । न च – श्रुत्यन्तरविरोधः । ‘एकः प्रसूयते जन्तुः’ इति अनुभवानुसारिस्मृतिसहितत्वेन तद्बाधात् । ततश्चायुक्तं लक्षणसूत्रमिति ।

सिद्धान्तस्तु परतन्त्र एव जीवः प्रतिपत्तव्यः । ‘स एतेनैव स्वात्मना परेणेमं गर्भमनुप्रविशति । एष ह्येवानन्दमादत्ते, एष ह्येवैनं जीवमभिजीवयति’ इत्युक्तश्रुतिविरोधादप्रमाणमेव । स्मृतिस्तु प्रसवादिदुःखानुभवविषयेति । ‘आ तेन यातं मनसो जवीयसा रथं यं वामृभवश्चक्रुरश्विना । यस्य योगे दुहिता जायते दिव उभे अहनी सुदिने विवस्वतः निमिषश्चिज्जवीयसा रथेनाऽऽयातमश्विना अन्तिषद्भूतुवामव इति ।

### ***वाक्यार्थमुक्तावली***

जन्मादिसूत्रोक्तसर्वनियामकत्वसाधनायान्तर्भेदाधिकरणमिति भावेनाह ॥ एवमिति ॥ एकः प्रसूयत इत्यत्रैकोऽसहाय इत्यर्थमभिप्रेत्याह ॥ स्मृत्यनुसारेणेति ॥ सूत्रे ज्ञस्योत्क्रान्त्यादि-रित्यनुवर्तते । चोऽवधारणे । उत्तरयोर्वाक्ययोस्सकाशादिति शेषः ॥ उक्तत्वादिति वा ॥ तथात्वे सप्तमी ॥ स्मृतिरिति ॥ एक एव प्रसूयते प्रसूत्यादिदुःरवमनुभवतीत्येवं दुःखानुभवविषय इति भावः । द्वितीयवाक्ये स्वात्मशब्दाभावात् । ननु यदीदं वाक्यद्वयमेकप्रकरणगतं स्यात्तर्हि पुनरुक्त-मित्यत आह ॥ एष हीति ॥ तं वा एतमिति प्रतिज्ञाय एष हीत्यादिना पूर्ववाक्यस्थात्मशब्दं व्याख्यातीत्यर्थः । ननु स्वात्मशब्दमिति वाच्यम् । सुशुभम् आनन्दमादत्त इति व्युत्पत्ते-रुपपत्तेरिति चेन्न । स्वतन्त्रश्चासावात्मा चेति स्वात्मेति विग्रहमभिप्रेत्यात्मशब्दमात्रस्यार्थकथनाद् आदत्त इत्यात्मा आनन्दमिति योग्यतया लाभ इत्युपपत्तेः । ‘यच्चाप्नोति यदादत्ते यच्चात्ति विषयानिह’ इत्यादेः । अतसातत्यगमन इति धातोः । जीवनं गमयति, शरीरादुद्गमयति, इत्येतदपि आत्म-शब्दार्थ एवेति बोध्यम् । एतेन सूत्रे स्वेनेति वा आत्मनेति वा वाच्ये स्वात्मनेति वचनं जीवेन सहोत्क्रान्त्यादिमत्वे जीववद्दुःखी स्यादिति शङ्कानिरासायात्मपदेन स्वस्य दुःखविनैव जीवोत्क्रान्त्यादिहेतुत्वस्येत्यनेन स्वातन्त्र्योक्त्या वैशेष्ययुक्तेश्च सूचनात् श्रुत्यनुसाराच्चेत्युक्तं भवति ।

### ***तत्त्वसुबोधिनी***

प्रसङ्गाच्चिन्त्यत इति ॥ प्रस्तुतस्याणुत्वस्योत्क्रान्तिमात्रेण सिद्धेर् अणुत्वसाधकाधिकरणमध्ये स्वातन्त्र्यपारतन्त्र्यचिन्ता प्रासङ्गिकीत्यर्थः । तर्ह्येक इति स्मृतेः का गतिरित्यत आह ॥ स्मृतिस्तु इति ॥ द्वितीयवाक्ये स्वात्मशब्दाभावात् सूत्रे उत्तरयोरिति द्वितीयवाक्यग्रहणं कथमित्यत आह ॥ एष ह्येवेति ॥ ‘यच्चाप्नोति यदादत्ते यच्चात्ति विषयानिह’ इत्यादेः स्वात्मपदव्याख्यानरूपत्वं द्रष्टव्यम् ।

### ***वाक्यार्थविवरणम्***

स्वातन्त्र्येति ॥ अमुं लोकमभिगच्छति’ इति वचनेनेति शेषः ॥ एतच्छ्रुतीति ॥ सोऽस्मात्’ इति श्रुतीत्यर्थः ॥ स्मृतिस्त्विति ॥ ‘एकोऽनुभुङ्क्ते सुकृतम्’ इत्यत्रापि विषयजन्यं सुखमिति व्याख्येयम् । भगवतस्तु शुभविषयभोगेन सुखं व्यज्यत एव न तूत्पद्यते । अतोऽत्र सुकृतभोगस्य परमात्मनोऽपि सत्त्वेनैक इति कथमुक्तमिति शङ्कानवकाशः । भाष्य ‘एनं जीवं प्रत्यभिजीव्य’ उपजीव्यो भूत्वेत्यर्थः ।

### ***वाक्यार्थमञ्जरी***

॥ प्रसङ्गादिति ॥ जीवस्योत्क्रान्त्यादि कर्तृत्वोक्तौ क्रियास्वातंत्र्यं सर्वकर्तृत्वमिति तस्य स्वातन्त्र्यं सर्वकर्तृत्वमिति तस्य स्वातन्त्र्यप्रतीतौ तस्यात्यन्तं निषिद्धतया तदस्वातन्त्र्यं स्मृतमत्र विचार्यत इत्यर्थः । स्वयमेव स्वेनैव ॥ स्मृत्यनुसारेणेति ॥ तत्रैकशब्देनान्यनिषेधादिति भावः ॥ ॐ स्वात्मना चोत्तरयोः ॐ ॥ जीवस्योत्क्रान्तिः स्वात्मना च परमात्मनैव न स्वतः कुत उत्तरयोर् उत्तरवाक्ययोः सकाशाद् उत्तरवाक्यद्वये तथा प्रतिपादनादिति यावत् । उन्नीयते ऊर्ध्वं नीयते अतो न पुनरुक्तिरिति भावः । नन्वेष ह्येवेति द्वितीयवाक्ये स्वात्मशब्दाभावात् सूत्रे उत्तरयोरिति द्वितीयवाक्यग्रहणं कथमित्यत आह ॥ एष ह्येवेतीति ॥ सु आनन्दमादत्त इति स्वात्मोच्यते एतदेवानन्दमादत्त इत्यनेनोच्यत इति भावः ।

------------------------------------------------------------------------

ॐ नाणुरतच्छ्रुतेरिति चेन्नेतराधिकारात् ॐ

## **सूत्रभाष्यम्**

॥ ॐ नाणुरतच्छ्रुतेरिति चेन्नेतराधिकारात् ॐ ॥ २२ ॥

‘व्याप्ता ह्यात्मानश्चेतना निर्गुणाश्च’ इति व्याप्तिश्रुतेर्नाणुर्जीव इति चेन्न । ‘स आत्मेदं सृजति स द्विधेदं बिभर्ति अन्तर्बहिश्च । स बहुधेदमनुप्रविश्याऽऽत्मनोऽभिनयति । स आत्मा स आत्मनः स ईशः स विष्णुः स परः परोवरीयान्’ इति परमात्माधिकारत्वात् ।

‘एकशब्दैर्द्विशब्दैश्च बहुशब्दैश्च केशवः ।

एक एवोच्यते वेदैस्तावता नास्य भिन्नता’ इति च भविष्यत्पुराणे ।

‘तदयं प्राणोऽधितिष्ठति । तदुक्तमृषिणा – आ तेन यातम्’ (ऐ.आ. २-३-८) इत्यादि च ॥

### ***तत्त्वप्रदीपिका***

उत्सर्गतश्चाणुत्वसाधिकास्ताः । अत्रापवादमाशङ्क्य परिहरति । नाणुरतच्छ्रुतेरिति चेन्नेतराधिकारात् । स बहुभी रूपैरिदं जगदनुप्रविश्य स्वत एवाभितो नयतीत्येकस्यैव बहुरूपत्व-कथनाद्व्याप्ता इति बहुवचनं च युज्यते । स आत्मा स आत्मान इत्येकस्यैव बहुरूपत्वं पुनस्तात्पर्या-दुपदिशति । परोवरीयस्त्वोक्त्या च तस्यावरत्वं दूरीकरोति । ‘तदुक्तमृषिणा’’ इत्यादेस्तु श्रीमन्महैतरेयोपनिषद्भाष्य एवाभिहितोऽर्थो भगवता भाष्यकारेण–

‘ऋष ज्ञान इति ह्यस्माद्धातोस्सर्वज्ञ एकराट् ।

वेदद्रष्टा परमऋषिर्हयास्यः पुरुषोत्तमः ॥

मन्त्राणां प्रथमो द्रष्टा सर्वेषां यत एव तु ।

ऋषिणोक्तमिति प्राहुर्मन्त्रोक्तं ब्राह्मणान्यतः ॥

तत्प्रसादाद्धि तपसा पश्चान्मन्त्रान्प्रपेदिरे ।

ब्रह्माद्या ब्राह्मणं पश्चात्तैर्दृष्टमृषिभिः पृथक् ॥

मन्त्राश्चोपनिषच्चैव नाकृत्वा सुमहत्तपः ।

प्रथमं तद्धयास्येन दृष्टं केनचिदीक्ष्यते ॥

विना पृथक्ततो दृश्येद् ब्राह्मणं मुनिभिर्यतः ।

मन्त्राश्चोपनिषच्चैव ब्राह्मणादुत्तमास्ततः ॥

तत्राप्युपनिषच्छ्रेष्ठा युक्तावस्थाऽधिगम्यत’

इत्यादि प्रमाणविवेके । तेन रथेन, अध्यात्मं शरीराख्येन, अधिदैवतं रथरूपेण । ‘ऋभव’ इत्यत्र देवानां साधारणं नाम ।

‘आदित्या वसवो रुद्रा विश्वे ऋभव इत्यपि ।

सर्वदेवसमाख्या च द्वादशाष्टादिकेष्वपि’ इति शब्दनिर्णये ॥

‘निर्मितो दैवतैस्सर्वैर्विष्णुना वायुना सह ।

अधिष्ठितो रथो दिव्यस्सोऽध्यात्मं देहनामकः ॥

सम्यग्योग्यो यदा तस्य मनोवाक्कर्मभिर्भवेत् ।

देहाख्यस्य रथस्यैव तदा नारायणात्प्रभोः ॥

विविधं वासवत्त्वात्तु विवस्वन्नामकात् शुभम् ।

संसारवारकं ज्ञानं दिवो दुहितृनामकम् ॥

विष्णुतत्वापरोक्षाख्यमहनी द्वे च शोभने ।

ज्ञानावस्था मुक्त्यवस्थेत्युभे एवाहनी परे ॥

जायन्ते देवता त्वेषां भारती वायुरेव च ।

जीवन्मुक्तेश्च मुक्तेश्च दाता रूपद्वयी विभुः ॥

सर्वस्त्रीणामुत्तमत्वाद्द्यौर्नाम श्रीरुदाहृता ।

अहराख्या भारती तु नित्याहेयस्वरूपतः ॥

अहरित्युच्यते वायुर्ज्ञानरूपात्तथैव च ।

अधिदैवे रथेऽप्येते विष्णोर्लक्ष्म्यां प्रजज्ञिरे ॥

रथेन तेन देवेशौ विष्णुवायू जगत्पती ।

आयातमिति हैवैतौ प्रार्थयेद्यज्ञकर्मणि ॥

अन्यदाऽप्यर्थयेदेतौ ज्ञानेच्छुः पुरुषस्सदा ।

जपमन्त्रद्वयं नित्य‘मा तेन’ ‘निमिष’स्तथा ॥

रक्षणं वां समीपे स्यान्ममेत्यध्यात्ममेव च ।

हयास्यत्वादश्विनौ तावित्याह परमा श्रुतिः ॥

ऐन्द्राग्नेयादिकाश्चैव सर्वे मन्त्रा हरिं परम् ।

वदन्ति मुख्यतो नान्यं सर्वनामानमच्युतम् ॥

अथवा वायुदेहस्थं पृथक्संस्थं च केशवम् ।

मन्त्रो द्विवचनो वक्ति तथा बहुवचस्स्वपि’ ॥ इत्याद्यैतरेयसंहितायाम् ॥

सुखं ददत इति ‘सुदिने’ । ‘विवस्वतो’ विष्णोस्सकाशात् ‘दिवो दुहिता’ ‘अहनी’ च जायन्ते । ‘अहनी’ इति द्विवचनेन द्वित्वे सिद्धेऽप्युभे इति वचनमध्यात्माधिदैवयोरुभयोरपि वचनार्थम् । न च सूर्यरथोऽत्र वर्ण्यते । न चाहोरात्रमहनी इत्युच्यते । सूर्यस्याश्विनामाभावात् । सप्ताश्वत्वाच्च तद्रथस्य । चतुरश्वत्वं चात्रोच्यते । ‘श्रोत्रे पक्षसी चक्षुषी युक्ते’ इत्यध्यात्मसम्बन्धाच्च । न च रात्रौ सुदिनमिति प्रयोगो दृष्टः । असुदिनस्यापि तत एव ज्ञातत्वाद्व्यर्थविशेषणता च । अस्मिन्पक्षे तु लौकिकाहर्व्यावृत्त्यर्थं सुदिने इति युज्यते । जीवन्मुक्तिर्मुक्तिश्च हि मुख्ये सुदिने । ‘स य आत्मानमेव लोकमुपास्ते न हास्य कर्म क्षीयतेऽस्माद्ध्येवाऽत्मनो यद्यत्कामयते तत्तत्सृजत’ इति ज्ञान्यवस्थायां मुक्तौ भोगबाहुल्यकारणत्वात्साऽपि मुक्तिवत्सुदिनम् । न हि मुक्तावाधिक्यार्जन-मस्ति । ‘न हीयते यत्र गत्वा यत्र गत्वा न वर्धते’ इति वचनात् । अतो ज्ञानोत्पत्तिसमनन्तरमेव मुक्तौ न पुनरार्जनमस्तीति कञ्चित्कालं ज्ञानित्वेनावस्थानमपि सुदिनमेव । ज्ञानात्पूर्वं तु पतनसंशयादेव न सुदिनम् । न चाश्विरथोऽत्र वर्ण्यते । न ह्यश्विरथयोगादहनी जायेते । एकरास-भयुक्तो हि तद्रथः । ‘तद्रासभो नासत्या सहस्रम्’ इत्यादि । न च विवस्वच्छब्दोऽश्विनोर्विद्यते । ‘यो देवानां नामधा एक एव’ इति विष्णोस्सर्वनामानि प्रसिद्धानि च । ‘युजो युक्ता अभि-यत्संवहन्ति’ इत्यादिना तस्यैव प्रस्तावाच्च । अतो विष्णुरेव मुख्यतस्सर्वनामोक्त इति सिद्धमिति ।

### ***तत्त्वप्रकाशिका***

उक्तमाक्षिप्य समादधत्सूत्रमुपन्यस्याऽऽक्षेपांशं तावद् व्याचष्टे ॥ नेति ॥ न जीवोऽणुः ‘व्याप्ता ह्यात्मानः’ इत्यनणुत्वाभिधायकश्रुतेः । उत्क्रान्त्यादिकं तु मनोगतमात्मन्युपचर्यत इति भावः । परिहारांशं व्याचष्टे ॥ नेति ॥ नैतच्छ्रुतिबलेनात्मनो व्याप्तत्वं वक्तव्यम् । अस्याः श्रुतेः परमात्म-विषयत्वात् । ‘स आत्मेदं सृजति’ इत्यत्र परमात्मनः पठितत्वेनास्यास्तत्प्रकरणत्वात् । एतद्वाक्यस्य विष्णुपरत्वे बहुवचनविरोध इति चेन्न । परमात्मन्येव आत्मान इति बहुवचनश्रवणादिति भावः । अत एवैतच्छ्रुतेरबाधकत्वेनोत्क्रान्त्यादीनामौपचारिकत्वकल्पनं परास्तम् । ईश्वरस्य बहुवचनवाच्यत्वे भेदः स्यादित्यत आह ॥ एकेति ॥ एकस्मिन्ननेकवचनप्रयोगं सम्प्रतिपन्नस्थले दर्शयति ॥ तदिति ॥ अत्र परमात्मन एकस्यैव शरीराधिष्ठातृत्वमुक्त्वा तत्र द्विवचनयुक्तमन्त्रौ प्रमाणयति श्रुतिरतो निरन्तरेऽपि हरौ बहुरूपत्वापेक्षया बहुवचनं युक्तमिति भावः । हे अश्विनावाशुगती मनसो जवीयसा पटुना तेन शरीराख्येन रथेनायातं शरीरे सन्निहितौ भवतम् । यं रथं युवयोरर्थमेव देवाः कृतवन्तः । यत्सम्बन्धाच्च जीवस्य भगवत्प्रसादेन विद्योत्पन्नं तत्त्वज्ञानं जीवन्मुक्तिमुक्त्यवस्थे च साध्ये भवत इति प्रथममन्त्रार्थः । निमिषश्चिच् चक्षुर्निमेषणादपि वां युवयोः सकाशाद्यदवनं तदस्मदन्तिके भवत्विति द्वितीयार्थः ।

### ***गुर्वर्थदीपिका***

‘निमिषश्चिज्जवीयसा रथेनायातमश्विना । अन्तिषद्भूतुवामवः’ इति मन्त्रद्वयस्यार्थमाह अश्विनावित्यादिना ॥ ‘अशु गतौ’ इति धात्वर्थमभिप्रेत्याह आशुगती इति ॥ तेन शरीराख्येन रथेनेत्यस्याश्विनोरन्तर्गतरूपविषयत्वादस्य मन्त्रस्याधिष्ठानभूताश्विशरीराख्यरथेनेत्यर्थः । आयात-मित्यस्य तात्पर्यकथनं शरीरे सन्निहितौ भवतमिति । यस्य द्विरूपस्य भगवतो योगे सत्यपीत्य-स्यार्थमाह यत्सम्बन्धादिति ॥ जीवस्येति तु योग्यतया सम्बन्धः । विशेषेण वसुमान्विवस्वान् भगवान् तस्मादित्यस्यार्थकथनं भगवत्प्रसादेनेति ॥ द्योत्यतेऽनेन तत्वमिति द्यौर् विद्या । तमोगुण-विजृम्भितदुर्विद्याव्यावर्तनाय दिव इत्युक्तम् । तस्या दुहिता । तदुत्पन्नं तत्त्वज्ञानमित्यर्थः । ‘दुह प्रपूरण’ इति धातोस्सकलाभीष्टपूरणसमर्थं तज्ज्ञानमिति सूचनाय दुहितेत्युक्तम् । अहनी तमो-विरुद्धत्वादहःपदवाच्ये जीवन्मुक्तिमुक्त्यवस्थे सुदिने शोभनानि दिनानि ययोस्ते सुदिने इत्यर्थः । ‘अस्तिभवत्योः सर्वत्रान्वय’ इति वचनाद् भवत इति क्रियाध्याहारः । अस्य तात्पर्यमाह जीवन्मुक्तिमुक्त्यवस्थे च साध्ये भवत इति । वामित्यस्यार्थकथनं युवयोस्सकाशादिति । ‘अव रक्षण’ इति धातोरसुन्प्रत्ययान्तात्सकारान्तं पदमिति भावेनाऽऽह अवो ऽवनमिति ॥ अन्तिषत्पदस्यार्थकथनम् अस्मदन्तिक इति ॥ सदित्यवनस्यैव विशेषणम् । भूत्वित्यस्यार्थकथनं भवत्विति । तस्यावनस्य कदापि विकाराभावसूचनाय श्रुतौ भू इति धातुप्रकृतेरेव ग्रहणम् ।

### ***भावबोधः***

‘आतेन यातं मनसो जवीयसा रथं यं वामृभवश्चक्रुरश्विना ।

यस्य योगे दुहिता जायते दिव उभे अहनी सुदिने विवस्वतः ।’

निमिषश्चिज्जवीयसा रथेनायातमश्विना । अन्तिषद्भूतुवामः’ इति मन्त्रद्वयम् । ऋभव इति देवानां साधारणं नाम ।

‘निर्मितो दैवतैः सर्वैविष्णुना वायुना सह ।

अधिष्ठितो रथो दिव्यः सोऽध्यात्मदेहनामकः ॥

सम्यग्योगो यदा तस्य मनोवाक्कर्मभिर्भवेत् ।

देहाख्यस्य रथस्यैव तदा नारायणात् प्रभोः ॥

विविधं वासवत्वात्तु विवस्वन्नामकाच्छुभम् ।

संसारवारकं ज्ञानं दिवो दुहितृनामकम् ॥

विष्णुतत्त्वापरोक्ष्याख्यमहनी द्वे च शोभने ।

ज्ञानावस्था मुक्त्यवस्थेत्युभे एवाहनी परे’ ॥

इत्याद्यैतरेयभाष्यानुसारेण व्याचष्टे– हे अश्विनावित्यादिना । यस्य योग इति निमित्तसप्तमी-त्यभिप्रेत्याह– यत्सम्बन्धादिति ॥ विवस्वत इत्यस्य तात्पर्यं भगवत्प्रसादेनेति । दिवो दुहिते-त्यस्यार्थो विद्योत्पन्नतत्त्वज्ञानमिति ॥ अस्य जायत इति श्रौतपदेनान्वयः । उभे अहनीत्यस्यार्थः– जीवन्मुक्तिमुक्त्यवस्थ इति ॥ सुदिन इत्यस्यार्थः साध्ये भवत इति । जायत इत्यस्य वचन-विपरिणामेनानुवृत्तिमभिप्रेत्याह– भवतु इति ॥ अत एव तद्भाष्ये विवस्वतो विष्णोः सकाशाद्दिवो दुहिता अहनी च जायन्त इत्युक्तम् । भूत्वित्यस्यार्थोऽभिभवत्विति । श्रुतौ सदिति अव इत्यस्य विशेषणम् ।

### ***भावदीपः***

उक्तानुमानस्य श्रुतिविरोधोक्तिपरतया भाष्यं व्याचष्टे ॥ नेति ॥ सौत्रातच्छब्दार्थमाह ॥ अनणुत्वेति ॥ भाष्ये व्याप्तिश्रुतेरिति फलितोक्तिरिति भावः । उक्तनिरवकाशहेतूनां व्यधिकरणा-सिद्धिमाह ॥ उत्क्रान्त्यादिकमिति ॥ प्रागुक्तं सर्वं भाष्यं नञाऽन्वेतीति दर्शयति ॥ नैतदिति ॥ तत्र हेतुं स्वयमध्याहृत्य तत्र भाष्यं हेतुत्वेन योजयति ॥ अस्या इति ॥ परमात्मन्येवेति ॥ तत्प्रकारमग्रे वक्ष्याम इति भावः ॥ एतच्छ्रुतेरबाधकत्वेनेति ॥ प्रागुक्तयुक्तिबाधस्त्वग्रे समाधास्यत इति भावः । अत्र द्विवचनान्तपदोपेतमन्त्रोक्तिरनुपयुक्तेत्यत आह ॥ अनेकवचनेति ॥ तुल्य-न्यायतया बहुवचनप्रयोगसिद्धिरिति भावः ॥ व्याचष्टे ॥ अत्रेत्यादिना ॥ प्राण इत्याद्येकवचन-प्रयोगादाह ॥ एकस्यैवेति ॥ तदयमित्यादिश्रुतिर्व्याख्याता प्राणस्तथानुगमादित्यधिकरणे ॥ श्रुतिरिति ॥ ऐतरेयोपनिषत् । कथमेतावता निर्भेदे बहुवचनप्रयोगः । बहुत्वस्य भिन्नाश्रित-त्वादित्यतो न सङ्ख्योपसङ्ग्रहादपि नानाभावादित्यत्रोक्तन्यायं स्मारयति ॥ अत इति ॥ सौत्रप्रयोगान्निर्भेदेऽपि बहुवचनवाच्यत्वस्य स्मार्तत्वाच्चेत्यर्थः । तत्र प्राणदत्वादिब्रह्मलिङ्गवदत्रापि प्रागुक्तं ब्रह्मप्रकरणे वक्ष्यमाणे श्रुतिलिङ्गे च बहुत्वं भिन्नाश्रितमित्युत्सर्गस्यापवादकानीति भावः । ‘आ तेन यातं मनसो जवीयसा रथं यं वामृभवश्चक्रुरश्विना । यस्य योगे दुहिता जायते दिव उभे अहनी सुदिने विवस्वत’ इति मन्त्रं ‘निमिषश्चिज्जवीयसा रथेनायातमश्विना । अन्तिषद्भूतु वामवः’ इति मन्त्रं च व्याख्याति ॥ हे अश्विनाविति ॥ तात्पर्यमाह ॥ शरीर इति ॥ वां युवयोरर्थमेव । ऋभवो देवाः । ऋभव इति देवानां साधारणं नामेत्यैतरेयभाष्योक्तेः । यस्य योग इत्युत्तरार्धस्य ‘सम्यग्योगो यदा तस्य मनोवाक्कर्मभिर्भवेत् । देहाख्यस्य रथस्यैतत्तदा नारायणात्प्रभोः । विविधं वासवत्वात्तु विवस्वन्नामकाच्छुभात् । संसारवारकं ज्ञानं दिवो दुहितृनामकम् । विष्णुतत्वा-परोक्षाख्यमहनी द्वे च शोभने । ज्ञानावस्थामुक्त्यवस्थे’ इत्याद्यैतरेयभाष्योक्तरीत्या यस्य योग इत्यनेन देहाख्यरथस्य भगवदर्पणरूपसम्बन्धः । विवस्वत इत्यनेन भगवान् दिवो दुहितेत्यनेन अपरोक्षज्ञानं सुदिने शोभने अहनी इत्यनेन जीवन्मुक्तिमुक्ती च विवक्षिते इत्यभिप्रेत्यार्थमाह ॥ यत्सम्बन्धादिति ॥ जायत इत्यस्य जायेते इति विपरिणामलब्धार्थः साध्ये भवत इति । भूत्वित्यस्यार्थो भवत्विति ।

### ***अभिनवचन्द्रिका***

मन्त्रद्वयं व्याचष्टे– हे अश्विनाविति ॥

### ***वाक्यार्थमुक्तावली***

इतराधिकारादित्यत्रेतरमधिकरोति विषयीकरोतिति इतराधिकारस् तस्य भावस्तस्मादित्यर्थ-मभिप्रेत्य परमात्माधिकारत्वादिति भाष्यस्य ‘व्याप्ता ह्यात्मान’ इति श्रुतेरित्यध्याहारपूर्वमित्यर्थ-माह ॥ अस्याः श्रुतेरिति ॥ तदुपपादकत्वेनास्य परमात्मप्रकरणत्वादित्यर्थान्तरमाह ॥ स आत्मेति ॥ एतद्वाक्यस्येति ॥ व्याप्ता ह्यात्मान इति वाक्यस्येत्यर्थः ॥ परमात्मन्येवेति ॥ स आत्मा, स आत्मा न, इत्येकत्वेनोक्ते परमात्मन्येवेत्यर्थः । अत इति श्रौतप्रयोगबलान्निर्भेदेऽपि बहुत्वापेक्षया बहुवचनं युक्तमिति भावः । ‘आतेन यातं मनसा जवीयसा रथं यं वा ऋभवश्चक्रु-रश्विना । यस्य योगे दुहिता जायते दिव उभे अहनी सुदिने विवस्वत, इति प्रथमो मन्त्रः । ‘निमिषश्चिज्जवीयसा रथेनायातमश्विना’ । अन्तिषद्भूतुवामवः’ । इति द्वितीयो मन्त्रः ॥ आशुगती इति ॥ आशु वानाद् गतेरिति व्युत्पत्तेरिति भावः । शरीरस्य मनसोऽपि जवीयस्त्वानुपपत्तेस् तात्पर्यमाह ॥ पटुनेति ॥ यद्वा मनसोऽपि वेगे पटुतरेणेत्यर्थ एवायं देवतादेहविवक्षयोपपत्तेः ॥ ऋभव इत्यस्यार्थो देवा इति ॥ यस्य योगे इति निमित्तसप्तमीत्याह यत्सम्बन्धादिति ॥ देहाख्यरथस्य मनोवाक्कायकर्मभिर्भगवदर्पणरूपसम्बन्धादित्यर्थः । विवस्वत इत्यस्य ताप्तर्यं भगवदिति ॥ दिवोदुहितेत्यस्यार्थो विधेत्यादि । तत्वज्ञानं विष्णुतत्वापरोक्षाख्यम् । अस्य जायत इति श्रौतपदेनान्वयः । उभे अहनीत्यस्यार्थो जीवन्मुक्तीत्यादि । सुदिने इत्यस्यार्थः साध्याविति । अनुवृत्तस्य जायते इत्यस्य जायेत इति विपरिणामेन लब्धार्थो भवत इति ॥ भूत इत्यस्यार्थो भवत्विति ॥

### ***तत्त्वसुबोधिनी***

कुत इत्यतस्तत्प्रकरणादित्याह ॥ स आत्मेदमिति ॥ ननु तर्ह्युत्क्रान्त्यादिप्रतिपादकश्रुतेः का गतिरित्यत आह ॥ उत्क्रान्त्यादिकन्त्विति ॥ अत एवेति ॥ बहुवचनस्येश्वरगतत्वादेवेत्यर्थः ॥ एतच्छ्रुतेरबाधकत्वेनेति ॥ ‘व्याप्ता ह्यात्मान’ इति श्रुतेरुत्क्रान्त्यादिप्रतिपादकश्रुतिबाधकत्वा-भावेनेत्यर्थः । ‘आतेन यातं मनसो जवीयसा रथं यं वामृभवश्चक्रुरश्विना । यस्य योगे दुहिता जायते दिव उभे अहनी सुदिने विवस्वतः’ । निमिषश्चिज्जवीयसा रथेनायातमश्विना अन्तिषद्भूतु वामवः । इति मन्त्रद्वयं व्याचष्टे ॥ अश्विनावित्यादिना ॥ यस्य योगे इति निमित्तसप्तमी इत्यभिप्रेत्याह ॥ यत्सम्बन्धादिति ॥ विवस्वत इत्यस्य तात्पर्यं भगवत्प्रसादेनेति ॥ दुहितेत्यस्यार्थः ॥ विद्योत्पन्नं तत्वज्ञानमिति ॥ अस्य जायते इति श्रौतपदेनान्वयः । उभे अहनीत्यस्यार्थः ॥ जीवन्मुक्ति-मुक्त्यवस्थे इति ॥ सुदिने इत्यस्यार्थः ॥ साध्ये भवत इति ॥ जायते इत्यस्य वचन-विपरिणामेनानुवृत्तिमभिप्रेत्याह ॥ भवत इति ॥ भूत्वित्यस्यार्थो ॥ भवत्विति ॥ श्रुतौ सदिति अव इत्यस्य विशेषणम् ।

### ***वाक्यार्थविवरणम्***

सौत्रात्तदित्यस्य व्याख्यानम् ॥ अनणुत्वेति ॥ व्याप्तत्वेत्यर्थः । नन्वेवं तर्ह्यणुत्वसाधको-त्क्रान्त्यादिविरोध इत्यत आह ॥ उत्क्रान्त्यादित्विति ॥ एतच्छ्रुतिविरोधेनेति शेषः । मनसश्चेतस्ततो गमनादि प्रसिद्धमिति मनोनिष्ठमुत्क्रान्त्यादिसन्निधानादात्मन्युपचर्यत इति कल्प्यते । तथा च वास्तवोत्क्रान्त्याद्यभावेन पूर्वानुमानेऽसिद्धिरिति भावः ॥ अत एवेति ॥ ‘व्याप्ता ह्यात्मान’ इति बहुवचनश्रुतेरीश्वरपरत्वादेवेत्यर्थः ॥ अबाधकत्वेनेति ॥ आत्माऽणुत्वबाधकत्वा-भावेनेत्यर्थः । आत्मनोऽणुत्वसिद्धेरिति शेषः । भाष्ये आत्मनो जीवानभितो नयतीत्यर्थः । बहुवचनवाच्यत्वे । बहुवचनान्तशब्दवाच्यत्वे । बहुत्वप्राप्त्येति शेषः । बहुत्वं विना बहुवचनान्त-शब्दवाच्यताऽयोगादिति भावः । भाष्ये एकशब्दैरित्यादिकमेकवचनान्तशब्दैरित्यादि व्याख्येयम् ॥ निरन्तरे ॥ निर्भेदे । मनसः सकाशादिति शेषः । विवस्वत इत्यस्य तात्पर्यं भगवत्प्रसादेनेति ॥ विद्येति ॥ शास्त्रेत्यर्थः । तत्त्वज्ञानं भवतीति शेषः । साध्यौ जीवन्मुक्तिमुक्त्यवस्थे च जीवस्य भगवत्प्रसादेन भवत इत्यन्वयः ॥ अवनम् ॥ रक्षणम् ।

### ***वाक्यार्थमञ्जरी***

जीवो नाणुः कुतो ऽतत् श्रुतेर् व्याप्ता इत्यनणुत्वश्रुतेरिति चेन्न तस्याः श्रुतेर्ब्रह्मपरत्वात् कुत इतराधिकारात् ‘स आत्मेदं सृजति’ इति परस्य ब्रह्मणः प्रकारणादित्यर्थः ॥ उपचर्यत इति ॥ यथा भवन्मते मनोगतमेव दुःखाद्यात्मनिष्ठतयोपचर्यते तथेति भावः । अत एव भगवत्परत्वादेव निरन्तरो निर्भेदः । आतेन यातं मनसो जवीयसा रथं यं वामृभवश्चक्रुरश्विना । यस्य योगे दुहिता जायते दिव उभे अहनी सुदिने विवस्वतः । निमिषश्चिज्जवीयसा रथेनायातमश्विना । अन्तिषद्भूतु वामव इति मन्त्रद्वयं व्याचष्टे ॥ हे अश्विनावित्यादिना ऋभव इत्यस्यार्थो देवा इति यस्य योग इति निमित्तसप्तमीत्यभिप्रेत्याह ॥ यत्सम्बन्धादिति ॥ विवस्वत इत्यस्य तात्पर्यं भगवत्प्रसादे-नेति ॥ दिवो दुहित इत्यस्यार्थो विद्योत्पन्नतत्वज्ञान इति ॥ अस्य जायत इति श्रौतपदेनान्वयः । उभे अहनी इत्यस्यार्थः जीवन्मुक्तिमुक्त्यवस्थे इति ॥ सुदिने इत्यस्यार्थः साध्याविति जायत इत्यस्य वचनविपरिणामेनानुवृत्तिमभिप्रेत्याह ॥ भगवत इति ॥ भूत्वित्यस्यार्थो भवत्विति श्रुतौ सदित्येतदव इत्यस्य विशेषणम् ।

  

------------------------------------------------------------------------

ॐ स्वशब्दोन्मानाभ्यां च ॐ

## **सूत्रभाष्यम्**

॥ ॐ स्वशब्दोन्मानाभ्यां च ॐ ॥ २३ ॥

‘एषो ह्यात्माऽध्युद्गतो मानशक्तेस्तथाऽप्यसौ प्रमितिं याति वेदैः ।

पूर्णोऽचिन्त्यः सर्ववेदैकयोनिः सर्वाधीशः सर्ववित्सर्वकर्ता’ इति वाक्यशेषे आत्मशब्दोन्मानाभ्यां च ।

‘‘आत्माऽमेयः परं ब्रह्म परानन्दादिकाभिधाः ।

वदन्ति विष्णुमेवैकं नान्यत्रासां गतिः क्वचित्’’ इति च कौर्मे ॥

### ***तत्त्वप्रदीपिका***

स्वशब्दोन्मानाभ्यां च । मानशक्तेरधिकत्वेनोद्गतः । सर्वेभ्यो गुणाधिकत्वेन मानशक्ति-मतिलङ्घ्य वर्तते । न मानशक्त्या मीयते । तथाऽप्यसौ वेदैः प्रमितिं याति विषयत्वेन स्वप्रसादादेव प्रमीयत इत्यर्थः । वक्ष्यति च ‘तत्प्रसादादेव प्रकाशो भवति’ इति । अथवा प्रमितिं याति यापयति । स एव हि पुरुषं स्वप्रमितिं यापयति स्वातन्त्र्यात् । ‘न ऋते त्वत्क्रियते किञ्चनाऽर’ इत्यादेः । ‘कृत्वा विवाहं तु कुरुप्रवीरा’ इतिवत् । ‘व्यत्ययो भेदस्वातन्त्र्यकरणेष्वि’ इति वचनात् । स्वयमेव चोपपादयति श्रुतिः पूर्वार्धोदितं ‘पूर्णोऽचिन्त्य’ इत्यादिना । योनिर् व्यक्तिकारणम् ॥

### ***तत्त्वप्रकाशिका***

यदुक्तं व्याप्तिश्रुतिरीश्वरविषया तत्प्रकरणादिति न तद्युक्तम् । प्रकरणमात्रेण दुर्बलेन बहुवचनश्रुतेर्बाधायोगादित्याशङ्कां परिहरत्सूत्रमुपन्यस्य व्याचष्टे ॥ स्वशब्देति ॥ न केवलं प्रकरणबलेनैतच्छ्रुतेरीश्वरपरत्वमुच्यते किं तर्हि वाक्यशेषे श्रुतात्मश्रुतेरपरिमितत्वलिङ्गाच्चेति भावः । मानशक्तेरध्युद्गतः परिमाणातीतः । प्रमितिं याति ज्ञानविषयो भवति । कुत एतच्छ्रुतिलिङ्गयो-र्वैष्णवत्वमित्यत आह ॥ आत्मेति ॥ न च मन्तव्यं ‘व्याप्ता ह्यात्मानः’ इत्यत्रैवात्मशब्दानन्त्ययोः श्रवणात्किं वाक्यशेषग्रहणेनेति । तत्र बहुवचनसमभिव्याहारवशादन्यार्थताया एव झटिति प्रतिभासात् । वाक्यशेषस्य तु निश्चितत्वादिति ।

### ***गुर्वर्थदीपिका***

ननु ‘व्याप्ता ह्यात्मानः’ इति श्रुतिं जीवविषयां वदतः पूर्वपक्षिण उन्मानत्वमात्मशब्दवत्त्वं चाभिमतमेव । अतः कथं ताभ्यामेव समाधानमिति शङ्कते कुत इति ॥ आत्मामेयादिपदोक्त-स्वशब्दोन्मानत्वादिकं विष्णोरेव नान्यत्रेति स्मृतावितरत्र निषेधाच्च व्याप्ता आत्मान इति पराभिलषितश्रुतिरपि विष्णुविषयेति सूत्रकृतो भावः । वाक्यशेषस्य तु निश्चितत्वादित्यस्य पूर्णत्वाचिन्त्यत्व सर्वदेवैकयोनित्वसर्वाधीशत्वसर्वज्ञत्वसर्वकर्तृत्वादिब्रह्मासाधारणधर्मैर्ब्रह्मपरताया निर्णीतत्वेनाऽऽत्मोन्मानत्वादीनामपि तत्परताया निर्णीतत्वादिति भावः ।

### ***भावदीपः***

चशब्दार्थं व्यञ्जयन् हेतुतया पूर्वमध्याहृतस्येह साध्यत्वेनान्वयमाह ॥ न केवलमिति ॥ सूत्रे स्वशब्देत्युक्तावपि श्रुतौ स्वशब्दभावात् स्वशब्दादित्यत्रेवात्रापि तात्पर्यादात्मशब्दो ग्राह्य इति भावेनोक्तम् आश्रुतेरिति ॥ परिमाणातीत इति ॥ मानं ज्ञानं लयश्चेति मर्यादा चापि कथ्यते इति वैश्वानरनयोक्ताभिधानान् मानपदस्य मर्यादार्थत्वादिति भावः । भाष्ये अनौचित्यमाशङ्क्य निराह ॥ न चेति ॥

### ***वाक्यार्थमुक्तावली***

श्रुतेरितराधिकारित्वमित्यनुषज्यते । स्वेतिशब्दः स्वशब्दपर्यायशब्द इति वा । स्वस्य ब्रह्मण एवशब्द इति वा स्वशब्द आत्मेतिशब्द उन्मानं प्रमाणागोचरम् अपरिमितं च ॥ भावप्रधान-मेतत् ॥ आत्मश्रुत्युन्मानलिङ्गाभ्यां व्याप्ता ह्यात्मान इति श्रुतेः परमात्मविषयत्वं न केवलं प्रकरणादिति सूत्रार्थं भाष्यारूढं करोति ॥ न केवलमिति ॥ मानशक्तेरभ्युद्गतः प्रत्यक्षादि-प्रमाणशक्तिमतीतस्तदविषयः ॥ कुत एतावद्गुणवानिति ॥ परिमित्यभावादित्यभिप्रेत्यार्थान्तरमाह ॥ परिमाणातीत इति ॥ परिमितशक्तिशून्य इत्यर्थः । मानशक्तेरुद्गत इत्यस्य मर्यादापन्नशक्तेरुद्गत इत्यर्थः । ‘मानं ज्ञानं लयश्चैव मर्यादा चापि कथ्यत’ इत्यभिधानम् । आत्मा मेय इति भाष्ये यद्यप्यमेय इति नाम तथापि यौगिकत्वाभिप्रायेण टीकायां कुत एतच्छ्रुतिलिङ्गयोरित्यवतारितमिति ज्ञेयम् ॥ अन्यार्थतेति ॥ आत्मशब्दस्य चेतनार्थत्वम् अनन्तशब्दस्य सङ्ख्यानन्त्यपरत्व-मित्यन्यार्थतायामेव स्फुरणादित्यर्थः ।

### ***वाक्यार्थविवरणम्***

मानशक्तेरध्युद्गतः परिमाणातीत इति । मानानां प्रमाणानां या शक्तिः प्रमाजननरूपा तदतीतः । प्रमाणान्येतद्विषये प्रमाजननशक्तिमन्ति न भवन्तीति यावत् । तथा चामेय इत्यर्थः । तस्येदं तात्पर्यकथनं परिमाणातीत इति । परितो मानं ज्ञानं तेन तद्विषयत्वेनातीत इति तदर्थः । तथा च यद्यप्यमेयस्तथापि वेदैस्तद्रूपैः प्रमाणैः प्रमितिं यातीत्येतत् संगच्छते । तथा आत्मा मेय इति वक्ष्यमाणं कौर्मवाक्यं च । परिमाणातीत इत्यस्यापरिच्छिन्नपरिमाण इत्यर्थत्वे तथापीति ‘अमेय’ इति चासङ्गतं स्यादिति द्रष्टव्यम् । आनन्त्यं परिमाणातीतत्वरूपमुन्मानत्वं ‘व्याप्ता’ इति श्रुता-वनन्ता इति पदेन श्रूयते इति द्रष्टव्यम् ॥ वाक्यशेषेति ॥ एषो ह्यात्मेति वाक्यशेषेत्यर्थः । तथा चेदं सूत्रं व्यर्थमिति भावः ॥ तत्र ॥ व्याप्ता ह्यात्मान इति श्रुतौ । अन्यार्थताया इति ॥ जीवपरताया एवेत्यर्थः ॥ निश्चितत्वादिति ॥ एषो ह्यात्मेत्याद्येकवचनस्यैव सत्वेन जीवपरत्वस्य शङ्कितुमशक्यत्वात् परमात्मपरत्वमेव निश्चितमस्तीति स्वशब्देतिसूत्रेण वाक्यशेषग्रहणं युक्तमिति भावः । श्रुतौ स्वशब्दस्याभावात् स्वस्य वाचकशब्दः स्वशब्द इत्यभिप्रेत्य भाष्ये आत्मशब्देत्युक्तम् ।

### ***वाक्यार्थमञ्जरी***

स्वशब्दपर्याय आत्मशब्द उन्मानमपरिमितत्वं ताभ्यां च व्याप्यत्वश्रुतेरीश्वरपरत्वमित्यर्थः ॥ आनन्त्येति ॥ तत्र ‘अनन्ता’ नाम इत्युक्तेरिति भावः ।

------------------------------------------------------------------------

ॐ अविरोधश्चन्दनवत् ॐ

## **सूत्रभाष्यम्**

॥ ॐ अविरोधश्चन्दनवत् ॐ ॥ २४ ॥

अणोरपि जीवस्य सर्वशरीरव्याप्तिर्युज्यते । यथा हरिचन्दनविप्लुष एकदेशपतितायाः सर्वशरीरव्याप्तिः ।

‘अणुमात्रोऽप्ययं जीवः स्वदेहं व्याप्य तिष्ठति ।

यथा व्याप्य शरीराणि हरिचन्दनविप्लुष’ इति च ब्रह्माण्डपुराणे ॥

### ***तत्त्वप्रदीपिका***

अत्राऽहुर् नाणुत्वं देहिनो युज्यते । शिरश्चरणादिषु युगपद्वेदनाद्यनुसन्धानात्, शिरसि मे वेदना, चरणयोर्मे वेदनेति । न च शरीरपरिमाणत्वं, प्राङ्निरस्तत्वात् । पारिशेष्याद्व्याप्तत्वमेवेष्टव्यम् । उत्क्रान्त्यादयस्तु मनस एव । तत्र तत्र स्थितेनाऽत्मना, यथाकर्माऽरब्धेषु द्युभ्वादिषु सेन्द्रियेषु देहेषु यथायोग्यं संयुक्तस्य तस्य बुद्ध्यादिजनकत्वमिति लघीयसीयं कल्पना । प्रतिशरीरं शरीरिणः प्रवेशनिष्क्रमादयो न कल्प्यन्त इति । अत आह– ॐ अविरोधश्चन्दनवत् ॐ । अणुत्वेऽपि जीवस्य सर्वशरीरव्याप्तिर्युज्यते हरिचन्दनबिन्दुवत् । ज्ञायते हि तस्य कृत्स्नशरीरव्याप्ति-रतिमात्राह्लादनेन । न च जीवस्य सर्वगतत्वे प्रमाणमस्ति । न च दूरदर्शनादिकं तत्रस्थरूपेणेति मतम् । अनुभवविरोधादक्षसन्निकर्षवैयर्थ्याच्च । देहस्थरूपस्यैव दूरदर्शनेष्टौ वृथा व्याप्तिकल्पनम् । न चोत्क्रान्तिगत्यादयः कल्प्यन्तेऽस्माभिः श्रुतिसिद्धा एव आश्रीयन्ते श्रुतहानिभयात् । न च मनस एव ता इति वाच्यम् । उपरतवृत्तिभिर्मन आदिभिरिन्द्रियैः सर्वैस्सहैव जीवस्योत्क्रमणादिश्रवणात् । ‘तस्य प्रयतो वाङ्मनसि सम्पद्यते मनः प्राण’ इति ‘तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा अनूत्क्रामन्ति’ इति च । प्रपञ्चयिष्यति चैतद्वैराग्यपादे ‘तदन्तरप्रतिपत्तौ रंहति’त्यारभ्य ‘प्राणगतेश्च’ इति चाऽऽसमाप्तेश्च । अत इन्द्रियाणां प्रतिशरीरमुत्पत्तिनाशकल्पना निर्मानका । अहो बहुप्रमाणसिद्धमणोर्जीवस्योत्क्रान्त्यादिकमकस्मादपलप्याप्रामाणिकीमनन्तदेशव्याप्तिं कल्पयतो न शोभते लघीयसीयं कल्पनेति । व्याप्तत्वे च सर्वेषां तुल्यानां सुखदुःखादिसङ्करप्रसङ्गः । मनस्संयोग-जत्वात्तेषां तस्य च सर्वसाधारणत्वात् । न च तत्तद्देहस्वामिनस् तत्तद्देहगतमनस्संयोगजसुखदुःखादीति वाच्यम् । देहारम्भकाणां कर्मणामसाधारण्ये कारणानुपलब्धेः । देहस्वामित्वेऽप्यव्यवस्थानात् । अतस्सुखिदुःखिबद्धमुक्तादिव्यवस्था दुर्वचा सर्वगतानेकात्मवादिनाम् । ऐकात्म्यवादिनां निरस्ता पुरस्तादेव । कथं च व्याप्तस्य कादाचित्को मनस्संयोगः । येन कादाचित्कं सुखदुःखादि स्यात् । न च हृदि संयोगात्सुखदुःखादिजन्मेति वाच्यम् । हृदि तस्य विशेषाभावादन्यत्र च संयोगस्य कृत्स्नात्मसमवेतत्वेनात्र कार्यकरत्वाविरोधात् । असंयुक्तप्रदेशाभ्युपगमे च सावयवत्वप्रसङ्गात् । न चौपाधिको भेद आत्मनो युक्त इत्युक्तः । अतोऽणुर्जीवः ।

### ***तत्त्वप्रकाशिका***

स्यादेतत् । अथापि न जीवस्याणुत्वं युक्तम् । तत्र तत्र परिज्ञानायोगादित्याशङ्कां परिहरत्सूत्रं पठित्वा व्याचष्टे ॥ अविरोध इति ॥ नाणुत्वेऽपि जीवस्य तत्र तत्र परिज्ञानायोगः । अंशैः शरीरे व्याप्तत्वाद् एकदेशपतितचन्दनबिन्दोरंशैः शरीरव्याप्तिवदेवेति भावः । प्रतिदृष्टान्तस्यापि सम्भवान्न नियामकं विना दृष्टान्तमात्रेणार्थसिद्धिरित्यत आह ॥ अणुमात्रोऽपीति ॥

### ***गुर्वर्थदीपिका***

एकदेशपतितचन्दनबिन्दोरित्यत्र न च चन्दनबिन्दावप्यंशव्याप्तिरसिद्धेति शङ्क्यम् । ‘यथा व्याप्य शरीराणि हरिचन्दनविप्लुष’ इति स्मृतिसिद्धत्वात् ।

### ***भावदीपः***

प्रागुक्तयुक्तिनिरासकतया सूत्रमवतारयति ॥ स्यादेतदिति ॥ सौत्राविरोधशब्दार्थं वदन् सूक्ष्मतेजोरूपेण व्याप्त्या स्पर्शादिपरिज्ञानोपपत्तिरित्यन्यत्रोक्त्यनुरोधेन भाष्यभावमाह ॥ नाणुत्वेऽ-पीति ॥ तेजोरूपेणेत्येकवचनं समुदायाशयमिति भावेन तस्यार्थो अंशैर् इति । परस्परमात्मना च सविशेषाभिन्नैरित्यर्थः । अतो न ‘निरवयवत्वशब्दकोपो वा’ इत्युक्तविरोधः । नापि प्रागुक्त-शरीरोन्मथनादिदोषः । एवेति दृष्टान्तस्य विश्वजनीनतामाह । स्मृतौ विप्लुषस् तिष्ठन्तीति विपरिणामेनान्वयो ध्येयः । एतेन अणुत्वेऽपि जीवस्य तत्र तत्र परिज्ञानार्थमंशादिना व्याप्तिर्न वाच्या । अणवश्चेति सूत्रे इन्द्रियाणां तेजसा व्याप्तत्वस्य वक्ष्यमाणतया तैरणोर्जीवस्य सम्बन्ध-सिद्ध्या तत्र तत्र परिज्ञानोपपत्तेरिति निरस्तम् । जीवस्यापि तथात्वस्य स्मार्तत्वादिति ।

### ***वाक्यार्थमुक्तावली***

ज्ञस्य अणोरिति च वर्तते । चन्दनवदिति षष्ठ्यर्थे वतिः । अंशैरिति शेषः । अणोरपि जीवस्य चन्दनबिन्दोरिवांशैः सर्वशरीरव्याप्तत्वेन तत्र तत्र परिज्ञानाविरोध इति भावेन प्रवृत्तम् अणोरित्यादि-भाष्यं व्याचष्टे ॥ नाणुत्वेऽपीति ॥ भाष्ये स्मृतौ च हरिचन्दनविप्लुष इत्यनन्तरम् अंश इति शेषः । स्मृतौ शरीराणीति शरीरावयवानित्यर्थः । प्रतिदृष्टान्तस्य लोष्टादेः ।

### ***वाक्यार्थविवरणम्***

प्रतिदृष्टान्तस्यापीति ॥ एकदेशपतिततैलादिबिंदोरंशैः सर्वशरीरव्याप्तेरपि दर्शनादिति भावः । नियामकम् । प्रमाणम् । शरीरव्याप्तमित्यत्राव्याप्तिरपि ग्राह्या । स्वरूपेण शरीराव्याप्तिरंशेन तद्व्याप्तिरिति विवेको द्रष्टव्यः ।

### ***वाक्यार्थमञ्जरी***

जीवस्याणुत्वेऽपि अविरोधः देहव्याप्तिविरोधाभावः । कथं चन्दनवत् हरिचन्दनबिन्दुवदित्यर्थः ।

------------------------------------------------------------------------

ॐ अवस्थितिवैशेष्यादिति चेन्नाभ्युपगमाद्धृदि हि ॐ

## **सूत्रभाष्यम्**

॥ ॐ अवस्थितिवैशेष्यादिति चेन्नाभ्युपगमाद्धृदि हि ॐ ॥ २५ ॥

सम्यगसम्यगवस्थानविशेषाद्युज्यते चन्दनस्येति चेन्न । ‘हृदि ह्येष आत्मा’ (प्र.उ.३-६) इति जीवस्यापि तथाऽभ्युपगमात् ।

### ***तत्त्वप्रदीपिका***

अवस्थितिवैशेष्यादित्यादि सूत्रम् । सम्यगवस्थानं चन्दनबिन्दोरेकत्रासम्यगवस्थानं सूक्ष्मैरंशैर-शेषाङ्गेष्वस्ति । नैवं जीवस्य, निरंशत्वात् । अन्यथाऽनित्यत्वापातात् । अतो नाणुत्वे तस्य सर्वशरीरव्याप्तिः स्यादिति चेन्न । ‘हृदि ह्येष आत्मा’ इति श्रुतेर् जीवस्यापि हृदि सम्यगवस्थाना-भ्युपगमादन्यत्रासम्यगवस्थानाभ्युपगमात् । न च सांशत्वेऽनित्यत्वमिति वाच्यम् । भिन्नांशारब्धस्य हि पटादेः सांशत्वमनित्यत्वव्याप्तम् । न च सांशत्वमात्रादनित्यत्वम् । परमाणूनां च निरंशत्वे सर्वदिक्सम्बन्धासिद्धिः । मिथः संयोगे च संयुक्तप्रदेशात्प्रदेशान्तरासिद्धेः प्रथमानुपपत्तिः । काल्पनिक प्रदेशान्तराश्रयणे तत्संयोगजानां कार्याणां काल्पनिकत्वप्रसङ्गः । आत्माकाशयोश्च निरंशत्वे पराभिमतस्यौपाधिकभेदस्य बहुवस्तुसंयोगस्य चासम्भवः । संयुक्तप्रदेशातिरिक्तप्रदेशाभावादेव ।

### ***तत्वप्रकाशिका***

उक्तमाक्षिप्य समादधत्सूत्रमुपन्यस्याऽऽक्षेपांशं तावद्व्याचष्टे ॥ अवस्थितीति ॥ न चन्दन-बिन्दोरिव स्वरूपतदंशाभ्यां शरीरव्याप्तिरात्मनः । चन्दनबिन्दोः शरीरैकदेशे सम्यगवस्थानस्यान्यत्रा-सम्यगवस्थानस्य चानुभवसिद्धत्वेन तथात्वस्य सम्भवात् । न ह्यात्मनः क्वचिच्छरीरदेशे सम्यगवस्थानं क्वचिदसम्यगवस्थानमस्ति येन तस्य स्वरूपांशाभ्यां शरीरव्याप्तिं प्रतीम इति भावः । परिहारांशं व्याचष्टे ॥ नेति ॥ न शरीरे सम्यगसम्यगवस्थानाभाव आत्मनो येन दृष्टान्ते वैषम्यं ‘हृदि ह्येष आत्मा’ इति श्रुतेरात्मनोऽपि चन्दनबिन्दुवत्सम्यगवस्थानाभ्युपगमादिति भावः ।

### ***भावदीपः***

भाष्ये युज्यते हरिचन्दनस्येत्युक्त्या न जीवस्येत्यर्थाल्लब्धं व्यञ्जयन् भाष्यं व्याचष्टे ॥ न चन्दनेति ॥ भाष्ये नेति नञः प्राचीनभाष्यलब्धेनान्वयमुपेत्य व्याचष्टे ॥ न शरीर इति ॥

### ***वाक्यार्थमुक्तावली***

सूत्रे अविरोधश्चन्दनवदित्यनुवर्तते । अवस्थितिवैशेष्यादित्यावर्तते । वैशेष्यादिति स्वार्थे ष्यञ् । नेत्यप्यावर्तते । हृदीति श्रुतिप्रतीकग्रहणं स्थानकथनं वा । नाणोरपि जीवस्य चन्दनबिन्दोरिव स्वरूपतदंशाभ्यां व्याप्तिविरोधः । चन्दनबिन्दोः शरीरैकदेशे सम्यगवस्थानम् अन्यत्रासम्यगवस्थान-मित्यवस्थितौ वैलक्ष्यण्यात् । चन्दनबिन्दूवस्थितेरात्मावस्थिते वैशेष्याद्वैलक्षण्यात् । न ह्यात्मनः क्वचिच्छरीरे सम्यगवस्थानं क्वचिच्छरीरेऽसम्यगवस्थानं चन्दनबिन्दोरिवास्ति । प्रमाणाभावादिति चेन्न । जीवस्य शरीरे सम्यगसम्यगवस्थाने मानाभावेन न चन्दनबिन्दुवैलक्षण्यम् । ‘हृदि ह्येष आत्मा’ इति श्रुतेर् हृदि सान्द्रद्रव्यरूपेण अन्यत्र तत्र तत्र परिज्ञानेन व्याप्तेश्चाभ्युपगमादिति सूत्रार्थं हृदि निधाय भाष्यभावमाह ॥ न चन्दनबिन्दोरित्यादिना ॥

### ***वाक्यार्थविवरणम्***

तथात्वस्य ॥ स्वरूपतदंशाभ्यां शरीराव्याप्तिव्याप्तियुक्तत्वस्य ।

### ***वाक्यार्थमञ्जरी***

चन्दनबिन्दोर्देहे क्वचित्सम्यगन्यत्रासम्यगित्यवस्थानवैशेष्याद्व्याप्तिसम्भवेऽपि जीवस्य तदभावान्न युक्ता देहव्याप्तिरिति चेन्न । जीवस्याप्यवस्थितिवैशेष्याभ्युपगमात् कुतः हृदि ह्येष आत्मा’ इति श्रुत्या हृद्येव जीवस्य सम्यगवस्थित्युक्तेरित्यर्थः ।

[Load More](javaऽcriptःvoid(0))
