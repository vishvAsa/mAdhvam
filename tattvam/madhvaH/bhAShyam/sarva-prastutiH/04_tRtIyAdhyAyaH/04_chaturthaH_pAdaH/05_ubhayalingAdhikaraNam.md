+++
title = "०५ उभयलिङ्गाधिकरणम्"
+++
## ॐ सर्वथाऽपि तु त एवोभयलिङ्गात् ॐ

५. उभयलिङ्गाधिकरणम्

## **सूत्रभाष्यम्**

॥ ॐ सर्वथाऽपि तु त एवोभयलिङ्गात् ॐ ॥ ३४ ॥

सर्वप्रकारेणोत्साहेऽपि ये ज्ञानयोग्यास्त एव ज्ञानं प्राप्नुवन्ति नान्ये । ‘य आत्माऽपहतपाप्मा विजरो विमृत्युर्विशोकोऽविजिघत्सोऽपिपासः सत्यकामः सत्यसङ्कल्पः सोऽन्वेष्टव्यः स विजिज्ञासितव्यः’(छां.उ.८-७-३) इति श्रुत्याऽऽचार्योपदेशसाम्येऽपि विरोचनो विपरीतज्ञान-मापेन्द्रः सम्यग्ज्ञानमित्युभयविधलिङ्गात् ।

### ***तत्त्वप्रदीपिका***

अयोग्या अपि क्वापि तप आदिभिर्महोत्साहैः कथञ्चिज्ज्ञानमाप्नुयुः । योग्यताया एव हेतुत्वे महोत्साहवैयर्थ्यादित्यत आह– ॐ सर्वथाऽपि तु त एवोभयलिङ्गात् ॐ ॥ तपोगुरुशुश्रूषा-श्रवणादिभिरप्ययोग्या न ज्ञानमाप्नुवन्ति । तत्वजिज्ञासू हीन्द्रविरोचनौ द्वात्रिंशतं वर्षाणि प्रजापतौ ब्रह्मचर्यमूषतुः । तस्मादेवाऽचार्या‘द्य आत्मा’ इत्यादिश्रुत्यात्मकं समानमुपदेशं समानकालमेव प्रापतुः । तथाऽपि विरोचनो विपरीतज्ञानं सद्यः सम्प्राप्य प्रतस्थे । इन्द्रः सम्यग्ज्ञानमापेत्युभयत्रापि लिङ्गात् । अयोग्य उत्साहेनापि न ज्ञानं प्राप्नोति । तुशब्दाद्विपर्ययं प्राप्नोतीति च । अमृतार्थं प्रयतमान इव राहुः शिरश्च्छेदम् । योग्य उत्साहेन ज्ञानं प्राप्नोति, अमृतमिवामराः । योग्यतैव ज्ञानहेतुरिति न ब्रूमः । येनोत्साहवैयर्थ्यम् । योग्यस्य महोत्साह इत्येव ब्रूमः । पुनरपि चिरकालममरासुर-गुरुचरणपरिचर्यया हि विबुधपतिः परमविबोधमवाप । ‘वसापराणि द्वात्रिंशतं वर्षाणी’ इत्यादिनाऽसकृत्परिवास्य हि प्रजापतिरुपदेशमुपसञ्चहार ।

### ***तत्त्वप्रकाशिका***

अत्र भगवत्प्राप्तिसाधनज्ञानस्याधिकारिमात्रप्राप्यत्वमहिम्नो वर्णनादस्ति शास्त्रादिसङ्गतिः । अनधिकारिप्राप्यत्वे मुक्त्ययोग्यानामपि मोक्षप्रसङ्गात्समर्थनीयमेतत् । प्रकृतं ज्ञानमत्र विषयः । किमधिकारिभिरेवाप्यत उतानधिकारिभिरपीति सन्देहः । उभयथापि लोके दर्शनं सन्देहबीजम् । अनधिकारिभिरपि ज्ञानमाप्यत इति पूर्वः पक्षः । अधिकाराभावेऽपि महाप्रयत्नेन प्राप्तुं शक्यत्वात् । वेदानधिकारिणामपि प्रयत्नेन तत्प्राप्तिदर्शनात् । अतोऽयोग्यैरपि ज्ञानस्य प्राप्तुं शक्यत्वादयोग्यानामपि मोक्ष इति । सिद्धान्तयत्सूत्रमुपन्यस्य व्याचष्टे ॥ सर्वथापीति ॥ देशकालगुरूपसत्ति-श्रवणाद्यनेकोत्साहेऽपि योग्यानामेव ज्ञानप्राप्तिर्भवति नायोग्यानाम् । कुतः । य आत्मेतिश्रुति-रूपेणेन्द्रविरोचनयोः प्रजापतेराचार्यस्योपदेशसाम्येऽपि योग्यत्वादिन्द्र एव सम्यग्ज्ञानं प्राप्तो न त्वयोग्यो विरोचनः । प्रत्युत विपरीतज्ञानमेवापायमात्मापहतपाप्मत्वादिलक्षणः स जिज्ञास्य इति प्रजापतिनोपदिष्टे कोऽसाविति ताभ्यां पृष्टेन प्रजापतिनोक्तम् । य एषोऽन्तरक्षणि पुरुषो दृश्यते ‘एष आत्मा’ इति । तच्छ्रुत्वेन्द्रेणापहतपाप्मत्वादिलक्षणोऽक्षिस्थो हरिरात्मेति ज्ञातत्वात् । विरोचनेन तु चक्षुषि प्रतीयमानप्रतिबिम्ब एवापहतपाप्मत्वादिलक्षणात्मेति कल्पितत्वादिति भावः । अविजिघत्सोऽपिपास इति बुभुक्षादिना पीडाभाव उच्यते । न ह्यस्य घटादेरिवान्वेषणं युज्यत इत्यतः स विजिज्ञासितव्य इति ॥

### ***गुर्वर्थदीपिका***

उभयथापि लोके दर्शनमित्यत्रावैष्णवविप्रैर्वैष्णवविप्रैश्च वेदाध्ययनस्य क्रियमाणत्वादित्यर्थः । वेदानधिकारिणामपीत्यत्र वेदानधिकारिणां योग्यस्त्रीशूद्रादीनामपि स्वयोग्यज्ञानप्राप्तिदर्शनाद्वेदान्त-जनितज्ञानमप्ययोग्यानां भवत्वित्यर्थः । प्रतिबिम्ब एवेत्यत्र स्वप्रतिबिम्ब एवेत्यर्थः । एवं बिम्बप्रतिबिम्बयोरैक्यादहमेव ब्रह्मेति ज्ञातवानिति भावः । अविजिघत्स इत्यत्र जग्धुमिच्छा जिघत्सा पातुमिच्छा पिपासा । उभयविधेच्छाया अपि नवनीतभक्षके क्षीरपातरि च कृष्णेऽवक्तु-मशक्यत्वात्तन्निमित्तपीडाभाव एव तदुभयाभाव इति भावः ।

### ***भावबोधः***

अधिकारिमात्रप्राप्यत्वमहिम्न इति ॥ नियताधिकारिकाध्ययनस्य अनधिकारिप्राप्यत्ववत् । तथाभूतापरोक्षज्ञानस्यापि अनधिकारिप्राप्यत्वे पूर्वाधिकरणोक्तस्वफलजनकत्वनियमो न स्यादिति पूर्वाक्षेपादनन्तरसङ्गतिरिति भावः । अत एव वेदानधिकारिणामपीति । अध्ययनप्रतिबन्दीग्रहणं करिष्यति ॥ किमिति ॥ अत्रापरोक्षज्ञानं किमनधिकारिभिरपि प्रप्यमुताधिकारिभिरेवेति चिन्ता । तदर्थं किं ज्ञानं गुरूपसत्त्यादिप्रयत्नमात्रसाध्यम् उत योग्यतासाध्यमिति । तदर्थं ज्ञानस्य योग्यता-साध्यत्वे प्रमाणं नास्त्युतास्तीति । सर्वथापीति । सर्वप्रकारेणोत्साहेऽपीति सूत्रभाष्याभ्यां सूचितयुक्तिमाह– अधिकाराभावेऽपीति ॥

ननु ‘असार्वत्रिकी’ इत्यत्र ज्ञानस्य नियताधिकारित्वेनोक्तत्वात् कथम् अधिकाराभावे तत्प्राप्तिः स्यादित्यत आह– वेदानधिकारिणामिति ॥ हरिभक्त्यादिनियताधिकारस्याप्यध्ययनस्या-न्यायेनाधिकारिणामपि प्रयत्नेन प्राप्तिदर्शनान्न विरोध इति भावः । श्रुतेरेवोपदेशत्वेन कथं श्रुत्योपदेशसाम्येऽपीत्युक्तमित्यत आह– श्रुतिरूपेणेति ॥ ‘अविजिघत्सो पिपास’ इति पदयोरिच्छाभावार्थत्वनिरासायाह– बुभुक्षादिनेति ॥ स विजिज्ञासितव्य इत्यस्य पौनरुक्त्य-परिहारार्थमाह– न हीति ॥

### ***भावदीपः***

सूत्रादौ त एवेत्युक्तेराह ॥ अधिकारिमात्रेति ॥ महाप्रयत्नेनानधिकारिभिरपि प्राप्यत्वमस्तीति शङ्कानिरासेनेति भावः । एतेन पूर्वत्र सहकारित्वेन चेत्यत्र शुभं कृत्वा च वर्धत इत्युक्तदिशा यथा ज्ञानिभिर्महाप्रयत्नेन मुक्तावाधिक्यं प्राप्यते । तथाऽनधिकारिभिरपि महाप्रयत्नेन ज्ञानं चाप्यतामिति शङ्कोदयात्पूर्वसङ्गतिरपि सूचिता ॥ मोक्षप्रसङ्गादिति ॥ तथा च यावदधिकारमवस्थितिरित्यादौ मुक्तिस्थितेः प्राचीनयोग्यतानुसारित्वाद्युक्तिरयुक्तेति भावः ॥ लोक इति ॥ अध्ययनादेरधिकार्य-नधिकारिभ्यां प्राप्यत्वदर्शनादिति भावः । सर्वेत्यादिभाष्यसूचितयुक्तिमाह ॥ अधिकारेति ॥ असम्भावितमेतदित्यत आह ॥ वेदेति ॥ अवैष्णवैरप्याप्यत्वदर्शनादित्यर्थः ॥ अत इति ॥ प्रयत्नसाध्यत्वादित्यर्थः ॥ अयोग्यैरिति ॥ आसुरस्वभावैर्मिश्रस्वभावैश्चेत्यर्थः । भाष्यं व्याचष्टे ॥ देशकालेति ॥ ‘पर्वताग्रे नदीतीरे’ ‘ब्राह्मे मुहूर्त उत्थाय’ इत्यादेर्देशादेरपि ज्ञानहेतुत्वस्मरणादिति भावः । कुत इत्यस्योभयालिङ्गा दिति भाष्यविवृतिपरं ज्ञातत्वात्कल्पितत्वादित्येतदुत्तरं बोध्यम् । श्रुत्याचार्योपदेशेत्यत्र श्रुतिरूपोऽयमाचार्योपदेश इति वा श्रुतिरूपेणाचार्योपदेशः श्रुत्याचार्योपदेश इति वा विग्रहमुपेत्यार्थमाह ॥ य आत्मेति ॥ श्रुतिरूपेणेति ॥ यद्वा श्रुत्येति भिन्नं पदं साम्योपपादकमिति भावेनोक्तम् ॥ श्रुतिरूपेणेति ॥ नन्विन्द्रविरोचनौ सम्यग्ज्ञानं विपरीतज्ञानं चापतुरिति कथं ज्ञायते । भाष्योक्तश्रुतौ तददर्शनादित्यतो भाष्योपात्तवाक्यस्य प्रतीकग्रहणत्वेनोप-योगं वदन् तदुत्तरवाक्यार्थोक्त्या तद्दर्शयति ॥ य आत्मेत्यादिना ॥ छान्दोग्येऽष्टमाध्याये तौ यद्द्वात्रिंशतं वर्षाणि ब्रह्मचर्यमूषतुः । तौ ह प्रजापतिरुवाच किमिच्छन्ताववास्तमिति । तौ होचतुः । य आत्माऽपहतपाप्मेत्यादिविजिज्ञासितव्यान्तं वाक्यमुक्त्वा इति भगवतो वचो वेदयन्ते तमिच्छन्ताववास्तमिति । तौ ह प्रजापतिरुवाच । य एषोऽन्तरक्षणि पुरुषो दृश्यते एष आत्मेति होवाचेत्यादौ य आत्मेत्यस्येन्द्रविरोचनानुवादत्वेन तौ प्रति चतुर्मुखोपदेशत्वाभावेऽपि भगवतो वच इत्यन्ते श्रवणाच्चतुर्मुखोपदेशत्वमेवेति सूचनाय भाष्ये इति श्रुत्येत्युक्तमिति भावेन तदर्थमाह ॥ इति प्रजापतिनोपदिष्ट इति ॥ तमिच्छन्तावित्यस्यार्थः कोऽसाविति । अदनपानेच्छाराहित्यादि-निरासायाह ॥ अविजिघित्स इति ॥ अन्वेष्टव्य इत्येतद्विजिज्ञासितव्य इति कुतो व्याख्यायते निर्बीजत्वादित्यत आह ॥ न हीति ॥

### ***अभिनवचन्द्रिका***

ननु ज्ञानस्याधिकारिप्राप्यत्वमिवानधिकारिप्राप्यत्वस्यापि सिद्धान्तत्वाद् अधिकारिमात्र-प्राप्यत्वसमर्थनमयुक्तमित्यत आह– अनधिकारिप्राप्यत्व इति ॥ अनधिकारिं प्राप्यत्वे बाधक-सद्भावान् नाऽयं सिद्धान्तः । ततश्च अधिकारिमात्रप्राप्यत्वसमर्थनं युक्तमिति भावः । एतेन अस्य वाक्यस्य अधिकरणाऽऽवश्यकत्वसिद्ध्यर्थं प्रवृत्तत्वेन, वर्णनाभाव एव बाधकस्य वक्तव्यत्वात् तद्विहाय, अनिधिकारिप्राप्यत्वे बाधकत्ववर्णनमयुक्तमिति परास्तम् । अनधिकारिणामपि प्रह्लादा-दीनां ज्ञानस्मरणं हेतुमभिप्रेत्य, तस्यासम्भावनया अपवादो माशङ्कीति भावेन सम्भावनामाह– अधिकाराभावेऽपीति ॥ तस्य ज्ञानस्य सम्भावितत्वात् प्रह्लादादीनां श्रुतिस्मृत्युक्तं ज्ञानं नापवादमर्हतीति भावः । एतेन प्राप्तुं शक्यत्वस्य ‘ज्ञानमाप्यत इत्यर्थनिर्णायकत्वाभावात् तत्सिद्ध्यर्थमुपन्यासायोग इति परास्तम् । असम्भावनापरिहारार्थमुपन्यस्तत्वेन सिद्ध्यर्थमनुप-न्यासात् । अधिकाराभावेऽपि प्राप्तुं शक्यत्वादित्युक्तं प्राप्तिदर्शनादेवाधिकारस्यापि कल्प्यत्वादित्यत आह– वेदानधिकारिणामिति ॥ वेदानधिकारिणामपि शूद्राणां वेदप्राप्तिदर्शनेन व्यभिचारात् । येन यत्प्राप्यते स तत्राधिकारीति व्याप्त्यभावान् न प्राप्त्याधिकारः कल्पयितुं शक्यत इति भावः ॥ अतोऽयोग्यैरपीति ॥ अतोऽयोग्यैरपि ज्ञानस्य प्राप्तुं शक्यत्वेनाऽसम्भावनाऽभावाद् अयोग्यानामपि ज्ञानाभिधायकभागवतवचनेन तत्सिद्धेः, तेषामपि मोक्षः स्यादेवेत्यर्थः । ननु इन्द्रविरोचनाभ्या-मपहतपाप्मत्वादिगुणक आत्मेत्येव विज्ञातत्वाद् इन्द्रस्य सम्यक्ज्ञानं विरोचनस्य तु ज्ञानं विपरीतज्ञानमिति तु कथमित्यत आह– य आत्मेति ॥

### ***वाक्यार्थमुक्तावली***

पारिप्लवार्थ इत्यत्र त्रेधा हि ज्ञानिनो भवन्ति । मनुष्योत्तमादेवाब्रह्मेत्युक्तम् । तदयुक्तम् । असुरादीनामपि प्रयत्नेन ज्ञानित्वसम्भवाद् इत्याक्षेपोत्थानादनन्तरसङ्गतिः ॥ मुक्त्ययोग्यानामिति ॥ तथा च नित्योपलब्ध्यनुपलब्धिप्रसङ्ग इत्यत्रोक्तभङ्गप्रसङ्ग इति भावः ॥ किमिति ॥ ज्ञानं किमनधिकारिभिरप्याप्यते उताधिकारिभिरेवेति चिन्ता । तदर्थमगुरूपसत्त्यादिस्वप्रयत्नो योग्यता-मभिभाव्यानधिकारिणां ज्ञानदानशक्त उताशक्त इति ॥ उभयथेति ॥ वेदानधिकारिभिरपि वेद-प्राप्तेरधिकारिभिश्च प्राप्तेरित्युभयथेत्यर्थः । ननु असार्वत्रिकी ज्ञानाधिकारितेत्युक्तत्वात्कथं ज्ञानस्य सर्वप्राप्यत्वमित्यतः, सत्यमधिकाराभावः सर्वेषामिति ॥ तथाप्यात्मस्वरूपयोग्यतावन्महाप्रयत्नस्यापि दृढत्त्वात्तेन ज्ञानप्राप्तिः सम्भवतीति भावेन सर्वथापि सर्वप्रकारेणोत्साहेऽपीति सूत्रभाष्यसूचितमात्म- स्वरूपदार्ढ्यमित्युक्तन्यायमेतदधिकरणेऽपि दर्शयति ॥ अधिकाराभावेऽपीति ॥ यद्यप्यस्मिन्नधि-करणे पूर्वपरसिद्धान्तन्यायौ न्यायमालायां पृथङ् न पठितौ । न्यायविवरणेऽपि न पूर्वन्यायौ सङ्गमितौ । तथापि मुक्तासम्बन्धदीपिकायां शङ्करार्यैः पूर्वाधिकरणन्यायौ सङ्गमिताविति ज्ञेयम् । ननु योग्यताभावे कथमतिदृढेनापि प्रयत्नेन ज्ञानप्राप्तिः । न हि प्रयत्नशतेन नरो वानरीकर्तृं शक्य इत्यत आह ॥ वेदेति ॥ हरिभक्त्यादिमन्नियताधिकारिकस्यापि वेदस्यान्यायेनानधिकारि-प्राप्यत्वदर्शनात् प्रकृतेऽपि तथोपपत्तिरिति भावः । सूत्रे त इत्यावर्तते । तुशब्दाद् विपर्ययं प्राप्नोति चेति स्पष्टं तत्त्वप्रदीपिकायां वचनात् तुशब्दो विपरीतज्ञानं प्राप्नुवन्ति च इति समुच्चायकः । तथा च सर्वथापि देशकालगुरूपसत्यादिसर्वप्रकारेण तत्साम्येऽपि त एव प्रस्तुतज्ञानयोग्या एव ज्ञान-प्राप्तिमन्तो न त्वयोग्याः । प्रत्युत ते विपरीतज्ञानमप्याप्नुवन्ति । कुत उभयलिङ्गाद् उभय-विधयोग्यायोग्यजनस्य ज्ञानप्राप्त्यप्राप्तिरूपोभयविधलिङ्गदर्शनादिति सूर्त्रार्थं स्पष्टयति ॥ देशेति ॥ श्रुतेरुपदेशरूपत्वेन कथं श्रुत्येत्युपदेशकरणत्वोक्तिरित्यत इत्थंभूतलक्षणे तृतीयेत्यत आह ॥ श्रुतिरूपेणेति ॥ श्रुतिरूपेण विद्यमानो यमुपदेशतत्साम्येऽपीत्यर्थः । उपदेशसाम्यं चेन्द्रविरोचनयोः प्रजापतौ द्वात्रिंशद्वर्षपर्यन्तं वा साधूक्त्या समदेशकालैकाचार्यत्वैकवाक्यत्वरूपेणेति ध्येयम् । य एषोऽन्तरक्षणीति वाक्येनैवेन्द्रविरोचनयोः सम्यज्ज्ञानविपरीतज्ञानयोर्जननात् कथं य आत्माऽऽ-पहतपाप्मेति भाष्योपात्तश्रुतेस्तादृशोपदेशत्वमित्यत इति ॥ श्रुत्येति ॥ भाष्यप्रतीकग्रहणमिति भावेनाह ॥ इति प्रजापतिनेत्यादिना ॥

अविजिघित्सोपिपास इति जग्धुं पातुं चेच्छाभाव उच्यत इति प्रतीयते । अतो व्याचष्टे ॥ अविजिघित्स इति ॥ क्षुत्पिपासादिकाश्चैव देवानां भोगसाधका न तु पीडाकरास्तेषामिति वचनादिति भावः । एतेन स्थितिरित्युक्तन्यायोऽपि स्थितिशब्दितयोग्यतानुसारेणैव ज्ञानस्य स्थितिरिति सूत्रारूढो दर्शितो भवति ।

### ***तत्त्वसुबोधिनी***

अधिकारिमात्रेति । नियताधिकाध्ययनस्यानधिकारिप्राप्यत्ववत्तथाभूतापरोक्षज्ञानस्याप्य-नधिकारिप्राप्यत्वे पूर्वाधिकरणोक्तस्वफलजनकत्वनियमो न स्यादिति पूर्वाक्षेपादनन्तरसङ्गतिरिति भावः । सर्वथाऽपीति ॥ सर्वप्रकारेणोत्साहेऽपीति । पूर्वप्रकारेण उत्साहेऽपीति सूत्रभाष्याभ्यां सूचितयुक्तिमाह ॥ अधिकाराभावेऽपीति ॥ ननु असार्वत्रकीत्यत्र ज्ञानस्यानियताधिकारित्वेन उक्तत्वात् कथम् अधिकाराभावे तत्प्राप्तिः स्यादित्यत आह । वेदानधिकारिणामिति ॥
हरिभक्त्यादिमन्नियताधिकारिकस्याप्यध्ययनस्य न्यायेन अनधिकारिणामपि प्रयत्नेन प्राप्तिदर्शनान्न विरोध इति भावः । श्रुतेरेव उपदेशत्वेन कथं श्रुत्या उपदेशसाम्येऽपीत्युक्तमित्यत आह ॥ श्रुतिरूपेणेति ॥ अविजिघित्सो पिपास इति पदयोरिच्छाभावार्थत्वनिरासायाह ॥ बुभुक्षादिनेति ॥ स विजिज्ञासितव्य इत्यस्य पौनरुक्त्यपरिहारार्थमाह ॥ न हीति ॥

### ***वाक्यार्थविवरणम्***

प्रयत्नेनेति ॥ पाठादिरूपप्रयत्नेनेत्यर्थः ॥ अनेकेति ॥ अनेकप्रकारेणेत्यर्थः ॥ प्रजापते-राचार्यस्येति ॥ आचार्यभूतस्य चतुर्मुखस्येत्यर्थः ॥

### ***वाक्यार्थमञ्जरी***

सर्वथाऽप्यनेकप्रयत्नकरणेऽपि त एव योग्या एव ज्ञानमाप्नुवन्ति न त्वयोग्याः कुत उभय-लिङ्गाद् योग्यायोग्ययोरिन्द्रविरोचनयोर्ज्ञानप्राप्त्यप्राप्तिरूपोभयलिङ्गदर्शनादित्यर्थः । श्रुतेरेवोपदेशत्वेन कथं श्रुत्योपदेशसाम्येऽपीत्युक्तमित्यत आह ॥ श्रुतिरूपेणेति ॥ तुशब्दार्थमाह ॥ प्रत्युतेति ॥ उभयं क्रमेणोपपादयति ॥ य आत्मेत्यादिना ॥ पीडाभाव इति ॥ नेच्छाभावमात्रमिति भावः । अन्वेष्टितव्य जिज्ञासितव्य इत्यनयोः पौनरुक्त्यवारणायाह ॥ न हीति ॥





------------------------------------------------------------------------

ॐ अनभिभवं च दर्शयति ॐ

## **सूत्रभाष्यम्**

॥ ॐ अनभिभवं च दर्शयति ॐ ॥ ३५ ॥

‘दैवीमेव सम्पत्तिं देवा अभिगच्छन्त्यासुरीमेव चासुरा नैवैतयोरभिभवः कदाचित्स्वभाव एव ह्यवतिष्ठत’ इति स्वभावानभिभवं च दर्शयति ॥

### ***तत्त्वप्रदीपिका***

अयोग्यानामपि कारणात्स्वभावाभिभवेन योग्यता सञ्चायते, योगव्याघ्रवदित्यत आह– अनभिभवं च दर्शयति ॥ स्वभावानभिभवं च दर्शयति श्रुतिरुभयभागेऽपि । देहादेस्तु परिणाम-स्वभावत्वाददृष्टान्तत्वम् ॥

### ***तत्त्वप्रकाशिका***

ननु महाप्रयत्नेनायोग्यताया अभिभवितुं शक्यत्वादयोग्यानामपि ज्ञानप्राप्तिः किं न स्यात् । दृष्टं हि विश्वामित्रस्य महता प्रयत्नेन विप्रत्वमित्याशङ्कां परिहरत्सूत्रं पठित्वा व्याचष्टे ॥ अनभिभवं चेति ॥ भवेदयोग्यताभिभवेनायोग्यानामपि ज्ञानप्राप्तिः । यदि क्षत्रियत्वादिवदयोग्यत्वमस्वाभाविकं स्यात् । न त्वेतदस्ति । तस्य स्वभावत्वात् । स्वभावत्वेऽप्यभिभवः किं न स्यादिति न वाच्यम् । स्वभावानभिभवस्य श्रुतिसिद्धत्वादिति भावः । संपत्तिं स्वभावम् ।

### ***गुर्वर्थदीपिका***

आत्मीयामेव जातिमनुभवन्तीति नियमस् ततोऽन्यरूपत्वाभावो ऽतद्रूपत्वम् । तस्माद्धाप्ये-तर्हीत्यत्र यद्यपि सर्वजीवहृदयेषु श्वासरूपजपं कुर्वन्मुख्यप्राण एव । तथापि तस्य देवोत्तमत्वात्तन्मतं तच्छिष्याणां देवादीनामपि मतमिति भावः । असुरैस्तु निर्गुणतया निराकारतया च ब्रह्मोपास्तेः क्रियमाणत्वादभूतित्वेनोपासनं स्पष्टमेवेति न तत्र दृष्टान्त उक्तः ।

### ***भावबोधः***

स्वभावानभिभवस्येति ॥ अनेन सूत्रे स्वभावस्येति शेष इत्युक्तं भवति । सूत्रे ‘च’ शब्द एवार्थः । स्थितिरिति शेषः । प्रकरणात् सम्यज्ज्ञानविपरीतज्ञानयोरित्यस्य लाभः ।

### ***भावदीपः***

अयोग्यता आगन्तुकीति मत्त्वा शङ्कते ॥ नन्विति ॥ विप्रत्वमिति ॥ ‘गाधेरभून्महातेजाः समिद्ध इव पावकः । तपसा क्षात्रमुत्सृज्य यो लेभे ब्रह्मवर्चसम्’ इति नवमस्कन्धे व्यक्तमेतत् । भाष्ये स्वभावेत्युक्त्या लब्धं हेतुं वदन् प्रागुक्तं निराह ॥ नन्वेतदिति ॥ यदभिभवेन ज्ञानप्राप्तौ प्रयोजकमस्वाभाविकत्वमेतन्नास्तीत्यर्थः । यद्वा अयोग्यताभिभवेन प्राप्तिरित्येतन्नास्ति स्वाभावि-कत्वस्यैवानभिभवप्रयोजकत्वेन स्वभावत्वे कथमभिभव इत्यर्थः । स्वभावत्वेऽप्यभिभूयतामयोग्यता । तथा चाप्रयोजको हेतुरित्याशङ्क्य विपक्षे श्रुतिविरोध इति भावेन भाष्यं व्यनक्ति ॥ स्वभाव-त्वेऽपीत्यादिना ॥ प्रकृतोपयोगाय श्रौतपदार्थमाह ॥ संपत्तिमिति ॥

### ***अभिनवचन्द्रिका***

॥ दृष्टं हीति ॥ क्षत्रियत्वाभिभवेन विप्रत्वं दृष्टमित्यर्थः ।

### ***वाक्यार्थमुक्तावली***

सूत्रे चशब्दादयोग्यतास्वभावस्तस्यानभिभवञ्च दर्शयतीत्यर्थमभिप्रेत्याह ॥ भवेदित्यादिना ॥

### ***तत्त्वसुबोधिनी***

स्वभावाभिभवस्येति ॥ अनेन सूत्रे स्वभावस्येति शेष इत्युक्तं भवति । सूत्रे चशब्द एवार्थः । स्थितिरिति शेषः । प्रकरणात्सम्यग्ज्ञानविपरीतज्ञानयोरित्यस्य लाभः ।

### ***वाक्यार्थमञ्जरी***

स्वभावस्यानभिभवं तिरस्काराभावं दैवीमेवेति श्रुतिर्दर्शयतीत्यर्थः । अतिदार्ढ्येन तदुभय-स्वभावस्य ॥ कर्तुं शक्यत्वादिति ॥ मिश्रत्वेनादृढत्वादिति भावः ॥





------------------------------------------------------------------------

ॐ अन्तरा चापि तु तद्दृष्टेः ॐ

## **सूत्रभाष्यम्**

॥ ॐ अन्तरा चापि तु तद्दृष्टेः ॐ ॥ ३६ ॥

सम्यग्ज्ञानविपरीतज्ञानयोरन्तरा स्थितानामपि देवासुरभावयोर्दार्ढ्यदृष्टेः ॥

### ***तत्त्वप्रदीपिका***

मिश्रबुद्धीनामपि देवासुरभावयोरन्तरास्थितानां नित्यसंसृतियोग्यानां मिश्रबुद्धिस्वभावो नाभिभूयते । तेषां देवासुरभावयोरुभयोरपि दाढर्््यदृष्टेः श्रुतितो लोकतश्च । तत्रापि विशेषो दृश्यते । एकेषामुभयत्रापि बहुमतिः केषाञ्चिदुभयत्रापि निन्दा औदासीन्यमन्येषामित्यादिः ।

### ***तत्त्वप्रकाशिका***

अस्त्वत्यन्तायोग्यानामसुरादीनां ज्ञानप्राप्त्ययोगो देवादीनां च मिथ्याज्ञानाप्राप्तिरतिदाढर्््येनाभि-भवायोगात् । मध्यममानुषाणां तु ज्ञानादिप्राप्तिर्भवतु । तत्स्वभावाभिभवस्य कर्तुं शक्यत्वादित्याशङ्कां परिहरत्सूत्रमुपन्यस्य व्याचष्टे ॥ अन्तरेति ॥ मानवानां सम्यग्विपरीतज्ञानयोरन्तरास्थितत्वमेव मिश्रज्ञानित्वमेव न तु केवलज्ञानादिप्राप्तिस्तेषामपि स्वभावाभिभवो नास्ति । कुतः । तेषां मिश्रज्ञान एव विशेषेण दाढर्््यदृष्टेः । अतिदृढस्य चाभिभवायोगादिति भावः ।

### ***भावबोधः***

योग्यतया मानवानामित्यस्य च लाभ इत्यभिप्रेत्यान्तरा चेति सूत्रांशस्यार्थमाह– मान-वानामिति ॥ तेषामपीति ॥ अनेन सौत्र अपिपदेन पूर्वसूत्रोक्तो ‘अनभिभवो’ अनु कृष्यत इत्युक्तं भवति । तेषां मिश्रज्ञान एवेति । अनेन तुशब्दो विशेषार्थः । तच्छब्दस्तेषां मानवानां तस्मिन् मिश्रज्ञाने तस्य दाढर्््यस्येत्यर्थत्रयपर इत्युक्तं भवति ।

### ***भावदीपः***

श्रुतौ दैवीमित्युक्तिर्देवानामपि प्रबलशापमहदपचारादिना योग्यताभिभवसम्भवेन मिथ्याज्ञान-प्राप्त्या तमोऽपि स्यादिति शङ्कापनुत्तये । अत एव भाष्ये स्वभावेत्येवोक्तम् । न त्वासुरस्वभावे-त्युक्तमिति भावेनानुवदति ॥ अस्त्विति ॥ श्रुतौ देवासुरपदे योग्यायोग्यसर्वपरे इति भावेनासुरादी-नामित्याद्युक्तिः । अप्यन्तभाष्यस्यार्थो ॥ मानवानामिति ॥ अपिपदाकृष्टाऽनभिभवशब्दार्थः सम्यगित्यादि । सौत्रचशब्दार्थ एवेति । एवमनुवृत्तानभिभवशब्दार्थमुक्त्वा अपीत्यनन्तरं भाष्ये योज्यं पदं दर्शयन् हेत्वंशं व्यनक्ति ॥ तेषामपीत्यादिना ॥ सौत्रतुशब्दार्थो विशेषेणेति ॥

### ***अभिनवचन्द्रिका***

सूत्रं योजयति– मानवानामिति ॥ अत्रैवं सूत्रयोजना । अन्तरास्थितानां न ज्ञानादिप्राप्तिः स्वरूपाभिभवाभावात् । तदपि कुतः । मिश्रज्ञान एव पटुत्वदृष्टेरिति ।

### ***वाक्यार्थमुक्तावली***

सूत्रे चोवधारणे । स्थितानां स्थितत्वमिति पदद्वयमध्याहार्यम् । तुशब्दो विशेषार्थः । ततश्च प्रस्तुतसम्यज्ज्ञानविपरीतज्ञानयोरन्तरास्थितानां मानवानामपि अन्तरस्थितत्वमेव । न तु सम्यज्ज्ञानादिप्राप्तिस्तेषामपि स्वभावाभिभवो नास्तीति यावत् । कुतस्तद्दृष्टेः । तेषां देवासुर-स्वभावयोर्मिश्रज्ञान एवेति यावत् । तुविशेषाकारेण तस्य दार्ढस्य दृष्टेरिति सूत्रार्थमाह ॥ मानवानामित्यादिना ॥

### ***तत्त्वसुबोधिनी***

योग्यतया मानवानामित्यस्य च लाभ इत्यभिप्रेत्य अन्तरा चेति सूत्रांशस्यार्थमाह । मानवानामिति ॥ तेषामपीति ॥ अनेन सौत्रापिपदेन पूर्वसूत्रेनाभिभवोऽनुकृष्यत इत्युक्तं भवति ॥ तेषामिति ॥ मिश्रज्ञान एवेति ॥ अनेन तुशब्दो विशेषार्थः । तच्छब्दस् तेषां मानवानां तस्मिन् मिश्रज्ञानेन तस्य दार्ढ्येत्यर्थत्रयपर इत्युक्तं भवति ।

### ***वाक्यार्थविवरणम्***

देवादीनामिति ॥ अत्र सर्वत्र देवशब्दो मोक्षयोग्यसज्जनवाचीति ज्ञातव्यम् ॥ कर्तुं शक्यत्वादिति ॥ तदीयस्वभावस्य द्विविधतया एकप्रकारत्वाभावेन तद्दाढर्याभावादिति भावः । तस्यैवार्थमाह ॥ मिश्रज्ञानित्वमेवेति ॥

### ***वाक्यार्थमञ्जरी***

मध्यममानुषाणां सम्यगसम्यग्ज्ञानयोरन्तरा मध्ये मिश्रज्ञान एवावस्थितिः । न तु तत्स्वभावस्याभिभवः कुतस् तद्दृष्टेः । तदिति तन्त्रं तेषां तत्र मिश्रज्ञाने तस्य दार्ढ्यस्य तु विशेषेण दृष्टत्वादित्यर्थः ॥ तत्स्वभावत्व इति ॥ ज्ञानादिस्वभावत्त्व इत्यर्थः ।





------------------------------------------------------------------------

ॐ अपि स्मर्यते ॐ

## **सूत्रभाष्यम्**

॥ ॐ अपि स्मर्यते ॐ ॥ ३७ ॥

‘असुरा आसुरेणैव स्वभावेन च कर्मणा ।

ज्ञानेन विपरीतेन तमो यान्ति विनिश्चयात् ॥

देवा दैवस्वभावेन कर्मणा चाप्यसंशयम् ।

सम्यग्ज्ञानेन परमां गतिं गच्छन्ति वैष्णवीम् ॥

नानयोरन्यथाभावः कदाचित्क्वापि विद्यते ।

मानुषा मिश्रमतयो विमिश्रगतयोऽपि च’ इति स्कान्दे ॥

### ***तत्त्वप्रकाशिका***

ननु देवदानवमानवानां तत्स्वभावत्वे भवेदभिभवाभावः । तदेव कुतः । तादृशस्वभावत्वे च तथाफलेन भाव्यम् । तदपि कुत इत्याशङ्कां स्मृत्या परिहरत्सूत्रमुपन्यस्य तां स्मृतिमुदाहरति ॥ अपीति ॥ स्वभावेनेति ज्ञानकर्मणोर्विशेषणम् । ज्ञानादेर्दैवत्वादिकं च सर्वभूतेषु येनैकमित्यादिना ज्ञातव्यम् ।

### ***भावबोधः***

तत्स्वभावत्व इति ॥ ज्ञानादिस्वभावत्व इत्यर्थः । स्वभावस्य ज्ञानकर्मादिसामग्री-सम्पादकत्वेनैव कार्यजनकत्वात् स्वभावेनेत्यस्य पृथक्कारणत्वशङ्कानिरासार्थमाह– स्वभावेनेतीति ॥ ज्ञानादेर्दैवत्वादिकं चेति ॥ दैवत्वं सात्त्विकत्वं मिश्रत्वं राजसत्वम् आसुरत्वं तामसत्वमिति विवक्षितम् । ततश्च देवासुरमानवपदैर्मुक्तियोग्यनित्यसंसारिणो विवक्षिता इति भावः ।

### ***भावदीपः***

स्वभावत्वादित्युक्तहेतोरसिद्धिशङ्कानिरासकतयोत्तरसूत्रमवतारयति ॥ नन्विति ॥ भाष्योक्त-स्मृतौ फलोक्तेरुपयोगमाह ॥ तथा फलेनेति ॥ तदपि तथा फलमपि । कुतः मानादित्यर्थं सामीप्यात्कर्मणैवान्वयभ्रांतिं निरस्यन् प्रकृतोपयोगायाह ॥ ज्ञानकर्मणोरिति ॥ स्मृतौ देवत्वादिजातिविशेषभ्रमनिरासाय त्रिविधजीवराशिपरत्वायाह ॥ ज्ञानादेरिति ॥ सर्वभूतेषु येनैकं भावमव्ययमीक्षते ।

‘अविभक्तं विभक्तेषु तज्ज्ञानं विद्धि सात्विकम् ॥

पृथक्त्वेन तु यज्ज्ञानं नानाभावान्पृथग्विधान् ।

वेत्ति सर्वेषु भूतेषु तज्ज्ञानं विद्धि राजसम् ।

यत्तु कृत्स्नवदेकस्मिन्कार्ये सक्तमहैतुकम् ।’

अतत्वार्थवदल्पं च तत्तामसमुदाहृतमित्यनेन ज्ञानस्य तथा, नियतं सङ्गरहितरागद्वेषतः कृतम् ।

‘अफलप्रेप्सुना कर्म यत्तत्सात्विकमुच्यते ॥

यत्तु कामेप्सुना कर्म साहंकारेण वा पुनः ।

क्रियते बहुलायासं तद्राजसमुदाहृतम् ।

अनुबंधं क्षयं हिंसामनपेक्ष्य च पौरुषम् ।’

मोहादारभ्यते कर्म तत्तामसमुदाहृतम्’ इत्यनेनाऽष्टादशगीतोक्तदिशा कर्मणः सात्त्विकत्वादिकं ज्ञातव्यमित्यर्थः ।

### ***वाक्यार्थमुक्तावली***

तत्स्वभावत्वे इति ॥ सम्यज्ज्ञानस्वभावत्व इत्यर्थः । देवादीनां तत्तत्स्वभावत्वमपि शब्दात्तादृशफलवत्त्वं च स्मर्यत इति सूत्रार्थः । स्मृतौ ज्ञानकर्मणोरिव योग्यतापरपर्यायवाच्यस्य स्वभावस्यापि पृथग्गतिहेतुत्वं प्रतीयते । तदयुक्तम् । तदनुसारिज्ञानकर्मणोरेव साक्षाद्धेतुत्वात् । देवादीनां सम्यज्ज्ञानादिस्वभावत्वे चेयं स्मृतिरुदाहृता । तदसिद्धिप्रसङ्गाच्चेत्यत आह ॥ स्वभावे-नेति ॥ ज्ञानकर्मणोरिति ॥ दैवस्वभावेनेत्यत्र दैवेन स्वभावेन चेति विशेषणोभयपदम् । तथा च तदन्तर्गतं स्वभावेनेति पदम् आसुरेणैव स्वभावेन चेति श्रुतम् । स्वभावेनेति पदं च ज्ञानकर्मणो-र्विशेषणम् । न तु स्वयं योग्यतापरं विशेष्यरूपमित्यर्थः । ज्ञानकर्मणोः स्वभावत्वं च योग्यतानुसारित्वं द्रष्टव्यम् । ननु स्वभावेनेत्येतद्ज्ञानादिविशेषणं तर्हि समासान्तर्गतदैवेनेति पदं पृथक् श्रुतमसुरणेति पदं च ज्ञानकर्मणोरेव विशेषणं स्यात् । तत्र ज्ञानाद्दैवत्वादिकं किमित्यत आह ॥ ज्ञानादेरिति ॥ सर्वभूतेष्वित्याद्युक्त्वा तज्ज्ञानं विद्धि सात्त्विकम् इत्याद्युक्तेर् दैवत्वं सात्विकत्वम् आसुरत्वं तामसत्वम् इत्यादि ज्ञातव्यमित्यर्थः ।

### ***तत्त्वसुबोधिनी***

तत्स्वभावत्व इति ॥ ज्ञानादिस्वभावत्व इत्यर्थः । तथाफलेन मोक्षतमोरूपफलेन । स्वभावस्य ज्ञानकर्मादिसामग्रीसंपादकत्वेनैव कार्यजनकत्वात् स्वभावेनेत्यस्य पृथक्कार्यत्वशङ्कानिरासार्थमाह ॥ स्वभावेनेति ॥ ज्ञानादेर्दैवत्वादिकं चेति । दैवत्वं सात्विकत्वं, मिश्रत्वं राजसत्वं, आसुरत्वं तामसत्वमिति विवक्षितम् । ततश्च देवासुरमानवपदैर् मुक्तियोग्यतमोयोग्यनित्यसंसारिणो विवक्षिता इति भावः ।

### ***वाक्यार्थविवरणम्***

तत्स्वभावत्व इति ॥ देवत्वादिस्वभावत्व इत्यर्थः ॥ इत्यादिनेति ॥ तथा च सात्त्विकत्वादिकमेव दैवत्वादिकम् । तत्र ‘तज्ज्ञानं विद्धि सात्विकम्’ इत्याद्युक्तेरिति भावः ॥

### ***वाक्यार्थमञ्जरी***

असुरा इति स्मृत्या तादृग्स्वभावत्त्वतदनुगुणफलमिति द्वयं स्मर्यत इत्यर्थः । स्वभावस्य प्रथक्कारणत्वप्रतीतिनिरासायाह ॥ स्वभावेनेति ॥ तस्य ज्ञानकर्मादिसामग्री संपादकत्वेनैव कार्यजनकत्वादिति भावः ॥ ज्ञानादेर्देवत्वादिकं चेति ॥ दैवत्वं सात्विकत्वं, मिश्रत्वं राजसत्वं, आसुरत्वं तामसत्वं, तच्च सर्वभूतेषु येनैकं भावमव्ययमीक्षते । ‘अविभक्तं विभक्तेषु तज्ज्ञानं विद्धि सात्विकं पृथक्त्वेन तु यज्ज्ञानं नानाभावान्पृथग्विधान्’ । ‘वेत्ति सर्वेषु भूतेषु तज्ज्ञानं विद्धि राजसम् । यत्तु कृत्स्नवदेकस्मिन्कार्ये सक्तमहैतुकम् । अतत्वार्थवदल्पं च तत्तामसमुदाद्धृतम्’ इति गीतावचनैर्ज्ज्ञातव्यमित्यर्थः ।

  

------------------------------------------------------------------------

ॐ विशेषानुग्रहं च ॐ

## **सूत्रभाष्यम्**

॥ ॐ विशेषानुग्रहं च ॐ ॥ ३८ ॥

‘शृण्वे वीर उग्रमुग्रं दमायन्नन्यमन्यमतिनेनीयमानः ।

एधमानद्विुभयस्य राजा चोष्कूयते विश इन्द्रो मनुष्यान्’ इति(ऋ.सं.६-४७-१६)

विशेषानुग्रहं च दर्शयति देवेषु परमेश्वरस्य ।

‘असुरान्दमयन्विष्णुः स्वपदं च सुरान्नयन् ।

पुनः पुनर्मानुषांस्तु सृतावावर्तयत्यसौ’ इति भविष्यत्पर्वणि ॥

### ***तत्त्वप्रदीपिका***

‘शृण्वे वीर’ इत्यादेरयमर्थः । देवासुराणामीश्वरोऽध्यवसायान्तगामी स्वयोग्यताधिकवृद्धिह्रासम-सहमानोऽसुरानन्धे तमसि क्षिपन्देवानत्युच्चं स्वपदं नयन्मनुष्यान्सर्गे भूमौ नरके च प्रेङ्खोलयतीत्येवं श्रूयते ।

### ***तत्त्वप्रकाशिका***

हेत्वन्तरेण देवानामेव सम्यग्ज्ञानफले नान्येषामित्यर्थप्रतिपादकं सूत्रमुपन्यस्य व्याचष्टे ॥ विशेषेति ॥ ज्ञानादितावद्भगवत्प्रसादाधीनम् । ‘अज्ञानां ज्ञानदो विष्णुः’ इत्यादेः । भगवदनुग्रहश्च देवेष्वेव विशेषतो नान्येषु श्रुतिसिद्धोऽतस्तेषामेव सम्यग्ज्ञानादिनासुराणामिति भावः । अध्यव-सायान्तगामी परमेश्वरः सर्वानुग्रान् दैत्यान् दमयंस्तद्विरुद्धान् देवान् संसारमतिक्रम्य स्वपदं नयन्वेदादिषु श्रूयते स एव मनुष्यप्रजाः संसार एवावर्तयतीत्यर्थः । इन्द्रपदव्याख्यानं परमेश्वरस्येति । श्रुत्यर्थनिश्चायिकां स्मृतिं चाह ॥ असुरानिति ॥

### ***भावबोधः***

ननु देवानामेव सम्यज्ज्ञानं तत्फले प्रतिपादनीये । तेषु हरेर्विशेषानुग्रहसमर्थनं क्वोपयुक्तमित्यत आह– ज्ञानादीति ॥ ‘असुरान्दमयन्’ इति स्मृतिं व्याचष्टे– अध्यवसायेति ॥ वीर इत्यस्यार्थ-कथनमिदम् । उग्रमुग्रमिति वीप्सार्थः– सर्वानुग्रानिति ॥ फलितोक्तिर्दैत्यानिति । अतीत्युप-सर्गस्यार्थोऽतिक्रम्येति । अतिक्रमयित्वेत्यर्थः । संसारमिति योग्यतया सम्बन्धः । स्वपदमिति शेषोक्तिः । वेदादिष्वित्यस्य योग्यतया लाभः । मनुष्यप्रजा इति । मुक्तियोग्यतमोयोग्यवर्गयोः फलस्योक्तत्वाद्विश इति मनुष्या एव विवक्षिता इति भावः । अत्र सूत्रे ‘अतः’ शब्दः ‘अनभिभवं च’ इत्युक्तस्वभावानभिभवपरामर्शकः । ‘तु’शब्द एवार्थः । ततश्च वह्निमत्त्वादेव धूमवत्त्वमितिवत् ।

### ***भावदीपः***

विशेषाऽनुग्रहोक्तेरसांगत्यनिरासायाह ॥ हेत्वन्तरेणेति ॥ ज्ञानादिहेतुभूतेश्वरानुग्रहवत्त्वरूप-हेत्वन्तरेणेत्यर्थः । भाष्यं व्याकर्तुं परिष्करोति ॥ ज्ञानादीति ॥ इत्यादेरिति ॥ ‘अज्ञानां ज्ञानदो विष्णुर्ज्ञानिनां मोक्षदश्च सः । आनन्ददश्च मुक्तानां स एवैको जनार्दनः’ इति जिज्ञासानयानु-व्याख्यानाद्युक्तश्रुतेरित्यर्थः । विशेषानुग्रहं चेत्यादिभाष्यं व्याचष्टे ॥ भगवदिति ॥ असुरानित्यादि-स्मृतिमनुरुध्य श्रुतिं व्याचष्टे ॥ अध्यवसायेति ॥ वीरो अध्यवसायान्तगामीन्द्रः परमेश्वरः । उग्रमुग्रं सर्वानुग्रान् दैत्यानिति यावत् । बहुवचनं वीप्सार्थः । अति अतिक्रम्य संसारमतिक्रम्येति यावत् । क्वचिदुपसर्गाः ससाधनां क्रियामाहुरित्युक्तेः । नेनीयमानः स्वपदं नयन् । शृण्वे वेदादिषु श्रूयते । मनुष्यान् विशः मनुष्यादिप्रजाः । चोष्कूयते संसार एवावर्तयति । श्रुतावभावाद्भाष्ये कथं परमेश्वरस्येत्युक्तिरित्यत आह ॥ इन्द्रेति ॥ यद्वा स्मृतौ श्रौतेन्द्रपदस्याव्याख्यानात्कथं परमेश्वर इति टीकायामर्थ उक्त इत्यतो भाष्ये व्याकृतमित्याह ॥ इन्द्रेति ॥ स्मृत्युक्तेरुपयोगं वदन् स्वव्याख्यानं स्मृतिमूलमिति भावेनाह ॥ श्रुत्यर्थेति ॥

### ***वाक्यार्थमुक्तावली***

हेत्वन्तरेणेति ॥ स्मृतेरुदाहृतत्वात् स्मार्तत्वरूपहेत्वपेक्षया भगवद्विशेषानुग्रहपात्रत्वरूप-हेत्वन्तरेणेत्यर्थः । उग्रमुग्रमिति वीप्सार्थः । सर्वानुग्रानिति फलितोक्तिः ॥ दैत्यानिति ॥ अत्यन्त-क्रूरान् दैत्यान् इत्यर्थः ॥ अतिक्रम्येति ॥ अतिक्रामयित्वेत्यर्थः । चोःकूयते परिवर्तयति । कू आप्रावरणे । एधमानद्विट् स्वयोग्याधिकम् एधमानानां ह्रासकर्ता । उभयस्य मुक्तामुक्तवर्गस्य ।

### ***तत्त्वसुबोधिनी***

ननु देवानामेव सम्यग्ज्ञानतत्फलप्रतिपादनीयेषु तेषु हरेर् विशेषानुग्रहसमर्थनं क्वोपयुक्तमित्यत आह ॥ ज्ञानादीति ॥ असुरान् दमयन्निति स्मृत्यनुसारेण श्रुतिं व्याचष्टे ॥ अध्यवसायेति ॥ वीर इत्यस्यार्थकथनम् इदमुग्रमुग्रमिति । वीप्सार्थः ॥ सर्वानुग्रानिति ॥ फलितोक्तिः । दैत्यानिति । अतीत्युपसर्गस्यार्थः ॥ अतिक्रम्येति ॥ अतिक्रामयित्वेत्यर्थः । संसारमिति योग्यतया सम्बन्धः, स्वपदमिति शेषोक्तिः । वेदादिष्वित्यस्य योग्यतया लाभः । मनुष्यप्रजा इति ॥ मुक्तियोग्य-तमोयोग्यवर्गयोः फलस्योक्तत्वाद्विष इति मनुष्या एव विवक्षिता इति भावः ।

### ***वाक्यार्थविवरणम्***

ज्ञानफले इति ॥ ज्ञानतत्फले इत्यर्थः ।

### ***वाक्यार्थमञ्जरी***

देवेष्वीशस्य विशेषानुग्रहं च शृण्वे वीरश्रुतिर्दर्शयतीत्यर्थः । इन्द्रशब्दार्थः परमेश्वरः, दमा-यन्नित्यस्य दमयन्, अन्यमन्यमित्यस्य तद्विरुद्धान् देवान् । बहुवचनं वीप्सार्थे । शृण्वे स्पष्टं श्रूयते । मनुष्यान्विशः मनुष्यान् प्रजाश् चोष्कूयते संसार एवावर्तयति । ननु देवानां सम्यग्ज्ञानं तत्फलयोरेव प्रतिपादनीयत्वात् तेषु हरेर्विशेषानुग्रहसमर्थनं क्वोपयुक्तमित्याह ॥ ज्ञानादीति ॥ अध्यवसायेति ॥ आरब्धेत्यर्थः । अयं वीरशब्दार्थ उग्रमुग्रमिति । वीप्सार्थः सर्वानुग्रानिति । फलतोक्तिर्दैत्यानिति । अतीत्युपसर्गार्थोऽतिक्रम्येति अतिक्राम्येत्यर्थः । संसारमिति योग्यतया सम्बन्धः । स्वपदमिति शेषोक्तिः । वेदादिष्वित्यस्य योग्यतया लाभः ॥ मानुषप्रजा इति ॥ मुक्तियोग्यतमोयोग्यवर्गयोः फलस्योक्तत्वाद्विश इत्यनेन मनुष्या एव विवक्षिता इति भावः ।





------------------------------------------------------------------------

ॐ अतस्त्वितरज्ज्यायो लिङ्गाच्च ॐ

## **सूत्रभाष्यम्**

॥ ॐ अतस्त्वितरज्ज्यायो लिङ्गाच्च ॐ ॥ ३९ ॥

देवभागादसुरभाग एव बहुलः । ‘तस्मान्न जनतामियात्’ (बृ.उ.३-३-१०) इति लिङ्गात् । चशब्दात् ‘ततः कनीयसा एव देवा ज्यायसा असुरा’ (बृ.उ.३-३-१) इति श्रुतेश्च ।

‘असुरा बहुला यस्मात्तस्मान्न जनतामियात्’ इति च ब्राह्मे ॥

### ***तत्त्वप्रदीपिका***

अतस्त्वितरज्ज्यायो लिङ्गाच्च–

‘द्वया ब्रह्मसुतास्तत्र दैतेया बहवः स्मृताः ।

तमोभूताः सत्वरूपा अल्पसङ्ख्याः सुराः स्मृता’ इति महासंहितायाम् ॥

### ***तत्त्वप्रकाशिका***

यदुक्तं न दैत्यानां तत्स्वभावाभिभवेन देवत्वप्राप्तिरिति तदेव युक्त्या समर्थयत्सूत्रं पठित्वा व्याचष्टे ॥ अत इति ॥ यद्यसुराणां स्वभावाभिभवेन देवत्वप्राप्तिस्तर्हि कदाचित्तेषां देवभागादूनता स्यात् । न चैवम् । अतो देवभागादितरस्यासुरभागस्यैव ज्यायस्त्वात् । तदेव कुतः । जनताऽ-प्रवेशोक्त्यन्यथानुपपत्तेः श्रुतेश्चेति भावः । ततस्तयोर्देवासुरभागयोः । कनीयांसो ज्यायांसश्चेत्यर्थः । ननु जनताऽप्रवेशनिषेधोऽसुरबाहुल्यनिमित्त एव कुत इति तत्राह ॥ असुरा इति ॥

### ***भावबोधः***

असुरस्वभावानभिभवादेव देवभागादसुरभागस्य ज्यायस्त्वमन्यथा तन्न स्यादिति, सूत्रांशस्यार्थ इत्यभिप्रेत्याह यद्यसुराणामिति ॥ अतो देवभागादिति ॥ अनेनेतरत्वप्रतियोगित्वेन ‘विशेषानुग्रहं च’ इति प्रकृतदेवभागस्य परामर्शकतया अतःशब्दो भाष्ये व्याख्यात इत्युक्तं भवति । ‘तस्मा-दित्यादिश्रुतेश्च’ इत्यन्तं भाष्ये हेतुसाधकप्रमाणप्रदर्शकमित्यभिप्रेत्याह– जनतेति ॥

‘द्वया ब्रह्मसुतास्तत्र दैतेया बहवः स्मृताः’

इति बृहदारण्यकभाष्यं मनसि निधाय व्याचष्टे ततस्तयोरिति ॥ अनेन तत इति निर्धारणार्थकषष्ठीद्विवचनान्तात्तसिरित्युक्तं भवति । लिङ्गप्रदर्शकत्वेन प्रागुदाहृता स्मृतिः पुनः किमर्थमुदाह्रियत इत्यतस्तदवतारयति ननु जनतेति ॥

### ***भावदीपः***

स्वभावानभिभवस्यानभिभवं च दर्शयतीति प्रागेव समर्थनादाह ॥ युक्त्येति ॥ पूर्वं तु श्रुत्येति भावः । सूत्रादावसुरभागबाहुल्योक्तेः प्रकृतोपयोगाय तर्कमाह ॥ यद्यसुराणामिति ॥ आपाद्यस्या-निष्टतोपपादकत्वेन भाष्यं व्याचष्टे ॥ न चैवमित्यादिना ॥ अत इति सौत्रपदानुवादेन तद्व्याख्यात्वद्योतनाय भाष्यपदानुवादो देवभागादिति । तदेव ज्यायस्त्वमेव । श्रुतिरूपलिङ्गादिति भ्रान्तिनिरासायाह ॥ जनतेति ॥ जनसमूहाप्रवेशोक्त्यन्यथानुपपत्तिरूपलिङ्गात् । कनीयसा इति श्रुतेश्चेत्यर्थः । श्रुत्यर्थमाह ॥ तत इति ॥ तस्य प्रतिपदं तयोरिति । तस्याप्यर्थो देवेत्यादि । तत्राहेत्युपलक्षणम् । ज्यायःशब्दो न ज्येष्ठवाची किं तु बाहुल्यवाचीत्यत्रापीत्यपि ध्येयम् ।

### ***वाक्यार्थमुक्तावली***

अत इत्यावर्तते । तुरवधारणे । ततश्च अत एवासुरस्वभावानाम् अभिभवेन देवत्वप्राप्त्य-भावादेवातः विशेषानुग्रहञ्चेति प्रकृताद्देवभागादितरद् असुरजातमेव ज्यायो बहुलमस्तीत्युपपद्यते । अन्यथा तन्न स्यात् । वह्निमत्वादेव धूमवत्वमन्यथा तन्न स्यादितिवत् । ज्यायस्त्वं च लिङ्गा-च्छ्रुतेश्चेति सूत्रार्थमभिप्रेत्य व्याचष्टे ॥ यदीति ॥ जनता प्रवेशोक्त्यन्यथानुपपत्त्येति ॥ जनता प्रवेशनिषेधोक्त्यन्यथानुपपत्तेत्यर्थः । ज्ञानाङ्कुरसम्बृंहणार्थं जनता प्रवेशो निषिध्यते । यदि प्रतिजनसमूहमसुराल्पता सद्बाहुल्यं स्यात् तदाल्पोपमर्देन बहूपदेशेन ज्ञानवृक्षप्ररोहणस्यैव सम्भव-न्निषेधो युक्तः । असुरबाहुल्ये तु तद्विजृम्भितोपदेशेन पूर्वप्राप्तश्रवणादिपरिभवेन भगवन्निन्दादि-श्रवणेन च ज्ञानाङ्कुरपरिमोषण सम्भवान्निषेधोऽसुरबाहुल्यमन्यथानुपपत्या गमयतीति भावः ॥ ततस्तयोरिति ॥ निर्धारणषष्ठी द्विवचनान्तात्तच्छब्दात् तसिरिति भावः । कनीयसा ज्यायसा इत्यकारान्तत्वं छान्दसमित्यभिप्रेत्याह ॥ कनीयांस इति ॥ केचित्तु कनीयसा ज्यायसेति तृतीयैकवचनान्तयोर् विपरिणामेनार्थमाहेत्यवतारयन्ति । जनता प्रवेशनिषेधो सुरबाहुल्यनिमित्त एव कुत इति ॥ असुराल्पत्वेऽप्युपदिष्टतत्वस्य ग्रहणमयोग्यस्य कस्यचिदपि भवतीत्यन्यथोपपन्नं किं न स्यादिति भावः ॥ असुरबाहुल्य इति ॥ स्मृत्यन्तरे जनता प्रवेशनिषेधस्यासुरबाहुल्यनिमित्त-कत्त्वोक्त्या तस्मान्न जनतामियादिति सामान्यतो ज्ञानाङ्कुरस्य रक्षणीयत्वान्न जनतामियादिति स्मृत्यन्तरोक्तो जनता प्रवेशनिषेधो असुरबाहुल्यनिमित्तक इति ज्ञायत इति भावः । स्मृत्यन्तरमेव तद् भाष्ये चशब्दार्थतयोपात्तं ज्ञेयम् । अन्यथा प्रथममेव शिष्टवाक्योदाहरणसम्भवेन द्विः-पठनायोगात् । श्रुतिवद् ब्राह्मपुराणोदाहरणेनैव विवक्षितासिद्धेर्लिङ्गादिति व्यर्थत्वाच्च । स्पष्टमसुरबाहुल्यस्य तत्रैवोक्तौ तत्र लिङ्गोक्त्यसम्भवाच्च ।

### ***तत्त्वसुबोधिनी***

अत्र सूत्रे अतश्शब्दो ऽनभिभवं पराभवं चेत्युक्तस्वभावानभिभवपरामर्शकः । तुशब्द एवार्थः । वह्निमत्वादेव धूमवत्वमितिवदासुरस्वभावानभिभवादेव देवभागादसुरभागस्य ज्यायस्त्वम् । अन्यथा तन्न स्यादिति सूत्रांशस्यार्थ इत्यभिप्रेत्याह ॥ यद्यसुराणामिति ॥ अतो देवभागा इत्यनेन इतरप्राप्तियोगित्वेन विशेषानुग्रहं चेति प्रकृतदेवभावस्य परामर्शकतया अतःशब्दो भाष्ये व्याख्यात इत्युक्तं भवति । तस्मादित्यादिश्रुतेश्चेत्यन्तं भाष्यं हेतुसाधकप्रमाणदर्शकमित्यभिप्रेत्याह ॥ जनतेति ॥ ततस् तयोरित्यनेन तत इति निर्धारणार्थकषष्ठीद्विवचनात्सिद्धिरित्युक्तं भवति । लिङ्गप्रदर्शकत्वेन प्रागुदाहृता स्मृतिः पुनः किमर्थम् उदाह्रियत इत्यतस् तदवतारयति । ननु जनतेति ।

### ***वाक्यार्थविवरणम्***

‘तस्मान्न जनतामियात्’ इति बृहदारण्यकोक्तलिङ्गाभिप्रायमाह ॥ जनतेति ॥ अनेन जनमित्यस्य जनसमूहमित्यर्थ उक्तो भवति । देवभागादसुरभागस्य ज्यायस्त्वाभावे जनताप्रवेश-निषेधोक्तिरनुपपन्ना स्यादित्यर्थः । जनसमूहाख्यसभायां सज्जनानां स्वल्पत्वेन असुराणां बहुत्वेन तत्र गमने पराभवः स्यात् । अतो न सभां प्रविशेदिति भावः । ग्रामजनबन्धुसमुदायेभ्यस्तलिति सूत्रेण जनशब्दात् समूहार्थे ‘तल्’ प्रत्ययविधानाज्जनताशब्दो जनसमूहवाचीति ज्ञातव्यम् । भागयोर्मध्ये कनीयसा ज्यायसा इत्येतच्छान्दसमित्यभिप्रेत्य कनीयांसो ज्यायांस इत्युक्तम् ।

### ***वाक्यार्थमञ्जरी***

अतो देवसमुदायादितरदसुरजातं ज्यायो ऽतिबहुलम् । कुतः लिङ्गात् । तस्मादिति जनसमुदायप्रवेशनिषेधान्यथानुपपत्तिलिङ्गात् । चशब्दात्कनीयस एवेति श्रुतेश्चेत्यर्थः । जनता जनसमुदायः । असुराणां बहुलत्व एव जनसमुदाये तेषामपि सत्वेन तत्सङ्गदोषाभावाय तत्प्रवेश-निषेध उपपद्यते नान्यथेति भावः ॥ ततस्तयोरिति ॥ अनेन तयोरिति निर्धारणार्थकषष्ठी-द्विवचनान्तात्तत्सिद्धिरित्युक्तं भवति ।





[Load More](javaऽcriptःvoid(0))
