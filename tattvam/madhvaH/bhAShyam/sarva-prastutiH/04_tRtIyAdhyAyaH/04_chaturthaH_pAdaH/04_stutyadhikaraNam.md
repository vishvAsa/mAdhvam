+++
title = "०४ स्तुत्यधिकरणम्"
+++
## ॐ स्तुतयेऽनुमतिर्वा ॐ

४. स्तुत्यधिकरणम्

## **सूत्रभाष्यम्**

‘अथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात्तेनेदृश एव’ (बृ.उ.५-५-१) इति ज्ञानिनो यथेष्टाचरणं विधीयत इत्यत आह—

॥ ॐ स्तुतयेऽनुमतिर्वा ॐ ॥ १४ ॥

न विधिः । ज्ञानिनः स्तुतये अनुमतिमात्रं वा । युज्यते च ॥

### ***तत्त्वप्रदीपिका***

मौनमुपासनम् । अमौनमपरोक्षज्ञानम् । निर्विद्य नितरां लब्ध्वा, विद् लाभ इति धातोः । अथ ब्राह्मणः ब्रह्मनिष्ठो भवति । स येन केनापि वर्तेत, तेनेदृश एव स्यात् । न किञ्चिदपि हीयते । एवं श्रुतियोजनायां ज्ञानिनो यथेष्टचरणं विधीयत इत्यायातम् । युज्यते च । किन्नु खल्वेवंविधं ब्रह्मदर्शनं तस्य दर्शनवतोऽभिमत न कुर्वीतेत्यत आह– स्तुतयेऽनुमतिर्वा ॥ नायं विधिर् यो ज्ञानी स यथेष्टं चरेदेवेति । प्रमाणाभावात् । अपि तु ‘केन स्याद्येन स्यात्तेनेदृश एव’ इत्युक्तिर्ज्ञानिस्तुतये । यथेष्टप्रवृत्तावनुमतिमात्रं वैतत् । ‘स्तुतिः’ सामर्थ्यप्रकटनम् । ‘अनुमतिः’ क्रियमाणस्याभ्यनुज्ञा । यथेष्टचरणेऽपि तस्य ज्ञानिनो मुक्तेर्नियतत्वात् ।

### ***तत्त्वप्रकाशिका***

अत्र भगवत्प्राप्तिसाधनज्ञानस्यासत्प्रवृत्तावपि मोक्षसाधनत्वनियमलक्षणमहिन्मो वर्णनादस्ति शास्त्रादिसङ्गतिः । अन्यथा साधनान्तरादतिशयाभावप्रसङ्गात्समर्थनीयमेतत् । प्रकृतज्ञानवानत्र विषयः । किं तस्य सदसत्प्रवृत्त्योर्विशेषोऽस्ति न वा इति सन्देहः । लौकिकदृष्टिस्तुल्यं त्वित्युक्तिश्च सन्देहबीजम् । पूर्वपक्षं सूचयति ॥ अथेति ॥ न ज्ञानिनः सदसत्प्रवृत्त्योर्विशेषोऽस्ति । ब्राह्मणः पाण्डित्यं निर्विद्य बाल्येन तिष्ठासेद्वाल्यं च पाण्डित्यं च निर्विद्याथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात्तेनेदृश एव इति श्रुतौ ज्ञानिनो यथेष्टप्रवृत्तिविधानात् । तथा हि । यो ब्रह्मप्राप्तियोग्योऽसावागमजं ज्ञानं लब्ध्वा युक्तिजज्ञानमापादयेत् । तदुभयलाभानन्तरं ध्यानी भवति । तेन चापरोक्षज्ञानं प्राप्नोति अथ जीवन्मुक्त उच्यते । स च सता वाऽसता वा केनाऽपि प्रकारेण वर्तेतेति । यदि ज्ञानिनः सदसत्प्रवृत्त्योरस्ति विशेषस्तर्हि सदेवाचरेन्नासदिति वक्तव्यम् । न तु यथेष्टाचरणं विधातुं युक्तम् । श्रूयते च ज्ञानिनः सदसत्प्रवृत्त्योरविशेषो येन स्यात्केन स्यात्तेनेदृश एवेति । अयुक्तश्च ज्ञानिनः सदसत्प्रवृत्त्योर्विशेषः । न हि मोक्षादतिशयितं फलमस्ति यत्सत्प्रवृत्त्या भवेत् । न च समुच्चयसाध्यत्वं मोक्षस्य नापि ज्ञानिनो मोक्षाभावो योऽसत्प्रवृत्त्या भविष्यति । अतः सदसत्प्रवृत्तिभ्यां ज्ञानिनो विशेषाभावादाद्याधिकरणोक्तमयुक्तमिति । सिद्धान्तयत्सूत्रमवतार्य व्याचष्टे ॥ अत इति ॥ अस्त्येव ज्ञानिनः सदसत्प्रवृत्त्योर्विशेषस्तर्हि कथमयं यथेष्टाचरणविधिः । मैवम् । केन स्यादित्यस्य विधित्वाभावात् । तर्हि किमर्थमुच्यते । यथा कञ्चिद् भृत्यं प्रति तत्स्तुतये कथ्यते यथेष्टं कुर्विति न तु विधिस्तथैतदपि ज्ञानिनः स्तुतय एवोच्यते । अथवा यथेष्टाचारेऽनुज्ञानमात्रमेतत् । सर्वथा तु न विधिरिति भावः । न सदसत्प्रवृत्तिभ्यां ज्ञानिनो विशेषो युज्यते । तथा सत्यसत्प्रवृत्त्या कुण्ठितस्य ज्ञानस्य मोक्षसाधनत्वाभावप्रसङ्गादित्यत आह ॥ युज्यते चेति ॥ सदसत्प्रवृत्तिभ्यां विशेष इति शेषः ॥

### ***गुर्वर्थदीपिका***

न ज्ञानिनः सदसत्प्रवृत्त्योर्विशेषोऽस्तीत्यत्र ज्ञानिनां सदसत्प्रवृत्तिभ्यां सर्वथा शुभाशुभफले न स्त इति पूर्वपक्षिणोऽभिसन्धिः । सिद्धान्तिनस्तु सत्प्रवृत्तेर्न मोक्षसाधकत्वं नाप्यसत्प्रवृत्ते-र्मोक्षप्रतिबन्धकत्वम् । मुक्तावानन्दवृद्धिह्रासफलकत्वात्सर्वथा निष्फलत्वं च नेत्याहुरिति विवेकोऽनुसन्धेयः । बाल्येन तिष्ठासेदित्यत्र युक्तयनुसन्धानाख्यबलवान्बली बलिनो भावः बाल्यमिति व्युत्पत्या बाल्यपदेन युक्तयनुसन्धानात्मकं मननं गृह्यते । प्राथमिकब्राह्मणशब्दस्य ‘अणपणगतौ’ इति धातोर् ब्रह्माणतीति व्युत्पत्या ब्रह्मप्राप्तियोग्यत्वमर्थः । यद्वा ब्रह्म वेदमणति पठतीति ब्राह्मणो वेदाध्ययनवानित्यधिकारिणस्सामान्यलक्षणमुच्यते । प्राथमिकपाण्डित्याख्य-श्रवणस्यैव मौनं निर्विद्येति पुनरनुवादः । गत्यर्थानां ज्ञानार्थत्वाद् द्वितीयब्राह्मणशब्दस्य ब्रह्मापरोक्षज्ञानित्वमर्थ इत्यनुसन्धेयम् । आद्याधिकरणोक्तमित्यत्र ‘अधिकोपदेशात्’ इत्यधिकरणे यदुक्तं तन्नेत्यर्थः ।

### ***भावबोधः***

अत्र पूर्वाधिकरणोक्तज्ञानाधिकारतारतम्यानुसारेणैव ‘केन स्यात्’ इति श्रुतिविचारादनन्तर-सङ्गतिरिति ज्ञेयम् ॥ किमित्यादि ॥ अत्र ज्ञानिनां सदसत्प्रवृत्त्योर्विशेषो नास्त्युतास्तीति चिन्ता । तदर्थं ‘केन स्यात्’ इति श्रुतिर्निरवकाशोत सावकाशेति । तदर्थं ज्ञानिनां सदसत्प्रवृत्योर्विशेषः किं न युक्त उत युक्त इति । तदर्थं सदसत्प्रवृत्त्योर्विशेषः किं मोक्षतदभावयोरन्यतर उत तदतिरिक्त इति । तदर्थं ज्ञानिनां विहितनिषिद्धकरणाकरणयोः प्रमाणं नास्त्युतास्तीति । श्रुतौ यथेष्टाचरणविधेरप्रतीतेः कथमेतदित्यतो द्वितीये ब्राह्मणो ब्रह्माणितुं योग्यः । पाण्डित्यमागमजज्ञानं, बाल्यं युक्तिसहितं बलयुक्तत्वात् । मौनमुपासनाजं, अमौनमपरोक्षज्ञानं, निर्विद्यं नितरां प्राप्य लब्ध्वा ‘विद् लाभे’ इति धातोः । अथ ब्रह्मणो मुक्तो भवतीत्यर्थ इति बृहदारण्यकभाष्यं मनसि निधाय श्रुतिव्याख्यानपूर्वकं पूर्वपक्षमुपपादयति– तथा हीत्यादिना ॥ अधिकारज्ञापकस्याद्य-ब्राह्मणशब्दस्यार्थो ब्रह्मप्राप्तियोग्य इति । ‘पाण्डित्यं’ इत्यस्यार्थम् आगमजज्ञानमिति । ‘निर्विद्य’ इत्यस्यार्थो लब्ध्वेति । यद्यपि निःपूर्वो विदिर्वैराग्ये रूढः । तथापि निर् उपसर्गः । सत्तार्थस्यैव विदेरर्थं बाधित्वा तं वैराग्यार्थं व्यवस्थापयति । निर्विद्यत इति कर्तरि प्रयोगदर्शनाद् लाभार्थस्यार्थं तु विशिनष्ट्येव केवलम् । निर्विदन्ति निविदन्त इति वैराग्ये तत्प्रयोगादर्शनादिति गीताभाष्य-टीकायामेवोक्तम् । बाल्यमित्यस्य युक्तिरूपबलसम्बन्धीत्यर्थमभिप्रेत्याह– युक्तिजज्ञानमिति ॥ तिष्ठासेदित्युक्तायाः स्थितीच्छाया अविधेयत्वात्; तदिच्छायां बाल्यस्याकारणत्वाच्च युक्तिजज्ञान-मापादयेदिति तात्पर्यमुक्तमिति ज्ञातव्यम् । अथ ‘मुनिः’ इत्यस्यार्थो तदुभयलाभादनन्तरं ध्यानी भवतीति । तेन चापरोक्षज्ञानं प्राप्नोतीति । अनेन मौनं निर्विद्यामौनं प्राप्नोतीति शेषपूरणेन वाक्यं योजितं भवति । जीवन्मुक्त उच्यत इति । ‘न चाथ ब्राह्मणो मुक्तो भवति’ इति बृहदारण्यक-भाष्यविरोधः । ब्राह्मणशब्दस्य जीवन्मुक्तपरममुक्तोभयपरत्वेन तदुपपत्तेः । अत एव तत्र–

‘प्रथमो ब्राह्मणो मुक्तो द्वितीयो योग्य उच्यते ।

अपरोक्षविन्मुक्तियोग्यस्तुतार्तीयेनोभयोर्ग्रहः ॥’

इत्युक्तमिति भावः । ज्ञानिनामात्मस्वरूपस्यैव दार्ढ्यात् सत्प्रवृत्तिविपरीतप्रवृत्त्योरविशेष इति न्यायविवरणं मनसि निधाय आह– अयुक्तश्चेति ॥ न हि मोक्षादिति ॥ मोक्षश्च ज्ञानिनां निश्चित एवेति भावः । अनेनात्मस्वरूपस्य आनन्दाविर्भावादिलक्षणस्य दार्ढ्येन निश्चितत्वादिति व्याख्यातं भवति । न मोक्षातिरिक्तातिशयितफलार्थं सत्प्रवृत्तिः । किं तु मोक्षार्थमेव । सत्प्रवृत्त्यभावे ज्ञानेन मोक्षस्यैवाजननादित्यत आह– न च समुच्चयेति ॥

‘विना कर्म न मोक्षः स्याज्ज्ञानेनेत्यपि सा श्रुतिः ।

नान्यः पन्था इति ह्येव निवारयति सादरम् ॥’

इत्यनुव्याख्यानोक्तरीत्या ‘विद्यैव तु निर्धारणात्’ इत्यत्र समुच्चयवादस्यापि दूषितत्वादित्यर्थः । ‘कामचारेण चैके’ इत्यादिसूत्रनिवर्तनीयमाह– नापि ज्ञानिन इति ॥ ज्ञानिन आत्मस्वरूप-लक्षणमोक्षस्य दृढत्वादेवेत्यर्थः । अन्यथा ‘अनियमः सर्वेषां’ इत्युक्तविरोधः स्यादिति भावः ॥ आद्येति ॥ पुरुषार्थनये ‘तद्वतो विधानात्’ । ‘नियमाच्च’ इत्यादिना कर्मावश्यकमित्युक्त-मयुक्तमित्यर्थः । ज्ञानिनः स्तुतय एवेति । सर्वाधिकारिसाधारणमिदमिति ज्ञातव्यम् ।

‘प्रारब्धकर्मजस्यैव विषभक्षान्मृतेरिव ।

प्राप्तस्याप्यनिवर्त्यस्य किञ्चिद्भुक्तस्य संविदा ॥

उपमर्द इति प्रोक्तो देवादीनां यथा क्रमम् ॥’

इत्यनुव्याख्यानानुसारेण सूत्रं व्याचष्टे– ज्ञानिनां हि विषभक्षणादिति ॥

### ***भावदीपः***

मोक्षसाधनत्वनियमेति ॥ ज्ञानिनोऽसद्वृत्तावपि मोक्षो भवत्येवेति नियमेत्यर्थः । एतेनास्तु पूर्वत्र ज्ञानरूपफले प्रज्ञान्तरेत्यत्र निर्णीतविशेषाभावप्रसङ्गात्तदधिकारे विशेषः । ज्ञाने तु नासत्प्रवृत्तिकृतो विशेषः । तत्फले मुक्तौ तत्कृतविशेषस्य निर्णीतस्य कस्यचिदभावादिति शङ्कनाद्वा पूर्वत्रेवात्रापि मुक्तिफले सम्भवत्यपि तत्रानन्दह्रासरूपविशेषेण ज्ञानेऽप्यस्ति सम्पूर्ण-मुक्त्यजनकत्वरूपविशेष इति सिद्धान्तकरणाद्वा पूर्वमाचार्यमतजैमिनिमतयोरुपन्यासव्याजेन ज्ञानस्य कर्मशेषत्ववाक्यानां कर्मणो ज्ञानशेषत्ववाक्यानां चाधिकारिभेदेनाविरोधमुक्त्वा मध्ये प्रसङ्गा-दधिकारचिन्तां च कृत्वाऽत्र पुनरेकस्मिन्नेव वाक्ये त्रिविधवाक्यैर्विरुद्धार्थत्रयपरत्वमुपेत्यात्र त्रिविधाधिकारिभेदेनाविरोधकथनाद्वा पूर्वसङ्गातिरपि सूचिता ॥ लौकिकेति ॥ लोके सदसत्प्रवृत्त्या भृत्यादेः फले विशेषदृष्टिरित्यर्थः । ज्ञानिनां सत्प्रवृत्तिविपरीतप्रवृत्तयोरविशेष इत्यन्यत्रोक्तप्रतिज्ञा-माह ॥ न ज्ञानिन इति ॥ एकवचनोक्तिर्ब्रह्मादिमानुषान्तज्ञानिसामान्यसूचनाय । कुत इत्यतो भाष्यार्थं हेतुत्वेन योजयितुं भाष्योक्तश्रुतावथपदोक्तानन्तर्यप्रतियोगिज्ञापनाय निर्विद्येत्यत्र कर्तृ-ज्ञापनाय च पूर्वशेषमाह ॥ ब्राह्मण इति ॥ इति श्रुताविति ॥ पञ्चमाध्यायपञ्चमब्राह्मण-स्थकाण्वश्रुतावित्यर्थः ॥ इति श्रुतौ ज्ञानिन इति ॥ ‘तां चतुर्थीं माहाचमस्यः प्रवेदयते’ इति व्याहृतिविद्यादाविव न ह वै देवान् पापं गच्छतीति सप्तान्नविद्यादादिव हंतकारं मनुष्या इत्यादाविव च केन स्यादिति वाक्ये कर्तृविशेषाभावेनास्य वाक्यस्य ब्रह्मादिमानुषान्तज्ञानिसामान्यपरत्वाद्यदेव विद्ययेत्यादेर्वाक्यस्य मानुषविषयत्वे ज्ञानादेव स्वर्गः । ज्ञानेनैवाप्यते सर्वमित्यादिवाक्यस्येव ज्ञानादेव स्वर्ग इत्यादेर्देवताविषयत्वे यदेव विद्ययेत्यादेरिव चेहाधिकारिविशेषपरत्वे कल्पकस्य कस्यचिदभावाच्च ।

न च ब्रह्मैव स्वेच्छानियत इत्यादिवाक्यमेवास्य चतुर्मुखमात्रपरत्वकल्पकमिति वाच्यम् । तस्य कार्यं न विद्यत इति स्मृतिबलाज्ज्ञानिसामान्यपरत्वस्य सम्भवात् । न च तदपि विशेषपरं कल्पका-भावात् । न च प्रातरुत्थाय सन्ध्यामुपासीत इति, ब्राह्मणो न हन्तव्यः, इत्यादिवाक्यमेव तस्य कार्यमित्यादेर्विशेषपरत्वकल्पकमिति वाच्यम् । तस्याज्ञविषयत्वोपपत्तेरिति भावः । स्याच्छब्दस्य विधौ स्मरणादाह ॥ विधानादिति ॥ ननु ज्ञानिनो यथेष्टेत्याद्युक्तिरयुक्ता । बृहद्भाष्ये अथ ब्राह्मणः मुक्तो भवतीत्यर्थः । स मुक्तः येन केनापि वर्तयन्नीदृश एव भिक्षुक एव न कदाचि-त्स्वतन्त्रो भवतीति ग्रन्थेन मुक्तस्य भगवतः सकाशादात्मानं विदित्वा भिक्षाचर्यं चरन्तीति पूर्वप्रकृतानन्दभिक्षुकत्वपरतया व्याख्यातत्वेन ब्राह्मणशब्दस्य ज्ञानिपरत्वाभावादित्यतः सत्यमेवं तथापि ।

‘ततो ब्रह्माणने योग्यः पाण्डित्यं प्राप्नुयात्परम् ।

पाण्डित्यमागमज्ञत्वं बाल्यं युक्तिसहायता ।

मौनं तूपासनासिद्धिरमौनं भगवद्दृशिः ।

एतान्याप्य भवेन्मुक्तिर्मुक्तो वै भिक्षुको भवेत् ॥’

इत्यादिनैकमर्थमुक्त्वा ‘प्रथमो ब्राह्मणो मुक्तो द्वितीयो योग्य उच्यते । अपरोक्षविन्मुक्तयोग्यस्तु तार्तीयेनोभयोर्ग्रहः’ इति ज्ञानिपरत्वस्यापि प्रमाणेनोक्तत्वादज्ञानिपरत्वमप्यविरुद्धमिति भावेनादि-तस्तदर्थमाह ॥ यो ब्रह्मेति ॥ मुनिशब्दार्थो ध्यानीति । अमौनमित्यस्यार्थोऽपरोक्षज्ञानमिति । अथ ब्राह्मण इत्यस्यार्थेऽथ जीवन्मुक्त इति । वर्तत इतीतिशब्दस्य इति विधानादिति पूर्वेणान्वयः । तेनेदृश एवेत्यस्य हेत्वंशानर्पकत्वादत्र तदर्थानुक्तिः । व्याख्यास्यते चाग्रेऽनुपदम् । हेतोर-प्रयोजकत्वमाशङ्क्य हेतूच्छित्तिरेव विपक्षे बाधिकेत्याह ॥ यदीति ॥

भाष्ये श्रुतिशेषोक्तेरुपयोगमाह ॥ श्रूयते चेति ॥ न केवलं विधानान्यथानुपपत्त्याऽनुमीयत इति चार्थः । एवमविशेषेणानुमानागमावुक्त्वा विशेषस्यायोगाच्चाविशेषः सिद्ध इति भावेन युज्यते चेति भाष्यसूचितं शमदमादीति सूत्रव्यावर्त्यमाह ॥ अयुक्तश्चेति ॥ स किं मोक्षादन्यो मोक्ष एव वेति विकल्प्याद्यमाह ॥ न हीति ॥ भवेदित्युपलक्षणम् । असत्प्रवृत्त्या न भवेदित्यपि ध्येयम् । द्वितीये ज्ञानकर्मणी द्वे अपि रज्ज्वाः सूत्रद्वयमिव मोक्षस्य साधनं स्यात् । असत्प्रवृत्त्या च मोक्षः प्रतिबध्येतेति स्यात् । तदुभयमपि नेति क्रमेणाह ॥ न चेति ॥ विद्यैव त्वित्यादौ तथोक्तेः । विस्तृतं चैतत्तत्रैवानुव्याख्यानादाविति भावः ॥ नापीति ॥ अनियमः सर्वेषामित्यत्र तथोक्तेरिति भावः । एतेन ज्ञानिनामात्मस्वरूपदाढर्््यादित्यन्यत्रोक्तहेतोर् आत्मस्वरूपरूपमोक्षस्य दृढत्वेन ततोऽतिशयस्य प्राप्तव्यस्याभावात्तत्प्रतिबन्धस्य चाभावदिति द्वेधार्थः सूचितः ॥ अत इति ॥ अविशेषसाधकयुक्तिश्रुतिबलाद्विशेषस्यायुक्तत्वाच्चेत्यर्थः ॥ आद्येति ॥ पुरुषार्थनये तद्वतो विधानान्नियमाच्चेत्यादिना कर्मावश्यकमित्युक्तमित्यर्थः ।

अत आहेत्युक्तं पूर्वपक्षशङ्कानिवर्तकत्वं सूत्रभाष्ययोर्विवरितुमाह ॥ अस्त्येवेति ॥ एवकारेण न त्वविशेष इति पूर्वपक्षनिरासः । तत्र हेतुत्वेन न विधिरिति भाष्यार्थमाह ॥ विधित्वाभावादिति ॥ तथा च प्रागुक्तहेतोरसिद्धिरिति भावः । सूत्रभाष्ये अवतारयति ॥ तर्हीति ॥ चतुर्थीनिर्वाहाय किमर्थमित्युक्तिः । ज्ञानिनः स्तुतय इत्यादि व्याचष्टे ॥ यथेति ॥ स्तुतिः सामर्थ्यप्रकटनम् ॥ एतदिति ॥ केन स्यादिति वचनमित्यर्थः । अनुमतिर्वेत्यस्यार्थोऽथवेति । अयुक्तश्चेत्यादिनोक्तचोद्य-मनुवदति ॥ सदसदिति ॥ साधनत्वप्रसङ्गादित्यनन्तरं तथा च विद्यैव त्वित्याद्युक्तव्याघात इति योज्यम् ।

### ***अभिनवचन्द्रिका***

असत्प्रवृत्तावपीति ॥ ज्ञानिनः सदसत्प्रवृत्त्योर्विशेषसमर्थनव्याजेन असत्प्रवृत्तावपि ज्ञानस्य मोक्षसाधनत्वनियमलक्षणमहिम्नः समर्थनादित्यर्थः । एतेनाऽसत्प्रवृत्तौ न ज्ञानिनो मोक्ष इति पूर्वः पक्षः । असत्प्रवृत्तावपि मोक्षो भवत्येवेति सिद्धान्तश्चाभिधेयः । न तु ज्ञानिनः सदसत्प्रवृत्तिभ्यां न विशेष इति पूर्वपक्षः, अस्ति विशेष इति सिद्धान्तश्च वक्तव्य इति परास्तम् । ‘येन स्यात्केन स्यात्’ इत्यस्याऽर्थमाह– स च सता वासता वेति ॥ आद्याधिकरणोक्तमिति ॥ कर्मणो ज्ञानशेषत्वमयुक्तमित्यर्थः ॥ यथाकञ्चिद्भृत्यं प्रतीति ॥ यथा अहं स्वतन्त्रः, तथा त्वमपीति भृत्यस्तुतिलाभाय यथा यथेष्टं कुर्वित्युच्यते तथेत्यर्थः ॥ अथवेति ॥ स्तुत्यर्थमिति पूर्वोक्तः पक्षो मनुष्यविषय एव । अनुज्ञामात्रमिति पक्षस्तु देवताविषय एव । न मनुष्यविषयः । ‘विधिनियता मनुष्या अनियता हि देवा’ इति गौपवनश्रुतिरिति विवेकः । असत्प्रवृत्त्या विशेषो न युज्यत इत्यत्र हेतुमाह– तथा सतीति ॥

(अस्तु येषामसत्प्रवृत्तिस् तेषां न मोक्षो भविष्यतीत्यत आह– तथा चेति ॥ ‘अनियमः सर्वेषाम्’ इत्यत्र ज्ञानिषु केषाञ्चिन्मोक्षः केषाञ्चिदमोक्ष इति न नियमो ऽपि तु सर्वेषां मोक्ष एवेत्युक्ताऽनियमव्याघात इत्यर्थः । ‘सत्प्रवृत्त्या विशेषो न युज्यत’ इति प्राक्प्रतिज्ञातार्थे हेतुमाह– सत्प्रवृत्तिसमुच्चितस्येति ॥ इत्यत आहेति ॥ ‘कामकारेण चैके’ इति सूत्रोदाहृतश्रुत्या एतमर्थं समर्थयितुं प्रतिजज्ञ इत्यर्थः ।)

### ***वाक्यार्थमुक्तावली***

अत्र पूर्वाधिकरणोक्तज्ञानाधिकारतारतम्यानुसारेणैव केन स्यादिति श्रुतिविचारादनन्तरसङ्गतिः ॥ मोक्षसाधनत्वेति ॥ ज्ञानिनः सदसत्प्रवृत्तिभ्यामानन्दातिशयह्रासरूपविशेष एव न मोक्षहानि-रिति प्रतिपादनादित्यर्थः । एतेन संशयपूर्वपक्षसिद्धान्तानामसत्प्रवृत्तावपि मोक्षो भवतीत्ये-तद्विषयप्रवृत्तेः कथमत्र तद्वर्णनमिति निरस्तम् । सदसत्प्रवृत्तिभ्यां विशेषप्रतिपादनमुखेनास्यैवार्थस्य कामकारेणेत्यत्र स्पष्टत्वादिति भावः ॥ किमिति ॥ अत्र ज्ञानिनां सदसत्प्रवृत्तिभ्यां विशेषो नास्त्युतास्तीति चिन्ता । तदर्थं सदसत्प्रवृत्तिभ्यां विशेषसद्भावे केन स्यादिति यथेष्टाचारविधिरीदृश एवेति साम्यश्रुतिर् मोक्षस्य ज्ञानैकसाध्यतया क्लृप्तत्वात्तदधिकारस्य सदसत्प्रवृत्तिभ्यां वर्धनीयस्य कुण्ठनीयस्य फलस्याभावयुक्तिश्च विरुध्यत उत न विरुध्यत इति ॥ सूचयतीति ॥ विधीयत इत्युक्त्या विशेषसद्भावे विध्यनुपपत्तिरिति सूचनात् । ईदृश एवेत्यन्तोदाहरणेन साम्यश्रुतेरिति सूचनात् । उपलक्षणतया युक्तेश्चेति वक्ष्यमाणयुक्तेरपि सूचनादिति भावः ।

ब्राह्मणो ब्रह्माणितुं योग्यः पाण्डित्यमागमजं ज्ञानं बाल्यं युक्तिसहितं ज्ञानं बलरूपत्वान् मौनमुपासनममौनमपरोक्षज्ञानं निर्विद्य निरन्तरां प्राप्य ‘विद् लाभे’ इति धातोर् अथ ब्राह्मणो मुक्तो भवतीति बृहद्भाष्यं मनसि निधाय श्रुत्यर्थमाह ॥ तथाहीत्यादिना ॥ तदुभयलाभानन्तरं ध्यानी भवति । तेन चापरोक्षज्ञानं प्राप्नोतीति । अनेन मौनं निर्विद्य प्राप्यामौनं प्राप्नोति । मौनं तत्साध्यममौनं च निर्विद्येति शेषपूरणेन वाक्यं योजितं भवति । अनेन केन स्यादित्यादेरर्थः सतामेवेति ॥ युज्यते चेत्युत्तरभाष्यसूत्रनिरस्यम् आत्मस्वरूपदार्ढ्यमित्युक्तन्यायविरोधमप्याह ॥ अयुक्तश्चेति ॥ यदि ज्ञानिनः सत्प्रवृत्त्या विशेषः स्यात्तर्हि मोक्षादतिशयफलं स्यादिति तर्कस्य विपर्यये पर्यवसानमाह ॥ न हीति ॥ एतच्च शमाद्युपेतः स्यादित्यादावुत्तरभाविसत्कर्मणानन्दाति-शयसमर्थनात्तन्निरसनीयमिति ज्ञेयम् । यदि मोक्षादधिकफलाभावेऽपि ज्ञानिनः सत्प्रवृत्त्या विशेषः स्यात्तर्ह्ययं ज्ञानसहकार एवेति मोक्षस्य केवलज्ञानसाध्यत्वाभावात् समुच्चयसाध्यत्वं स्यादिति तर्कस्य विपर्यये पर्यवसानमाह ॥ न चेति ॥ एतच्चात एव चाग्नीन्धनेति सूत्रनिरस्यं बोध्यम् । यद्यसत्प्रवृत्त्या विशेषो भवेत्तर्हि ज्ञानिनो मोक्षाभावः स्यादिति तर्कस्य विपर्यये पर्यवसानमाह ॥ नापीति ॥ एतच्च कामकारेणेति सूत्रनिरस्यम् । एवमापाद्य विपर्यये पर्यवसानमुक्त्वा तद्धेतूकृत्यापादकविपर्यये पर्यवसानमाह ॥ अत इति ॥ मोक्षादतिशयफलाभावान् मोक्षस्य समुच्चयसाध्यत्वाभावादसत्प्रवृत्त्या ज्ञानिनो मोक्षकुण्ठनाभावाच्चेत्यर्थः ॥ आद्याधिकरणेति ॥ पुरुषार्थाधिकरणोक्तं कर्मणो ज्ञानफलेऽतिशयाधायकत्वमित्यर्थः ।

सूत्रेऽचोदनेत्येतच् चोदनमाकृष्यते । किन्त्विति शेषः । तथा च केन स्यादिति श्रुतिरचोदना न यथेष्टाचारविधिः किन्तु ज्ञानिनः स्तुतये उच्यते । यदि सता वासता वा कर्मणावर्तेत तदापीदृश एव मोक्षवान् भवत्येवेति ज्ञानिनो गुणवर्णनायैवोच्यते । अथवानुमतिरनुष्ठेयानां सदाचाराणां मध्ये येन केनापि वा सदाचारेण वर्तेत तदापीदृश एव तस्यावश्यकार्याभावादनियतत्वादिति क्रियमाणस्याभ्यनुज्ञामात्रं वेति सूत्रार्थं स्पष्टयति । अस्त्येवेत्यादिना ॥ यथा किञ्चिदिति ॥ यथेष्टकरणेऽपि मत्प्रीतिभावात् तवाधिकारश्रुतिर्नास्तीति प्रियभृत्यस्य श्रुतिर्लभ्यत इति भावः ।

### ***तत्त्वसुबोधिनी***

पूर्वाधिकरणोक्तज्ञानाधिकारतारतम्यानुसारेणैव किं न स्यादिति श्रुतिविचारादनन्तरसङ्गतिरिति भावः । ननु श्रुतौ यथेष्टाचारणविधिरप्रतीतेः कथमेतदित्यतः द्वितीयो ब्राह्मणो ब्रह्माणितुं योग्याः पाण्डित्यमागमजं ज्ञानं, बाल्यं युक्तिसहितं बलयुक्तत्वात्, मौनमुपासनं, अमौनमपरोक्षज्ञानं, निर्विद्य नितरां प्राप्य लब्ध्वा ‘विद् लाभे’ इति धातोः । अथ ब्राह्मणः मुक्तो भवति इति श्रुतिव्याख्यानपूर्वकं पूर्वपक्षमुपपादयति ॥ तथा हीति ॥ अधिकारज्ञापकस्याद्यब्राह्मणशब्दस्यार्थो ब्रह्मप्राप्तियोग्य इति । पाण्डित्यमित्यस्यार्थो आगमजं ज्ञानमिति ॥ निर्विद्येत्यस्यार्थो लब्ध्वेति । यद्यपि निःपूर्वो विदिर् वैराग्ये रूढः, तथापि निरुपसर्गस्य सत्तार्थस्यैवंविधकथनबाधित्त्वात्तं वैराग्यार्थं व्यवस्थापयतीति भावः । ज्ञानमिति ॥ तिष्टासेदित्युक्तायाः स्थितीच्छाया अविधेयत्वात् तदिच्छायां बाल्यस्याकरणत्वाच्च युक्तिजज्ञानमापादयेदिति तात्पर्यमुक्तम् इति ज्ञातव्यम् । अथ मुनिरित्यस्यार्थस् तदुभयलाभानन्तरं ध्यानी भवतीति । तेनापरोक्षज्ञानं प्राप्तोतीति । अनेन मौनं निर्विद्यामौनं प्राप्नोति इति शेषपूरणेन व्याख्यातम् । जीवन्मुक्त उच्यत इति । न चाथ ब्राह्मणो मुक्तो भवतीति बृहदारण्यकभाष्यविरोधः । ब्राह्मणशब्दस्य जीवन्मुक्तपरममुक्तोभयपरत्वोपपत्तेः ॥ न हि मोक्षादिति ॥ मोक्षश्च ज्ञानिनां निश्चित एवेति भावः ।

ननु न मोक्षातिरिक्तातिशयितफलार्थं सत्प्रवृत्तिः, किन्तु मोक्षार्थमेव सत्प्रवृत्यभावे ज्ञानेन मोक्षस्यैवाजननादितित्यत आह ॥ न च समुच्चयेति ॥ ‘विना कर्म न मोक्षः स्याज् ज्ञानेनापीति सा श्रुतिः । नान्यः पन्था इति ह्येवं निवारयति सादरं’ इत्यनुव्याख्यानोक्तरीत्या ‘विद्यैव तु निर्धारणात्’ इत्यत्र समुच्चयवादस्यापि पठितत्वादित्यर्थः । असत्प्रवृत्तौ ज्ञानिनो मोक्ष एव न स्यादित्यत आह ॥ तावतापीति ॥ ज्ञानिन आत्मस्वरूपलक्षणमोक्षस्य दृढत्वादेवेत्यर्थः । अन्यथा ‘अनियमः सर्वेषां’ इत्युक्तविरोधः स्यादिति भावः । आद्याधिकरणोक्तमिति । कर्मण आधिक्यम् अधिकोपदेशादित्यत्रोक्तं तद्युक्तमित्यर्थः ॥ ज्ञानिन स्तुतये इति ॥ सर्वाधिकारि-साधारणमिति ज्ञातव्यम् । स्तुतिः सामर्थ्यप्रकटनम् । अनुमतिः क्रियमाणस्यानुज्ञा इति ज्ञेयम् । कामितवरणमिति तत्वप्रदीपे स्पष्टम् ।

### ***वाक्यार्थविवरणम्***

मोक्षसाधनत्वेति ॥ लिङ्गशरीरभङ्गरूपमोक्षेत्यर्थः ॥ अन्यथेति ॥ असत्प्रवृत्तावपि मोक्षसाधनत्वाभाव इत्यर्थः ॥ साधनान्तरादिति ॥ स्वर्गादिसाधनात्कर्मरूपादित्यर्थः । अस-त्प्रवृत्तिपूर्वकं कर्मकरणे तस्यापि स्वर्गसाधनत्वाभावेन तत्साम्यापत्त्या तस्मादतिशयो न स्यादित्यर्थः ॥ लोकदृष्टिरिति ॥ लोकेऽसत्प्रवृत्त्यादिनाऽसंव्यवहार्यत्वादिरूपविशेषो दृश्यत इत्यर्थः । तमेव विशेषमुपपादयितुं तावत्सत्प्रवृत्त्याऽविशेषमुपपादयति ॥ न हीति ॥ असत्प्रवृत्त्याप्यविशेषमुप-पादयति ॥ नापीति ॥ आद्याधिकरणोक्तमिति ॥ अधिकोपदेशादित्यत्र यथा यथा कर्म कुरुते तथा तथाऽधिको भवतीति सत्प्रवृत्त्या विशेषकथनमित्यर्थः ॥ अनुज्ञामात्रमेतदिति ॥ दैवात् कदाचिज्ज्ञानिनां कामचरणेच्छा चेत् क्रियतामित्यनुज्ञामात्रमेवैतत् । न विधिरित्यर्थः । सत्प्रवृत्तिसापेक्षत्वे दूषणमाह ॥ सत्प्रवृत्तिसमुचितस्येति ॥ तच्च भवतामनिष्टमिति भावः ॥ मोक्षं लिङ्गभङ्गरूपम् ॥ एवमुत्तरत्रापि मोक्षशब्दस्यायमेवार्थो ज्ञातव्यः ।

### ***वाक्यार्थमञ्जरी***

तुल्यं त्विति ॥ तत्र कर्मकरणाकरणयोर्ज्ञानस्य तुल्यत्वोक्तिरित्यर्थः । आद्यब्राह्मणशब्दार्थो ब्रह्मप्राप्तियोग्य इति । पाण्डित्यमित्यस्यागमजन्यज्ञानमिति, निर्विद्येत्यस्य लब्ध्वेति, ‘विद्लृ लाभे’ इति धातोः । बाल्यमित्यस्य युक्त्यनुसन्धानमिति, तिष्ठासेदित्यस्यापादयेदिति, मुनिरित्यस्य ध्यानी भवतीति, अमौनशब्दार्थो ऽपरोक्षज्ञानमिति, ब्राह्मणशब्दार्थो जीवन्मुक्त इति, ईदृशः विशिष्टस् तदेव व्यनक्ति ॥ न हीत्यादिना ॥ मोक्षश्च ज्ञानिनां निश्चित एवेति भावः । ननु न मोक्षातिरिक्तातिशयितफलार्थं सत्प्रवृत्तिः किं तु मोक्षार्थमेव, सत्प्रवृत्त्यभावे ज्ञानेन मोक्षस्यैवाजननादित्यत आह ॥ न च समुच्चयेति ॥ ‘विद्यैव तु निर्धारणात्’ इत्यत्र समुच्चयवादस्य दूषितत्वादिति भावः ॥ नापीति ॥ तथात्वे ‘अनियमः सर्वेषाम्’ इत्युक्तज्ञानिनां मोक्षानियमविरोध इति भावः ॥ आद्याधिकरणोक्तमिति ॥ ज्ञानस्य सर्वपुरुषार्थसाधनत्वरूपमाहात्म्यमित्यर्थः ।

ॐ स्तुतयेऽनुमतिर्वा ॐ ॥ स ब्राह्मण इति श्रुत्युक्तं यथेष्टाचरणं स्तुतये ज्ञानिस्तुत्यर्थो ऽनुमतिरनुज्ञामात्रं वा न विधिरित्यर्थः । उत्तरमाह ॥ यथेति ॥

------------------------------------------------------------------------

ॐ कामकारेण चैके ॐ

## **सूत्रभाष्यम्**

॥ ॐ कामकारेण चैके ॐ ॥ १५ ॥

‘कामचाराः कामभक्षाः कामवादाः कामेनैवेमं देहमुत्सृज्याथ परात्परमीयुरना रम्भणम्’(सामशाखा) इति चैके पठन्ति ॥

### ***तत्त्वप्रदीपिका***

अत्र प्रमाणमाह– कामकारेण चैके ॥ एके शाखिनः कामकारेणापि ज्ञानिनो मोक्षं पठन्ति । अत उक्तं युज्यते । ‘कामकारः’ कामितकरणम् । तत्कामचारभक्षवादेषु त्रिष्वपि समम् ।

### ***तत्त्वप्रकाशिका***

असत्प्रवृत्त्या कुण्ठितशक्तेर्ज्ञानस्य मोक्षसाधनत्वाभावप्रसङ्गात्कथं युज्यते इत्याशङ्कां परिहर-त्सूत्रमुपन्यस्य व्याचष्टे ॥ कामेति ॥ नासत्प्रवृत्त्या कुण्ठितत्वेन ज्ञानस्य मोक्षसाधनत्वाभावः प्रसज्जते । यतो यथेष्टाचारेणापि ज्ञानिनो मोक्षमेके शाखिनः पठन्ति इति भावः । अनारम्भणमनादि ॥

### ***गुर्वर्थदीपिका***

‘स्तुतयेऽनुमतिर्वा’ इत्यधिकरणे ‘केन स्याद्येन स्यात्’ इत्युक्तं सदसत्कर्मिणोः कामचरणं ज्ञानिनस्स्तुतये कथ्यते । आज्ञामात्रं वा न तु विधिरित्युक्तम् । इदं तु देवताविषयम् । ‘कामकारेण चैके’ इति सूत्रे कदाचिदसत्प्रवृत्तावपि मोक्षप्रतिबन्धो न । असत्प्रवृत्तेश्च संसारध्वंसाख्यमोक्ष-कारणत्वं च नेत्युच्यते । किन्तु मोक्षे सत्प्रवृत्त्या आनन्दवृद्धिर् असत्प्रवृत्त्याऽऽनन्दह्रासश्च भवतीत्युच्यते । इदं च मानुषविषयम् । ‘गुणदोषैस्सुखस्यापि वृद्धिह्रासौ विमुक्तिगौ । नृणां सुराणां मुक्तौ तु सुखं क्लृप्तं यथाक्रमम्’ इत्यणुभाष्ये कथनात् ।

### ***भावबोधः***

एके शाखिन इति ॥ अनेन ‘च’शब्दः पूर्वसूत्रगतस्य ‘एके’ इत्यनुकर्षणार्थ इत्युक्तं भवति ।

### ***भावदीपः***

सत्प्रवृत्तिसमुच्चितस्येत्यादिचोद्यमत एव चाग्नींधनेत्यत्र निरसिष्यत इति भावेनान्यनरचोद्य-निरासकत्वेनैव सूत्रमवतार्य व्याचष्टे ॥ असत्प्रवृत्त्येति ॥ साध्यमध्याहृत्य तत्र हेतुत्वेन भाष्यं व्याचष्टे ॥ नासदिति ॥ चशब्दस्य वाऽयमर्थः । यद्वा चोऽप्यर्थे । यथेष्टाचारेणापीत्याद्युक्त्यैव तात्पर्यतो लब्धार्थस्योक्तिर्नासत्प्रवृत्त्येत्यादि । युज्यते च विशेष इति पूर्वभाष्यभावार्थो वा । अनारम्भणमिति श्रौतपदानुवादोऽनादीति व्याख्या ।

### ***वाक्यार्थमुक्तावली***

चशब्दो हेतावप्यर्थे च वर्तत इति भावेन व्याचष्टे ॥ नासत्प्रवृत्त्येति ॥ यथेष्टाचारेणेति ॥ अत्राचारपदं चरणभक्षवादक्रियासामान्यपरम् । अत एव तत्वप्रदीपे कामकारः कामितकरणम् । तत्कामचरणभक्षवादे चतुर्ष्वपि समर्थमित्युक्तम् । ननु तर्कस्य किमनेन दूषणमुक्तम् । प्रमाणबाध इति चेदापाद्यानिष्टत्वोपपादकत्वेन तदङ्गत्वात् । श्रुतावसत्प्रवृत्तावपि मोक्षोक्त्या तर्कस्या-प्रयोजकत्वमुक्तमिति चेन्नासत्प्रवृत्तिकृतविशेषस्यैवापादकत्वेन श्रुतौ तत्सद्भावेऽपि मोक्षोक्तभावादिति चेत्सत्यम् । श्रुतौ कामचाराणामपि मोक्षोऽस्तीत्येतावन्मात्रमुक्तमिति । तथापि श्रुत्या कामचारस्य मोक्षविघातकत्वाभावलाभात् । कामचारकृतविशेषो मोक्षविघातरूपो न भवतीति तर्कस्या-प्रयोजकत्वमिति पर्यवसानादिति भावः ।

### ***तत्त्वसुबोधिनी***

न आरभ्यत इत्यनारम्भणमित्यन्यथाप्रतीतिनिरासायाह अनारम्भणमनादीति ॥ एवं च न आरम्भणं यस्य तद् अनारम्भणमिति विग्रहः सूचितः ॥ एके शाखिन इति ॥ अनेन चशब्दः पूर्वसूत्रगतस्यैक इत्यस्यानुकर्षणार्थ इत्युक्तं भवति ।

### ***वाक्यार्थमञ्जरी***

ज्ञानिनः कामकारेण यथेष्टाचारेणापि मोक्षमेके शाखिनः कामकारा इति पठन्तीत्यर्थः ।

  

------------------------------------------------------------------------

ॐ उपमर्दं च ॐ

## **सूत्रभाष्यम्**

॥ ॐ उपमर्दं च ॐ ॥ १६ ॥

‘ओमित्युच्चार्यान्तरिममात्मानमभिपश्योपमृद्य पुण्यं च पापं च काममाचरन्तो ब्रह्मानु-व्रजन्ति’ इति च तुरश्रुतौ ।

### ***तत्त्वप्रदीपिका***

परमात्मदर्शिनां पुण्यपापयोरुपमर्दं काममाचरतामपि तेषां मोक्षं च वक्ति श्रुतिः । उपमर्दः फलह्रासः । प्रारब्धकार्ययोः पूर्वयोर् विनष्टत्वात् । ह्रासाभावे काम्यविधिवैयर्थ्यात् । पुण्ये त्वनिष्टविषय उपमर्दः ।

### ***तत्त्वप्रकाशिका***

कैमुत्येनैतमर्थं समर्थयत्सूत्रं पठित्वा तत्सूचितां श्रुतिमुदाहरति ॥ उपमर्दं चेति ॥ ज्ञानिनो हि विषभक्षणान्मृतेरिवानिवर्त्यतया प्राप्तस्यारब्धकर्मणोऽपि किंचिद्भुक्तस्य ज्ञानेनोपमर्दमेके शाखिनः पठन्ति । तदोत्तरकालीनासत्कर्म न मोक्षप्रतिबन्धकमिति किं वर्णनीयमिति भावः । तदुक्तम् । ‘न वै जनो जातु कथं च नाव्रजेन्मुकुन्दसेव्यन्यवदङ्ग संसृतिम्’ इति । ॐमित्युच्चार्येति श्रवणा-द्युपलक्षणम् । अन्तर्हृदयस्यैतदप्युपलक्षणम् ॥

### ***गुर्वर्थदीपिका***

अन्तर्हृदयस्येत्यत्र हृदयस्येति पदं सौत्रान्तःपदस्य शेषपूरणम् । हृदयस्यान्तरित्यर्थः । उपलक्षणं प्रतिमादेरपि सङ्ग्राहकम् ।

### ***भावबोधः***

तदुक्तमिति ॥ हे अङ्ग मुकुन्दसेव्यपरोक्षज्ञानीजनोऽन्यवदज्ञानिवत् संसृतिं प्रारब्धकर्मफलरूपां जातु कथंचन केनापि प्रकारेण नाव्रजेदित्युक्तार्थादज्ञान्यपेक्षया अल्पमेव संसारभोगं प्राप्नोतीति लाभादुपमर्दप्रतिपादकत्वं भागवतवाक्यस्येति ज्ञातव्यम् ।

ननु श्रवणादेरेवापरोक्षज्ञानसाधनत्वेन कथं ‘उच्चार्याभिपश्येदित्युक्तं’ इत्यत आह– श्रवणा-द्युपलक्षणमिति ॥ ननु व्याप्तदर्शिदेवादिसर्वापरोक्षज्ञानिनां प्रारब्धस्योपमर्दोऽस्त्येव । ‘देवादीनां यथाक्रमं’ इत्यनुव्याख्यान उक्तत्वात् । तत्कथं श्रुतौ ‘अन्तरिमं’ इति संकोच इत्यत आह– अन्तर्हृदयस्येति ॥ एतदिति ॥ हृदयस्येति शेषोक्तिः ।

### ***भावदीपः***

एतमिति ॥ नासत्प्रवृत्त्येत्यादिनोक्तमर्थम् । भाष्यस्य सूत्रेणान्वयमेके पठन्तीत्यस्यानुवृत्तिं चोपेत्यार्थमाह ॥ ज्ञानिनो हीति ॥ चशब्दस्यार्थ आरब्धकर्मणोऽपीति । प्रारब्धकर्मजस्येव विषभक्षणान्मृतेरिव । ‘प्राप्तस्याप्यनिवर्त्यस्य किंचिद्भुक्तस्य संविदा । उपमर्द इह प्रोक्तो देवादीनां यथा क्रमम्’ इत्यनुभाष्योक्तेरिति भावः । उपमर्दः फले ह्रासः ॥ तदुक्तमिति ॥ प्रथमस्कन्धे । ओति व्यासं प्रति नारदकृतसम्बोधनम् ॥ उच्चार्येति ॥ तन्मात्रस्य दृष्ट्यहेतुत्वादाह ॥ श्रवणादीति ॥ अन्तरित्यत्रापेक्षितं पूरयति ॥ हृदयस्येति ॥ योगिनामेवोपमर्द इति भ्रमनिरासायाह ॥ एतदपीति ॥ ‘अग्नौ क्रियावतां विष्णुर्योगिनां हृदये हरिः । प्रतिमास्वप्रबुद्धानां सर्वत्र विदितात्मनाम्’ इत्युक्तदिशा बहिरन्तरपि पश्येदित्यर्थः । देवादीनामिति पूर्वोक्तानुभाष्योक्तेरिति भावः ।

### ***वाक्यार्थमुक्तावली***

चोऽप्यर्थे । प्रारब्धकर्मण इति शेषः । प्रारब्धकर्मणोऽप्युपमर्दं फलह्रासमेके पठन्ति । तदा किमु वाच्यमुत्तरकालीनासत्कर्म न मोक्षविघातकमिति चशब्दस्य कैमुत्यद्योतकापिशब्दार्थत्वमेक इत्यस्यानुकर्षणार्थत्वं च मत्वा व्यचष्टे ॥ ज्ञानिनामिति ॥ प्रारब्धकर्मण इति ॥ तत्फलस्येत्यर्थः । प्रारब्धकर्मजस्यैव विषभक्षणान्मृतेरिव । ‘प्राप्तस्याप्यनिवृत्तस्य किञ्जिद्भुक्तस्य संविदा । उपमर्द इह प्रोक्तो देवादीनां यथाक्रमम्’ इत्यनुव्याख्यानोक्तेर् उपमर्दमिति ह्रासमित्यर्थः । कर्माणि न तावत् स्वफलं प्राप्नुवन्ति । यावद्भानमिति भावः । मुकुन्दसेवकापरोक्षज्ञानिजनोऽन्यवत्संसृतिं प्रारब्धकर्मफलरूपां जातु कदाचिदपि कथंचन केनापि प्रकारेण वा नाव्रजेदिति भागवतश्लोकार्थः । अन्तर्हृदयस्येत्यतदुपलक्षणमिति ॥ अन्यथाग्नौ क्रियावतां विष्णुरित्याद्युक्तप्रकारेणाग्न्यधिष्ठाने भगवदपरोक्षिणामुपमर्दोऽनया श्रुत्या न सिद्ध्येदिति भावः ।

### ***तत्त्वसुबोधिनी***

तदुक्तमिति ॥ हे अङ्ग मुकुन्दसेव्यपरोक्षज्ञानीजनोऽन्यवदज्ञानिवत्संसृति प्रारब्धकर्मफलरूपां जातु कथंचन केनापि प्रकारेण वानाव्रजेदित्युक्त्या अर्थादन्यापरोक्षयाल्पमेव संसारभागं प्राप्नोतीति तावदुपमर्दप्रतिपादकत्वं भागवतवाक्यस्येति ज्ञातर्व्यम् । ननु श्रवणादेरेवापरोक्षज्ञानसाधनत्वेन कथमुच्चार्याभिपश्येदित्युक्तमित्यत आह । श्रवणाद्युपलक्षणमिति ॥ ननु व्याप्तदर्शिदेवादि-सर्वापरोक्षज्ञानिनां प्रारब्धस्योपमर्दोऽस्त्येव । तत्कथं श्रुतावन्तरिममिति संकोच इत्यत आह ॥ अन्तर्हृदयस्यैतदिति ॥ हृदयस्येति शेषोक्तिः ।

### ***वाक्यार्थविवरणम्***

आरब्धकर्मण इति ॥ अपरोक्षज्ञानात्पूर्वं कृतस्येत्यर्थः ॥ न वै जनो जात्विति ॥ मुकुन्दसेवी जनो ऽन्यवद् अज्ञानिवत् संसृतिं न याति । हे ओति सम्बुद्धिः । प्रारब्धं कर्म यावदज्ञानिनं भोजयति न तावज्ज्ञानिनमिति भावः । अयमेव सिद्धान्ते उपमर्दशब्दार्थ इति ज्ञातव्यम् । ज्ञानिनो गालीशतसमाकुलाश्वजन्मप्रापकं किञ्चित्प्रारब्धं कर्मास्ति । तस्य अश्वजन्म-प्राप्तौ सत्यां राज्ञां गृहेऽश्वो भूत्वा घृतशर्कराद्यदनेन सुखमास्ते । अश्वजन्म आप्नोति परं तु ज्ञानमहिम्ना गालीशतसमाकुलत्वं न भवतीत्येवमुपमर्दप्रकारो द्रष्टव्यः ।

### ***वाक्यार्थमञ्जरी***

ज्ञानेन किंचिद्भुक्तस्य प्रारब्धकर्मण उपमर्दं फलह्नासं चैके पठन्तीत्यर्थः ॥ न वै जन इति ॥ हे अङ्ग मुकुन्दसेव्यपरोक्षज्ञानीजनोऽन्यवदज्ञानिवत् संसृतिप्रारब्धकर्मफलरूपां जातु कदाचन कथञ्चन केनापि प्रकारेण नाव्रजेदित्यर्थः । ननु श्रवणादेरेवापरोक्षज्ञानसाधनत्वेन कथमुच्चार्याभिप-स्येदित्युक्तमत्राह ॥ श्रवणाद्युपलक्षणमिति ॥ ननु व्याप्तिदर्शिदेवादिसर्वापरोक्षज्ञानिनां प्रारब्ध-स्योपमर्दोऽस्त्येव तत्कथमन्तरिममित्येवोक्तिरित्यत आह ॥ अन्तरिति ॥ हृदयस्येति शेषोक्तिः ।





------------------------------------------------------------------------

ॐ ऊर्ध्वरेतस्सु च शब्दे हि ॐ

## **सूत्रभाष्यम्**

॥ ॐ ऊर्ध्वरेतस्सु च शब्दे हि ॐ ॥ १७ ॥

न तावता कामचाराणां ज्ञानेऽधिकारः ।

‘य इमं परमं गुह्यमूर्ध्वरेतस्सु भाषयेत् ।

न तथा विद्यते भूयान् यं प्राप्यान्येऽपि भूयस’ इति माठरश्रुतेः ॥

### ***तत्त्वप्रदीपिका***

अथ यथोत्पन्नज्ञानिनामधिकारिणां कामचरणं न मोक्षं रुणद्धि । एवमुत्पत्स्यमानज्ञानानां गुरुदेवताशुश्रूषुणां ज्ञानं न रोत्स्यतीत्याशङ्कायामाह– ऊर्ध्वरेतस्सु च शब्दे हि ॥ ऊर्ध्वरेतस्वित्युक्तं प्रधानत्वादुपलक्षणमन्यगुणानाम् ।

### ***तत्त्वप्रकाशिका***

यदि कामचारिणामपि ज्ञानिनां मुक्तियोग्यता तर्हि तद्वज्जिज्ञासूनामपि कामचाराणां ज्ञानाधिकारः स्यादविशेषात्तथा चाध्ययनमात्रवत इत्युक्तबाध इत्याशङ्कां परिहरत्सूत्रमुपन्यस्य व्याचष्टे ॥ ऊर्ध्वेति ॥ कामचाराणामपि ज्ञानिनां मुक्तियोग्यताऽस्तीत्येतावता तद्वत्कामचाराणां ज्ञानाधिकारो न मन्तव्यः । ‘य इमं’ इति शब्दे श्रुतौ ऊर्ध्वरेतस्त्वादिगुणवत्स्वेव ज्ञानोपदेशविधा-नात् । अपरोक्षज्ञानस्य च परोक्षज्ञानपूर्वकत्वादिति भावः । भूयसो भूयांसः ।

### ***गुर्वर्थदीपिका***

‘अध्ययनमात्रवत’ इत्युक्तबाध इत्यत्राध्ययनपदेन विष्णुभक्तिशमदमादिगुणानां सङ्गृहीतत्वेन कामचाराणां ज्ञानाधिकारस्य निवारितत्वादिति भावः । ऊर्ध्वरेतस्सु भाषयेदित्यत्र भाषये-दित्युक्तत्वात्प्रवचनश्रवणादिविषयेयं श्रुतिरित्यवगम्यत इत्यर्थः ।

### ***भावबोधः***

सूत्रे ‘च’शब्द ‘एवार्थः’ । अत एव भाष्ये न तावतेत्यादिप्रतिज्ञाध्याहार कृतो ज्ञानोप-देशविधानमिति शेष इत्यभिप्रेत्य सूत्रं व्याचष्टे– य इममिति ॥

ननु ‘य इयं’ इति श्रुतावर्थात् कामचाराणां श्रवणादिपरोक्षज्ञाने अधिकाराभावो लभ्यते । तत्कथमपरोक्षज्ञाने तेषामधिकाराभावप्रतिपादनायेयं श्रुतिरुपात्तेत्यत आह– अपरोक्षज्ञानस्येति ॥ श्रवणादिरूपपरोक्षज्ञाने तेषामधिकाराभावे सुतरां तज्जन्यापरोक्षानेऽधिकारो नास्तीति भावः ।

### ***भावदीपः***

इत्युक्तबाध इति ॥ अध्ययनपदेन शमदमादिसत्प्रवृत्तेरपि ग्रहणादिति भावः । भाष्यं व्याचष्टे ॥ कामेति ॥ उपलक्षणं मत्त्वाऽह ॥ ऊर्ध्वरेतस्त्वादीति ॥ श्रुतौ कामचारिणां परोक्ष-ज्ञानिनामेवाधिकारप्राप्त्या प्रकृतापरोक्षज्ञानेऽनधिकारप्राप्तेराह ॥ अपरोक्षेति ॥ कैमुत्यलब्धस्तत्रा-नधिकार इति भावः ।

### ***अभिनवचन्द्रिका***

ज्ञानोपदेशविधानादिति ॥ अपरोक्षज्ञानायोपदेशविधानादित्यर्थः । ननु अपरोक्षज्ञाना-योपदेशविधानादित्ययुक्तम् । उपदेशस्य परोक्षज्ञानसाधनत्वेन भावादित्यत आह ॥ अपरोक्ष-ज्ञानस्य चेति ॥ तथा च अपरोक्षज्ञानोत्पादाय अपरोक्षज्ञानस्य परोक्षज्ञानजनकोपदेशविधानं नाऽनुपपन्नमिति भावः । नाप्ययं सदसत्प्रवृत्तिविषय इति । यद्यपि सूत्रकृता ‘स्तुतये’ इति सूत्रखण्डेन श्रुत्यर्थतयोक्तः कामचारः सदसत्प्रवृत्तिविषय इति निषेध उपपन्नो बोध्यः । द्वाविह कामचारौ श्रुत्यर्थौ तत्रैको बादरायणोक्तः सदसत्प्रवृत्तिविषयः । अपरस्तु जैमिनिविज्ञानः सत्प्रवृत्तिमात्रविषय इति विवेकः । एतेन सूत्रकृता श्रुत्यर्थकामचारस्य सदसत्प्रवृत्तिविषय-त्वस्योक्तत्वात् पुनस्तन्निषेधोऽनुपपन्न इति परास्तम् । पूर्वं सदसत्प्रवृत्तिविषयकामचाराभिधानमुखेन निषेधशास्त्राबद्धत्वेन स्तुतिरुक्ता । इह तु विध्यबद्धत्वेन स्तुतिरुच्यत इति भेदः ।

### ***वाक्यार्थमुक्तावली***

अध्ययनमात्रवत इत्युक्तबाध इति ॥ शमादिरहितस्याप्यध्ययनाधिकाराभावात्तद्विना ज्ञानाधिकाराभावादुक्तबाध इति भावः । सूत्रे चशब्द एवार्थः । साध्यसमुच्चये च । हिशब्दो हेत्वर्थः । अत एव भाष्ये न तावता इति प्रतिज्ञाय समुच्चयः कृतः । ज्ञानोपदेशविधानमिति शेषः । ऊर्ध्वरेतस्स्वित्युक्तिः प्रधानत्वादुपलक्षणमन्यगुणानामित्यभिप्रेत्य व्याचष्टे ॥ कामचाराणामिति ॥ ननु य इममिति श्रुताविन्द्रियनिग्रहादिमतामुपदेशजन्यापरोक्षज्ञानाधिकारोक्तेः कथमियं श्रुति-र्जिज्ञासूनामकामचाराणामेवापरोक्षज्ञानाधिकार इत्यत्रोदाह्रियत इत्यत आह- अपरोक्ष इति ॥ तथा च यदाकामचाराणामेवापरोक्षज्ञानेऽधिकारस् तदा तेषामेवापरोक्षेऽधिकारः न तु कामचाराणामिति कैमुत्याभिप्रायेण श्रुत्युदाहरणमिति भावः ।

### ***तत्त्वसुबोधिनी***

तथा चेति ॥ तत्र शमदमादिमतामेवाधिकार इत्युक्तबाधः स्यादित्यर्थः । सूत्रे चशब्द एवार्थः । हि शब्दो हेत्वर्थः । अत एव भाष्ये न तावतेत्यादि प्रतिज्ञाध्याहारः कृतः । ज्ञानोपदेशविधानमिति शेष इत्यभिप्रेत्य सूत्रं व्याचष्टे ॥ य इममिति ॥ य इममिति श्रुतावर्थात् कामचाराणां श्रवणादिपरोक्षज्ञाने तेषाम् अधिकाराभावप्रतिपादनाय इयं श्रुतिर् उपपात्ता इत्यत आह ॥ अपरोक्षज्ञानस्येति ॥ श्रवणादिपरोक्षज्ञाने तेषाम् अधिकाराभावे सुतरां तज्जन्यापरोक्षज्ञाने अधिकारो नास्तीति भावः ।

### ***वाक्यार्थविवरणम्***

ज्ञाने ॥ अपरोक्षज्ञाने । ऊर्ध्वरेतस्त्वादिगुणवत्स्विति । रेतसो अधोविसर्जनमकृत्वा ऊर्ध्वरेतस्कत्वोक्त्या कामचाराभावो ज्ञायत इति भावः ।

### ***वाक्यार्थमञ्जरी***

शब्दे य इममिति श्रुतौ ऊर्ध्वरेतस्सुवैराग्यादिगुणवत्स्वेव ज्ञानोपदेशो हि यस्माद्विहितस्तस्मा त्कामचारेण न ज्ञानप्राप्तिरित्यर्थः । ननु य इममिति श्रुतावर्थात्कामचाराणां श्रवणादिपरोक्ष-ज्ञानाधिकाराभावो लभ्यते । तत्कथमपरोक्षज्ञाने तेषामधिकाराभावप्रतिपादनायेयं श्रुतिरुक्तेत्यत आह ॥ अपरोक्षज्ञानस्येति ॥ श्रवणादिरूपपरोक्षज्ञाने तेषामधिकाराभावे सुतरां तज्जन्यापरोक्ष-ज्ञानेऽधिकारो नास्तीति भावः ।





------------------------------------------------------------------------

ॐ परामर्शं जैमिनिरचोदना चापवदति हि ॐ

## **सूत्रभाष्यम्**

॥ ॐ परामर्शं जैमिनिरचोदना चापवदति हि ॐ ॥ १८ ॥

‘प्रातरुत्थायाथ सन्ध्यामुपासीत यत्सन्ध्यामुपासते ब्रह्मैव तदुपासतेऽथ देवान्नमेज्जुहुया-द्वेदानावर्तयीत नान्यत्किञ्चिदाचरेन्न सुरां पिबेन्न पलाण्डुं भक्षयीत न भृशं वदेन्न विस्मरेदात्मानं सोमं पिबेद्धुतशेषेण वर्तयेत्’ इत्युक्ताचारपरामर्शेन विधिबन्धवर्जितत्वेन कामत एव तस्य चरणं कामचार इति जैमिनिर्मन्यते । न च निषिद्धं कर्म कर्तव्यमेवेति चोदना । ‘ब्राह्मणो न हन्तव्यः’ इत्याद्यपवादश्च ॥

### ***तत्त्वप्रदीपिका***

कामचरणश्रुतेर् विषयभेदमपेक्ष्यार्थभेदाभिप्रायेण मतद्वयं दर्शयति । परामर्शं जैमिनिरित्यादि सूत्रम् । ‘प्रातरुत्थायाथ सन्ध्यामुपासीत’ इत्यादिना विहितानाचारान् परामृशतीयं श्रुतिः । ‘कामचाराः कामभक्षाः कामवादा’ इति परामृशन्ती ज्ञानिनां विधिबन्धवर्जितत्वेन कामत एव तेषां चरणमभिधत्ते स कामचार इति जैमिनिः । न पुनर्निषिद्धानामपि चरणम् । सन्ध्यो-पास्तिदेवप्रमाणामाग्निहोत्रहोमादीन् कामत एवाऽचरन्ति निषिद्धानि नाचरन्ति चेति कामचाराः, कामत एव सोमादिभक्षणात्सुराद्यभक्षणाच्च कामभक्षाः, कामत एव वेदानां शब्दतोऽर्थतो वाऽऽ-वर्तनादतिभाषणवर्जनाच्च कामवादाः । एतेषां विहितानामकरणेऽपि ज्ञानिनोऽधः पातहेतु-प्रत्यवायाभावाद्विधिबन्धवर्जितत्वेनेत्याह । न च ज्ञानिनोऽपि शास्त्रनिषिद्धमशुभं कर्तव्यमेवेति विधिः । ज्ञानिनो निषेधोऽपि नास्तीत्यत आह– ‘ब्राह्मण’ इत्यादि । ‘ब्राह्मणो न हन्तव्यः’ इत्यादिप्रतिषेधे च ज्ञानिनोऽप्युक्तन्यायेनाधिकृता एव ।

### ***तत्त्वप्रकाशिका***

एवं केन स्यादित्यस्याविधित्वमङ्गीकृत्याऽर्थ उक्तः । तथैव जैमिनिमतेनार्थान्तरं प्रतिपादय-त्सूत्रमुपन्यस्य व्याचष्टे ॥ परामर्शमिति ॥ नायं श्रुत्या कामचारो विहितो नाप्ययं सदसत्प्रवृत्ति-विषयः । किं तु सदाचारस्यैव नियमेनाचरणमेव श्रुत्योच्यमानः कामचारः । न चात्राचारानुक्ति-दोषः । ‘प्रातरुत्थाय’ इत्यादिश्रुतिस्मृत्युक्ताचारपरामर्शेन श्रुत्या तच्चरणविधानात् । न चैवं नियमेन चरणे केनेति कामचारोक्त्ययोगः । विधिबन्धवर्जितत्वेन स्वेच्छयैव चरणादिति जैमिनिराचार्यो मन्यत इति भावः । किमर्थं सर्वसत्प्रवृत्तौ कामचरणं निमयेनात्रोक्तमित्युच्यते । निषिद्ध-प्रवृत्तिरप्यत्रोक्ता किं न स्यादिति चेत् । किं निषिद्धं ज्ञानिना कर्तव्यमिति स्फुटविधिसद्भावादेतदुच्यते निषेधाभावाद्वा । आद्यं पराचष्टे ॥ न चेति ॥ द्वितीयं पराह ॥ ब्राह्मण इति ॥ अयं च सामान्यनिषेधो ज्ञानिष्वपि वर्तते ।

### ***गुर्वर्थदीपिका***

नायं श्रुत्या कामचारो विहित इत्यत्रायं कामचारः शुभाशुभविषये स्वेच्छयाऽऽचरणं विहितो न किन्तु शुभविषय एवाचरणं विहितम् । तदपि यथाविधिरस्ति तथैव कुर्वन्ति कुत्रापि व्यत्यासं न कुर्वन्ति । तत्करणं च केवलं विधेर्निर्बन्धनादेव न किन्तु धूतमनोमलिनत्वेन तेषामिच्छैव तादृशी । अतोऽयमप्याचारः कामचार इत्युच्यते । इदं च जैमिनिमतं मानुषज्ञानिविषयमित्यनुसन्धेयम् । विधिबन्धवर्जितत्वेन स्वेच्छयैव चरणादित्यस्यास्ति विधिस् तस्माद्बन्धो निर्बन्धस् तद्वर्जितत्वेनेत्यर्थः । अत एव स्वेच्छयैव चरणादित्युक्तम् । अन्यथा विधिनियता इति वक्ष्यमाणविरोधः ।

### ***भावबोधः***

‘केन स्यात्’ इति श्रुतेः पूर्वपक्ष्युक्तमर्थं निराकरोति– नायं श्रुत्येति ॥ ‘स्तुतयेऽनुमतिर्वा’ इत्युक्तं प्रतिक्षिपति– नाप्ययमिति ॥ ‘तस्य चरणं कामचार’ इति भाष्यं व्याचष्टे– किं तु सदाचारस्यैवेति ॥ इत्युक्ताचारपरामर्शेनेति भाष्यं तन्निवर्तनीयाशङ्कानिरासपूर्वकं व्याचष्टे– न चात्रेति ॥ अत्र ‘केन स्यात्’ इति श्रुतौ ॥ परामर्शेनेति ॥ प्रातरुत्थायेत्यादिश्रुत्युक्ता-चाराभिप्रायेणेत्यर्थः । विधिसम्बन्धवर्जितत्वेनेति भाष्यं व्याचष्टे– न चैवमिति ॥ अयोग इति ॥ विहितत्वस्यैव नियमेन कर्तव्यत्वादिति भावः । ‘ब्राह्मणो न हन्तव्यः’ इत्येतदज्ञानिमात्रविषयं किं न स्यादित्यत आह– अयं चेति ॥ यथेष्टाचारविधिर्न भवतीति पूर्वपक्षयुक्तिनिषेधः ।

### ***भावदीपः***

अर्थ इति ॥ स्तुत्यनुमतिरूपोऽर्थ इत्यर्थः ॥ तथैवेति ॥ विधित्वमनङ्गीकृत्यैवेत्यर्थः ॥ अर्थान्तरमिति ॥ नियमेन सत्कर्ममात्रानुष्ठानपरत्वरूपमित्यर्थः । कामत एवेत्यादिभाष्यम् एवकारस्य तस्येत्यत्राप्यन्वयमुपेत्य तद्व्यावर्त्योक्तिपूर्वं व्याचष्टे ॥ नायमिति ॥ उत्तरत्रानुष्ठेयमध्ये कामचारो-क्त्याऽत्रार्थलब्धमुपेत्योक्तं नियमेनेति । स्यादिति लिङ्प्रत्ययो विधिनिमंत्रणामंत्रणेत्यादेर्निमंत्रणार्थ इति भावः । परामर्शेनेत्यन्तभाष्यं व्यावर्त्यपूर्वं व्यनक्ति ॥ न चात्रेति ॥ कामत एवेत्यस्यार्थः स्वेच्छयैवेति । एवकारव्यावर्त्योक्तिर्विधिबन्धवर्जितत्वेनेति । अत एव प्रागेवकारतात्पर्यं व्यक्ती-कृतम् । कामचारो न विहित इति । उभयोक्तेः फलवत्त्वाय विकल्पमुखेन भाष्यं व्याचष्टे ॥ किमिति ॥ आद्यं पराचष्टे ॥ न चेतीति ॥

ननु ईदृश एवेति वाक्यशेषे साम्योक्त्यन्यथानुपपत्त्यैव निषिद्धप्रवृत्तिरप्यत्रोक्तेति ज्ञायते । अन्यथा असाम्याप्रसक्त्या साम्योक्तिवैयर्थ्यापत्तेरिति चेन्न । नियमेन सर्वाचरणप्राप्तसाम्यस्यानु-वादोपपत्तेः । तेन नियमेन सर्वसदाचरणेनेदृश एवान्यथा त्वनीदृश एवेत्यर्थसम्भवादिति भावः । ननु यदेव विद्ययेत्यादिप्रागुक्तश्रुतेर्मानुषविषयत्वमिवेयमप्यज्ञविषयैवास्त्वित्यत आह ॥ अयं चेति ॥ तत्रेवेह बाधकाभावात् । केन स्यादिति श्रुतेरेव बाधकत्वे चान्योन्याश्रयात् साम्योक्तिरप्यन्यथो-पपन्नेति भावः ॥

### ***अभिनवचन्द्रिका***

‘ब्राह्मणो न हन्तव्य’ इत्यस्य विद्वदधिकारिकत्वं कुत इत्यत आह अयं चेति ॥ अधिकारिविशेषानुक्तेः सामान्यनिषेधोऽयं ज्ञानिष्वपि वर्तन्त इत्यर्थः ।

### ***वाक्यार्थमुक्तावली***

शब्द इत्यनुवर्तते । कामचारेणेत्यतः कामचार इत्यनुवर्तते । अवधारणार्थश् चशब्दोऽप्यन्वेति । तस्येति शेषः । तथा च शब्दे केन स्यादिति श्रुतौ प्रातरुत्थायेत्यादिश्रुतौ च निषिद्धत्यागरूप-विहितसकलाचारपरामर्शं विधाय तस्यैव कामत एव चरणाख्यः कामचार उच्यत एवेति जैमिनिरिति सूत्रवृत्तिः । भाष्ये च कामत एव तस्येति मध्यस्थ एवकारः देहलीदीपन्यायेनोभयत्र सम्बध्यते । उच्यत एवेत्येवकारमनुसृत्य पूर्वपक्ष्युक्तमर्थं निराकरोति । नायमिति ॥ अयं शब्दः सत्प्रवृत्तिविषयः । कामचारः श्रुत्या न विहित इत्यर्थः । तस्यैव सदाचारस्यैवेत्यवधारणमनुसृत्यैव पूर्वपक्षिणा स्तुतयेऽनुमतिर्वेत्यनेन चोक्तं सदसत्प्रवृत्युभयविषयत्वं निराकरोति ॥ नापीति ॥ कामचारः सदसत्प्रवृत्तिविषयो न भवतीत्यर्थः । तस्यैव चरणं कामचार इति भाष्यांशं व्याचष्टे । किन्तु सदाचारस्यैवेति ॥ नियमेनाचरणं नाम सदाचारमध्ये कस्याप्यपरित्याग इति ज्ञेयम् । श्रुत्योच्यमानेत्युक्त्या न विधीयमान इति लभ्यते ॥ न चात्रेति ॥ केन स्यादिति श्रुतौ प्रागाचारस्यानुक्तत्वादनेन सर्वेण सदाचारेण स्यादिति कथमुक्तिरिति भावः । तत्परिहारा-येत्युक्ताचारपरामर्शेणेत्युक्तं भाष्यं व्याचष्टे ॥ प्रातरिति ॥ परामर्शेनेति ॥ येन केनानेन सर्वेण सदाचारेणेति तत्परामर्शं विधाय स्यादिति तच्चरणं स्यादिति तच्चरणविरोधादित्यर्थः । विरोधस्तु उत्तरत्र निरसिष्यते ॥ केनेति कामचारोक्त्ययोग इति ॥ अनेन सर्वेण सदाचारेण नियमेन वर्तत इति वक्तव्ये केन येनेति स्वाभिप्रेतेन येन केन वा स्याद् वर्तत इति कामचारोक्त्ययोग इत्यर्थः । एतत्परिहाराय भाष्ये कामत एवेत्युक्तैवकारव्यावर्त्यविधिबन्धवर्जितत्वेन चरणमित्युक्तं तद्व्याचष्टे ॥ विधीति ॥ जायमानो वै ब्राह्मणः सृती(त्रिभिः)ऋणवान् जायते । ब्रह्मचर्येण ऋषिभ्यो यज्ञेन देवेभ्यः प्रजया पितृभ्य इत्यादिश्रुतेरज्ञस्य तदकरणे नरकाद्यापादकप्रत्यवायलक्षणो यो विधिबन्ध-स्तस्यापरोक्षज्ञानिनोऽभावात् तद्वर्जितत्वेन करणेऽभ्युच्चयोऽस्तीत्येवमिच्छयैवाशेषविहितानुष्ठानं श्रुतितात्पर्यविषयतया जैमिनिराचार्यो मन्यत इत्यर्थः । तथा च विहितसमाचारमभिप्रेत्यापि केन येनेति कामचारसूचकपदप्रक्षेपः । करणे आनन्दातिशयस्याकरणे तद्ध्रास्यसत्वेनानुष्ठेयत्वेऽप्यकरणे नरकाद्यनर्थाभावात् । महालक्ष्मीव्रतादेरिव कामचारसूचनायेति भावः । सूत्रखण्डेतिशब्दस्य स्फुटाप्रसिद्धेरित्यर्थः । तथा च न स्फुटा विधिरस्ति । प्रत्युत प्रसिद्धा श्रुतिरपवदति चेत्यर्थः । यद्वा हिशब्दो हेतौ । अतः सदाचारपरामर्शेनेत्यादिपूर्वान्वयः । ब्राह्मणो न हन्तव्य इत्येतदज्ञानिमात्रविषयं किन्न स्यादित्यत आह ॥ अयं चेति ॥

### ***तत्त्वसुबोधिनी***

केन स्यादिति श्रुतेः पूर्वपक्ष्युक्तमर्थं निराकरोति । नायं श्रुत्येति ॥ ‘स्तुतयेऽनुमतिर्वा’ इत्युक्तं प्रतिक्षिपति ॥ नाप्ययमिति ॥ तस्य विवरणं कामचार इति भाष्यं व्याचष्टे । किं तु सदाचार-स्यैवेति ॥ इत्युक्ताचारस्येति भाष्यं तन्निवर्तनीयाशङ्कानिरासपूर्वकं व्याचष्टे ॥ न चात्रेति ॥ अत्र केन स्यादिति श्रुतौ ॥ परामर्शेनेति ॥ प्रातरुत्थायेत्यादि श्रुत्युक्तावानभिप्रायेणेत्यर्थः ॥ न चैवमिति ॥ विहितस्य नियमेन कर्तव्यत्वादिति भावः । ब्राह्मणो न हन्तव्य इत्येतदज्ञानिमात्रविषयं किं न स्यादित्यत आह ॥ अयं चेति ॥ सामान्यनिषेध इति हेतुगर्भविशेषणम् अधिकारिविशेष-कल्पकाभावात्तदभावेऽपि तत्कल्पने ‘चोदनाद्यविशेषादित्युक्तव्याद्यातादिति भावः । यथेष्टाचार-विधिर्न भवति इति पूर्वपक्ष्युक्तनिषेधः ।

### ***वाक्यार्थविवरणम्***

सदसत्प्रवृत्तिविषय इति ॥ सदसत्प्रवृत्त्युभयविषयको नेत्यर्थः ॥ अत्र ॥ केन स्यादिति श्रुतौ ॥ श्रुत्या ॥ केन स्यादिति श्रुत्या ॥ तच्चरणेति ॥ तथा च विहितानां मध्य एव कामतस्तच्चरणं केन स्यादित्यनेन विधीयत इति भावः ॥ अत्रोक्तेति ॥ केन स्यादिति श्रुतौ उक्तेत्यर्थः ।

### ***वाक्यार्थमञ्जरी***

केन स्यादिति श्रुतिः प्रातरुत्थायेत्यादि श्रुत्युक्तसदाचारस्य परामर्शं कृत्वा तत्र स्वेच्छयावर्तनं प्रतिपादयति न त्वसदाचारविषया कुतः हि यस्मादचोदनानिषिद्धं कार्यमिति विधिर्नास्ति, प्रत्युत ब्राह्मणो न हन्तव्य इति श्रुतिरसदाचारमपवदति निषेधतीत्यर्थः । पूर्वपक्ष्युक्तमर्थं निराकरोति ॥ नायमिति ॥ स्तुतय इत्यनेनोक्तं निराकरोति ॥ नाप्ययमिति ॥ ब्राह्मणो न हन्तव्य इत्येतदज्ञानमात्रविषयं किं न स्यादित्यत आह ॥ अयं चेति ॥ यथेष्टाचारविधिर्न भवतीति पूर्वपक्ष्युक्तनिषेधः ।





------------------------------------------------------------------------

ॐ अनुष्ठेयं बादरायणः साम्यश्रुतेः ॐ

## **सूत्रभाष्यम्**

॥ ॐ अनुष्ठेयं बादरायणः साम्यश्रुतेः ॐ ॥ १९ ॥

अनुष्ठेयानां मध्य एव कामतश्चरणं कामतो निवृत्तिरिति बादरायणो मन्यते । ‘केन स्याद्येन स्यात्तेनेदृश एव’ (बृ.उ.५-५-१) इति साम्यश्रुतेः ।

‘यस्त्वात्मरतिरेव स्यादात्मतृप्तश्च मानवः ।

आत्मन्येव च सन्तुष्टस्तस्य कार्यं न विद्यत’ इति भगवद्वचनाच्च ॥

### ***तत्त्वप्रदीपिका***

अनुष्ठेयत्वेन विहितानां मध्ये यस्मिन्करवाणीति कामस्तस्य चरणं यस्मिन्न करवाणीति तस्य निवृत्तिरित्ययं श्रुत्युदितः कामचार इति भगवन्मतम् । तेनेदृश एवेति करणाकरणयोः साम्यश्रुतेः । ‘यस्त्वात्मरतिरेव स्यात्’ इत्यादेरयमर्थ उक्तो भगवतैव श्रीमद्गीताभाष्ये– ‘रमणं परदर्शनादिनिमित्तं सुखम् । तृप्तिरन्यत्रालम्बुद्धिः । सन्तोषस् तज्जनकं सुखम् । ‘सन्तोषस्तृप्तिकारणम्’ इत्यभिधानात् । परमात्मदर्शनादिनिमित्तं सुखं, प्राप्तः, अन्यत्रालम्बुद्धिं च । महच्च तत्सुखं तेनैवालम्बुद्धिरिति दर्शयति– ‘आत्मन्येव च सन्तुष्टः’ इति । तत्स्थ एव सन् सन्तुष्ट इत्यर्थः । नान्यत्किमपि सन्तोषकारणमित्येवेत्यवधारणम् । आत्मना तृप्तः । न ह्यात्मन्यलम्बुद्धिर्युक्ता । तद्वाचित्वं च– ‘वयं तु न वितृप्याम उत्तमश्लोकविक्रमैः’ इति प्रयोगसिद्धमिति ॥

### ***तत्त्वप्रकाशिका***

एवमस्य वाक्यस्य जैमिनिमतानुसारेण सदाचारविधित्वमेवोक्त्वा यत् स्तुतयेऽनुमतिर्वेत्युक्तं तदेव प्रतिपादयत्सूत्रमुपन्यस्य व्याचष्टे ॥ अनुष्ठेयमिति ॥ केन स्यादिति यथेष्टाचारविधिर्न भवति नापि सर्वस्य कर्तव्यताविधिः । किं तु श्रुत्याद्युक्तानामनुष्ठेयानां मध्ये स्वेच्छया केषाञ्चिच्चरणं केषाञ्चिदचरणमित्यनुज्ञानमेव कामचारश्रुत्यर्थ इति भगवान् बादरायणो मन्यत इति भावः । कामेन सर्वचरणमेवार्थः किं न स्यादित्यत आह ॥ केनेति ॥ अनुष्ठेयानां मध्य एवायं कामचारो न सर्वेषां केनापि प्रकारेण प्रवृत्तावपि ज्ञानिनः साम्योक्तेः । साम्योक्तिश्चोक्तकामचरण एव सम्यक्सम्बध्यते प्राप्तिसद्भावात् । सर्वाचरणपक्षे तु सम्भवमात्रज्ञापनं स्यात् । सम्भवज्ञापनादप्यसम्भवनिवृत्तेर्ज्याय-स्त्वादिति भावः । सत्यमस्मिन्पक्षे साम्योक्तिः सम्यक्सम्बध्यत इति । तथाऽपि न युज्यते । कर्तव्यपरित्यागे साम्यायोगात् । अतो मुख्यापि योजना साध्वीत्यत आह ॥ यस्त्विति ॥ ज्ञानिनां कार्याभावोक्तेर्न तत्परित्यागे साम्यायोग इति भावः । आत्मरतिः परमात्मदर्शननिमित्तसुखमाप्तः । आत्मतृप्तः परमात्मप्रसादेन विषयेष्वलम्बुद्धिमाप्तः । तत्कुतः । परमात्मनि सन्तोषवत्त्वा-त्तद्दर्शनादिनिमित्तसुखवत्त्वादिति भावः । एवं केन स्यादिति वाक्यशेषस्य यथेष्टाचरणविधित्वाभाव-मभ्युपेत्यार्थद्वयमुक्तम् ।

### ***गुर्वर्थदीपिका***

तदेव प्रतिपादयदित्यत्र तदेव देवानां विषय एवानुष्ठेयेषु आज्ञाप्रतिपादकं सूत्रमित्यर्थः । अनुष्ठेयानां मध्य एव कामतश्चरणं कामतो निवृत्तिः सदसत्कर्मणोः कामचरणं ज्ञानिनः स्तुतये कथ्यते । आज्ञामात्रं वेत्येतत्सूत्रद्वयोक्तं व्यासमतं देवताविषयम् । अत एव कर्णादिभिरुपनय-नादिकमकृत्वैव वेदाभ्यासः कृतः । ‘विधिर्वा धारणवत्’ ‘भावशब्दाच्च’ इति सूत्रद्वयोक्तं सदसत्कर्माचरणविधानं ब्रह्मविषयमिति ज्ञेयम् । ब्रह्मण इत्युक्तेऽपि ज्ञानिनामित्येव ज्ञातव्यमिति ब्रह्मपदयोग्यवाय्वादीनां ग्रहणायोक्तम् ।

### ***भावबोधः***

नापि सर्वस्येति ॥ जैमिनिमतनिषेध इति ज्ञेयम् । प्राप्तिसद्भावादिति ॥ ‘केन स्यात्’ इति वाक्यानुष्ठेयानां मध्ये केषाञ्चित् करणं केषाञ्चिदकरणमित्यर्थत्वे विहिते किञ्चिदकरणनिमित्तक-साम्यसम्भवस्य प्राप्तिसद्भावात् तेनेदृश एवेति साम्योक्तिः प्राप्तासम्भवनिवर्तकत्वेन सम्यक् सम्बध्यत इत्यर्थः ॥ सर्वाचरणेति ॥ ‘केन स्यात्’ इति वाक्यस्य कामतः प्रातरुत्थायेत्यादिश्रुत्युक्तसर्व-सत्कर्मकरणार्थत्वे तु सर्वकरणस्य च साम्यसम्भावकत्वेन तेनेदृश एवेति वाक्येन यदि सर्वं कुर्यात्तर्हि सम इति साम्यसम्भवमात्रज्ञापनं कृतं स्यादित्यर्थः । पक्षद्वयेऽपि साम्योक्तेः सप्रयोजन-त्वात् को विशेष उक्तपक्षपरिग्रह इत्यत आह– सम्भवेति ॥ रमणं परदर्शननिमित्तं सुखम् । तृप्तिर् अलम्बुद्धिः । सन्तोषस् तज्जनकं सुखं,’ इति गीताभाष्यानुसारेण गीतावाक्यं व्याचष्टे ॥ आत्मरतीत्यादिना ॥ विधित्वस्य जैमिनिमतेऽपि विद्यमानत्वात्ततः पक्षान्तरत्वज्ञापनायाह– यथेष्टाचरणविधिरिति ॥

### ***भावदीपः***

तदेवेति ॥ अनुमतिपरत्वमेव सदाचारविषयतया व्यवस्थापयत्सूत्रमित्यर्थः । मध्य एवेति भाष्यस्थैवकारव्यावर्त्यमाह ॥ यथेष्टेति ॥ पूर्वसूत्रोक्तमपि निराह ॥ नापि सर्वस्येति ॥ सर्वसदाचारस्येत्यर्थः । भाष्यं व्याचष्टे ॥ श्रुत्याद्युक्तानामिति ॥ प्रातरुत्थायेत्याद्युक्तानामित्यर्थः । केन स्यादिति लिङामंत्रणार्थ इति भावः ॥ सर्वेति ॥ नियमेन सर्वसाधुकर्माचरणं जैमिन्युक्तमेवार्थः किं न स्यादित्यर्थः । पूर्वभाष्योक्तसाध्यमेवानूद्य केनेत्यादिभाष्यं विवृण्वन् संयोजयति ॥ अनुष्ठेयानामिति ॥ केनापीति ॥ करणेनाकरणेनापीत्यर्थः ॥ प्राप्तीति ॥ विहिताकरणनिमित्ता-साम्यप्रसक्तिसम्भवेन तन्निवृत्त्यर्थं कदाचिद्विहिताकरणेऽपि ईदृश एव सम एवेति साम्योक्त्यर्थं वाक्यशेषस्य श्लिष्टत्वादित्यर्थः । जैमिनिमते वाक्यशेषोपपत्तिं सूचयन्नेव बादरायणमतेऽतिशयमाह ॥ सर्वाचरणेति ॥ सर्वाचरणेन सम्भवद्यत्साम्यं तन्मात्रज्ञापनमेव कृतं स्यान् न तु प्रसक्तासाम्यनिवर्तकमित्यर्थः ॥ अत आहेति ॥ ननु कथमेतत्स्मृत्योक्तशङ्कानिरासः । गीतातात्पर्ये द्वितीये यस्त्वात्मरतिरेवेत्यादि तु मुक्तविषयम् । यस्त्वेवात्मरतो मुक्तः कार्यं तस्यैव नास्ति हि । तस्मात्कुर्वेव कर्माणीत्याह कृष्णोऽर्जुनं स्मयन्निति स्कान्द इत्युक्तेः । तथा तृतीये स्वस्थानेऽपि

‘विष्णुप्रसादाद्रतिमांस्तृप्तो विष्णुप्रसादतः ।

विष्णावेवातितृप्तश्च मुक्तोऽसौ विध्यगोचर ॥’

इत्याग्नेय इत्यादिना च मुक्तपरत्वोक्तेः । गीताभाष्येऽपि आत्मरतिरेवेत्यवधारणादसंप्रज्ञात-समाधिस्थस्यैव कार्यं न विद्यत इत्युक्त्या अमुक्तपरत्वेऽप्यसंप्रज्ञातसमाधिस्थविषयत्वोक्तेरित्यतोऽ-त्रोदाहरणबलेन प्रकृतोपयोगाय भावमाह ॥ ज्ञानिनामिति ॥ समाधिस्थस्यापि ज्ञानित्वादिति वा ज्ञानिसामान्यपरत्वमप्यस्तीति वाऽभिप्रायः । रमणं परदर्शनादिनिमित्तं सुखम् । तृप्तिरन्यत्रा-लम्बुद्धिरिति गीताभाष्योक्तदिशा पदयोरपौनरुक्त्यायार्थमाह ॥ आत्मेति ॥ तेनैवान्यत्रा-लम्बुद्धिरिति दर्शयति । आत्मन्येव च सन्तुष्ट इति भाष्यदिशा हेतुत्वेन योजयति ॥ तत्कुत इति ॥ अर्थद्वयमिति ॥ नियमेन साध्वाचारपरत्वं तेष्वेव स्वेच्छाचारपरत्वं चेत्यर्थद्वयमित्यर्थः ।

### ***अभिनवचन्द्रिका***

सदाचारविधित्वमेवेति ॥ सदाचारपरत्वमेवोक्तत्वेत्यर्थः । ‘अनुष्ठेयं बादरायण’ इति सूत्राभिप्रायमाह– केन स्यादित्यादिना ॥ ‘येन स्यात्केन स्यात्’ इति वाक्यं देवानां प्रागुक्तरीत्या मनुष्याणामिव सदसत्प्रवृत्तिविषयकामचाराभिधानमुखेन न स्तावकम्, नापि जैमिन्युक्तदिशा विधिबन्धवर्जितत्वेन स्वेच्छया सर्वाचरणाभिधानमुखेन विध्यबद्धत्वेन स्तावकम्, किन्तु अनुष्ठेयानां मध्ये स्वेच्छया केषाञ्चिच्चरणं, केषाञ्चिदचरणमिति कामचाराभिधायकमित्यर्थः । एतेन यथेष्टा-चारित्वेन विधिबन्धवर्जितत्वेन स्तुत्योश्च कामचारश्रुतितात्पर्यविषयतया प्रागुक्तत्वात्तन्निषेधोऽनुपपन्न इति परास्तम् ॥ कामेनेति ॥ ननु इदं वाक्यं देवान्प्रति अनुष्ठेयानां मध्मे कामचरणप्रतिपादकमिति कुतोऽङ्गीक्रियते । निषिद्धाचरणेऽपि अनुज्ञाप्रतिपादकं किं न स्यादित्यत आहेत्यर्थः ॥ प्राप्तिसद्भावादिति ॥ विहितमध्य एव स्वेच्छया कस्यचित्परित्यागे सर्वानुष्ठातृसाम्यं तावत् सम्भावितम् । स्वेच्छया एकग्रासमात्रं परित्यजतः संपूर्णं भुक्तवता तृप्तत्वेन साम्यस्य दर्शनादिति भावः ॥ सर्वाचरणपक्षेत्विति ॥ निषिद्धस्याप्याचरणपक्षे अभक्ष्यमशकादेरन्नेन सह भुक्तवतो वमनाऽवश्यम्भावाद् अन्नमात्रं भुक्तवता साम्याभावस्य दर्शनेन निषिद्धाचरणं कुर्वतो विहितमात्रा-नुष्ठातृसाम्यस्य न सम्भावितत्वात् ‘येन स्यात् केन स्यात्’ इति प्रमाणदर्शने साम्यसम्भावनाबुद्धिरेव स्यान् न तु निश्चयः । सम्भावितेऽर्थे प्रवृत्तस्य प्रमाणस्य निश्चायकत्वात् । असम्भाविते प्रवृत्तस्य सम्भावनाबुद्धिमात्रजनकक्षमत्वादिति भावः ॥ सम्भवज्ञापनादिति ॥ असम्भवनिवृत्तिशब्दोऽत्र तत्साधननिश्चयपरः । अस्मत्पक्षे साम्यनिश्चयो भवति । त्वत्पक्षे तु साम्यसम्भावना । सम्भावनातो निश्चयस्य ज्यायस्त्वात् । विहितेष्वेव कस्यचिच्चरणं, कस्यचित्त्याग इति अनुज्ञानमेव कामचार-श्रुत्यर्थोऽभ्युपगन्तव्य इत्यर्थः ॥ सत्यमस्मिन्पक्ष इति ॥ अस्मिन्पक्षे साम्योक्तिर् निश्चयजनकत्वेन सम्यक् सम्बध्यत इति सत्यम्, तथापि साधनतारतम्ये फलतारतम्यावश्यम्भावात् सकल-विहितानुष्ठात्रा किञ्चित्परित्यक्तवतः साम्यायोगेन मुख्यापि योजना न साध्वीत्यत आहेत्यर्थः ।

### ***वाक्यार्थमुक्तावली***

सदाचारविधित्वमेवोक्त्वेति ॥ न च विधिबन्धवर्जितत्वेनेत्युक्तिविरोधः विहिताकरणेऽपि नरकाद्यापादकप्रत्यवायाभावेन विधिबन्धवर्जितत्वेनेत्यस्य प्रवृत्तत्वात् । आनन्दातिशयसिद्ध्यर्थं ह्रासाभावार्थं च निषिद्धपरित्यागस्य सदाचारस्य च चरणविधित्वस्यैव जैमिनिनाऽङ्गीकाराद-विरोधः । यत्स्तुतयेऽनुमतिर्वेत्युक्तं तदेवेति । अनुमतित्वमेवेत्यर्थः । सूत्रेऽनुष्ठेयमित्यनुष्ठेयानामिति विभक्तिवचनव्यत्ययः । निर्धारणे च षष्ठी । कामचार इत्यनुवर्तते । अनुमतिरिति चावर्तते । इतिशब्दोऽध्याहार्यः । अनुष्ठेयमिति यथास्थितं च विवक्षितम् । अनुष्ठेयविषयमभ्यनुज्ञानमित्यर्थः। तथा चानुष्ठेयानां विहितानां मध्ये यस्मिन् करवाणीति कामस् तस्य चरणं यस्मिन्न करवाणीति कामस् तस्याचरणमनुज्ञानमेव केन स्यादिति कामचारश्रुत्यर्थः । इति बादरायणो मन्यत इत्यभिप्रेत्य प्रवृत्तमनुष्ठेयानामिति भाष्यं परिष्कारपूर्वं व्याचष्टे ॥ केन स्यादिति ॥ यथेष्टाचारविधिर्न भवतीति ॥ अन्यविषयमिति ॥ ‘जैमिन्युक्तं मानुषाणां तद्विषयाश्च केचन । सामान्यं भगवत्प्रोक्तं देवादीनां विशेषतः’ इत्यनुव्याख्यानवचनादिति भावः ॥ इति भावेनात्रेति । उपलक्षणमेतत् । कर्मणां फलेऽतिशयाधायकत्वमेव न तु ज्ञाने विशेषाधायकत्वमित्यत्रापीति ज्ञेयम् ॥ अत एवेति ॥ देवान्याविषयत्वादेवेत्यर्थः । कर्मविध्यादेः कर्मविधिनियमयोरित्यर्थः ॥ गतिरुक्तेति ॥ अधिकोपदेशादिति सूत्रखण्डेनेति शेषः । यद्यपि कर्मविधिनियमयोः सर्वविषयत्वं न त्वाचारश्रुति-वद्देवतामात्रविषयत्वम् । तथापि तद्विषयत्वस्यापि भावात् तस्यां दिशायां गतिरुक्तेत्यर्थः ॥ तयोर्मानुषेति ॥ कर्मैव देहं दैविकं मानुषं वेत्यत्र दैविकदेहपदं मनुष्याणामेव देवलोके ज्योतिर्मयदेहविषयमिति भावः । बलवद्विरोधिसद्भावे जैमिन्याद्युक्तिरिष्यत इत्यनुव्याख्यानं मनसि निधायाह ॥ प्रतिबन्धकयुक्तेति ॥ एतेन भगवन्मततदितरमतयोः प्रकारान्तरेण विषयव्यवस्था दर्शिता । तदुक्तं सुधायाम् । जैमिन्याद्युक्तबलवत्प्रतिबन्धककर्मसद्भावे ज्ञानस्य पुरुषार्थासाधनत्व-मभिप्रेत्य न स्वतन्त्राज्ज्ञानात् स्वर्गादिप्राप्तिर्भवतीत्युक्तवन्तः । तथा च प्रतिबद्धज्ञानविषयं भगवन्मतमवतिष्ठत इति ॥ उक्तं च ॥ तारादेः सूर्यजस्याङ्गसङ्गात् स्वर्गे नागादन्तरिक्षादि-हासीदिति । तत्र प्रारब्धोपद्बलितात् सूर्यजस्याङ्गादिति विवक्षितत्वादविरोधः । अत्रायं विवेकः । स्वर्गादयः कर्मणैव नान्येनैवेत्यपरे विदुरित्युक्तम् । कर्मणैव स्वर्गादिकं न ज्ञानस्य शेषतयाप्युपयोग इति मुनिमतमधममनुष्योत्तमविषयम् । नन्वेवं चेदधममनुष्येषु ज्ञानस्य पुरुषार्थसाधकत्वाभावान्न ज्ञानस्य माहात्म्यमिति चेदपरोक्षोत्पादान्तरं यद्यपेक्षितं तत्सर्वं ज्ञानमहिम्ना जातकर्मणैवेति ज्ञानस्य कर्मस्वरूपोपकारकत्वेनापेक्षितत्वेन कर्मद्वारा पुरुषार्थहेतुत्वेन ज्ञानस्य माहात्म्यसिद्धेः पूर्वपक्ष्युक्त-निषेधः । नापि सर्वस्येति जैमिनिमतनिषेध इति ज्ञेयम् । उक्तकामचरण एवेति ॥ येन करणेन वा स्याद् येनाकरणेन वा स्यादित्युक्तकामचरण एवेत्यर्थः ॥ प्राप्तिसद्भावादिति ॥ केन स्यादित्यस्य केषाञ्चित्करणं केषाञ्चिदकरणमित्यर्थत्वे कारणाभावे साम्यं न स्यादित्यसाम्यप्राप्तिसद्भावादित्यर्थः ॥ सम्भवमात्रेति ॥ केन स्यादिति सर्वाचरण उक्ते सर्वचरणसद्भावात् साम्यं सम्भवतीति साम्यसम्भवमात्रज्ञापनं कुतः स्यादित्यर्थः । पक्षद्वयेऽपि साम्योक्तेः सप्रयोजनत्वात् को विशेष उक्तपक्षपरिग्रह इत्यत आह ॥ सम्भव इति ॥ कार्याभावोक्तेरिति ॥ ननु ‘अतीतानागतज्ञानी त्रैलोक्योद्धारणक्षमः । एतादृशोऽपि नाचारं श्रौतं स्मार्तं विसर्जयेत्’ इति कार्योक्तेर्विरोध इति चेन्न । तेषां विहिताकरणे एष्यदलाभात् तदर्थं कार्यत्वस्य तत्रोक्तावपि सिद्धहान्यभावेन नरकाद्यभावेन च कार्यं न विद्यत इत्युक्तिसम्भवात् ।

### ***तत्त्वसुबोधिनी***

नापि सर्वस्येति ॥ जैमिनिमतनिषेधत इति ज्ञेयम् । कुतो न सर्वेषामननुष्ठेयानां कर्मणां कामतश्चरणमित्यत आह ॥ केनापीति ॥ अस्तु साम्येक्तिस् ततोऽपि किमित्यत आह ॥ साम्योक्तिश्चेति ॥ प्राप्तिसद्भावादिति ॥ केन स्यादिति वाक्यस्यानुष्ठेयानां मध्ये केषाञ्चित्करणं केषाञ्चिदकरणम् इत्यर्थत्वे विहिते किञ्चिदकरणनिमित्तकसाम्यासम्भवस्य प्राप्तिसद्भावात्तेनेदृश एवेति साम्योक्तिः प्राप्तासम्भवनिवर्तकत्वेन सम्यक्सम्बध्यत इत्यर्थः ॥ सर्वाचरणपक्षे त्विति ॥ केन स्यादिति वाक्यस्य कामतः श्रुत्युक्तसर्वाचरणार्थत्वे तु सर्वकरणस्य च साम्यसम्भावकत्वेनेदृश एवेति वाक्येन यदि सर्वं कुर्यात् तर्हि सम इति साम्यसम्भवमात्रज्ञापनं कृतं स्यादित्यर्थः । पक्षद्वयेऽपि साम्योक्तेः सप्रयोजनत्वात् को विशेष उक्तपक्षद्वयनिग्रह इत्यत आह ॥ सम्भवेति ॥ कर्तव्यपरित्याग इति ॥ अनुष्ठेयमध्ये कस्यचिदचरणे कर्तव्यपरित्याग इत्यर्थः । परमात्मप्रसादेऽपि विषयेषु अलम्बुद्धिमत्वं कुत इति पृच्छति ॥ तत्कुत इति ॥ तदुत्तरत्वेनात्मन्येव च सन्तुष्ट इति व्याचष्टे ॥ परमात्मनि सन्तोषवत्वादिति ॥ सन्तोषेष्वलम्बुद्धिः कुत इत्यत आह ॥ तद्दर्शनेति ॥

### ***वाक्यार्थविवरणम्***

जैमिनिमतनिरासायाह ॥ नापि सर्वस्येति ॥ प्रातरुत्थायेति श्रुत्युक्तसर्वसदाचारस्येत्यर्थः । ननु पक्षद्वयेऽपि साम्योक्तेर् असम्भवनिवृत्तिसम्भवज्ञापनरूपप्रयोजनवत्त्वादुक्तपक्षपरिग्रहे को विशेष इत्यत आह ॥ सम्भवज्ञापनादिति ॥ अमुख्याऽपि योजनेति ॥ सम्भवमात्रज्ञापनरूपेत्यर्थः ॥ इत्यत आहेति ॥ कर्तव्यपरित्यागेऽपि साम्यं स्मृत्या आहेत्यर्थः ॥ अर्थद्वयमिति ॥ ज्ञानिस्तुतिरनुमतिमात्रं

वेत्यर्थद्वयमित्यर्थः ।

### ***वाक्यार्थमञ्जरी***

बादरायणोऽनुष्ठेयमवश्यं कर्तव्यमेव नियमेन कर्तव्यमित्यनुज्ञानं कामचारश्रुत्यर्थं मन्यते कुतः साम्यश्रुतेः, केनापि प्रकारेण वृत्तावपीदृश एवेति सामान्योक्तेरित्यर्थः । अत्र केन स्यादिति श्रुतावयोग इति विहितस्यैव नियमेन कर्तव्यत्वादिति भावः । नापि सर्वस्येति जैमिनिमतनिषेध इति ज्ञेयम् ॥ प्राप्तिसद्भावादिति ॥ केन स्यादिति वाक्यस्यानुष्ठेयानां मध्ये केषाञ्चित्करणं केषाञ्चिद-करणमित्यर्थत्वेन विहितेषु किञ्चिदकरणनिमित्तकसाम्यासम्भवस्य प्राप्तिसद्भावात्तेनेदृश एवेति साम्योक्तिः प्राप्तासम्भवनिवर्तकत्वेन सम्यक् सम्बध्यत इत्यर्थः ॥ सर्वाचरणेति ॥ केन स्यादिति वाक्यस्य कामतः श्रुत्युक्तसर्वाचरणार्थत्वे तु सर्वकरणस्य च साम्यसम्भावकत्वेन तेनेदृश एवेति वाक्येन यदि सर्वं कुर्यात्तर्हि सम इति साम्यसम्भवमात्रज्ञापनं कृतं स्यादित्यर्थः । पक्षद्वयेऽपि साम्योक्तेः सप्रयोजनत्वात्को विशेष उक्तपक्षपरिग्रह इत्यत आह ॥ सम्भवेति ॥ अर्थद्वयमिति ॥ सर्वसदाचारस्येच्छया कर्तव्यत्वविधिरूपं सदाचारानुज्ञामात्ररूपं चेत्यर्थद्वयमित्यर्थः ।





------------------------------------------------------------------------

ॐ विधिर्वा धारणवत् ॐ

## **सूत्रभाष्यम्**

॥ ॐ विधिर्वा धारणवत् ॐ ॥ २० ॥

‘केन स्याद्येन स्यात्’ इति विधिर्वा । यथा वेदधारणं त्रैवर्णिकानां विहितं नान्येषाम् । एवं स्वमतानुसारिणी प्रवृत्तिर्ज्ञानिनां विहिता । न तत्राधर्मशङ्का कार्या । नान्येषमिति वा ।

‘स्वेच्छयैव प्रवृत्तिस्तु ब्रह्मणो विधिचोदिता ।

नाऽऽशङ्क्यं तन्मतं क्वापि विष्णोः प्रत्यक्षचोदना ।

इतरेषां न विहिता स्वेच्छावृत्तिः कथञ्चन’ इति हि ब्राह्मे ॥

### ***तत्त्वप्रदीपिका***

यथा वेदपाठादिकं ब्राह्मणक्षत्रियविशां विहितं ‘स्वाध्यायोऽध्येतव्यः’ ‘वेदः कृत्स्नोऽधिगन्तव्यः सरहस्यो द्विजन्मना’ इत्यादिना, न शूद्रादीनाम् । प्रत्युत श्रवणोदाहरणधारणेषु विपुलो दण्डः श्रुतः । एवं स्वमतानुसारिणी प्रवृत्तिर्ब्रह्मदर्शिनां विहिता । तेषां कामचरणे नाधर्माशङ्का कार्या । विशुद्धबुद्धित्वात् । नेतरेषां विहिता । किन्तु निषिद्धा च । वाशब्दाज् ज्ञानिनामपि केषाञ्चिदेवेति सूचितं विषयभेदं प्रकटयति– ‘स्वेच्छयैव प्रवृत्तिस्तु ब्रह्मणो विधिचोदिता’ इत्यादिना । नाऽशङ्क्यं विरिञ्चस्य मतं कदाचिदपि । विष्णोः प्रेरणा प्रत्यक्षाऽस्ति हि तस्य ।

### ***तत्त्वप्रकाशिका***

अथाऽयं स्वेच्छाचरणविधिर्वा भवतीत्यर्थप्रतिपादकं सूत्रं पठित्वा व्याचष्टे ॥ विधिर्वेति ॥ विधिरिति यथेष्टाचरणविधिरित्यर्थः । न ज्ञानिनां स्वेच्छाचरणविधिर्युक्तोऽज्ञानिनामपि तथात्व-प्रसङ्गादित्यत आह ॥ यथेति ॥ विहिता नान्येषामित्यन्वयः । उक्तस्यैव विवृतत्वात्पुनर्वाशब्दः । नायं यथेष्टाचरणविधिः सम्भवति । अचोदनेत्युक्तविरोधात् । अधर्मकरणस्यापि सम्भवादित्यत आह ॥ न तत्रेति ॥ कुतो न तत्राधर्मशङ्का कार्येत्यत आह ॥ स्वेच्छयेति ॥ अत्र ब्रह्मण इत्युक्तेऽपि ज्ञानिनामित्येव ज्ञातव्यं विषयविभागस्य वक्ष्यमाणत्वात् । चोदना यत इति शेषः ।

### ***भावबोधः***

भाष्ये विधिर्वा नान्येषामिति वेति पक्षद्वयोक्तिरिति प्रतीतिनिरासायाह– उक्तस्यैवेति ॥ ननु ‘स्वेच्छयैव’ इति स्मृत्या एतत्सूत्रं चतुर्मुखविषयमिति निर्णये पारिप्लवार्थ इति शङ्काया एतद्विषयत्वासम्भवेन ‘विशेषितत्वात्’ इति तत्सिद्धान्तसूत्रांशेन ब्रह्मैव स्वेच्छानियत इति विषय-विभागकथनं व्यर्थं स्यादित्यत आह– अत्र ब्रह्मण इत्युक्तेऽपीति ॥ अत एव भाष्ये ज्ञानिना-मित्येवोक्तमिति भावः । उपलक्षणमेतत् । ‘ब्रह्मणः स्वेच्छया कृतौ’ इति ‘भावे प्रजापतेः’ इत्यत्रापि वाक्यद्वयेऽयं न्यायो द्रष्टव्यः ॥ चोदना यत इति ॥ यथेष्टं कुर्विति विष्णुविहित-करणस्याधर्मत्वशङ्काविषयत्वासम्भवादिति भावः ।

### ***भावदीपः***

अथेत्यर्थान्तरद्योतकः । तदेवाह ॥ स्वेच्छेति ॥ सर्वसाध्वाचारविधिरिति भ्रमनिरासाय भाष्यार्थमाह ॥ यथेष्टेति ॥ इति वेत्युक्त्या विधिर्वेत्यतः पक्षान्तरमेतदिति धीनिरासायाह ॥ उक्तस्यैवेति ॥ तत्वप्रदीपे वाशब्दाज्ज्ञानिनामपि केषाञ्चिदेवेति सूचितं विषयभेदं प्रकटयति । स्वेच्छयेतीत्युक्त्याऽत्रैव विषयविभागः क्रियत इति धीनिरासायाह ॥ अत्र ब्रह्मण इत्युक्तेऽपीति ॥ इह भाष्ये ज्ञानिनामिति उत्तरसूत्रभाष्ये च तैरपीत्युक्ते ज्ञानिनामेवेत्युक्तम् ॥ त्रेधा हि ज्ञानिन इत्यादिना ॥ तथा च पुनरुक्तिः स्यादिति भावः ।

### ***अभिनवचन्द्रिका***

ज्ञानिनामिति ॥ परमात्मदर्शनप्रयुक्ताऽऽह्लादनिमग्नानां कर्तव्यकर्मपूर्तेर् वालखिल्यादिभिः क्रियमाणत्वेन परमात्मदर्शनप्रयुक्तकर्मपरित्यागस्य न फलपूर्णताविरोधित्वमिति भावः । भाष्ये येन स्यात्केन स्याद् इति । ‘विधिर्वेति, तथा नाऽन्येषामिति वा’ इति वाशब्दद्वयश्रवणाद् अस्मिन्नेव सूत्रे मतद्वयमुच्यत इति भ्रमनिरासायाह– उक्तस्यैवेति ॥ आद्यो वाशब्दः ‘येन स्यात्केन स्यात्’ इति श्रुतेः । ‘स्तुतयेऽनुमतिर्वा’ इत्यादिपूर्वसूत्रोक्तव्याख्यानात् । ‘विधिर्वा धारणवत्’ इति सूत्रोक्तं व्याख्यानमन्यदेवेति ज्ञापनाय ‘येन स्यात्केन स्यात्’ इति भाष्यस्य, ‘एवं स्वमतानुसारिणी’ इत्यादिभाष्यं विवरणम् । ततश्च प्रथमवाशब्दोक्तमेव द्वितीयवाशब्देनोच्यत इति पुनर्वाशब्दो नाऽनुपपन्न इत्यर्थः । नायं यथेष्टाचरणविधिरिति । ‘येन स्यात्’ इति यथेष्टाचरणविधिरिति न युक्तं, ‘निषिद्धं कर्तव्यमेव’ इति विस्पष्टचोदनाभावेन विधित्वस्य दूषितत्वात् । अधर्मानुष्ठान प्रसङ्गाच्चेत्यर्थः । भाष्ये– न तत्रेति ॥ तत्र ज्ञानिकामनाविषये अधर्मशङ्का निषिद्धत्वशङ्का । न कार्येत्यर्थः । ततश्च निषिद्धं कर्तव्यमेवेति विस्पष्टविध्यभावेऽपि ‘ब्राह्मणो न हन्तव्यः’ इति निषेधसद्भावेऽपि अस्य विधित्वं नाऽनुपपन्नम्, ज्ञानिनो निषिद्धे कामनाऽभावादिति भावः । कुतो न तत्रेति ॥ ज्ञानिनामपि विश्वामित्रादीनां निषिद्धे कामनादर्शनादधर्मशङ्का न कार्येत्येतत् कुतः स्यान् न कुतोऽपि स्यादित्यर्थः । अत्र टीकायां ‘स्वेच्छयैव’ इति भाष्यप्रतीकग्रहणानन्तरं ‘चोदनायत इति शेषः’ इत्यतः प्राक् ‘अत्र ब्रह्मण इत्युक्तेऽपि ज्ञानिनामित्येव ज्ञातव्यम् । विषयविभागस्य वक्ष्यमाणत्वादिति वाक्यद्वयं श्रूयमाणमपि न टीकान्तर्गतं मन्तव्यम् । अपि तु प्रक्षिप्तम् । अवश्यं चैतदेवं विज्ञेयम्, ‘भावशब्दाच्च’ पारिप्लवार्था इति चेन्न विशेषितत्वादिति सूत्राभ्यां स्वेच्छानियतत्वं ब्रह्मण एवेति निर्णीतत्वेन ‘स्वेच्छैयैव इति स्मृतिगतब्रह्मशब्दस्य ज्ञानिमात्रपरतया व्याख्यानस्यायुक्तत्वात्, विषयविभागस्येत्युत्तरवाक्यस्यासङ्गतत्वाच्च । भावबोधे तु गङ्गाजलाऽनुप्रविष्टरथ्योदकस्य सेव्यत्वदर्शनाट् टीकाप्रवेशमात्रेण प्रक्षिप्तयोरपि वाक्ययोर्व्याख्येयत्व-मिति बुद्ध्या व्याख्यानं कृतम् । न तु टीकान्तर्गतत्वबुद्ध्येति द्रष्टव्यम् । चोदनायत इति शेष इति । अनेन चतुर्मुखस्य, विष्णोः प्रत्यक्षचोदना साक्षादुपदेशो यतोऽस्ति, अतस् तन्मतम् अधर्ममिश्रत्वेन नाऽऽशङ्क्यमिति मूलस्य योजनोक्ता भवति ।

इदमुक्तं भवति । विश्वामित्रादीनां निषिद्धे कामनासद्भावेऽपि ‘येन स्यात्’ इति कामचार-विधिविषयस्य चतुर्मुखस्य निषिद्धविषयकामनाभावस्य प्रमाणसिद्धत्वान् न तत्राधर्मशङ्का कार्येत्युक्तं युक्तमिति ॥

### ***वाक्यार्थमुक्तावली***

ननु लिङ्लोट्तव्यप्रत्ययाश्रवणात् कथं विधित्वमिति चेन्न । प्रतितिष्ठन्ति ह वा एता रात्री-रुपयन्तीत्यत्र प्रतिष्ठाकामो रात्रिसत्रं कुर्यादिति विध्युन्नयनस्याङ्गीकृतत्वात्तन्न्यायेन केन स्यादित्यत्रापि यथेष्टं ज्ञानिना कर्तव्यमिति विध्युन्नयनोपपत्तेरिति ज्ञेयम् । जैमिन्याचार्येणापि सर्वसदाचारस्वीकारात् तद्वैलक्षण्यायोक्तं यथाचरविधिरित्यर्थ इति ॥ भाष्ये विधिर्वेति नान्येषामिति वेति वाशब्दस्य द्विवारं श्रवणादस्मिन्नेव सूत्रे पक्षद्वयमुच्यत इति भ्रमनिरासायाह । उक्तस्यैवेति ॥ केन स्याद् येन स्यादिति विधिर्वेत्युक्तस्यैव धारणवदिति दृष्टान्तविवरणपूर्वम् एवं स्वमतानुसारिणीं प्रवृत्तिर्ज्ञानिनां विहिता नान्येषामिति वेति दार्ष्टान्तिकोपपादनव्याजेन निवृत्तत्वादित्यर्थः । ततश्चायं सूत्रार्थः । त्रैवर्गिकाणामेव वेदधारणस्येव ज्ञानिनामेव केन स्यादिति यथेष्टाचारविधिर्वेति ॥ विषयविभागस्येति ॥ पारिप्लवार्था इत्यत्र विधिनियता मनुष्या अनियता देवा ब्रह्मैव स्वेच्छानियत इति वक्ष्यमाणत्वात् । अत्रैव धारणवदिति सूत्रार्थतया ब्रह्मणः स्वेच्छाचरणविधिर् मनुष्याणां स्वेच्छाचारेऽचोदनेति स्मृत्या विषयव्यवस्थापने उत्तरसूत्रं गतार्थं स्यादतो ज्ञानिनामिति सामान्यविषयत्वेन स्मृतिर्द्रष्टव्या । अत एव स्ववाक्ये स्वमतानुसारिणी प्रवृत्तिर्ज्ञानिनां विहिता इत्युक्तमिति भावः । उत्तरत्राप्येवमेव ब्रह्मणः स्वेच्छया कृतौ विधिर्भावे प्रजापतेरित्यत्र ज्ञानिन इति सामान्येनैव द्रष्टव्यम् । नाशङ्क्यमिति भाष्यस्य तन्मतं पुत्रिकाकामनाद्यधर्मत्वेन नाशङ्क्यमित्यर्थः । न केवलं ब्रह्म स्वेच्छयैव वर्तेतेति विधिसद्भावात् तन्मतस्य शङ्कानर्हत्वम् । किन्तु विध्यन्तर-मस्तीत्याह ॥ विष्णोरिति ॥ यतो विष्णोः प्रत्यक्षचोदनाऽस्ति अतश्च नाशङ्क्यमित्यर्थः ।

### ***तत्त्वसुबोधिनी***

विधित्वस्य जैमिनिमतेऽपि विद्यमानत्वात्ततः पक्षान्तरज्ञापनायाह ॥ यथेष्टाचरणविधिरिति ॥ तथाभावप्रसङ्गादिति स्वेच्छाचारविधिप्रसङ्गादित्यर्थः । व्यवहितत्वान्वयमाह ॥ विहितेति ॥ विधिर्वेत्युक्तस्यैव यथेत्यादिना विवृतत्वादिति भावः । अनेन उक्तमेव विवृणोतीति । तद्वाक्यमेव ॥ अचोदनेत्युक्तेति ॥ निषिद्धं कर्तव्यमिति विधिर्नेत्युक्तेत्यर्थः । अधर्मकरणस्यापीति अपिशब्दस्य समुच्चयार्थत्वेन दूषणान्तरमेतदिति भावः । ननु स्वेच्छयैव प्रवृत्तिस्तु इति स्मृत्या एतत्सूत्रं चतुर्मुख-निर्णये विषयपारिप्लवा इति शङ्काया एतद्बिषयत्वासम्भवेन विशेषितत्वादिति सूत्रात् सिद्धान्त-सूत्रांशेन ब्रह्मैव स्वेच्छानियत इति विषयविभागकथनं व्यर्थं स्यादित्यत आह ॥ अत्र ब्रह्मण इत्युक्तेपीति ॥ अत एव भाष्ये ज्ञानिनामित्येवोक्तमिति भावः ।

उपलक्षणमेतत् । ब्रह्मणः स्वेच्छयाकृताविति भाष्ये ज्ञानिनमित्युक्तमिति भावः । उपलक्षण-मेतत् । ब्रह्मणः स्वेच्छया कृताविति भाष्ये प्रजापतेरित्यत्रापि वाक्यद्वयेऽयं मन्त्रार्थो द्रष्टव्यः । चोदना यत इति ॥ शेषत इति ॥ प्रत्यक्षा चासौ चेति विग्रहः । यथेष्टं कुरु इति विष्णुविहितकरणस्याधर्मशङ्काविषयत्वासम्भवादिति भावः ।

### ***वाक्यार्थविवरणम्***

नायमित्यादि ॥ कुतो नायं यथेष्टाचरणविधिरित्यत उक्तम् ॥ अधर्मकरणस्यापि सम्भवादिति ॥ तथा च यथेष्टतोऽधर्माचरणविधिरपि प्राप्तः स्यादित्यर्थः । अस्तु को दोष इत्यत उक्तम् ॥ अचोदनेत्युक्तेति ॥ न च निषिद्धं कर्म कर्तव्यमेवेति चोदनेत्युक्तत्वेनाधर्माचरण-विध्यङ्गीकारे तद्विरोधः स्यादिति भावः ॥ तत्र ॥ यथेष्टाचरणे ॥ चोदना यत इति ॥ तथा च अधर्माचरणविधिरपि ब्रह्मणो भवत्येव । यथेष्टं कुर्विति प्रत्यक्षतो विष्णुना तं प्रति विहितत्वेन अधर्मशङ्कानास्पदत्वात् । अचोदनेत्यस्य चतुर्मुखेतरविषयत्वादिति भावः ।

### ***वाक्यार्थमञ्जरी***

केन स्यादिति ज्ञानिनः कामचारविधिर्वास्तु तर्ह्यज्ञस्याप्येवं स्यादित्यत उक्तम् ॥ धारण-वदिति ॥ यथा वेदधारणं त्रैवर्णिकानामेव विहितं तथा कामचारो ज्ञानिनामेव विहित इत्यर्थः ॥ यथेष्टाचारविधिरिति ॥ तेन सदाचारविधिमज्जैमिनिमतभेद इति भावः । इत्यन्वय इति वक्ष्यमाणेनान्वयः । भाष्ये विधिर्वा नान्येषामिति वेति पक्षद्वय उक्तरिति प्रतीतिनिरासायाह ॥ उक्तस्यैवेति ॥ विधिर्वेत्यन्तेनोक्तस्यैव यथा देवेत्यादिना विवृतत्वादित्यर्थः । स्मृतौ ब्रह्मण इत्येवोक्तत्वात्कथं भाष्ये ज्ञानिनामित्युक्तिरित्यत आह ॥ अत्रेति ॥ कुत इत्यत आह ॥ विषयविभागस्येति ॥ यद्येतत्स्मृत्यनुसारेणैतत्सूत्रं चतुर्मुखविषयमिति निर्णीयते तर्हि पारिप्लवार्था इति शङ्काया एतद्विषयत्वासम्भवेन विशेषितत्वादिति तत्सिद्धान्तसूत्रांशेन ब्रह्मैव स्वेच्छानियत इति विषयविभागकथनं व्यर्थं स्यादिति भावः । चोदना यत इति विशेष इति यथेष्टं कुर्विति विष्णुविहितकर्मकरणस्याधर्मत्वशङ्काविषयत्वादिति भावः ।





------------------------------------------------------------------------

ॐ स्तुतिमात्रमुपादानादिति चेन्नापूर्वत्वात् ॐ

## **सूत्रभाष्यम्**

॥ ॐ स्तुतिमात्रमुपादानादिति चेन्नापूर्वत्वात् ॐ ॥ २१ ॥

स्तुतिमात्रमेव स्वेच्छाचरणं न विधिः । तैरपि सामान्यविधिस्वीकारादिति चेन्न । अपूर्व-त्वात् परवशत्वात् । सर्वविध्यतिक्रमेण स्तुतिमात्रविषयत्वं परब्रह्मण एव हि ।

‘विधीनां विषयास्त्वन्ये ब्रह्मणः स्वेच्छया कृतौ ।

परस्य ब्रह्मणो ह्येव सर्वविध्यतिदूरता’ इति ब्रह्मतर्के ॥

### ***तत्त्वप्रदीपिका***

स्तुतिमात्रमित्यादिसूत्रम् । स्तुतिरेव स्वेच्छाचरणवचनं न यथेष्टं कुर्यादिति विधिर्युक्तः । तैर्ज्ञानिभिरपि ज्ञानदानादिसामान्यविधिस्वीकारात् स्वेच्छाचरणासम्भवाज् ज्ञानिस्तुतय इति पूर्वोक्त-विरोधाच्चेति चेन्न । अपूर्वत्वात् । न ह्ययं विरिञ्चः पूर्वमनादि ब्रह्म भवति, किन्तु तस्य परब्रह्मणो वशगः । अतो नास्य सर्वविधिनिषेधागोचरत्वेन स्तुतिमात्रविषयत्वम् । तस्यैकस्यैव हि तद्भवति नित्याव्ययानतिशयनीयगुणगणपूर्णत्वादशेषदोषदूरत्वाच्च । ‘एष नित्यो महिमा ब्राह्मणस्य’ ‘न वर्धते कर्मणा नो कनीयान्’ इति हि श्रुतिः । ‘विधीनां विषयास्त्वन्ये’ इति तु शब्दात्तेष्वपि विशेषोऽस्ति । वक्ष्यते च विशेषितत्वादिति ॥

### ***तत्त्वप्रकाशिका***

उक्तमाक्षिप्य समादधत्सूत्रमुपन्यस्याऽऽक्षेपांशं तावद् व्याचष्टे ॥ स्तुतिमात्रमिति ॥ यदुक्तं केन स्यादिति स्वेच्छाचरणं ज्ञानिनां विधीयत इति । मैवम् । किं तु पूर्वोक्तस्तुतिरेव । कुतः । ज्ञानिभिरपि सन्ध्यामुपासीतेत्यादिसर्वजनसाधारणविधिस्वीकारात् । स्वेच्छाचरणविधिर्नास्ति । किं तु स्तुतिमात्रमेतदिति न युक्तम् । ज्ञानिनां स्वेच्छाचरणविध्यभावेन स्तुतिविषयत्वे सर्वविध्यतिदूरत्वेन स्तुतिमात्रविषयत्वप्रसङ्गात् । न च तद्युक्तं परमात्माधीनत्वादिति भावः । परमात्माधीनत्वेऽपि सर्वविध्यतिदूरत्वेन स्तुतिमात्रविषयत्वं किं न स्यादित्यत आह ॥ सर्वेति ॥ ज्ञानिनां सामान्यविधिसद्भावात्स्वेच्छाविध्यभावेऽपि न सर्वविधिदूरत्वमित्याशङ्कां परिहर्तुमुक्तार्थे स्मृतिं चाह ॥ विधीनामिति ॥

### ***गुर्वर्थदीपिका***

परमात्माधीनत्वादिति टीकावाक्ये सर्वविध्यतिदूरत्वस्येति प्रागुपस्कर्तव्यम् ।

### ***भावबोधः***

परमात्माधीनत्वादिति ॥ अनेन सूत्रे अः परः परमात्मा पूर्वो नियामको ये अपूर्वास्तेषां भावो ऽपूर्वत्वं तस्मादिति सूत्रं परवशत्वादिति भाष्येण योजितमित्युक्तं भवति ।

### ***भावदीपः***

भाष्ये मात्रमेवेति मात्रपदस्य व्याख्यानमेवेत्येतदिति भावेन तद्व्यावर्त्यपूर्वं तदनुवदति ॥ यदुक्तमित्यादिना स्तुतिरेवेत्यन्तेन ॥ सूत्रे पूर्वपदेनानादिब्रह्मोच्यते । अपूर्वत्वादब्रह्मत्वादित्यर्थः । तस्य तात्पर्योक्तिर्भाष्ये परवशत्वादित्येवमभिप्रेत्य भावार्थमाह ॥ ज्ञानिनां स्वेच्छेति ॥ न च तदिति ॥ सर्वविध्यतिदूरत्वप्रकारकस्तुतिमात्रविषयत्वमित्यर्थः । अधीनत्वाज्ज्ञानिनामित्यनुषङ्गः ॥ स्मृतिं चाहेति ॥ स्मृतौ ब्रह्मण इत्युक्तावपि ज्ञानिनामित्येव पूर्ववद्ध्येयम् । ज्ञानिनामित्युक्तावपि येषां ज्ञानिनामित्यादिवक्ष्यमाणविभागपर्यालोचनया ब्रह्मण एव पर्यवसानाद् ब्रह्मण इत्युक्तिः ।

### ***अभिनवचन्द्रिका***

उक्तमाक्षिप्येति ॥ ‘विधिर्वेति पूर्वसूत्रोक्तं विधित्वमाक्षिप्येत्यर्थः ॥ पूर्वोक्तेति ॥ ‘येन स्याद् इति वाक्यस्य स्तुतित्वं विधित्वं चोक्तम् । तत्र पूर्वसूत्रोक्तं स्तुतित्वमेव युक्तं न तु ‘विधिर्वेति सूत्रोक्तं विधित्वमित्यर्थः । एतेन स्तुतिरित्येतावता पूर्णत्वात् ‘पूर्वोक्तेति व्यर्थमिति परास्तम् ॥ कुत इति ॥ स्वेच्छाचरणविधिः कुतो न भवतीत्यर्थः ॥ स्वीकारादिति ॥ अकरणे प्रत्यवायभयेन स्वीकारादित्यर्थः ॥ स्तुतिमात्रमिति ॥ ‘येन स्यात्’ इति वाक्यं सर्वान्प्रति स्तुतिरेव न तु कञ्चित्प्रति स्वेच्छाचरणविधिरित्यर्थः ॥ ज्ञानिनामिति ॥ इदं वाक्यं ज्ञानिनां न स्वेच्छा-चरणविधिः, अपि तु स्तुतिरित्यङ्गीकारे त्वदुक्तं स्तुतिमात्रविषयत्वं सर्वविध्यतिदूरत्वे पर्यवसन्नं स्यादिति भावः । एतेन सर्वविध्यतिदूरत्वेन स्तुतिविषयत्वं स्यादित्येतावता पूर्णत्वात्, मात्रपदं व्यर्थं स्यादिति परास्तम् । मात्रशब्दस्यावधारणार्थकस्य परोक्तविधित्वानुवादार्थत्वात् । अयमत्र विवेकः । यदीदं ज्ञानिनां स्वेच्छाचरणविधिर्न भवति अपि तु स्तुतिरित्येतावदापादकं, तर्हि सर्व-विध्यतिदूरत्वं स्यादित्यापाद्यमिति । अस्तु अविध्यात्मकस्तुतिविषयत्वं सर्वविध्यतिदूरत्वे पर्यवसन्नम् । इष्टत्वादित्यत आह– न चेति ॥ परमात्माधीनत्वेऽपीति ॥ परमात्माधीनत्वेऽपि ज्ञानिनां सर्वविध्यतिदूरत्वप्रापककेवलस्तुतिविषयत्वं किं न स्यादित्यर्थः ॥ ज्ञानिनामिति ॥ अस्य वाक्यस्य स्वेच्छाविधित्वाभावेऽपि न सर्वविध्यतिदूरत्वे पर्यवसन्नता । ज्ञानिनां सामान्यविधि-सद्भावात् । ततश्च केवलस्तुतिविषयत्वेऽपि न ज्ञानिनां सर्वविध्यतिदूरत्वं प्राप्नोतीति शङ्कां परिहर्तुमित्यर्थः ।

### ***वाक्यार्थमुक्तावली***

अत्र विधिरित्यनुवर्तते । प्रथमान्तं षष्ठ्यन्तं चानुसन्धेयम् । स्वेच्छाचरणमिति शेषः । सिद्धान्तखण्डान् नेत्यनुकृष्यते । किन्त्वित्युपस्कार्यम् । तथा च केन स्यादित्यनेन स्वेच्छाचरणं न विधिर् न विधीयते । किन्तु स्तुतिमात्रं स्तुतिरेव । कुतस्तैरपि विधेः सामान्यविधेरुपादानादिति सूत्रार्थमभिप्रेत्य प्रवृत्तं स्तुतिमात्रमेवेत्यादिभाष्यं व्याचष्टे । यदुक्तमित्यादिना ॥ भाष्ये स्तुतिमात्र-मित्यनूद्य एवेति मात्रपदार्थकथनम् ॥ पूर्वोक्तेति ॥ करणेऽकरणे च मोक्षप्रतिबन्धो नास्तीति पूर्वोक्तस्तुतिरेवेत्यर्थः । नापूर्वत्वादित्यत्र नञा निषेध्यमाह ॥ ज्ञानिनामिति ॥ कुतो न युक्त-मित्यतस्तथात्वमित्यध्याहारः । स्तुतिमात्रमित्यनुवृत्तिः । स्यादिति शेष इत्यभिप्रेत्य मात्रशब्द-व्यावर्त्यकथनपूर्वं योजयति । ज्ञानिनां स्वेच्छाचरणविध्यभावेनेति । न स्तुतिमात्रमिति विपर्यये पर्यसानपरत्वेन योजयति ॥ न चेति ॥ तत्र हेतुतया पूर्वत्वादित्यनेन लब्धमर्थमाह । परमात्माधीन-त्वात् । एतेन पूर्वमनादिब्रह्मज्ञानिनो ब्रह्मत्वाद् ब्रह्माधीनत्वादिति यावदित्युक्तं भवति । तदुक्तं तत्वप्रदीपे । न ह्ययं विरिञ्चः पूर्वमनादि ब्रह्म भवति । किन्तु तस्य परब्रह्मणो वश इति । केचित्तु चतुर्मुखस्यापूर्वत्वात् पूर्वत्वाभावाज् जगत्कारणत्वाभावाद् भगवत एव कारणत्वेन तद्वशत्वादिति यावदित्याहुः । अन्ये तु अः ब्रह्म पूर्वं नेतृ यस्य तस्य भावस्तस्मादित्यर्थमाहुः । अपूर्वत्वात् पूर्वं प्रलयेऽसत्वाद् भगवज्जन्यत्वाच्चेत्यर्थ इत्येके । विधीनां विषयोऽस्त्वित्यस्य सामान्यविधीनामपीत्यर्थः ।

### ***तत्त्वसुबोधिनी***

अङ्गीकृत्याह ॥ ज्ञानिनामिति ॥ तर्हि सिद्धं नः समीहितमित्याशङ्क्याह ॥ किं त्विति ॥ यदि ज्ञानिनां स्वेच्छाचरणविधिविषयत्वाभावेन स्तुतिविषयत्वमङ्गीक्रियते तर्हि तेषां विधिमात्र-विषयत्वाभावेन सर्वविध्यतिदूरत्वेन स्तुतिविषयत्वं स्यादित्यत आह ॥ ज्ञानिनामिति ॥ तथा च परमात्मसाम्यं स्यादिति भावः । अस्तु तदित्याशङ्क्याह ॥ न चेति ॥ परमात्माधीनत्वादिति ॥ अनेन सूत्रे अः परमात्मा पूर्वां नियामको येषां ते तथोक्ताः, तेषां भावोऽपूर्वत्वं तस्मादिति सूत्रं परवशत्वादिति भाष्ये व्याख्यातमिति ज्ञेयम् ॥ विधीनामिति स्मृतौ अन्य इत्यत्र ज्ञानिभ्योऽन्ये अज्ञानिन इति ग्राह्यम् । स्वेच्छया कृतावित्यत्र विधिरिति शेषः । तथा च सामान्यविधेर् अज्ञानिविषयत्वाज् ज्ञानिनां तद्भावेन स्वेच्छाविधेश्चाभावे सर्वविध्यतिदूरत्वेन स्तुतिविषयत्वं स्यात् । तच्चायुक्तमिति स्वेच्छाचरणमेव ।

### ***वाक्यार्थमञ्जरी***

केन स्यादिति स्तुतिमात्रं न विधिः कुतः ज्ञानिभिरपि सन्ध्यामुपासीतेत्यादिसामान्यविधे-रुपादानात्स्वीकार इति चेन्न तथात्वे तेषां सर्वविध्यतिदूरत्वेन प्रकारेण स्तुत्यत्वप्रसङ्गान् न चैतद्युक्तं तेषामपूर्वत्वाद् अः विष्णुः, पूर्वः प्रेरको येषां ते अपूर्वास् तेषां भावस्तत्त्वं तस्माद्भगवदधीनत्वा-दित्यर्थः ।





------------------------------------------------------------------------

ॐ भावशब्दाच्च ॐ

## **सूत्रभाष्यम्**

॥ ॐ भावशब्दाच्च ॐ ॥ २२ ॥

‘यथाविधानमपरे विधिर्भावे प्रजापतेः ।

ब्रह्मणः परमस्यैव सर्वविध्यतिदूरता’ इति च तुरश्रुतौ ॥ २२ ॥

### ***तत्त्वप्रकाशिका***

ननु ज्ञानिनां स्वेच्छाचरणविधेः स्फुटप्रमाणसिद्धत्वे भवेदेतद्वाक्यं तदर्थं तदेव कुत इत्याशङ्कां परिहरत्सूत्रमुपन्यस्य तत्सूचितश्रुतिमेवोदाहरति ॥ भावेति ॥ भावे इच्छायाम् । अतीतसूत्रे स्वेच्छाचरणविधेरर्थसिद्धत्वाच्चशब्दः ।

### ***भावबोधः***

अर्थसिद्धत्वादिति ॥ सामान्यविध्यविषयस्य परब्रह्मसाम्यव्यवच्छेदाय स्वेच्छाविधिविषयत्वस्य ‘अपूर्वत्वात्’ इत्यनेन अर्थसिद्धत्वादित्यर्थः ।

### ***भावदीपः***

श्रौतभावपदार्थमाह ॥ भाव इति ॥ श्रुतौ प्रजापतेरिति ज्ञानिमात्रपरं पूर्ववद्ध्येयम् । अत एव सम्बन्धटीकायां ननु ज्ञानिनामित्युक्तम् ॥ अर्थसिद्धत्वादिति ॥ अपूर्वत्वादित्यनेन परवशत्वोक्त्या स्तुतिमात्रत्वे तद्विरुद्धसर्वविध्यतिदूरत्वस्याब्रह्मधर्मवत्त्वापत्त्या विधेरर्थसिद्धत्वादित्यर्थः ।

### ***अभिनवचन्द्रिका***

ननु ज्ञानिनामिति ॥ नन्विदमचोद्यं चोद्यते ज्ञानिनां स्वेच्छाचरणविधौ ‘स्वेच्छयैव प्रवृत्तिस्तु ब्रह्मणो विधिचोदिता । विधीनां विषयास्त्वन्ये ब्रह्मणः स्वेच्छया कृतौ’ इति स्फुटप्रमाण-द्वयस्योदाहृतत्वादिति चेत्, न ब्रूमो वयम् ‘विधिर्वा धारणवत्, स्तुतिमात्रमुपादानादिति चेन्ना-पूर्वत्वात्’ इति पूर्वसूत्रे स्तुतिमात्रत्वनिषेधेन अर्थात् स्वेच्छाविधित्वसिद्धेस् तत्समुच्चयमात्रचशब्द इत्यर्थः । पुनश्च यथाविधानमित्याद्यनुसारेणेति । यद्यपि प्रातरुत्थाय, यस्त्वात्मरतिरित्यादिवाक्यानां पारिप्लवार्थत्वप्रसक्तावपि ‘न यथाविधानमित्यादिवाक्यस्य पारिप्लवार्थत्वप्रसक्तिः ‘विधिर्भावे प्रजापतेरिति शब्दश्रवणात् तथापि ‘प्रातरुत्थाय’ इत्यादिवाक्यानां चतुर्मुखेतरपरत्ववच् चतुर्मुख-परत्वमप्यस्तीति मन्यमानस्य यथाविधानमिति वाक्येऽपि पारिप्लवार्थत्वशङ्का भवत्येवेति द्रष्टव्यम् । केन स्यादित्यादिव्यपदेशा इति । यथावस्थितार्थनिर्णायकत्वाभावाद् इदमपि वाक्यं न निर्णायक-मिति भावः ।

### ***वाक्यार्थमुक्तावली***

विधिरित्यनुवर्तते । भावशब्दघटितश्रुतेश्च स्वेच्छाचारे विधिरिति सूत्रार्थः । विधिर्भावे प्रजापतेरित्यत्र भाव इत्यस्यार्थमाह ॥ भावे इच्छायामिति ॥ इच्छानुसार्याचरणमित्यर्थः । यद्वा सूत्रे भावे शब्दः भावशब्दः । तथा च भावे इच्छायां स्वेच्छाचरणे विधिरस्तीति शब्दाद्यथा-विधानमिति स्पष्टश्रुतेश्च स्वेच्छाचारे विधिरिति सूत्रार्थः ॥ अर्थसिद्धत्वादिति ॥ परवश-त्वान्यथानुपपत्त्या सिद्धत्वादित्यर्थः । सर्वविध्यतिदूरत्वेन स्तुतिमात्रविषयत्वे ब्रह्माभेदप्रसङ्गेन तद्वशत्वायोगादिति भावः ।

### ***तत्त्वसुबोधिनी***

ननु स्वेच्छाचारविधौ पूर्वमेकस्य हेतोरनुक्तत्वेन चशब्दायोग इत्यत आह ॥ अतीतसूत्र इति ॥ अर्थसिद्धत्वादिति ॥ सामान्यविध्यविषयस्य ज्ञानिजातस्य परब्रह्मसाम्यव्यवच्छेदाय स्वेच्छा-विधिविषयत्वस्यापूर्वत्वादित्यनेनार्थसिद्धत्वादित्यर्थः ।

### ***वाक्यार्थमञ्जरी***

विधिर्भावे प्रजापतेरिति श्रुतौ इच्छापरपर्यायभावशब्दप्रयोगाच्च केन स्यादिति स्वेच्छाचार-विधिरित्यर्थः ॥ अर्थसिद्धत्वादिति ॥ स्वेच्छाचारविधिरित्यर्थः ॥ अर्थसिद्धत्वादिति ॥ सामान्यविध्यविषयस्य परब्रह्मसाम्यव्यवच्छेदाय स्वेच्छाविधिविषयत्वस्यापूर्वत्वादित्यनेनार्थसिद्धत्वा-दित्यर्थः ।

  

------------------------------------------------------------------------

ॐ पारिप्लवार्था इति चेन्न विशेषितत्वात् ॐ

## **सूत्रभाष्यम्**

॥ ॐ पारिप्लवार्था इति चेन्न विशेषितत्वात् ॐ ॥ २३ ॥

‘केन स्याद्येन स्यात्’ (बृ.उ.५-५-१) इत्यादयः स्थिरत्वनिवृत्त्यर्था इति चेन्न । ‘त्रेधा हि ज्ञानिनो ह वाव भवन्ति विधिनियता अनियताः स्वेच्छानियता इति विधिनियता मनुष्या अनियता हि देवा ब्रह्मैव स्वेच्छानियत’ इति गौपवनश्रुतौ विशेषितत्वात् ॥

### ***तत्त्वप्रदीपिका***

पारिप्लवेत्यादि सूत्रम् । एवं च स्तुतित्वासम्भवादनुमतौ च फलह्रासस्य समत्वात्, कामत एव विहितचरणस्य विधिबन्धादपि दारुणत्वात्, बादरायणमतेनोपरुद्धत्वाच्च, तस्य पूर्वोक्तिचालि-तत्वेनाविशेषितत्वेन च सङ्कीर्णधीगोचरत्वात्, स्वेच्छाविधेः सर्वज्ञानिष्वविततत्वात्, गत्यन्तरा-प्रतीतेर्ज्ञानिनां निश्चेष्टत्वस्याशक्यत्वेन तन्निवृत्त्यर्थाः ‘केन स्याद्येन स्यात्’ ‘कामचाराः’ ‘काम-माचरन्त’ इत्यादय इति चेन्न । ज्ञानिनां त्रेधा विशेषितत्वात् ‘विधिनियता मनुष्या अनियता हि देवा ब्रह्मैव स्वेच्छानियतः’ इति ।

### ***तत्त्वप्रकाशिका***

उक्तमाक्षिप्य समादधत्सूत्रं पठित्वाऽऽक्षेपांशं तावद् व्याचष्टे ॥ पारिप्लवार्था इति ॥ प्रथमं जैमिनिमतानुसारेण ज्ञानिभिः समस्तं कार्यमिति प्रातरुत्थायेत्यादिवाक्यान्यनुसृत्योक्तम् । अथ यस्त्वात्मरतिरित्याद्यनुसारेण स्वेच्छाचरणमनुज्ञातम् । पुनश्च यथाविधानमित्याद्यनुसारेण स्वेच्छा-चरणविधिरुक्तः । त्रयं च केन स्यादित्याद्यर्थतयोक्तम् । एवं च केन स्यादित्यादिव्यपदेशा न यथावस्तुबोधका भवन्ति । प्रकारत्रयप्रतिपादकवाक्यानां परस्परविरुद्धत्वात् । वस्तुनि विकल्पासं भावादिति भावः । परिहारांशं व्याचष्टे ॥ नेति ॥ अनियता अनुष्ठेयानां मध्ये कामचारानुज्ञावन्तः ।

### ***भावदीपः***

भाष्यं व्याकर्तुं परिष्करोति ॥ प्रथममित्यादिना ॥ अर्थत्रयस्य प्रामाणिकत्वद्योतनाय वा इत्यादय इति भाष्यस्थबहुवचनोपपत्तये वाक्यान्तरसूचनाय वा इत्यादिविधिवाक्यान्यनुसृत्येत्या-द्युक्तम् । आदिपदोक्त्या भाष्योक्तमुपलक्षणम् । अन्यान्यप्येवंजातीयकानि ग्राह्याणीति सूचितम् ॥ अनुज्ञातमिति ॥ ज्ञानिभिरित्यस्य ज्ञानिनामिति विपरिणामेनानुषङ्गः ॥ विधिरिति ॥ ज्ञानिनामित्यनुषङ्गः । इत्याद्यनुसारेणेत्यादिपदेन स्वेच्छयैव प्रवृत्तिस्त्विति विधीनां विषयास्त्वन्य इत्यादिवाक्यग्रहः । तत्र ब्रह्मादिपदस्य ज्ञानिमात्रोपलक्षणत्वात् । यथाविधानामित्यस्योक्तिस्तु विधिर्वेत्याद्यारभ्य तदन्तमेकार्थपरमिति द्योतनाय वा साक्षाद्विधिपदश्रवणाद्वा श्रुतित्वाद्वेति ज्ञेयम् । भाष्यं व्याचष्टे ॥ एवं चेति ॥ अर्थत्रयपरत्वे सतीत्यर्थः । इत्यादीत्यादिपदेन प्रातारुत्थायेत्त्याद्युक्त-त्रिविधवाक्यानां ग्रहः । पुल्लिङ्गनिर्वाहाय व्यपदेशा इत्युक्तम् । स्थिरत्वनिवृत्त्यर्था इत्यस्यास्थिरार्थ इत्यक्षरार्थमुपेत्य भावार्थमाह ॥ न यथावस्त्विति ॥ वाक्यानामिति ॥ सुतरामेकस्यैव केन स्यादित्यस्येति भावः ॥ वस्तुनीति ॥ अनुष्ठानादिक्रियायां विकल्पसम्भवेऽपि साधुकर्माख्यवस्तुनि विधितः कार्यत्वेच्छाकार्यत्वादिरूपविकल्पायोगादित्यर्थः । यद्वा वस्तुनि ज्ञानाख्यवस्तुनि विधिनियतत्वादिरूपविकल्पेत्यर्थः । अथवा वस्तुनि केन स्यादिति वाक्ये विधिपरत्वेच्छाचार-परत्वादिरूपविकल्पेत्यर्थः ।

### ***अभिनवचन्द्रिका***

ननु ‘प्रातरुत्थाय’ इत्यादिवाक्यानां व्रीहियवशास्त्रवद् अविरुद्धार्थत्वं न स्यादित्यत आह– वस्तुनि चेति ॥ क्रियासु विकल्पसम्भवाद् व्रीहियवशास्त्रयोरविरुद्धार्थत्वसम्भवेऽपि वस्तुनि क्रियाभिन्ने विकल्पासम्भवात् ‘प्रातरुत्थाय’ इत्यादिवाक्यानां विरुद्धार्थत्वमवर्जनीयमेवेति भावः । अत्र गुणसूत्रम् ‘तथा चैकवाक्योपबन्धात्’ इति । अस्यार्थः । एवं ज्ञानिनां त्रैविध्ये सिद्धे एकैकस्य वाक्यस्य स्वस्वविषयेणोपबन्धात् प्रतिपाद्यप्रतिपादकभावलक्षणसम्बन्धात् ‘प्रातरुत्थाय इत्यादि-वाक्यानां न पारिप्लवार्थत्वमिति । एतेन भिन्नविषयाणामेवैषां वाक्यानामेकवाक्यत्वाभिधान-मयुक्तमिति परास्तम् ।

### ***वाक्यार्थमुक्तावली***

समस्तकार्यमिति ॥ विहितं समस्तमित्यर्थः ॥ स्वेच्छाचरणमिति ॥ विहितानामेव केषाञ्चिच्चरणं केषाञ्चिदचरणमित्यर्थः ॥ स्वेच्छाचरणविधिरिति ॥ सदसत्प्रवृत्तिविषये स्वेच्छा-चरणविधिरित्यर्थः ॥ त्रयमिति ॥ यद्यपि स्तुतय इत्यर्थान्तरस्योक्तत्वाच् चतुष्टयमिति वक्तव्यम् । तथाप्यत्रोक्तार्थित्वस्य प्रत्येकं त्रिविधाधिकारिनिष्ठतया विरोधस्यापाक्रियमाणत्वात् । स्तुत्यर्थत्वस्य सर्वाधिकारिसाधारणत्वाद् विरुद्धार्थविवक्षया त्रयमित्युक्तम् । अतो मनुष्यादिषु सर्वज्ञादिषु स्तुतये भवतीति तत्वप्रदीपवचनात् । परितः प्लवति नानाविषयेषु चलतीति परिप्लवा अस्थिरा बुद्धिः । तस्या भावः पारिप्लवः बुद्धेरस्थैर्यम् । बुद्धिस्थैर्यनिवृत्तिरिति यावत् । तथा च केन स्यादित्यादि-श्रुतयः पारिप्लवार्थाः । बुद्धेरेकत्र विषये इदमित्थमेवेति स्थिरत्वनिवृत्तिप्रयोजनकाविरुद्धत्वेन संशयहेतवो यथावस्तुबोधका इति चेदिति सूत्रभाष्ययोरर्थमभिप्रेत्याह ॥ एवं सतीति ॥ विशेषितत्वादिति ॥ ज्ञानिनां मनुष्यदेवचतुर्मुखभेदेन विशेषितत्वादित्यर्थः ।

### ***वाक्यार्थविवरणम्***

भाष्ये ‘विधीनां विषयास्त्वन्ये’ इत्यनेन ब्रह्मणः सन्ध्यामुपासीत इत्यादिसामान्यविधि-विषयत्वमतिर् नैवेति भावः ॥ समस्तमिति ॥ प्रातरुत्थायेति श्रुत्युक्तसमस्तसदाचारचरणमित्यर्थः ॥ स्वेच्छाचरणमिति ॥ श्रुत्युक्तसदाचाराणां मध्य एव स्वेच्छाचरणमित्यर्थः । पारिप्लवार्था इत्यस्य स्थिरत्वनिवृत्त्यर्था इति भाष्येऽर्थ उक्तः । तस्याप्यर्थमाह ॥ यथावस्तुबोधका न भवन्ति ॥ यथावद्वस्तुबोधका न भवन्तीत्यर्थः । विकल्पः विरुद्धधर्मवत्त्वम् । समस्तस्य कर्तव्यत्वस्वेच्छा-चरणानुज्ञानस्वेच्छाचारविधीनां विरुद्धानाम् एकस्मिन् पुरुषेऽसम्भवादित्यर्थः ।

### ***वाक्यार्थमञ्जरी***

उक्तरीत्यार्थत्रयवत्वे केन स्यादित्यादिश्रुतयः पारिप्लवार्था अव्यवस्थितार्थाः स्युरिति चेन्न विशेषितत्वाज् ज्ञानिनामनेकप्रकारादित्यर्थः ॥ वस्तुनीति ॥ केन स्यादिति वाक्यार्थे नानारूपत्वा-सम्भवादित्यर्थः ।





------------------------------------------------------------------------

ॐ तथा चैकवाक्योपबन्धात् ॐ

## **सूत्रभाष्यम्**

॥ ॐ तथा चैकवाक्योपबन्धात् ॐ ॥ २४ ॥

एवं सति विधिवाक्यानां स्वेच्छावृत्तिवाक्यानां च सम्बन्धो भवति ।

### ***तत्त्वप्रदीपिका***

तथाचैकवाक्योपबन्धात् ॥ एवं त्रिधा विशेषितत्वे ‘ज्ञानी च कर्माणि सदोदितानि’ इत्यादि विधिवाक्यानां स्वेच्छावृत्तिवाक्यानां च ज्ञानिविषयाणामभिप्रायाविरोधेनैकवाक्यतया सम्बन्धो भवति । न मिथो विरोधाशङ्का । स चाभिप्रायः समुचित एव भक्त्यादितारतम्यानुसारित्वात् । कामा-चरणश्रुतिषु च जैमिनिमतं मनुष्यविषयम् । ‘जैमिन्युक्तं मानुषाणाम्’ इत्युक्तिरिहापि सङ्गच्छते । विधिबन्धवर्जितत्वं विधिनियतत्वं विरुद्धमेकत्रेति चेन्न । उक्तं हि विधिबन्धवर्जितत्वमकरणे प्रत्यवायाभावादिति । विधिनियतत्वमकरणे फलह्रासात् । तथा च वक्ष्यति–

‘पश्यन्नपीममात्मानं कुर्यात्कर्माविचारयन् ।

यदात्मनस्सुनियतमानन्दोत्कर्षमाप्नुयात्’ इति ॥

‘शुभकर्मभिराधिक्यं विपरितैर्विपर्ययः’ इति च । अतः कामाचरणश्रुतिश्च मनुष्येषु सुखाधिक्यार्थविधिगर्भेति सिध्यति । विधिमन्तरेणापि देवानां शुभेषु बुद्धिर्गच्छति, अतोऽनियता देवा इत्युक्तम् । शुभेष्वेव ब्रह्मण इति स स्वेच्छानियत इत्युक्तम् । कामाचरणश्रुतेरपि तत्र तत्र यथाधिकारं वर्तमानया देवेषु कामचरणानुमतिरूपतामभिदधदेव परमगुरुः परमेष्ठिनि विधिरूपतां पर्यवसाययन्ननन्तरमेव प्रणिजगाद ‘विधिर्वा’ इति । अतश्च भगवन्मतं देवविषयम् । एव मतयोरपि सम्बन्धोऽविरोधेन । न चानन्तकालीनं फलाधिक्यं विजानतां ज्ञानिनां कामत एव धर्मचरणं दुश्शकं विधिबन्धादपीति मन्तव्यम् ।

‘निषिद्धं मनसा कल्प्य भीतो विहितमाचरेत् ।

अज्ञो ज्ञस्य तु सङ्कल्पस्वभावाद्विहितानुगः ॥

शरीरधर्मिणः क्वापि निषिद्धेऽपि मनो व्रजेत् ।

तथाऽपि तस्य नानर्थो मोक्षे नैवान्यथा व्रजेद्’ इति धर्मतत्वे ॥

‘केन स्याद्येन स्यात्’ इत्यादिश्रुतेश्चैवमविरोधेन सर्वज्ञानिषु सम्बन्धो गमयितव्यः । ‘स ब्राह्मण’ इति ज्ञानिषु सामान्यतः प्रवृत्तं हीदं वेदवाक्यं न च विषयसङ्कोचमर्हति । अपवादाभावात् । अतो मनुष्यादिषु सर्वज्ञानिषु स्तुतये भवति । विशेषादुत्तरोत्तरं, चतुर्मुखे च मुख्यस्तुतेर-सम्भवोऽभ्यधायि । स्तुतेरमुख्यत्वात् स्तुतय इत्याह– आपाद्येऽस्ति हि तथा व्यवहारः, यथा ‘हिरण्यं कुण्डलाय’ इति । अनुमतिरूपत्वं च विशेषादुत्तरोत्तरं विधित्वस्य सन्निकृष्टं भवति । ब्रह्मणो विधिरेव ।

‘स्वेच्छानुवृत्त्यैव भवेद् ब्रह्मणः प्रायशस्तथा ।

देवानामपि सर्वेषां विशेषादुत्तरोत्तरम्’ इति

ह्याह– ‘कामचार’ इति कथं विधिः स्यादिति चेत् कामितमेवाऽचरन्तीति श्रुत्यन्तर-विहितानुवादे किं दूषणम् । ‘यज्ञशिष्टामृतभुजो यान्ति ब्रह्म सनातनम्’ इतिवदिति सकलमनाकुलम् ।

### ***तत्त्वप्रकाशिका***

ज्ञानिनामनेकप्रकारत्वेऽपि किमासीदित्याशङ्कां परिहरत्सूत्रं पठित्वा व्याचष्टे ॥ तथा चेति ॥ एवं ज्ञानिनां त्रैविध्ये सिद्धे प्रातरुत्थायेत्यादिवाक्यानां यस्त्वात्मरतिरिति स्वेच्छाचरणानुज्ञावाक्यानां यथाविधानमिति स्वेच्छाचरणविधिवाक्यानामविरोधो भवति भिन्नविषयत्वसम्भवात् । तथा च केन स्यादितिवाक्यस्यापि तदनुसारेणास्थिरत्वाभाव इति भावः । अनेन जैमिनिमतं मानुषविषयं द्वितीयं देवताविषयं तृतीयं हिरण्यगर्भविषयमित्युक्तं भवति । न च देवतानां स्वेच्छाचरणे विध्यभाव-प्राप्तेरुक्तमयुक्तम् । प्रायस्तेषां स्वेच्छाचरणविधिसद्भावात् । स्वेच्छाचरणेऽनुज्ञानमात्रत्वाच्चेति ।

### ***गुर्वर्थदीपिका***

स्वेच्छाचरणविधिसद्भावादित्यत्र सत्कर्मस्वेवेति प्रागुपस्कर्तव्यम् । स्वेच्छाचरणे अनुज्ञानमात्र-त्वादित्यत्र स्वेच्छाचरणमसत्कर्माचरणम् । ‘सर्वापेक्षा च यमादिश्रुतेरश्ववत्’ ‘शमदमाद्युपेतः स्यात्तथापि तद्विधेस्तदङ्गतया तेषामवश्यानुष्ठेयत्वात्’ इति सूत्रद्वयस्येदं तात्पर्यम् । ज्ञानात्प्राक्कृत-मग्निहोत्रादिकर्म । ‘विविदिषन्ति यज्ञेन दानेन’ इत्यादि श्रुतेर्ज्ञानं प्रत्येव कारणं ज्ञानादुत्तरकालीनं शमदमयज्ञादिकं न ज्ञानसाध्यमोक्षं प्रति कारणम् । ‘नान्यः पन्था अयनाय’ इति श्रुतेः । किन्तु ज्ञानस्थिरीकरणाय वा मोक्षोत्तरकालीनानन्दवृद्ध्यादेर्वा कारणमिति ज्ञेयम् ।

### ***भावबोधः***

प्रायस्तेषामिति ॥ ‘स्वेच्छानुवृत्त्यैव भवेत्’ ‘ब्रह्मणः प्रायशस्तथा’ । ‘देवानामपि सर्वेषां’ इति वक्ष्यमाणत्वादिति भावः । अनेन ‘ब्रह्मैव स्वेच्छानियत’ इति श्रुतौ ‘सर्वात्मना’ इत्युप-स्कर्तव्यमित्युक्तं भवति ॥ अनुज्ञानमात्रत्वाच्चेति ॥ तथा च विधिविषयत्वाभावेऽपि स्तुतिमात्र-विषयत्वाभावेन परब्रह्मसाम्याभावात्, अपूर्वत्वात्’ इत्युक्तं युक्तमित्यर्थः ।

### ***भावदीपः***

भाष्यं व्याचष्टे ॥ एवं ज्ञानिनामिति ॥ अनेनेति ॥ विशेषितत्वशब्दितत्रैविध्योक्तिपूर्वमेक-वाक्यत्वकथनेनेत्यर्थः ॥ उक्तमिति ॥ परब्रह्मण एव सर्वविध्यतिदूरतेत्युक्तमयुक्तमित्यर्थः । यद्वा विध्यभावे ह्यनन्तकालीनफलाधिक्यं जानतां कामत एव धर्माचरणं दुःशकमिति कृत्वा पूर्वोक्तं स्वेच्छाचरणमयुक्तमित्यर्थः । विध्यभावेऽपि अनुमतिविषयत्वान्न सर्वविध्यतिदूरत्वापत्त्या ब्रह्मासाम्यमित्याह ॥ स्वेच्छेति ॥

### ***अभिनवचन्द्रिका***

अनेन जैमिनिमतमिति ॥ उपलक्षणमेतत् ‘स्तुतयेऽनुमतिर्वा’ इत्यत्र स्तुतय इति सूत्रखण्डोक्तं स्तावकत्वमपि मानुषविषयमित्यपि द्रष्टव्यम् ॥ न च देवतानामिति ॥ उपलक्षणमेतत् । मनुष्याणामित्यपि ग्राह्यम् । ‘विधिर्वा धारणवत्’ इति सूत्रोक्ततृतीयमतस्य चतुर्मुखविषयत्वे देवानां, मनुष्याणां च, स्वेच्छाचरणे विध्यभावप्राप्तेः । भाष्ये स्वमतानुसारिणी प्रवृत्तिर् ब्रह्मणो विहिता इति वक्तव्यत्वाज् ज्ञानिनामिति सामान्यवचनमयुक्तमिति न वाच्यमित्यर्थः ॥ प्रायस्तेषामिति ॥ सत्यमिह भाष्यकृता ‘ब्रह्मणो विहिता’ इति वक्तव्यम्, तथापि देवानां ब्रह्मवन्नियमेन स्वेच्छाचरण-विध्यभावेऽपि ‘स्वेच्छानुवृत्त्यैव भवेद् इति वक्ष्यमाणप्रमाणबलेन प्रायः स्वेच्छाचरणविधिसद्भावान् मनुष्याणां स्वेच्छाचरणानुज्ञामात्रसद्भावात् तदुभयसूचनाय, भाष्ये ‘ज्ञानिनाम्’ इति सामान्ये-नोक्तमिति भावः । आद्यं चोद्यं परिहृतमिति । ‘कामचारेण चैक’ इत्यादि सूत्रत्रयेणेत्यर्थः ।

### ***वाक्यार्थमुक्तावली***

एकवाक्येति भावप्रधानो निर्देशः । तथा च तथा सति एवं सति ज्ञानिनां त्रैविध्ये सिद्धे प्रातरुत्थायेत्यादिसर्वसदाचारविधिवाक्यानां यथाविधानमिति स्वेच्छाचारविधिवाक्यानां भाष्ये चशब्दाद् यस्त्वात्मरतिरित्याद्यनुज्ञावाक्यानां चैकवाक्यतया विरोधेनोपबन्धात् सङ्गतत्वात् । तथा च केन स्यादिति वाक्यस्यापि तदनुसारेणार्थत्रयेऽप्येकवाक्यतया विरोधेनोपनिबन्धत्वात् केन स्यादित्यादिश्रुतयः पारिप्लवार्था इत्यावृत्त्या सूत्रार्थमभिप्रेत्य व्याचष्टे ॥ एवं ज्ञानिनामिति ॥ ननु देवानां तावत् सामान्यविधिस्वीकारो नास्ति । सामान्यविधेर्मानुषविषयत्वात् । नापि स्वेच्छाचार-विधिविषयत्वम् । तस्याश्चतुर्मुखविषयत्वात् । तथा चास्य देवताविषये स्तुतिपरत्वपक्षे सर्वविध्यति-क्रमेण स्तुतिविषयत्वं परब्रह्मवद्देवानामपि स्यात् । ततश्च परमात्मन एव तदिति यदुक्तं तदयुक्तं स्यादित्याशङ्क्य निराकरोति ॥ न चेति ॥ प्रायस्तेषामिति ॥ प्राय इति चतुर्मुखसाम्यनिरासः । तस्य सर्वात्मना स्वेच्छाचारविधिविषयत्वात् । न चात्र मानाभावः । प्रायःशब्दस् तथा देवानामपि सर्वेषामिति वक्ष्यमाणत्वात् । प्रायस्सतां न मनः पापमार्गे गच्छेदिति ह्यात्ममनश्च सक्तम् । धर्माचला मम मतिर्हि तदेव मानमित्याद्युदाहरणाच्चेति भावः । तथा च देवानां सर्वविध्यति-क्रमाभावादुक्तं युक्तमिति भावः । अनुमतिर्वा । अनुष्ठेयमिति सूत्रानुसारेणाह ॥ स्वेच्छाचरण इति ॥ तथा चानुज्ञाविषयत्वेन स्तुतिमात्रविषयत्वाभावाच्चेश्वरसाम्यमिति भावः ।

### ***तत्त्वसुबोधिनी***

वाक्यानां परस्परविरुद्धत्वेऽपि अस्तु यथावस्तुबोधकत्वमित्यत आह ॥ अनेनेति ॥ ज्ञानिनामनेकप्रकारत्वकथनेनेत्यर्थः । ननु स्वेच्छाचरणविधेर् हिरण्यगर्भमात्रविषयत्वे देवानां चरणविध्यभावेन यत्पूर्वमुक्त अपूर्वत्वादित्यनेन ज्ञानिनां सामान्यविधिविषयत्वाभावे स्तुतिमात्र-विषयत्वाभावेन ब्रह्मसाम्याभावादपूर्वत्वादित्युक्तमित्यर्थः ।

### ***वाक्यार्थविवरणम्***

किमासीदिति ॥ केन स्यादिति व्यपदेशानां पारिप्लवार्थत्वं कथं परिहृतमित्यर्थः ॥ अस्थिरत्वाभाव इत्यर्थः । यथावस्तुबोधकत्वाभावो नेत्यर्थः ॥ विध्यभावप्राप्तेरिति ॥ त्रयाणा-मप्यधिकारिणां विधिबद्धत्वं वक्तव्यम् । मानुषब्रह्मणोरुभयोर्विधिबद्धत्वप्राप्तावपि देवानां तदभाव-प्राप्त्या विधिबन्धवर्जितत्वरूपपरब्रह्मसाम्यप्राप्तेरपूर्वत्वादित्युक्तं परवशत्वमयुक्तमित्यर्थः ॥ प्राय-स्तेषामिति ॥ अत एवेन्द्रस्याहल्यागमनम् अर्जुनस्य विधवाया उलूप्या गमनं दृष्टमिति भावः । विधिविषयत्वाभावमभ्युपेत्याप्याह ॥ अनुज्ञानमात्रत्वाच्चेति ॥ विधिविषयत्वाभावेऽपि स्तुतिमात्र-विषयत्वं परब्रह्मणोऽस्ति । तद्वद्देवानां नास्ति । विधिविषयत्वाभावेऽपि कामचारानुज्ञामात्रसद्भावेन परब्रह्मवत् स्तुतिमात्रविषयत्वाभावेनापूर्वत्वादित्युक्तं परवशत्वमुपपन्नमिति भावः ।

### ***वाक्यार्थमञ्जरी***

तथा च ज्ञानिनां त्रैविध्ये सति विधिवाक्यानां स्वेच्छावृत्तिवाक्यानां चैकवाक्यतयाऽ-विरुद्धार्थप्रतिपादकतयोपबन्धात्केन स्यादित्यस्याप्यविरुद्धार्थत्रयवत्त्वमित्यर्थः ॥ उक्तमिति ॥ अपूर्वत्वादित्यनेन भगवदधीनत्वेन सर्वविध्यतिदूरत्वाभावकथनमित्यर्थः ॥ प्रायस्तेषामिति ॥ तथा च न तेषां विध्यभावप्राप्तिरिति भावः ॥ अनुज्ञामात्रत्वाच्चेति ॥ तथा च विधिविषयत्वाभावेऽपि स्तुतिमात्रविषयत्वाभावेन परब्रह्मसाम्याभावादपूर्वत्वादित्युक्तं युक्तमिति भावः ॥ श्रुतिबलेनेति ॥ केन स्यादिति श्रुतिबलेन यः सदसत्प्रवृत्त्योरविशेषः शङ्कितः स परिहृत इत्यर्थः । परिहृतं कामकारेत्यादिसूत्रत्रयेण ।

  

------------------------------------------------------------------------

ॐ अत एव चाग्नीन्धनाद्यनपेक्षा ॐ

## **सूत्रभाष्यम्**

॥ ॐ अत एव चाग्नीन्धनाद्यनपेक्षा ॐ ॥ २५ ॥

अत एव ज्ञानस्य मोक्षदाने नाग्निहोत्राद्यपेक्षा ।

ब्रह्मतर्के च —

‘येषां ज्ञानं समुत्पन्नं तेषां मोक्षो विनिश्चितः ।

शुभकर्मभिराधिक्यं विपरीतैर्विपर्ययः ॥

स्वेच्छानुवृत्त्यैव भवेद्ब्रह्मणः प्रायशस्तथा ।

देवानामपि सर्वेषां विशेषादुत्तरोत्तरम्’ इति ॥

### ***तत्त्वप्रदीपिका***

सर्वज्ञानिनां सुकृतौ विकृतावकृतौ च मोक्षो नियत इति यतो ऽत एव ज्ञानस्य मोक्ष-दानेऽग्नीन्धनाद्याश्रमधर्मेषु वर्णधर्मेषु चानपेक्षा ।

### ***तत्त्वप्रकाशिका***

एवं ज्ञानिनां श्रुतिबलेन सदसत्प्रवृत्त्योरविशेषः परिहृतः । तत्र यदुक्तं ज्ञानिनां सदसत्प्रवृत्त्यो-र्विशेषे ज्ञानस्यासत्प्रवृत्तिकुण्ठितशक्तेर्न मोक्षसाधनत्वं स्यात् । मोक्षसाधने च सत्प्रवृत्तिसापेक्षत्वं स्यादिति । तत्राद्यं चोद्यं परिहृतम् । द्वितीयपरिहाराय सूत्रं पठित्वा व्याचष्टे । अत एवेति । ज्ञानिनः सदसत्प्रवृत्तिभ्यां विशेषसद्भावेऽपि नाग्निहोत्रादिसत्प्रवृत्तिसापेक्षत्वं ज्ञानस्य मोक्षसाधने । कुतः । कामचाराणामपि मोक्षस्य पठितत्वादेवेति भावः । ननु यदि सत्प्रवृत्त्या न मोक्षो नासत्प्रवृत्त्या तत्प्रतिबन्धः कथं तर्हि ताभ्यां ज्ञानिनो विशेष इत्यत आह ॥ ब्रह्मतर्के चेति ॥

### ***भावबोधः***

श्रुतिबलेनेति । ‘केन स्यात्’ इति श्रुतिबलेन यः सदसत्प्रवृत्त्योरविशेषः शङ्कितः स परिहृत इत्यर्थः । आद्यं चोद्यं परिहृतमिति । ‘कामचारेण चैके’ इत्यादिसूत्रेणेत्यर्थः । कामचाराणा-मपीति ॥ अनेन सूत्रभाष्ययोरतःशब्देन ‘कामचारेण चैके’ इत्यत्रोक्ता ‘कामचारा’ इति श्रुतिः परामृश्यत इत्युक्तं भवति । भाष्ये ब्रह्मतर्के चेत्युक्तमुपलक्षणम् ।

‘एतावताधिको नास्ति प्राप्तिरत्यन्ततः स्थिता ।

या स्थितिस्तां समाप्नोति यथाशक्ति प्रयत्नतः ॥

विपरीतप्रवृत्तेस्तु तस्य ह्रासोऽधिकं भवेत् ॥’

इति न्यायविवरणोदाहृतमपि वचनं ग्राह्यम् ।

### ***भावदीपः***

श्रुतिबलेनेति ॥ केन स्यादिति श्रुतिबलेन प्राप्तो यो अविशेषः स स्तुतय इत्यनेन स्तुत्यर्थ-तोक्त्या परामर्शमिति अनुष्ठेयमिति योगाभ्यां सदाचारमात्रविषयतोक्त्या सदसदाचारपरत्वेऽपि चतुर्मुखमात्रविषयतोक्त्या च स्यादिति लिङो विधिनिमन्त्रणाद्यर्थत्वेन ज्ञानिमात्रस्य सदस-त्प्रवृत्त्योरविशेषानर्पकतया परिहृत इत्यर्थः ॥ परिहृतमिति ॥ कामकारेण चैक इत्यादावित्यर्थः । अप्रसक्तनिषेधकतानिरासाय युज्यते चेति पूर्वभाष्ये प्रसक्तमापादकमनुवदन् व्युत्क्रमेण भाष्यं व्याचष्टे ॥ ज्ञानिन इति ॥ सद्भावेऽपीति ॥ एतेन सौत्रश्चशब्दोऽप्यर्थ इति सूचितमित्याहुः । मोक्षसाधने मोक्षसम्पादन इत्यर्थः ।

### ***वाक्यार्थमुक्तावली***

द्वितीयपरिहारायेति ॥ तर्कस्याप्रयोजकत्वकथनेन द्वितीयपरिहारायेति भावः । चोऽप्यर्थे । तेन ज्ञानिनः सदसत्प्रवृत्तिभ्यां विशेषसद्भावेऽपीति लभ्यते । ज्ञानस्य मोक्षसाधनत्वमिति शेषः । अग्नेरिन्धनं सन्दीपनं यस्मिन् कर्मणि तदग्नीन्धनमग्निहोत्रम् । अत एव चेति कामचारेण चेत्युक्तस्य परामर्श इति भावेन सूत्रार्थं स्पष्टयति ॥ ज्ञानिन इति ॥ कामचाराणामिति ॥ विहितकरणे तदकरणे निषिद्धकरणे च मोक्षस्य पठितत्वादेवेत्यर्थः । उक्तं च तत्वप्रदीपे । सुकृतौ विकृताव-विकृतौ च मोक्षो नियतोऽत एव ज्ञानस्य मोक्षदानेऽग्नीन्धनाद्याश्रमधर्मेषु वर्णधर्मेषु चानपेक्षतेति ॥ इत्यत आहेति ॥ इत्यतश्चशब्दसूचितस्मृतिमुदाहरतीत्यर्थः । अत्र येषां ज्ञानं समुत्पन्नं तेषां शुभा-शुभकर्मकरणेऽपि मोक्षो विनिश्चित इत्युक्तस्तुतित्वं सर्वाधिकारिसाधारणम् । ततश्च मनुष्याणां मोक्षार्थमग्निहोत्रादीनां तत्प्रतिबन्धाय कलञ्जभक्षणादीनामनपेक्षितत्वेऽपि जैमिन्युक्तरीत्या तेषां सर्वसत्कर्मणां निषिद्धत्यागानां सामान्यतो विहितत्वेन तत्करणाकरणाभ्यां स्वरूप एव वृद्धिह्रासौ भवतः । ब्रह्मणस्तु स्वेच्छानुवृत्त्यैवाधिक्यं भवेत् । न तदर्थं श्रुतिविहिताग्नीन्धनाद्यपेक्षा । लोके निषिद्धपुत्रिकाकामत्यागापेक्षा च स्वेच्छानियमस्य विहितत्वादेव । देवानामपि सर्वेषामुत्तरोत्तर-माधिक्येन प्रायशः स्वेच्छानुवृत्त्यैव मुक्तौ क्लृप्तसुखाधिक्यं भवेत् । न तदर्थं प्रायः श्रुतिविहिताग्नि-होत्राद्यकरणनिषिद्धत्यागापेक्षया । प्रायशः स्वेच्छानियतत्वात् । तेषामनुष्ठेयानां मध्ये कामचारानुज्ञावत्वेनानियतत्वादिति ब्रह्मतर्कवचनं सूत्रं च सर्वविषयमिति प्राञ्चः ।

### ***तत्त्वसुबोधिनी***

श्रुतिबलेनेति ॥ केन स्यादिति श्रुतिबलेन यः सदसत्प्रवृत्योरविशेषः शङ्कितः सः परिहृत इत्यर्थः । आद्यं चोद्यं परिहृतमिति । कामकारेण चैके इत्यादिषु इत्युक्तं भवति । ननु सत्प्रवृत्तेर् मोक्षसाधनत्वे कामचाराणां मोक्षो न स्यात् तेषां सत्प्रवृत्तिविशेषाभावात् । तथा च तेषां मोक्षप्रतिपादकश्रुतिबाध इत्यत आह ॥ कामचाराणामिति ॥ कामचारत्वेन तैः सत्प्रवृत्तेरपि करणादिति भावः । असत्प्रवृत्तेर् मोक्षप्रतिबन्धकाभावमात्रस्यैव कामचारश्रुत्यर्थत्वात्सत्प्रवृत्तेर् मोक्षहेतुत्वानिरासान्न तद्विरोध इति भावः ।

### ***वाक्यार्थविवरणम्***

श्रुतिबलेन ॥ केन स्यादिति श्रुतिबलेन । सदसत्प्रवृत्त्योः सकाशात् ॥ अविशेष इति ॥ येन स्यात्तेनेदृश एवेत्युक्तत्वाद्विशेषो नास्तीत्येवं योऽविशेषः शङ्कितः स परिहृत इत्यर्थः ॥ मोक्षसाधनत्वे ॥ अङ्गीक्रियमाणे सत्प्रवृत्तिसापेक्षत्वमिति । तथा च मोक्षस्य ज्ञानकर्मसमुच्चय-साध्यत्वं स्यादिति भावः ॥ मोक्षस्य ॥ लिङ्गभङ्गस्य । भाष्ये मोक्षो विनिश्चित इत्यत्र ॥ मोक्षः ॥ लिङ्गभङ्गः । शुभकर्मभिराधिक्यमित्यनेनानन्दाभिवृद्धिरूपे मोक्षे समुच्चयसाध्यत्वमङ्गीकृतमिति भावः । शुभकर्मभिराधिक्यमित्युक्तमसदित्याशयेन शङ्कते ॥ ननु यदीति ॥ ज्ञानिनः सत्प्रवृत्त्या मोक्षप्राप्तिरेव विशेषोऽस्तु । किमाधिक्यरूपविशेषाङ्गीकारेणेत्यर्थः ।

### ***वाक्यार्थमञ्जरी***

ज्ञानस्य मोक्षजनने अग्नेरिन्धनं दीपनं यस्मिन्नग्नीन्धनमग्निहोत्रं तदाद्याश्रमकर्मापेक्षा नास्ति कुतो ऽत एव कामचारा इति श्रुतौ कामचारेऽपि मोक्षस्य नैय्यत्यस्योक्तत्वादेवेत्यर्थः ॥ कामचाराणामिति ॥ सत्कुर्वतामसत्कुर्वतां चेत्यर्थः ॥ असत्प्रवृत्तेरिति ॥ तथा चासच्चरणमेव कामचरणं न तु सदकरणमपीति भावः ।

  

------------------------------------------------------------------------

ॐ सर्वापेक्षा च यज्ञादिश्रुतेरश्ववत् ॐ

## **सूत्रभाष्यम्**

॥ ॐ सर्वापेक्षा च यज्ञादिश्रुतेरश्ववत् ॐ ॥ २६ ॥

सर्वधर्मापेक्षा च ज्ञानस्योत्पत्तौ । ‘विविदिषन्ति यज्ञेन दानेन तपसाऽनाशकेन’ (बृ. उ.६-४-२२) इति श्रुतेः । यथा गतिनिष्पत्त्यर्थमश्वादयोऽपेक्ष्यन्ते न विनिष्पन्नगतेर्ग्रामादिप्राप्तौ ।

### ***तत्त्वप्रदीपिका***

सर्वापेक्षा च यज्ञादिश्रुतेरश्ववत् ॥ वर्णधर्मेष्वध्ययनेज्यादानादिष्वाश्रमधर्मेष्वग्नीन्धनगुरु-वासाग्निहोत्रपञ्चयज्ञतपोपास्त्यादिषु सामान्यधर्मेषु भक्त्यादिषु नैमित्तिकेषु श्रद्धादिषु चापेक्षा ज्ञानस्यो-त्पत्तौ, ‘तमेतं वेदानुवचनेन ब्राह्मणा विविदिषन्ति यज्ञेन’ इत्यादिश्रुतेः । यथा निष्पन्नप्रयाणो ग्रामं प्राप्नोति किमपि साधनमनपेक्ष्य, न हि तत्र साधनापेक्षावकाशः, अनिष्पन्नप्रयाणस्त्वश्वादिकमपेक्षते तन्निष्पत्तये, एवं ज्ञानोत्पत्तये साधनमपेक्ष्यते । उत्पन्नज्ञानस्य तु मुक्तिप्राप्तये न साधनापेक्षा ।

### ***तत्त्वप्रकाशिका***

अस्तु ज्ञानिनः सत्प्रवृत्त्या विशेषान्मोक्षप्राप्तिः किमाधिक्येन । कामचाराणां मोक्षश्रुतिस्तु न बाधिका । असत्प्रवृत्तेरप्रतिबन्धकत्वेऽपि सत्प्रवृत्तेर्मोक्षहेतुत्वोपपत्तेरित्याशङ्कां परिहरत्सूत्रमुपन्यस्य व्याचष्टे ॥ सर्वेति ॥ न ज्ञानस्य मोक्षसाधने सत्प्रवृत्यपेक्षा । सर्वसत्प्रवृत्तीनां ज्ञानोत्पत्त्यर्थ-मपेक्षितत्वात् । विविदिषन्तीति श्रुतेरिति भावः । अनाशकेनानशनेन । ननु सत्कर्मणो ज्ञानार्थस्यापि मोक्षार्थमपेक्षितत्वं किं न स्यादित्यत आह ॥ यथेति ॥ यथा गतिसाधनाश्वादयो निष्पन्नायां गतौ गतिसाध्यफले नापेक्ष्यन्त तथा कर्माणि ज्ञानसाधनानि ज्ञाने निष्पन्ने न तत्फलार्थमपेक्षितानीति भावः ।

### ***भावदीपः***

अत एवेत्युक्तहेतोरन्यथासिद्धिनिरासकतयोत्तरसूत्रमवतारयति ॥ अस्त्विति ॥ ज्ञानस्येत्यादि-पूर्वभाष्यमनुवर्त्य तत्र हेतुत्वेन सर्वेत्यादिभाष्यं व्याचष्टे ॥ न ज्ञानस्येति ॥ अत्रोक्तहेतोरप्य-प्रयोजकत्वनिरासकतया यथेत्यादिभाष्यं व्याचष्टे ॥ नन्विति ॥

### ***अभिनवचन्द्रिका***

अस्त्विति ॥ ज्ञानिनः सत्प्रवृत्त्या विशेषोऽस्तु, किं नाम सत्प्रवृत्तिसाध्यो विशेषो मोक्ष एवास्तु न तु मोक्षगतोऽतिशय इति भावः । ननु कामचाराणामपि मोक्षश्रुतेः, न सत्प्रवृत्ति-र्मोक्षसाधनं, अपि तु विशेषस्यैव साधनमित्याशङ्क्य निषेधति कामचाराणामिति ॥ असत्प्रवृत्ते-रिति ॥ कामचारश्रुतिबलादसत्प्रवृत्तेरप्रतिबन्धकत्वलाभेऽपि सत्प्रवृत्तेर्न मोक्षसाधनत्वं विहन्यते, तच्छ्रुते कामचारस्य प्रतिबन्धकत्वाभावमात्रे तात्पर्यादिति भावः ॥ यथेति ॥ यथा गतिसाधनाऽश्वादीनामन्यथासिद्धत्वान् न गतिफले हेतुता, तथा प्रकृतेऽपीति भावः ।

### ***वाक्यार्थमुक्तावली***

न बाधिकेति ॥ कामचाराः कामभक्षा इति श्रुतौ स्पष्टं सत्कर्मकरणेऽपि मोक्ष इत्यनुक्तेरिति भावः । सूत्रे चोऽवधारणे । ज्ञानस्योत्पत्तावित्यध्याहृतेन सम्बद्ध्यते ॥ यज्ञादिश्रुतेरिति ॥ यज्ञादीनां ज्ञानसाधनत्वश्रुतेरित्यर्थः । यज्ञादिना विविदिषन्ति वेत्तुम् इच्छन्तीत्युक्ते ज्ञानसाधनत्व-प्रतीतेः । अश्ववद् अश्वस्य गत्युत्पत्तावपेक्षैवेति भावेन सूत्रार्थं स्पष्टयति ॥ न ज्ञानस्येति ॥ सर्वसत्प्रवृत्तीनामिति ॥ अध्यापनं शौर्यं वार्ता शुश्रूषादिसर्वधर्माणां गुरुकुलवासाग्निहोत्रपञ्चमहा-यज्ञतप उपास्त्यादीनाम् आश्रमधर्माणाम् । सामान्यधर्माणां शमदमभक्त्यादीनाम् । नैमित्तिकानां श्रद्धादीनामिति तत्वप्रदीपोक्तसर्वसत्प्रवृत्तीनामित्यर्थः ।

### ***वाक्यार्थविवरणम्***

ननु सत्प्रवृत्त्या मोक्ष एव विशेषोऽस्त्विति वक्तुं न शक्यते । कामचाराः कामभक्षाः परात्पर-मीयुरिति कामचाराणामपि मोक्षश्रुतेस् तया बाधः स्यादित्यत आह ॥ कामचाराणां मोक्ष-श्रुतिस्त्विति ॥ अप्रतिबन्धकत्वेऽपीति ॥ मोक्षाप्रतिबन्धकत्वेऽपीत्यर्थः ॥ मोक्षहेतुत्वेति ॥ तथा च स एव सत्प्रवृत्त्या जायमानो विशेष इति भावः ॥ मोक्षः ॥ लिङ्गभङ्गः ॥ विविदिषन्ति ॥ वेत्तुमिच्छन्ति ।

### ***वाक्यार्थमञ्जरी***

सर्वापेक्षा सर्वसत्कर्मापेक्षा च ज्ञानोत्पत्त्यर्थमेव न मोक्षे कुतः यज्ञादिश्रुतेर् यज्ञेनेत्यादिना यज्ञादेर्ज्ञानसाधनत्वश्रवणात् तर्ह्युभयसाधनत्वमस्त्वित्यत उक्तम् ॥ अश्ववदिति ॥ यथा गमनसाधनाश्वस्य गमनहेतुत्वमित्यर्थः । विविदिषन्ति जानन्ति ॥

------------------------------------------------------------------------

ॐ शमदमाद्युपेतः स्यात्तथाऽपि तु तद्विधेस्तदङ्गतया तेषामवश्यानुष्ठेयत्वात् ॐ

## **सूत्रभाष्यम्**

॥ ॐ शमदमाद्युपेतः स्यात्तथाऽपि तु तद्विधेस्तदङ्गतया

तेषामवश्यानुष्ठेयत्वात् ॐ ॥ २७ ॥

यद्यपि ज्ञानेनैव मोक्षो नियतस्तथाऽपि ज्ञानी शमदमाद्युपेतः स्यात् । ‘आचार्याद्विद्याम-वाप्यैतमात्मानमभिपश्यन् शान्तो भवेद्दान्तो भवेदनुकूलो भवेदाचार्यं परिचरेत्परिचरेदाचार्यम्’ इति माठरश्रुतौ ज्ञानिनोऽपि तद्विधेः । ‘ब्राह्मीं वाव त उपनिषदमब्रूमेति । तस्यै तपो दमः कर्मेति प्रतिष्ठा वेदाः सर्वाङ्गानि सत्यमायतनम् । यो वा एतामुपनिषदमेवं वेद’ (के.उ. ४-७-८,९) इति ज्ञानाङ्गतया तेषामवश्यानुष्ठेयत्वात् ।

‘यस्य ज्ञानं तस्य मोक्ष इति नात्र विचारणा ।

तस्य शान्त्यादयोऽङ्गानि तस्मात्तेषामनुष्ठितिः ॥

अवश्यकरणीया स्यादन्यथाऽल्पफलं भवेत्’ इति आग्नेये ।

तुशब्दः पूर्णफलार्थत्वं सूचयति ।

### ***तत्त्वप्रदीपिका***

शमदमाद्युपेतः स्यादित्यादिसूत्रम् ॥ परिचरेदिति ॥ द्वितीयोक्तिस्तात्पर्यार्था । आचार्यस्सम-मस्माच्छ्रेयांसं चाऽचार्यं बहुमानेन परिचरेदिति वाऽर्थः । ‘ये के चास्मद्विधाः श्रेयांसश्च तानुपास्व तानुपचरस्व’ इति श्रुतेः । ‘ब्राह्मीं वाव त उपनिषदमब्रूमेति । तस्यै तपो दमः कर्मेति प्रतिष्ठा वेदाः सर्वाङ्गानि सत्यमायतनम् । यो वा एतामेवं वेदापहत्य पाप्मानमनन्ते स्वर्गे लोके ज्येये प्रतितिष्ठति प्रतितिष्ठति’ इति तलवकारश्रुतिः । उत्पन्नज्ञानस्यापि ज्ञानवृद्ध्यर्थं शमादीनामवश्यानुष्ठेयत्वम् ।

‘शान्तिस्तु भगवन्निष्ठा दमो मदविनिग्रहः ।

हृदिस्थविष्णौ सन्तोषः सदैवोपरमः स्मृतः ॥

तितिक्षा द्वन्द्वसहना क्षमा क्रोधासमुत्थितिः’ इति शब्दनिर्णये ॥

‘विद्यावेद्यं तव प्रोक्तमास्थानं ते वदाम्यहम् ।

तपोदमस्वधर्मेषु ये स्थिरास्तेषु तिष्ठति ॥

विद्यास्थानानि तस्यास्तु वेदा अङ्गानि निर्णयः ।

वेदैतामेवमखिलां यौ विष्णौ प्रतितिष्ठति’ इति ब्रह्मपारे ॥

उक्तं च भूयो भगवत्पादैरेव तलवकारोपनिषद्भाष्ये– ‘सप्रतिष्ठां सायतनामुपनिषदं ब्रूहीत्युक्ते सम्यगेव मयोपनिषत्स्वरूपमुक्तम् । तत्र वक्तव्यं नास्ति । तपो दमः कर्म च विद्यायाः प्रतिष्ठाः । तद्वत्सु विद्या प्रतितिष्ठतीत्यर्थः । सत्यमिति मीमांसा ॥

‘निर्णीयते यतः सम्यगिदं सत्यमिति स्फुटम् ।

श्रुतिस्मृत्युदितं सर्वं व्यक्तं मीमांसयैतया ॥

सत्यमित्युच्यते तस्मान्मीमांसा ब्रह्मनिश्चयः’ इति शब्दनिर्णये ॥

‘ऋग्यजुस्सामाथर्वाख्या पञ्चरात्रं च भारतम् ।

मूलरामायणं चैव पुराणं भगवत्परम् ॥

वेदा इत्युच्यते सद्भिः शिक्षाद्याः स्मृतयस्तथा ।

अङ्गानि सत्यं मीमांसा तद्विद्यायतनं त्रयम्’ इति विद्यानिर्णये’ इति ॥

### ***तत्त्वप्रकाशिका***

यदि सदसत्प्रवृत्तिभ्यां मोक्षतदभावाभावः न तर्हि ताभ्यां विशेषो ज्ञानिन इति न तेन सत् स्वीकार्यमसत्याज्यम् । न च मोक्षाधिक्यादिविशेषः । ज्ञानादेव तदुपपत्तेरित्याशङ्कां परिहरत्सूत्र-मुपन्यस्य व्याचष्टे ॥ शमेति ॥ यद्यप्यस्ति ज्ञानिनो मोक्षस्तथाऽपि ज्ञानिनः शमदमादिसत्प्रवृत्त्या भवितव्यम् । तथा विधिसद्भावादित्यर्थः । ज्ञानादेव मोक्षसिद्धेर्व्यर्थो विधिरित्यत आह ॥ ब्राह्मीमिति ॥ न ज्ञानिनः शमदमादिवैयर्थ्यम् । ज्ञानप्रतिष्ठापकत्वेन तेषामवश्यानुष्ठेयत्वादिति भावः । तपआदि प्रतिष्ठेति । तद्वत्सुविद्या प्रतितिष्ठतीत्यर्थः । सत्यं मीमांसा । आयतनमुत्पत्ति-कारणम् । ननु ज्ञानादेव मोक्षसिद्धौ किं प्रतिष्ठयेत्यत आह ॥ यस्येति ॥ ज्ञानमात्रेण मोक्षसिद्धावपि शमाद्यङ्गयुक्तेन संपूर्णो भवति नान्यथाऽतस्तदनुष्ठेयमिति भावः । एतत्सूत्र एव किं नोक्तमित्यत आह ॥ तुशब्द इति ॥

### ***भावबोधः***

तपो दमः कर्म च विद्यायाः प्रतिष्ठा तद्वत्सु विद्या प्रतितिष्ठतीत्यर्थ इति तलवकारभाष्यं मनसि निधायाह– तप आदीति ॥

### ***भावदीपः***

अत एव कामकारेण चैक इति सूत्रद्वयोक्तप्रमेयाक्षेपसमाधिपरतयोत्तरसूत्रमवतारयति । यदीति ॥ मोक्षेति ॥ मोक्षश्च तदभावश्च मोक्षतदभावौ तयोरभावः । सत्प्रवृत्त्या मोक्षोऽसत्प्रवृत्त्या तदभावो न चेदित्यर्थः ॥ न तर्हीति ॥ तथा च युज्यते चेति भाष्यमयुक्तमिति भावः । सौत्रतु-शब्दव्यावर्त्यं व्यनक्ति ॥ न चेति ॥ ह्रास आदिपदार्थः । भाष्यं व्याचष्टे ॥ यद्यपीति ॥ शमदमादिशब्दार्थो जिज्ञासासूत्रेऽभिहितः ॥ सत्प्रवृत्त्येति ॥ असन्निवृत्त्या चेत्यपि ग्राह्यम् । विधीत्युपलक्षणम् । ब्राह्मणो न हन्तव्य इत्यादिनिषेधसद्भावादित्यपि ध्येयम् ॥ एवमग्रेऽपि ॥ सूत्रादावपि शमदमाद्युपेत इत्येतन्निषिद्धाकारी च स्यादित्यस्योपलक्षणम् । तद्विधेरित्यपि तन्निषेधादित्यस्येति ज्ञेयम् । अत एव सम्बन्धटीकायां सदसत्प्रवृत्तिभ्यामित्यादिद्विवचनोक्तिः । उत्तरत्रापि यदि सदसत्प्रवृत्तिभ्यामित्युक्तिः । तपआदेर्विद्याधारत्वायोगात्तलवकारभाष्योक्तमर्थमाह ॥ तप इति ॥ तपो दमः स्वधर्मेषु ये स्थिरास्तेषु तिष्ठतीति स्मृतेरिति भावः । निर्णीयते यतः सम्यगिदं सत्यमिति स्फुटम् । श्रुतिस्मृत्युदितं सर्वं व्यक्तं मीमांसयैतया । सम्यगित्युच्यते तस्मा-न्मीमांसेति स्मृतेराह ॥ सत्यमिति ॥ उत्पत्तीति ॥ विद्योत्पत्तीत्यर्थः ।

### ***अभिनवचन्द्रिका***

शङ्कते यदीति ॥ न तर्हीति ॥ ‘ज्ञानादेव स्वर्गो ज्ञानादेवाऽपवर्ग’ इति वचनाद् इष्टमात्रस्य ज्ञानादेव सिद्धेर्न सत्प्रवृत्त्या प्रयोजनम्, तथा असत्प्रवृतिसाध्यस्याऽनिष्टस्य ज्ञानबलेनैव निवृत्ति-सम्भवान् नाऽसत्प्रवृत्त्या हानिरिति न ज्ञानिनाऽसत्कार्यं त्याज्यमित्यर्थः । सत्प्रवृत्तेरसत्त्यागस्य च फलमाशङ्ग्य निषेधति– न चेति ॥ ज्ञानादेवेति ॥ तस्य सर्वेष्टसाधनत्वादिति भावः । एतेन ज्ञानस्याऽनिष्टहेतुत्वाभावाज् ज्ञानेनैवाऽसत्प्रवृत्तिफलं भवतीत्यभिधानमयुक्तमिति परास्तम् ।

### ***वाक्यार्थमुक्तावली***

नन्वधिकोपदेशादित्यत्र मुक्तावानन्दातिशयस्य सत्प्रवृत्तिसाध्यविशेषत्वस्योक्तत्वात् कथं तदभाव इत्याशङ्क्य निषेधति ॥ न चेति ॥ ज्ञानादेवेति ॥ कर्मसाध्यस्याप्यतिशयस्य पुरुषार्थत्वेन ज्ञानादेवोपपत्तेः । अन्यथा ज्ञानादेव सर्वे कामा इत्यस्य सङ्कोचप्राप्तेस्तत्कारकाभावात् । न च ज्ञानादेव सर्वे कामा इत्युक्तास्तथापि यथा यथा कर्म कुरुते तथा तथाधिको भवतीति कर्मणाधि-क्योक्तेर् ज्ञानसाध्ये कर्मणा विशेष इति वाच्यम् । मुक्तावपेक्षिताधिक्ये ज्ञानं कारणं कर्मापि कारणान्तरम् । न ह्यैकस्यैकं कारणमिति नियमः । स्वर्गस्य परस्परानपेक्षानेकहेतुत्वदर्शनात् । तथा च मोक्षार्थमपेक्षितज्ञानादेव सर्वातिशयलाभसम्भवात् कर्मणोऽवश्यानुष्ठेयत्वाभावात् । अनुष्ठितं सत्कर्म ज्ञानवन्मोक्ष एवोपयुज्यत इति वक्तव्यम् । तथात्वे समुच्चयवादप्राप्तेर् न सत्प्रवृत्त्या को विशेष इति पूर्वाक्षेप इति भावः ॥ यद्यपीति ॥ मोक्ष इत्यनन्तरं न तदर्थं कर्मापेक्षेति पूरणीयम् ॥ विधिसद्भावादिति ॥ ननु तद्वतो विधानान्नियमाच्चेति प्रागुक्तमेवैतत्पुनः किमुच्यत इति चेन्न । ज्ञानी तु कर्माणि सदोदितानि कुर्यादित्यादिविधीनां परोक्षज्ञानिविषयत्वोपपत्तेः । देवताचारस्य मुक्तवल्लीलात्वोपपत्तेरित्यत आचार्याद्विद्यामवाप्यैतमात्मानमभिपश्यन् शान्तो भवेदित्यादिना स्पष्टमपरोक्षिण एव तेषां शमादीनां विधेर् ज्ञानी शमाद्युपेतः स्यान्न तत्रानादरो युक्तः विहित-त्वादिति प्रतिपादनादगतार्थत्वसम्भवाज् ज्ञानादेव मोक्षसिद्धेरिति । अविद्यानिवृत्तिवत्प्रचुर-तरानन्दवत्तद्गतानन्दातिशयस्यापि सिद्धेः । तदसाध्यस्याभावादानन्दातिशयाय प्रथमभाव्युपाये सति गुरूपायानुसरणं व्यर्थमिति भावः ।

ज्ञानप्रतिष्ठापकत्वेनेति ॥ स्यादेतत् । यदि कर्मणां मौक्तानन्दातिशये स्वतन्त्रकारणत्व-मभ्युपगच्छामः । न चैवं किन्नाम, ज्ञानप्रतिष्ठापकत्वेनैव । प्रतिष्ठापकत्वं चातिशयफलसम्पादने ज्ञानदाढर्््यहेतुत्वम् । तदुक्तं तत्वप्रदीपे । उत्पन्नज्ञानस्यापि दाढर्््यार्थं शमादीनामवश्यानुष्ठेयत्व-मिति । दाढर्््यं च फलोन्मुख्यमिति ज्ञातव्यम् । नन्वेवमुत्तरभाविकर्मणो ज्ञानदाढर्््यहेतुत्वे तुल्यं तु दर्शनमिति सूत्रविरोधः । तत्र चीर्णीकृते वा ज्ञानस्य न विशेषोऽस्ति कश्चनेत्युक्तत्वादिति चेन्न । तत्राविद्यानिवृत्तिरूपमोक्षाख्यफलोन्मुख्ये राजसूयादिकृतावकृतौ च तुल्यदर्शनमित्युक्तम् । इह तु ज्ञानमात्रेण मोक्षसिद्धावपि फलातिशयार्थं कर्मणां ज्ञानप्रतिष्ठापकत्वमुच्यते । कुतो विरोधः । केचित्तु ज्ञानप्रतिष्ठापकत्वं नाम प्रतिदिनं तत्सम्पादकत्वमित्याहुः । यद्यपि तस्यै तपः कर्मेत्यत्र परोक्षज्ञानं प्रकृतम् । शब्दमायतनमिति शब्दकरणकत्वोक्तेः । तथापि तदपरोक्षपर्यवसायीत्य-परोक्षस्यापि प्रकृतत्वम् । यो वा एतामुपनिषदं वेदापहत्य पाप्मानमेनं ते स्वर्गे लोके ज्येये प्रतितिष्ठतीति वेदनस्य मुक्तौ प्रकर्षेण स्थितिहेतुत्वकथनादिति ज्ञेयम् ।

### ***तत्त्वसुबोधिनी***

तपो दमः कर्म च विद्यायाः प्रतिष्ठा तद्वत्सु विद्या प्रतितिष्टतीति तलवकारापेनिषद्भाष्यं मनसि निधायाह ॥ तप आदीति ॥

### ***वाक्यार्थविवरणम्***

मोक्षतदभावेति ॥ सत्प्रवृत्त्या मोक्ष असत्प्रवृत्त्या तदभाव इत्यर्थः ॥ आधिक्यम् ॥ आनन्दाभिवृद्धिः । आदिपदेन तद्ह्रासः ॥ ज्ञानादेवेति ॥ ज्ञानादेव लिङ्गभङ्गरूपमोक्षानन्दाभि-वृध्द्योरुपपत्तेरित्यर्थः ॥ पूर्णफलम् ॥ आनन्दाभिवृद्धिः ॥ मोक्षस्वरूपेति ॥ लिङ्गभङ्गरूपेत्यर्थः ।

### ***वाक्यार्थमञ्जरी***

तथापि ज्ञानस्यैव मोक्षहेतुत्वेऽपि ज्ञानी शमादिसद्वृत्त्युपेतः स्यात्कुतस् तद्विधेस् तस्य शमदमाद्युपेतत्वस्य आचार्यादिति श्रुतौ विधेर्विहितत्वात् । किमर्थं विधिरित्यत उक्तम् । तदित्यादि । तदङ्गतया ज्ञानाङ्गतया तेषां शमादीनामवश्यानुष्ठेयत्वादित्यर्थः ।





------------------------------------------------------------------------

ॐ सर्वान्नानुमतिश्च प्राणात्यये तद्दर्शनात् ॐ

## **सूत्रभाष्यम्**

॥ ॐ सर्वान्नानुमतिश्च प्राणात्यये तद्दर्शनात् ॐ ॥ २८ ॥

‘यदि ह वा अप्येवंविन्निखिलं भक्षयीतैवमेव स भवति’ इति सर्वान्नानुमतिः प्राणात्यय-विषया । ‘न वा अजीविष्यमिमानखादन्निति होवाच कामो म उदपानम्’ (छां.उ.१-१०-४) इति (तद्) दर्शनात् ॥

### ***तत्त्वप्रदीपिका***

‘शुभकर्मभिराधिक्यं विपरीतैर्विपर्ययः’ इत्युक्तम् । अन्यथाऽल्पफलं भवेत्’ इति च । अथ कथमियं श्रुतिः ‘यदि ह वा एवंविन्निखिलं भक्षयीतैवमेव स भवति’ इति ? अत्रोत्तरमाह– सर्वान्नानुमतिश्च प्राणात्यये तद्दर्शनात् । आपत्काल्पोऽसौ, ज्ञानिनः प्राणात्ययप्राप्तौ निषिद्ध-भक्षणादावपि न फलह्रासः । ‘न वा अजीविष्यमिमानखादन्निति होवाच कामो म उदपानम्’ इति यथालब्धाशनाविरोधदर्शनात् । तथाहीभ्याद्भिक्षितांस्तदुच्छिष्टान्कुल्माषान्भक्षयन् चाक्रायणो ब्रह्मवित्‘हन्तानुपानम्’ इत्यनुपानदित्सया तेनोक्त ‘उच्छिष्टं वै मे पीतं स्यात्’ इति न प्रतिजग्राह । ‘न स्विदेतेऽप्युच्छिष्टा’ इति तेनोक्ते ‘न वा अजीविष्यमिमानस्वादन्’ इत्याद्याह । यथेष्टमुदपान-मित्यनुपानप्रत्याख्यानात् प्राणधारणादधिकं नानुमतमित्यध्यवसीयते ।

### ***तत्त्वप्रकाशिका***

ननु यदि सदसत्प्रवृत्तिभ्यामस्ति ज्ञानिनो विशेषस्तर्हि कथमेवंविन्निखिलं भक्षयीतेति तस्य निषिद्धान्नभोजनेऽपि ह्रासाभावोक्तिः सम्भवति । अतो न विशेषः स्यादित्याशङ्कां परिहरत्सूत्रं पठित्वा व्याचष्टे ॥ सर्वेति ॥ नैतच्छ्रुतिबलेन ज्ञानिनोऽसत्प्रवृत्त्या विशेषाभावो वक्तव्यः । एतच्छ्रुतेः प्राणात्ययविषयत्वात् । यदि प्राणात्ययकाले ज्ञानी निषिद्धं भुंजीत तर्हि न तेन तस्य विशेष इति साधारणश्रुतेः कुतः प्राणात्ययविषयत्वकल्पनम् । लिङ्गदर्शनादेव । चाक्रायणेनेभ्योच्छिष्टकुल्माषान् खादतोच्छिष्टजलपाने प्रार्थितेनोक्तमुच्छिष्टं वै मे पीतं स्यादिति । तत्रेभ्यो बभाषे । न स्विदेतेऽपि कुल्माषा उच्छिष्टा इति । तत्र मुनिरुवाच । यदीमान्कुल्माषान्नाभक्षयं तर्हि न मे जीवनं भवति । अतः प्राणात्यये दोषाभावात्ते भक्षिताः । जलपानं तु ममेच्छाधीनमिदानीमपि वर्तते । वृथोच्छिष्ट-स्वीकारे दोषप्राप्तेर्न तत्पिबामीति । अतो न कर्तव्यमेव ज्ञानिनापि निषिद्धमिति भावः ।

### ***गुर्वर्थदीपिका***

चाक्रायणेनेभ्योच्छिष्टकुल्माषानित्यत्र चाक्रायणो नामानसोऽधस्ताद्रथचक्रयोर्मध्ये शयनवा-नुषस्तिनामक ऋषिश् चाक्रायणपदेनोच्यते । इभ्य इभयन्ता कुल्माषा वनमाषा इत्यर्थः । एवं चास्मिन्नधिकरणे ज्ञानिनां मनुष्याणां नियमेन शुभकर्मस्वेव विधिबद्धानामपि बन्धनिर्बन्धं विना स्वेच्छयैव प्रायशः कर्तव्यशुभकर्मस्वेव प्रवृत्तिः स्वेच्छयैव कदाऽप्यकर्तव्याकरणं च । अशुभकर्मणि त्वाज्ञाऽपि न । तत्करणे तु मोक्षे आनन्दह्रासश्च । ‘केन स्याद्येन स्यात्तेनेदृश एव’ इति वचना-न्नियमेन शुभकर्मस्वेव विधिबलात्प्रवृत्तिमतां देवानां तु शुभाशुभकर्मस्वपि प्रवर्तनेऽनुज्ञामात्रम् । कदाचित्कर्तव्यकर्मणोऽप्यकरणमधिकम् । ब्रह्मणस्तु विधिनिर्बन्धं विना स्वेच्छया प्रायशःशुभ-कर्मणामेव करणम् । कदाचिदशुभकर्मकरणेऽपि विधिश्चोच्यते । उत्तमाधिकारित्वेन भगवतोऽति-प्रियत्वेन च पापालेपेऽपि शक्तत्वात् । अत एव पुत्रिकाकामनादिकं ब्रह्मणा कृतम् । यद्यपि त्रिविधजीवन्मुक्तानामप्यस्त्येव शुभकर्मसु विधिबन्धः । तथाऽप्युत्तरोत्तरेषां क्रमेण ज्ञान-सामर्थ्याधिक्यप्रदर्शनायैवमुक्तम् । विष्णोस्तु सर्वविध्यतिदूरत्वेन महामाहात्म्यम् । यद्यपि मुक्तानामपि सर्वविधिदूरताऽस्ति । तथाऽपि संसारे विधिसद्भावादतिदूरता नास्ति । लक्ष्म्यास्तु जीवकोटावप्रवेशादीश्वरकोटावेव प्रवेशः । तस्या अपि भगवदाज्ञारूपविधिसम्भवान्न भगवत्साम्य-मिति तात्पर्यमवगन्तव्यम् । तदुक्तं भागवते रुक्मिणीरूपश्रिया ‘यर्ह्यस्य वृद्धय उपात्तरजोतिमात्रो मामीक्षसे तदुह नः परमानुकम्पा’ इति ।

### ***भावबोधः***

‘कथं यदि ह वा इति’ श्रुतेः प्राणात्ययविषयत्वमित्यतस्तां व्याचष्टे । यदि प्राणात्ययकाल इति ॥ शेषपूरणमेतदिति ज्ञातव्यम् । चरतिर्गतिरिति भक्षणस्य पृथगुक्तेरिति भावः । पूर्वं शमाद्युपेतः स्यात्तथापि त्वित्यत्र ‘तु’शब्देन सत्प्रवृत्तेः पूर्णफलत्वसाधनेऽसत्प्रवृत्तेरल्पफल-हेतुत्वमित्यर्थादागतम् ।

### ***भावदीपः***

पूर्वसूत्रोक्तप्रमेये तर्कपराहतिमाशङ्कते ॥ नन्विति ॥ ह्रासाभावोक्तिरिति ॥ एवमेव स भवतीति भाष्योक्तश्रुतावित्यर्थः ॥ अत इति ॥ तादृशोक्तिबलादित्यर्थः । श्रुतिगत्युक्तेर-साङ्गत्यनिरासाय चशब्दस्य शङ्कानिवर्तकत्वमुपेत्याह ॥ नैतदिति ॥ श्रुत्यारूढतया दर्शयति ॥ यदि प्राणेति ॥ भाष्यशेषं व्यनक्ति ॥ साधारणेति ॥ लिङ्गेति ॥ प्राणात्ययज्ञापकस्य मुनिवचनरूपस्य छान्दोग्ये प्रथमाध्याये श्रुतस्य दर्शनादित्यर्थः । चाक्रायणेन मुनिना इभ्यो हस्तिपः धनाढ््य इत्येके तदुच्छिष्टधान्यविशेषान् ॥ प्रार्थितेनेति ॥ स्वोच्छिष्टजलपानविषये हन्तानुपान-मितीत्यनेन प्रार्थितेन चाक्रायणेनोक्तमित्यर्थः । एवं हि तत्र वाक्यक्रमः । चाक्रायण इभ्यग्रामे प्रद्रवणक उवास सहेभ्यं कुल्माषान् खादन्तं बिभिक्षे । तं होवाच नेतोऽन्ये विद्यन्ते । यच्च येम इम उपनिहता इति । एतेषां मे देहीति । तानस्मै प्रददौ । हन्तानुपानमिति । उच्छिष्टं वै मे पीतं स्यादिति होवाच । न स्विदेतेऽप्युच्छिष्टा इति । न वा अजीविष्यमिमानखादन्निति होवाच । कामो म उदपानमिति ॥ अत इति ॥ लिङ्गदर्शनबलेन यदि ह वा इति श्रुतेः प्राणात्ययविषयत्वेना-बाधकत्वादित्यर्थः ।

### ***वाक्यार्थमुक्तावली***

यद्यपि यदिह वा अप्यनेवंविन्निखिलं भक्षयीत एवमेव स भवतीति श्रुतेः स्तुतय इत्युक्तन्यायेन सर्वभक्षकोऽपि मोक्षप्रतिबन्धो नास्तीत्यर्थत्वं वक्तुं शक्यते । तथापि वस्तुतः श्रुतेर्ह्रासाभावपरत्वम् अर्थ इति भावेनेयमाशङ्केति भावः । सूत्रे चोऽप्यर्थः । सर्वान्नानुमतिरपि प्राणात्ययकालविषया । अत उत्सर्गतः सदसत्प्रवृत्तिभ्यां विशेषाङ्गीकारे अपवादिकैतच्छ्रुतिविरोधोऽपि नास्तीति भावः । तच्छ्रुतेः प्राणात्ययकाले सर्वभक्षणेऽपि ज्ञानिनो न कोऽपि दोषः । इत्येतद्विषयत्वं च तत्रैव वाक्यशेषे दर्शनात् । न वा अजीविष्यमिमानखादन्निति होवाच कामो म उदपानमित्यभक्षयितृत्व-स्यापि भक्षणाभावे प्राणात्यये तद्भक्षणेऽपि दोषाभावे अन्यदा तत्सद्भावे लिङ्गदर्शनात् तुल्यते इत्यन्यथा कुल्माषयाचनेभ्योच्छिष्ठत्वसाम्ये विभज्य कथनायोगादिति भावेन सूत्रार्थमाह ॥ नैतच्छ्रुतिबलेनेत्यादिना ॥

### ***तत्त्वसुबोधिनी***

कथं यदि ह वेति श्रुतेः प्राणात्ययविषयत्वमित्यतस् तां व्याचष्टे ॥ यदि प्राणात्ययेति ॥ शेषपूरणमिति ज्ञातव्यम् ।

### ***वाक्यार्थमञ्जरी***

यदि ह वेति श्रुत्युक्तसर्वान्नानुमतिर्निषिद्धान्नभोजनानुज्ञा प्राणात्यये प्राणापगमकालविषयैव । कुतस् तद्दर्शनात् तस्योक्तार्थस्य न वा अजीविष्यमित्युत्तरवाक्ये दर्शनादित्यर्थः । तदेव व्यनक्ति ॥ यदीति ॥ किं तल्लिङ्गदर्शनमित्यत उषस्तिर्हि चाक्रायण इभ्यग्रामे प्रद्रावणक उवास सहेभ्यं कुल्माषान् खादन्तं बिभिक्षे तं होवाच नेतोऽन्ये विद्यन्ते यच्च येम इम उपनिहिता इति ॥ एतेषां मे देहीति चोवाच तानस्मै प्रददौ हन्तानुपानमिति । उच्छिष्टं वै मे पीतं स्यादिति होवाच । न स्विदेतेऽप्युच्छिष्टा इतीति पूर्वभागेन सङ्गत्यर्थं हन्तेत्याद्यर्थं तावदनुवदन्न वाऽजीविष्यमिति श्रुतिं व्याचष्टे । चाक्रायणेनेत्यादिना चक्रायणस्यापत्यं पुमान् चाक्रायण उषस्तिर्नामत इभ्यो गज-पालकः कुल्माषाः कुत्सितमाषाः ।





------------------------------------------------------------------------

ॐ अबाधाच्च ॐ

## **सूत्रभाष्यम्**

॥ ॐ अबाधाच्च ॐ ॥ २९ ॥

‘अन्याय्यचरणाभावे न हि ज्ञानस्य बाधनम् ।

अतो विद्वानपि न्याय्यं वर्तेतोत्कर्षसिद्धये’ इति ब्रह्मतर्के ॥

### ***तत्त्वप्रदीपिका***

अबाधाच्चेत्यादिसूत्राण्युदाहृत्योक्तमेवार्थं प्रमाणान्तरैः प्रचुरतरं प्रपञ्चयति ॥

### ***तत्त्वप्रकाशिका***

किं च किं ज्ञानिनिषिद्धाकरणे बाधकसद्भावाद्वा तदुच्यते अथ करणे प्रमाणाभावादुत निषेधक-प्रमाणाभावादथ करणे बाधकाभावाद्वा । आद्यं पराकुर्वत्सूत्रं पठित्वा स्मृत्यैव व्याचष्टे ॥ अबाधा-च्चेति ॥

### ***भावदीपः***

अबाधाच्चेत्यादियोगेषु समुच्चायकचापिशब्दश्रवणादाह ॥ किं चेति ॥ तदिति ॥ निषिद्धं कार्यमित्येतदुच्यत इति वा ज्ञानिनोऽसत्प्रवृत्तौ विशेषो नेत्युच्यत इति वाऽर्थः ॥ आद्यं परा-कुर्वदिति ॥ सूत्रे युज्यते च विशेष इति वा शमदमाद्युपेतः स्यादिति वा साध्यानुषङ्ग इति भावः । न केवलं तद्विधेरिति वा न केवलं यदि ह वेत्यादेः प्राणात्ययविषयत्वादिति वा सौत्रचार्थ इति भावः । एवमग्रेऽपि ।

### ***वाक्यार्थमुक्तावली***

अनापदि निषिद्धचरणे ज्ञानस्यानन्दातिशयहेतुत्वरूपबाधवदन्याय्यचरणाभावे उक्तविधज्ञान-बाधाभाववच्च सर्वान्नानुमतिश्च प्राणात्ययविषयेति सूत्रार्थः ।

### ***तत्त्वसुबोधिनी***

करणे निषिद्धकरणे निषेधकाभावादिति । निषिद्धं न कर्तव्यमिति निषेधकाभावात् । करणे निषिद्धकरणे ।

### ***वाक्यार्थमञ्जरी***

निषिद्धाकरणे बाधकाभावाच्च न तत्कार्यमित्यर्थः । असिद्धत्वात्प्रमाणसद्भावस्य ।

------------------------------------------------------------------------

ॐ अपि स्मर्यते ॐ

## **सूत्रभाष्यम्**

॥ ॐ अपि स्मर्यते ॐ ॥ ३० ॥

‘अतीतानागतज्ञानी त्रैलोक्योद्धरणक्षमः ।

एतादृशोऽपि नाऽऽचारं श्रौतं स्मार्तं परित्यजेत्’ इति हरिवंशेषु ॥

### ***तत्त्वप्रकाशिका***

न द्वितीयः । असिद्धत्वात् । निषेधकस्मृतिसद्भावान्न तृतीयोऽपीत्यर्थप्रतिपादकं सूत्रं पठित्वा तां स्मृतिमुदाहरति ॥ अपीति ॥

### ***भावदीपः***

असिद्धत्वादिति ॥ अचोदनाच्चेत्यत्रैवोक्तेरिति भावः ॥ निषेधकस्मृतीति ॥ अपवदति हीत्यनेन पूर्वं ब्राह्मणो न हन्तव्य इत्यादिनिषेधकश्रुतिरेवोक्ता । अत्र पुनः स्मृतिरित्यपौनरुक्त्यमिति भावः ।

### ***वाक्यार्थमुक्तावली***

असिद्धत्वादिति ॥ अचोदनेत्युक्तत्वादिति भावः । निषिद्धवर्जनस्य कर्तव्यत्वमिति शेषः । निषिद्धवर्जनस्यापि श्रुतिस्मृत्युदिताचारत्वान् न स्मृतेर् असाङ्गत्यम् ।

### ***वाक्यार्थमञ्जरी***

सद्धर्मात्यागोऽतीतानागतज्ञानीति स्मर्यतेऽपीति भावः ।





------------------------------------------------------------------------

ॐ शब्दश्चाऽतोऽकामचारे ॐ

## **सूत्रभाष्यम्**

॥ ॐ शब्दश्चाऽतोऽकामचारे ॐ ॥ ३१ ॥

‘स य एतदेवं विदेवंमन्वान एवं पश्यन्न कामचरितं चरेन्न कामं भक्षयीत न काममनुवर्तेत’ इति कौण्डिन्यश्रुतौ । अत इत्यल्पफलत्वं सूचयति ।

‘न निषिद्धानि वर्तेत पूर्णज्ञानफलेच्छया’ इति पाद्मे ।

### ***तत्त्वप्रकाशिका***

न केवलं स्मृतिरेव निषेधिका श्रुतिश्चास्तीत्यर्थप्रतिपादकं सूत्रमुपन्यस्य तां श्रुतिमुदाहरति ॥ शब्दश्चेति ॥ चरतिर्गतिः । चतुर्थं निराकर्तुमाह ॥ अत इति ॥ तदेव कुत इत्यत आह ॥ नेति ॥

### ***भावबोधः***

चरतिर्गतिरिति ॥ भक्षणस्य पृथुगुक्तेरिति भावः । पूर्वं शमाद्युपेतः स्यात्तथाऽपि त्वित्यत्र तु शब्देन सत्प्रवृत्तेः पूर्णफलत्वसाधनेऽसत्प्रवृत्तेरल्पफलहेतुत्वमित्यर्थादागतम् । तदिह सूत्रे ‘अतः’ शब्देन परामृश्यत इत्यभिप्रेत्य भाष्ये इत्यल्पफलत्वं सूचयतीत्युक्तं तदवतारयति– चतुर्थमिति ॥ अत्र आद्ये ‘केन स्यात्’ इति वाक्यस्य पूर्वपक्ष्युक्तयथेष्टाचारविधिपरत्वापाकरणाय सर्वज्ञानि-साधारणस्तुतिपरत्वेन अनुज्ञानमात्रपरत्वेन सावकाशोक्तिः । द्वितीये असत्प्रवृत्त्या कुण्ठितशक्तेर् ज्ञानस्य मोक्षसाधनत्वाभावो नेत्यत्र श्रुतिरूपप्रमाणोक्तिः । तृतीये तत्रैव कैमुत्योक्तिः । चतुर्थे कामचारिणां ज्ञानिनां मोक्षयोग्यत्वे तद्विजिज्ञासूनां कामचाराणां ज्ञानयोग्यत्वं स्यादिति प्रतिबन्दीनिरासः । यद्यपीदं सूत्रत्रयम् असत्प्रवृत्तावपि विशेषसमर्थनपरेण ‘प्राणात्ययः’ इत्यादि-सूत्रचतुष्टयेनैवान्विततया कर्तव्यम् । तथाप्यसत्प्रवृत्त्यविशेषाङ्गीकारे मोक्षानुपपत्तिसमाधानमनेन सूत्रत्रयेण क्रियते । तत्सूत्रचतुष्टयेन आनन्दह्रासहेतुत्वादिना असत्प्रवृत्तेरकार्यत्वसमर्थनं क्रियत इति वैलक्षण्यप्रदर्शनाय व्यवधानं कृतमिति ज्ञातव्यम् । पञ्चमे ‘केन स्यात्’ इति वाक्यस्य जैमिनिमतानुसारेण पूर्ववाद्युक्तार्थनिरासायार्थान्तरोक्तिः । षष्ठे प्रथमसूत्रोक्तानुज्ञानस्य ज्ञानि-विशेषपरत्वज्ञापनाय विवरणम् । तर्ह्यस्य सूत्रस्य द्वितीयत्वं स्यादिति न वाच्यं जैमिनिमतापेक्षया स्वमते साम्योक्तेः स्वारस्यज्ञापनाय तदानन्तर्यस्यायुक्तत्वात् । सप्तमे ‘केन स्यात्’ इति श्रुतेः स्वमतेनैव पुनः स्वेच्छाचारविधिरूपार्थान्तरोक्तिः । अष्टमे सप्तमोक्तस्वेच्छाचारविध्याक्षेपपरिहारः । नवमे ज्ञानिनां स्वेच्छाचारविधौ स्पष्टप्रमाणोक्तिः । दशमे ‘केन स्यात्’ इति श्रुतेः पञ्चमषष्ठ-सप्तमैरुक्तार्थस्य परस्परविरुद्धत्वेनाव्यवस्थितत्वमाशङ्क्य तन्निषेधपूर्वकं ज्ञानिनामनेकप्रकारत्वोक्तिः । एकादशे ज्ञानिनामनेकप्रकारत्वोक्तेः । द्वादशे ज्ञानिनां सदसत्प्रवृत्तिभ्यां विशेषस्वीकारे ज्ञानस्य मोक्षजनकत्वे सत्प्रवृत्तिसापेक्षत्वं स्यादित्याक्षेपस्य द्वितीयसूत्रोक्तकामचारश्रुतिबलेन निरासोक्तिः । कामचारश्रुत्या असत्प्रवृत्तेर्मोक्षाप्रतिबन्धकत्वसिद्धावपि सत्प्रवृत्तेस्तदकारणत्वासिद्ध्या ज्ञानस्य मोक्षजनने अग्निहोत्रादिसापेक्षत्वमस्त्येवेति शङ्कापरिहाराय किं ज्ञानपूर्वकालीनकर्मसापेक्षत्वमुच्यते, उत्तरकालीनकर्मसापेक्षत्वं वेति विकल्पं हृदि निधाय पूर्वतनप्रवृत्तेर् ज्ञानोत्पत्त्युपयोगित्वे प्रमाणोक्त्या, त्रयोदशे आद्यस्य परिहारोक्तिः । उत्तरसत्प्रवृत्तेस्तु ज्ञानप्रतिष्ठापकत्वे संपूर्णफल-जनकत्वे च प्रमाणोक्त्या, चतुर्दशे द्वितीयस्य परिहारोक्तिः । अत्र ‘तथा तु’ इति ‘तु’शब्देन सत्प्रवृत्तेः पूर्णफलत्वोक्त्याऽसत्प्रवृत्तेर् ह्रासहेतुत्वेनाल्पफलार्थत्वमपि सूचितम् । अत एव ‘शब्द-श्चातो कामचारः’ इत्यत्र ‘अतः’ शब्देन ‘तु’शब्दसूचिताल्पफलत्वमेव परामृष्टमित्यभिप्रेत्य भाष्ये अत इति अल्पफलत्वं सूचयतीत्युक्तम् । एवं च ‘अन्यथाऽल्पफलं भवेत्’ इत्यस्य–

‘न निषिद्धानि वर्तेत पूर्णज्ञानफलेच्छया’ इति वाक्यानुसारेण अन्यथाऽसत्प्रवृत्तौ ‘ह्रासेनाल्पफलं भवेत्’ इत्यर्थताऽपि वक्तव्या ।

तत्र च ‘यदि ह वा’ इति श्रुतिविरोधपरिहाराय पञ्चदशे तस्याः सावकाशत्वोक्तिः । षोडशे असत्प्रवृत्त्यकरणे बाधकाभावोक्तिः । सप्तदशे असत्प्रवृत्तित्यागे स्मृतिरूपप्रमाणोक्तिः । अष्टादशे ‘शब्दश्चाऽतोऽकामचारे’ इत्यनेन तत्रैव स्मृत्युपोद्बलकश्रुत्युक्तिः । ‘अतः’ इत्यनेन असत्प्रवृत्ति-करणे बाधकोक्तिः । त्यागे प्रमाणसद्भावेन ह्रासहेतुत्वेन चासत्प्रवृत्तेः पूर्वसूत्रेषु त्यागोक्तौ तर्हि ह्रासकारणत्यागज्ञानादेव संपूर्णफलसिद्धेर्न सत्कर्म कार्यमित्याशङ्कानिरासाय, एकोनविंशे विहितत्वात् सत्कर्मणः कर्तव्यत्वोक्तिः । ‘शमदमाद्युपेत’ इत्यत्र शान्त्यादेर्ज्ञानप्रतिष्ठापकतया, आनन्दवृद्धिहेतुतया, विहिततया च कर्तव्यत्वोक्तिः । अत्र पुनर्वर्णाश्रमोचितकर्मणो विहितत्वेन आनन्दाभिवृद्धिरूपफलत्वेन च कर्तव्यत्वोक्तिरिति च भेदः । विंशतितमे विहितमपि कर्म निष्फलत्वात् कथं कर्तव्यमित्याशङ्कानिरासाय वर्णाश्रमोचितकर्मणाऽऽनन्दाभिवृद्धौ ज्ञानसहकारि-त्वेन सफलत्वोक्तिरिति सूत्रक्रमः ।

### ***भावदीपः***

नन्वेवं श्रुतिश्चास्तीत्ययुक्तम् । पौनरुक्त्यादिति चेन्न । यथा वियन्नये अस्ति तु गौण्य-सम्भवादित्युक्तस्यैव शब्देभ्य इत्यनेन प्रपंचनं तथात्रापि श्रुत्यन्तरोक्त्या प्रागुक्तस्यैव प्रपञ्चनत्वाद-दोषः । उक्तं च तत्वप्रदीपे । अबाधाच्चेत्यादिसूत्राणि उदाहृत्योक्तमेवार्थं प्रमाणांतरैः प्रपञ्चयतीति । प्रपंचनमपि प्रागुक्तनिषेधश्रुतौ ज्ञानिपरत्वस्यास्फुटत्वादत्र चैवं विदि तत्वादिना स्पष्टत्वायेति ज्ञातव्यम् ।

### ***अभिनवचन्द्रिका***

चरतिर्गतिरिति ॥ भक्षणस्य पृथगुक्तत्वादिति भावः । भाष्ये यो यो देवमनोगत इति । यश् चतुर्मुखमनोगतः सनियमेन धर्मः, तदितरदेवमनोगतस्तु प्रायेण धर्म इत्यर्थः । एतेन चन्द्रसुग्रीव-कृतस्वोच्चदारपरिग्रहस्य धर्मत्वप्रसङ्गो निरस्तः ।

पूर्वपक्षस्तु– न सदसत्प्रवृत्तिभ्यां ज्ञानिनो विशेषोऽस्ति, ‘येन स्यात्केन स्यात्’ इति यथेष्ट-प्रवृत्तिविधानात् । न हि मोक्षादतिशयितं फलमस्ति, यत् सत्प्रवृत्त्या भवेत् । नाऽपि मोक्षे दुःखमस्ति । यदसत्प्रवृत्त्या भवेत् । अतः सदसत्प्रवृत्तिभ्यां ज्ञानिनो विशेषाभावाद् आद्याधि-करणोक्तं कर्मणो ज्ञानशेषत्वमयुक्तमिति ॥

सिद्धान्तस्तु– अस्त्येव ज्ञानिनः सदसत्प्रवृत्तिभ्यां विशेषः । ‘येन स्यात्केन स्यात्’ इत्यस्य निषेधशास्त्राबद्धतया ज्ञानिस्तुतित्वेनाविधित्वात् । अथवा अनुमतिमात्रमेतत् । ननु सदसत्प्रवृत्तिभ्यां विशेषाङ्गीकारे असत्प्रवृत्त्या प्रतिरुद्धत्वान् न ज्ञानेन मोक्षः स्यादिति चेत्, न । ‘कामचाराः कामभक्षा’ इति यथेष्टाचारेऽपि मोक्षाऽभिधानेन असत्प्रवृत्तेरप्रतिबन्धकत्वात् । किं च प्रारब्धस्यापि पापस्योपमर्देन ‘ॐ मित्युच्चार्य’ इति श्रुतौ मोक्षः श्रूयते । ततश्च ज्ञानिकृतस्य पापस्य मोक्षाप्रतिबन्धकत्वमनायासेन सिद्धम् । अथवा ‘प्रातरुत्थायाऽथ सन्ध्यामुपासीत’ इत्यादौ ज्ञानिनः सन्ध्यावन्दनाद्याऽऽचारपरामर्शाद् विधिबन्धवर्जितत्वेन कामचरणमेव ‘येन स्यात्केन स्यात्’ इति श्रुत्योच्यते । न तु निषिद्धं कर्तव्यमेवेति विधीयते । ‘ब्राह्मणो न हन्तव्य’ इत्यपवादश्रवणात् । अथवा ‘येन स्यात्केन स्यात्’ इति श्रुत्या अनुष्ठेयानां मध्य एव केषांचित्स्वेच्छयाऽनुष्ठानं, केषांचित्परित्याग इति कामचरणमुच्यते । ‘तेनेदृश एव’ इति साम्याभिधानात् । अथवा पुनरस्तु त्रैवर्णिकानां वेदधारणविधिवत् ‘येन स्यात्केन स्यात्’ इति विधिर्ज्ञानिनाम् ।

ननु येन स्यात्केन स्यात्’ इति विध्यतिदूरत्वेन ज्ञानिनां स्तुतिरेव न विधिः । तैरपि सामान्यविधिस्वीकारादिति चेत्, न ‘येन स्यात्केन स्यात्’ इत्यस्य विध्यतिदूरत्वे सन्ध्यावन्दनादि-सामान्यविध्यभावस्यानेन वाक्येनोक्तत्वात्, स्वेच्छाचरणविधेश्च त्वयाऽङ्गीकारात् सर्वविध्यतिदूरत्वेन स्तुतित्वप्रसङ्गात् । न च तदिष्टम् । तस्येश्वरधर्मत्वात् । भवेदेतद्वाक्यं स्वेच्छाचरणविधायकं, यदि ज्ञानिनां स्वेच्छाचरणविधिरस्तीत्यत्र किञ्चित्प्रमाणं स्यात् । न च तदस्तीति नेदं विधिवाद्यभि-मतमिति चेत्, न । ज्ञानिनां स्वेच्छाचरणविधेः ‘विधिर्भावे प्रजापतेः’ इति प्रमाणसिद्धत्वात् ।

ननु केन स्यादिति वाक्यस्य ‘प्रातरुत्थाय’ इति वाक्यानुसारेण जैमिनिमतमवलम्ब्य ज्ञानिभिः समस्तं कार्यमित्यर्थ उक्तः । तथा ‘यस्त्वात्मरतिरेव स्यात्’ इति वाक्यानुसारेण स्वेच्छा-चरणाऽनुज्ञानमर्थ उक्तः । पुनश्च ‘यथाविधानम्’ इत्याद्यनुसारेण स्वेच्छाचरणविधायकत्वमुक्तम् । ततश्च इदं वाक्यं न कस्याप्यर्थस्य निश्चायकं स्यादिति चेत्, न । ज्ञानिनां त्रिविधत्वेन, तत्तदधि-काराऽनुसारेण तत्तन्निश्चायकत्वसम्भवात् । तत्र विधिनियता मनुष्याः । अनियता देवाः । स्वेच्छानियतश्चतुर्मुख इति विवेकः । ततश्च ‘प्रातरुत्थाय’ इत्यादीनां यस्त्वात्मरतिरित्यादीनां, तथा ‘यथाविधानमपर’ इत्यादिवाक्यानां चाऽविरोधो भवति न तु सत्प्रवृत्त्या ज्ञानिनां विशेषश्चेत् तत्प्रवृत्तिसमुच्चितमेव ज्ञानं मोक्षसाधनमिति तद्विधुराणां ज्ञानिनां मोक्षो न स्यादिति चेत्, न ब्रूमो वयम् अग्निहोत्रादिसमुच्चितस्यैव ज्ञानस्य मोक्षसाधनत्वमिति । येनोक्तदोषः स्यात् । न चैवम् । किं नाम केवलस्यैव मोक्षहेतुत्वं कामचाराणामपि मोक्षश्रवणात् । किं च ज्ञानार्थं तावत् सर्वाणि कर्माण्यपेक्षितानि । ततो निष्पन्नज्ञानस्य मोक्षप्राप्त्यर्थं न तान्यपेक्षितानि । तद्यथा
गतिसाधनत्वा-द्गतिनिष्पत्त्यर्थमपेक्षितोऽप्यश्वः निष्पन्नगतेर्ग्रामप्राप्त्यर्थं नापोक्षितो भवति । न चैवं सति ज्ञानिना सत् कार्यम् । असत् त्याज्यं सदसदनुष्ठानपरित्यागाभ्यां किं ? विशेषाऽभावादिति वाच्यम् । ‘आचार्याद्विद्यामवाप्य एतमात्मानमभिपश्यन् शान्तो भवेत्’ इति माठरश्रुतौ ज्ञानिनोऽपि तद्विधानात् ‘ब्राह्मीं वाव ते उपनिषदं प्रब्रूम’ इति श्रुतौ शमादीनां ज्ञानाङ्गत्वाभिधानाच्च ।

ननु सदसत्प्रवृत्तिभ्यां ज्ञानिनो विशेषः । कथं तर्हि ‘एवं विन्निखिलं भक्षयीत’ इति तस्य निषिद्धाऽन्नभोजनेऽपि ह्रासाभावोक्तिरिति चेत्, तस्य प्राणात्ययविषयत्वात् ‘न वा अजीविष्यामि मानखादन्नुक्तं ज्ञानिना न निषिद्धं त्याज्यमिति तत्र वक्तव्यम् । निषिद्धाकरणे बाधकसद्भावा-न्निषिद्धं कर्तव्यमित्युच्यते उत विधिसद्भावात्, उत निषेधकाभावात् । अथ करणे बाधकाभावात् । नाद्यद्वितीयौ असिद्धेः । न तृतीयः ‘अतीतानागतज्ञानी त्रैलोक्योद्धरणक्षमः । एतादृशोऽपि नाऽऽचारं श्रौतं स्मार्तं परित्यजेत्’ इति निषेधश्रवणात् । न चतुर्थः । अपूर्णफलप्राप्तेर्बाधकत्वात् । ननु अस्तु निषिद्धाचरणे फलह्रासादिबाधकसद्भावात्तत्परित्यागस् तथापि न ज्ञानिना वर्णाश्रमोचितं कार्यम् । ह्रासकारणाभावे ज्ञानादेव पूर्णफलसिद्धेरिति चेन् न । पश्यन्नपीममात्मानं कुर्यात्कर्माऽविचारयन्निति विहितत्वात् । ननु विहितत्वेऽपि न ज्ञानिना तदनुष्ठेयम् । फलाभावात् ह्रासकारणाभावे ज्ञानादेव पूर्णफलसिद्धेः । अन्यथा समुच्चयवादापत्तिरिति चेत्, न । यथा मन्त्रिणं विनापि कार्यकरणसमर्थस्य राज्ञः फलातिशयहेतुत्वेन मन्त्री सहकारी, एवं सदाचारं विनापि मोक्षदानसमर्थस्यापि ज्ञानस्य फलातिशयहेतुत्वेन सहकारिणः सदाचारस्यावश्यकत्वात् । अतो ज्ञानिनां सदसत्प्रवृत्तिभ्यां विशेषसद्भावेऽपि मोक्षो नियत एवेति सिद्धम् ।

### ***वाक्यार्थमुक्तावली***

न केवलं स्मृतिरेवेति ॥ स निखिलं भक्षयीतेत्यादिश्रुतेः कथं स्मृतिविरोधेन सावकाशत्व-मिति शङ्कापरिहारायेति पूरणीयम् । अकामचारे कामेनागम्यगमनाभक्ष्यभक्षणविशेषसवनानाम-कर्तव्यत्वे श्रुतिश्चास्तीत्यर्थः । चरतेर्भक्षणार्थत्वाद् भक्षयीतेति पृथगुक्तेश् चरेदित्यस्यार्थमाह ॥ चरतेर्गतिरिति ॥ चरगतिभक्षणयोरिति धातोरिति भावः । कामचरतिमिति क्रियाविशेषणम् । कामचरणमिति वा । यद्यप्यचोदनाप्रपञ्च इत्यदोषः । तदुक्तं तत्त्वप्रदीपे अबाधाच्चेत्यादिसूत्राणाम् उदाहृत्योक्तमेवार्थं प्रमाणान्तरैः प्रचुरतरं प्रपञ्चयतीति । अथ इत्यल्पफलत्वम् इति भाष्यस्यात एवाग्नीन्धनेति सूत्रे । तथापि तद्विधेरित्यत्र विपर्ययः । अन्यथा अल्पफलं भवेदित्युक्तरीत्या उक्तमल्पफलत्वं स्मारयतीत्यर्थः ।

### ***तत्त्वसुबोधिनी***

चरतिर्गतिरिति भक्षणस्य पृथगुक्तेरिति भावः । पूर्वं शमाद्युपेत स्यात्तथापीत्यत्र सत्प्रवृत्तेः पूर्णफलत्वसूचने असत्प्रवृत्तेर् अल्पफलहेतुत्वमित्यर्थादागतं तदिह सूत्रे अतःशब्देन परामृश्यते इत्यभिप्रेत्य भाष्येऽत इत्यल्पत्वं सूचयतीत्युक्तं तदवतारयति ॥ चतुर्थमिति ॥ अत्राद्ये केन स्यादिति वाक्यस्य यथेष्टाचारविधित्वापकरणाय सर्वज्ञानिसाधारणस्तुतिपरत्वेन अनुज्ञानमात्रपरत्वेन वा सावकाशत्वोक्तिः । द्वितीये असत्प्रवृत्या कुण्ठितशक्तेर् मानस्य मोक्षसाधनत्वाभावो न इत्यत्र श्रुतिरूपप्रमाणोक्तिः । तृतीये तत्रैव कैमुत्योक्तिः । चतुर्थे कामचाराणां ज्ञानिनां मोक्षयोग्यत्वे तद्विजिज्ञासूनां कामचाराणां ज्ञानयोग्यत्वं स्यादिति प्रतिबन्दिनिरासः । पञ्चमे केन स्यादित्यस्य जैमिनिमतानुसारेणार्थान्तरोक्तिः । षष्ठे प्रथमसूत्रोक्तानुज्ञानस्य ज्ञानिविशेषपरत्वज्ञापनाय विवरणम् । तर्हि अस्य द्वितीयत्वं स्यादिति वाच्यम् । जैमिनिमतापेक्षया स्वमते साम्योक्तिः स्वारस्यज्ञापनाय तदानन्तर्यस्य युक्तत्वात् । सप्तमे पुनः स्वमतेनैव केन स्यादिति श्रुतेः स्वेच्छाचारविध्याक्षेपपरिहारः । अष्टमे सप्तमोक्तस्वेच्छाचारविध्याक्षेपपरिहारः । नवमे ज्ञानिनां स्वेच्छाचारविधौ स्पष्टप्रमाणोक्तिः । दशमे केन स्यादिति श्रुतेर् अव्यवस्थितत्वमात्रमाशङ्क्य तन्निषेधपूर्वकं ज्ञानिनामनेकप्रकारत्वोक्तिः । एकादशे ज्ञानिनामनेकप्रकारत्वोक्तेः प्रकृतोपयोगोक्तिः । द्वादशे ज्ञानिनां सदसत्प्रवृत्तिभ्यां विशेषाकारज्ञानस्य मोक्षजनकत्वे सत्प्रवृत्तिसापेक्षित्वं स्यादित्याक्षेपस्य कामचारश्रुतिबलेन निरासः । तथापि ज्ञानस्य मोक्षजनकत्वे अग्निहोत्रादिसापेक्षत्वमस्त्येवेति शङ्कापरिहाराय किं ज्ञानपूर्व-कालीनकर्मसापेक्षत्वमुच्यते । उत उत्तरकालीनकर्मसापेक्षत्वमिति विकल्पं हृदि निधाय त्रयोदशे आद्यस्य परिहारः, उत्तरत्प्रवृत्तेर् ज्ञानप्रतिष्टापकत्वादौ प्रमाणोक्त्या द्वितीयस्य परिहारः । पञ्चदशे

यदि ह वेति श्रुतिपरिहाराय तस्याः सावकाशत्वोक्तिः । षोडशे असत्प्रवृत्तिकरणे बाधकाभावोक्तिः । सप्तदशे असत्प्रवृत्तित्यागे स्मृतिरूपप्रमाणोक्तिः । अष्टादशे तत्रैव स्मृत्युपोद्बलकश्रुत्युक्तिः । तत्रात इत्यनेनासत्प्रवृत्तिकरणे बाधकोक्तिः । एकोनविंशे विहितत्वात् कर्मणः कर्तव्यत्वोक्तिः । विंशे आनन्दाभिवृद्धौ कर्मणो ज्ञानसहकारित्वे सफलत्वोक्तिरिति सूत्रक्रमः ॥

### ***वाक्यार्थमञ्जरी***

अकामचारे कामतश्चरणाकरणे शब्दः न कामचरतिं चरेदिति श्रुतिश्चास्तीत्यर्थः । चरति-र्गतिरिति भक्षणस्य पृथगुक्तेरिति भावः । पूर्णफलार्थं कर्तव्यमित्यत आह ॥ ह्रासकारणेति ॥

  

------------------------------------------------------------------------

ॐ विहितत्वाच्चाऽऽश्रमकर्माऽपि ॐ

## **सूत्रभाष्यम्**

॥ ॐ विहितत्वाच्चाऽऽश्रमकर्माऽपि ॐ ॥ ३२ ॥

न केवलं निषिद्धाकरणे पूर्यते । कर्तव्यं च वर्णाश्रमविहितं कर्म ॥

‘पश्यन्नपीममात्मानं कुर्यात्कर्माऽविचारयन् । यदात्मनः सुनियतमानन्दोत्कर्षमाप्नुयात्’ इति कौषारवश्रुतौ विहितत्वाच्च । अपिशब्दो वर्णधर्मसमुच्चयार्थः ।

### ***तत्त्वप्रकाशिका***

नन्वेवं निषिद्धाचरणे फलह्रासादिबाधकसद्भावादस्तु ज्ञानिनो निषिद्धवर्जनं न तु सत्कर्मकरणम् । ह्रासकारणाभावे ज्ञानादेव पूर्णफलसिद्धेरित्याशङ्कां परिहरत्सूत्रमुपन्यस्य व्याचष्टे ॥ विहितत्वाच्चेति ॥ सुनियतं वर्णाश्रमोचितम् । सूत्रेऽनुक्तो वर्णधर्मः किमर्थं भाष्यत इत्यत आह ॥ अपीति ॥

### ***भावदीपः***

तुशब्दः संपूर्णफलार्थत्वमित्युक्तेन गतार्थत्वमाशङ्क्य तदाक्षिपति ॥ ह्रासेति ॥

### ***वाक्यार्थमुक्तावली***

आश्रमकर्मापि शमदमाद्युपेतं स्यादित्यस्य प्रपञ्चनमेतत् । अन्यथा तत्र शमादिकं सर्वसाधारणमेव विहितं न तु वर्णाश्रमविहितमिति शङ्काप्रसरादिति ज्ञेयम् ।

### ***वाक्यार्थमञ्जरी***

न केवलं निषिद्धं न कार्यं किन्तु आश्रमाद्युचितकर्म च कार्यं कुतः कुर्यात्कर्मेति श्रुतौ विहितत्वादित्यर्थः ॥ समुच्चयवादेति ॥ मोक्षस्य ज्ञानकर्मोभयसाध्यत्ववादेत्यर्थः ।





[Load More](javaऽcriptःvoid(0))
