+++
title = "०६ आनन्दमयाधिकरणम्"
+++
## ॐ आनन्दमयोऽभ्यासात् ॐ

**६. आनन्दमयाधिकरणम्**

## **सूत्रभाष्यम्**

तमेव समन्वयं प्रकटयत्यानन्दमयोऽभ्यासादित्यादिना समस्तेनाध्यायेन प्रायेण। प्रायेणान्यत्र प्रसिद्धानां शब्दानां परमात्मनि समन्वयः प्रदर्श्यतेऽस्मिन् पादे। नान्यथा तददृष्टेः। ब्रह्मजिज्ञासा कर्तव्येत्युक्तम्। तच्च ब्रह्म ‘ब्रह्म पुच्छं प्रतिष्ठा’ (तै.उ. २-५-२) इत्यानन्दमया-वयवरूपं प्रतीयते। न ह्यवयविनं विना अवयवमात्रस्य ज्ञेयतेत्यत आह॥

ॐ आनन्दमयोऽभ्यासात् ॐ॥ १२॥

आनन्दमयो ब्रह्मादिः प्रकृतिर्विष्णुर्वा। ब्रह्मशब्दाद्धिररण्यगर्भस्य प्राप्तिः शतानन्दनाम्ना च। अष्टमूर्तित्वात्सूर्ये प्रोक्तत्वाच्च रुद्रस्य। एवमन्येषामपि। ‘मम योनिर्महद् ब्रह्म’ इति (भ.गी.१४-३) ब्रह्मशब्दाद्बहुभावाच्च प्रकृतेः। ‘बृह जातिजीवकमलासनशब्दराशिषु’ इति ब्रह्मशब्दादेव सर्वजीवानाम्। अन्नमयत्वादेश्च। तथापि न त आनन्दमयशब्देनोच्यन्ते। किन्तु विष्णुरेव। ‘तदेव ब्रह्म परमं कवीनाम्’ (म.ना.उ. १-६) ‘एतमेव ब्रह्मेत्याचक्षते’

(ऐ.आ. ३-२-३-१२)।

‘ब्रह्मशब्दः परे विष्णौ नान्यत्र क्वचिदिष्यते।

असम्पूर्णाः परे यस्मादुपचारेण वा भवेत्’।

‘ब्रह्मेति परमात्मेति भगवानिति शब्द्यते’।

‘वासुदेवात्मकं ब्रह्म मूलमन्त्रेण वा यतिः’॥

इत्यादिषु तस्मिन्नेव प्रसिद्धब्रह्मशब्दाभ्यासात्॥ १२॥

### **सत्तर्कदीपावली**

वृत्तवर्त्तिष्यमाणग्रन्थसङ्गतिमाह॥ तमेवेत्यादिना॥ सर्ववेदसमन्वयप्रतिपादके प्रथमाध्याये तदुपर्यपि बादरायण इत्यादिषु केषुचित्सूत्रेषु तत्प्रतिपादनाभावात्। ब्रह्मण्यर्थान्तरनिरूढशब्दसमन्वयप्रतिपादके प्रथमपादे आनन्दमयादिशब्दानां केषाञ्चिदर्थान्तरानिरूढानां समन्वयप्रतिपादनात्प्रायेणेत्युक्तम्। न च स्पष्टब्रह्म-लिङ्गानामस्मिन्पादे उपरि चास्पष्टब्रह्मलिङ्गानां समन्वयोऽभिधीयत इति कथनीयम्। एतत्कथनस्या-प्रामाणिकत्वात्। एतदमृतमभयमेतद्ब्रह्मेत्यादीनाम् उपरितनपादाधिकरणोदाहृतवाक्यानामपि स्पष्टब्रह्मलिङ्गा-नामेवोपलम्भाच्चेत्याह॥ नान्यथेति॥ नन्वयं निर्दिष्टश्रुतिसमन्वयो जिज्ञास्यतया प्रतिज्ञाय आनन्दमय एव तस्मिन् अभिधातव्यः न तु ब्रह्मणि तस्य ब्रह्मपुच्छं प्रतिष्ठेति आनन्दमयावयवत्वश्रवणात् कृत्स्नानन्दमयावयविनं विहाय न हि तत्पुच्छरूपं ब्रह्म जिज्ञासितुं शक्यते। आनन्दमयस्य तु कृत्स्नस्य जिज्ञासया तु पुच्छरूपं ब्रह्म जिज्ञासितं भवत्येवेत्याशङ्कायां सूत्रमवतार्य व्याचष्टे। आनन्दमयोऽभ्यासा-दित्यादिना। अस्मिन्नधिकरणे विष्ण्वाख्यं ब्रह्मैवानन्दमय इति प्रतिपाद्यते। एकस्यैवावयवावयविभावाभि-प्रायेणानन्दमयपुच्छत्वश्रवणं न विरुद्धमिति वक्ष्यति। अतो विष्ण्वाख्ये ब्रह्मणि निखिलश्रुतिसमन्वय-प्रतिज्ञानानुपपन्ना तैत्तरीयके विज्ञानमय अन्योन्तरात्माऽनन्दमयो ब्रह्म भवितुमर्हति आनन्दमयमधिकृत्यास्ति ब्रह्मेति चेद्वेदेति श्रवणाद् ब्रह्मशब्दस्य हिरण्यगर्भे प्रसिद्धत्वान्मानुषाधिपादिषु शतोत्तरादिष्वन्त्यत्वेन हिरण्यगर्भस्य ते ये शतं प्रजापतेरानन्दाः स एको ब्रह्मण आनन्द इति श्रूयमाणत्वात्तस्यानन्दमयत्वं सिद्ध्यति। पद्मभूश्च शतानन्द इत्यभिधानात् प्रकृतस्यानन्दमयस्य यश्चासावादित्य इत्यादित्यगतत्वेन श्रवणात् स रुद्र एव स्यात्। आदित्यस्य रुद्रमूर्त्यष्टकप्रविष्टत्वात्। रुद्रसर्गं प्रवक्ष्यामीत्यारभ्य–

सूर्यो जलं मही वह्निर्वायुराकाशमेव च।

दीक्षितो ब्राह्मणः सोम इत्येतास्तनवः क्रमादित्युक्तं विष्णुपुराणे।

एवमेव बृहस्पतिरन्यो वाऽनन्दमयः स्यात् शतोत्तरानन्दमयत्वेन श्रूयमाणत्वात्। चित्प्रकृतिर्वाऽ-नन्दमयः मम योनिर्महद्ब्रह्म तस्मिन् गर्भं दधाम्यहमिति भगवता ब्रह्मशब्दस्यानन्दमयविषयत्वेन श्रुतस्यैव प्रकृतौ प्रयुक्तत्वात् सैवानन्दमयः स्यात्। सोऽकामयत बहु स्यामित्यानन्दमयस्य बहुभावश्रवणाच्च प्रकृतिरेवासौ तस्या एव महदादिरूपेण बहुभावः श्रुतिप्रमाणसिद्धः। आनन्दमयविषयत्वेन श्रुतस्य ब्रह्मशब्दस्य जीवेष्वपि विद्यमानत्वात्तेषां वाऽऽनन्दमयत्वम्। जातिजीवकमलासनशब्दराशिषु ब्रह्मशब्द इत्यभिधानात्। एष पुरुषोऽन्नरसमयः प्राणमयो मनोमय इत्यादयो हि प्राणादिसम्बन्धित्वाज्जीव एव। अतस्तत्प्रायपठितानन्दमयोऽपि प्रियमोदादिसम्बन्धिजीवः स्यात्। इदमेवानन्दमयो ब्रह्मादिरित्यादिनोक्त्वा तथापीत्यनेन प्रतिषेधति। विष्णुरेवायमानन्दमयः। विष्णुवाचिनो ब्रह्मशब्दस्य आनन्दमयेऽभ्यासात्। असन्नेव स भवति। असद्ब्रह्मेति वेद चेत्। अस्ति ब्रह्मेति चेद्वेद। सन्तमेनं ततो विदुरित्यानन्दमयं प्रक्रम्य श्रूयते। न चात्र ब्रह्मशब्दादेव हिरण्यगर्भादीनामानन्दमयत्वप्राप्तिरिति वाच्यम्। मुख्ये सम्भवत्यमुख्यकल्पनाऽयोगाद् विष्णावेव ब्रह्मशब्दो मुख्यो नान्यत्र मुख्य इति श्रुतिपुराणवाक्यैर्दर्शयति॥ तदेवेत्यादिना॥ बुद्ध्या विहितसत्पुष्पैः प्रणवेन समर्चयेत्। वासुदेवात्मकं ब्रह्मेति एतद्वचनम्।

### **तत्त्वप्रदीपिका**

तमेवेत्यादिनोत्तराधिकरणजातस्य सङ्गतिं दर्शयति। समन्वयसूत्रेण यस्सामान्योक्तस्समन्वयस् तमेव विशेषतः पृथक् पृथक्कथयतीति। ब्रह्मविचारे च प्रथमप्रतिज्ञाते प्रत्यधिकरणं सङ्गतिः समस्ति। जन्मादिसूत्रेण च तत्र ब्रह्मणोऽनन्तगुणत्वप्रदर्शनात्तेषां च गुणानामुत्तरसूत्रैरनुवर्ण्यमानत्वात्। शास्त्रयोनि-सूत्रेणापि तत्र तत्र शास्त्रयोनित्वप्रसाधकानामधिकरणानामस्त्येव सङ्गतिः। समस्तेनाध्यायेन समन्वयं वक्ति। प्रायेणेति देवताधिकरणादौ प्रासङ्गिकाधिकारादिविचारात्तत्र गत्यन्तराभावात्। प्रायेणान्यत्र प्रसिद्धानां शब्दानामिति च सम्बन्धः। आनन्दादिगुणवाचिनामानन्दमयादिगुणिवाचिनां च शब्दानां समन्वयसिद्ध्यर्थ-मानन्दमयाधिकरणे लिङ्गविचारादिन्द्राग्न्यादिबहुनाम्नां समन्वयसौलभ्यायोत्तरेऽन्तस्थत्वलिङ्गविचारात्। तस्मात्प्रायेणान्यत्र प्रसिद्धानां नामशब्दानां ब्रह्मणि समन्वयं वक्त्यास्मिन्पादे। ब्रह्मणि वृत्तिहेतूनां विद्यमानत्वाद्योगवृत्त्या वैदिकप्रयोगबाहुल्याद्विद्वद्रूढ्या चैवं प्रथमपादे साधितेऽप्यन्यत्र प्रसिद्धलिङ्गेभ्यः सावकाशत्वं श्रुतीनां स्यादिति लिङ्गरूपाणां द्वितीये प्रदर्श्यते। ततश्चान्यत्र प्रसिद्धत्वेन प्रतीयमानानां लिङ्गानां ब्रह्मणि समन्वयप्रदर्शनेन पूर्वोक्तौ नाम्नां रूढियोगौ बलिष्ठौ भवतः। अथाप्युभयत्र प्रसिद्धत्वेन प्रतीयमानानां नामलिङ्गानामन्यत्र वृत्तिहेतोरल्पस्यापि निरासेन रूढेश्चाज्ञसम्बन्धिन्या आभासत्वेन विष्णावेव समन्वयं वक्ति तृतीयपादे। एवं वाक्यसमन्वये सिद्धे सति अवरादिपदानां दोषादिवाचकत्वेन श्रुतिलिङ्गादिभिरन्यत्रैव प्रसिद्धानां सर्वेषामपि विष्णावेव प्रवृत्तिं प्रतिपादयति चतुर्थे पाद इति पादसङ्गतिः।

नान्यथा तददृष्टेः। अयं भावः। न माय्युक्तप्रकारेण पादसङ्गतिर्युक्ता। द्वितीयतृतीयपादयोरु-भयोरप्यस्पष्टब्रह्मलिङ्गत्वे पादभेदाभावप्रसङ्गात्। गत्यन्तराभावाच्च। तन्नियमादृष्टेश्च। पादाभिधानादिलिङ्गेभ्यः प्रसिद्धोपदेशोपपत्त्यम्बरान्तधृत्यादिलिङ्गानां स्पष्टत्वात्। ज्योतिश्चरणाभिधानादित्यत्र पादाभिधानादिति हि पुनरुक्तिदोषनिर्भयेन मायिनाऽभिहितम्। चतुर्थपादस्य सङ्गत्यदर्शनाच्च तन्मते।

ब्रह्मजिज्ञासा कर्तव्येत्युक्तमित्यादिनाऽधिकरणमवतारयति। यज्जिज्ञास्यत्वेन प्रतिज्ञातं तद् ब्रह्माऽनन्दमयावयवरूपं प्रतीयते तैत्तिरीयश्रुतौ। तथाहि– ‘विज्ञानमयादन्योऽन्तर आत्माऽऽनन्दमयः’ इत्यादिनाऽऽनन्दमयं प्रस्तुत्य श्रूयते, ‘तस्य प्रियमेव शिरः, मोदो दक्षिणः पक्षः, प्रमोद उत्तरः पक्षः, आनन्द आत्मा, ब्रह्म पुच्छं प्रतिष्ठा’ इति। न ह्यवयविनं विनाऽवयवमात्रज्ञानेन पुरुषार्थः। तस्माद्यस्या-वयवो ब्रह्म स आनन्दमयो विचार्यस्स्यादित्यत आनन्दमयस्य ब्रह्मत्वं प्रथमतस्साधनीयम्। तत्साधयति॥ आनन्दमयोऽभ्यासात्॥ आनन्दमयो विषयः, स संशय्यते ब्रह्मादिः प्रकृतिर्विष्णुर्वेति। ब्रह्म आदिर्यस्य देवतासङ्घस्य रुद्रशक्तिस्कन्दसूर्यविघ्नादेः स ब्रह्मादिः। अतस्संशयाद्विचार्यते। तत्र ब्रह्मादिः प्रकृतिर्वाऽऽनन्दमय इति पूर्वः पक्षः। विष्णुरेवेति सिद्धान्तः॥ ब्रह्मशब्दादित्यादिना पूर्वपक्षयुक्तिमाह। शतानन्दनाम्ना चाऽनन्दमयपर्यायेण तस्यैव प्रसिद्धेन हिरण्यगर्भस्याऽनन्दमयत्वप्राप्तिः। ‘ते ये शतं प्रजापतेरानन्दाः, स एको ब्रह्मण आनन्द’ इति सूचितेन शतानन्दनाम्ना च तस्य प्राप्तिः। ‘स यश्चायं पुरुषे यश्चासावादित्य’ इति सूर्ये पुरुषे चाऽनन्दमयस्य प्रोक्तत्वाद्रुद्रस्य प्राप्तिः। अत एवान्यदेवतानां च। मम योनिर्महद्ब्रह्मेति प्रकृतेरपि ब्रह्मशब्दवाच्यत्वादत्रापि ब्रह्मशब्दात्प्रकृतेः प्राप्तिः। सोऽकामयत, बहु स्यां प्रजायेयेत्यादेरानन्दमयस्य बहुभावाज्जडप्रकृतेश्च परिणममानाया बहुभावात्तस्याश्च प्राप्तिः। बृह जातिजीव-कमलासनशब्दराशिष्विति धातोर् ब्रह्मशब्दवाच्यत्वाज्जीवमात्रस्य प्राप्तिः। एवं प्राप्ते सिद्धान्तमारभते– तथाऽपीत्यादिना।

बुद्ध्याऽविहिंसन्पुष्पैर्वा प्रणवेन समर्चयेत्।

वासुदेवात्मकं ब्रह्म मूलमन्त्रेण वा यतिः॥ इति व्यासस्मृतिः।

एवमादिवाक्येषु विष्णावेव प्रसिद्धस्य ब्रह्मशब्दस्याऽनन्दमयश्रुतावभ्यासाद्विष्णौ तात्पर्यावगमादानन्दमय-शब्देन विष्णुरेवोच्यते।

### **तत्त्वप्रकाशिका**

अथ ब्रह्मस्वरूपनिरूपणेऽनवशेषात्किमध्यायशेषेणेत्यतस्तत्कृत्यमाह॥ तमेवेति॥ कृत्यान्तरा-भावेऽपि ‘तत्तु समन्वयात्’ इत्युक्तमेवोपक्रमाद्यन्वयात्सम्यङ्निरूपणं शास्त्रीयशब्दानां प्रतिवाक्यग्रहणेन प्रकटयत्यनेनाध्यायेन सूत्रकारः। अन्यथा प्रतिज्ञामात्रस्यासाधकत्वेनान्यदेव समन्वयादित्यपि वक्तुं शक्यत्वा-दिति भावः। एतदधिकरणसङ्गतिशङ्कोत्थापनाय सूत्रोदाहरणम्। चतुर्थपादे तु न समन्वय इत्येतदश्रद्धेयमिति भावेनोक्तं समस्तेनेति। प्रायेणेति देवताद्यधिकरणव्यावृत्तये। तर्ह्यध्यायस्यैकार्थत्वात्पादभेदः किंनिबन्धन इत्यतः समन्वयेऽप्यवान्तरभेदेनेति भावेनैतत्पादप्रतिपाद्यं दर्शयति॥ प्रायेणेति॥ शब्दास्तावच्चतुर्विधाः। अन्यत्रैव प्रसिद्धा उभयत्र प्रसिद्धा अन्यत्र प्रसिद्धास् तत्र प्रसिद्धा इति। सर्वेऽपि नामलिङ्गात्मकतया प्रत्येकं द्विविधाः। तेषु तत्र प्रसिद्धानां न समन्वयो वाच्यः। तेषु अन्यत्रैव प्रसिद्धशब्दसमन्वयस्य प्रथम-मबुद्ध्यारोहाच्चतुर्थे तदुक्तिः। उभयत्र प्रसिद्धानामन्यत्र प्रसिद्धिपराकरणमात्रस्यान्यत्र प्रसिद्धानां तत्प्रसिद्धि-निराकरणपूर्वकं भगवत्परत्वप्रतिपादनादमुख्यत्वेन प्राथम्यायोगात्तृतीये तदुक्तिः। अन्यपराणां मध्ये लिङ्गात्मकानां धर्मवाचित्वान्नामात्मकेभ्यो धर्मिवाचिभ्योऽमुख्यत्वेनाप्राथम्यात्तत्समन्वयोक्तिर्द्वितीये। ततोऽन्यत्र प्रसिद्धानां नामात्मकानां शब्दानां भगवति समन्वयः प्रदर्श्यतेऽस्मिन्पाद इति भावः। अत्रान्त-स्थत्वलिङ्गसमन्वयप्रतिपादनात्प्रायेणेति। अन्ये तु ब्रह्मनिष्ठतया स्पष्टलिङ्गानां प्रथमे द्वितीयतृतीययोरस्पष्टानां समन्वयः प्रतिपाद्यत इत्यन्यथा पादार्थानाचक्षते तन्निराचष्टे॥ नान्यथेति॥ एतदमृतमभयमेतद्ब्रह्मेत्युत्तराधि-करणोदाहृतवाक्येष्वपि स्पष्टब्रह्मलिङ्गानामुपलम्भेन तन्नियमादृष्टेर्नान्यथा पादार्थ इत्यर्थः। नन्वत्रान्यत्र प्रसिद्धानन्दमयनाम्नो ब्रह्मणि समन्वयसमर्थनादस्तु शास्त्राध्यायपादसङ्गतिः। तथापि आनन्दमयस्य विष्णुत्वसमर्थने का पूर्वसङ्गतिरित्यतः श्रुत्यधिकरणसङ्गती दर्शयति॥ ब्रह्मेति॥ ‘अथातो ब्रह्मजिज्ञासा’ इति यस्य ब्रह्मणो जिज्ञासा कर्तव्यतयोक्ता तच्च ब्रह्म तैत्तिरीयश्रुतावानन्दमयस्य पुच्छाख्यावयवरूपं प्रतीयते। ‘तस्माद्वा एतस्माद्विज्ञानमयाद् अन्योऽन्तर आत्माऽनन्दमयः। तेनैष पूर्णः। स वा एष पुरुषविध एव। तस्य पुरुषविधताम्। अन्वयं पुरुषविधः। तस्य प्रियमेव शिरः। मोदो दक्षिणः पक्षः। प्रमोद उत्तरः पक्षः। आनन्द आत्मा। ब्रह्म पुच्छं प्रतिष्ठा।’ इति। अतः सङ्गतिसद्भावादानन्दमयस्य ब्रह्मत्वमत्र समर्थ्यत इति भावः। तेनानन्दमयेनैष विज्ञानमयो निश्छिद्रतया पूर्णः स एष आनन्दमयः पुरुषाकारम् एव। तस्यानन्दमयस्य पुरुषाकारतानुसारेणायं विज्ञानमयः पुरुषाकारस्तस्मादुद्भूतः। उपकारजं प्रियम्। प्रकृष्टाप्रकृष्टविषयोत्थौ मोदप्रमोदौ। स्वरूपभूत आनन्दः। यत्वा श्रवणोत्थं प्रियम्। दर्शनोत्थो मोदः। भोगोत्थः प्रमोदः। स्वरूपभूत आनन्दः। तत्त्वत्प्रवर्तकतया च तत्तद्व्यपदेश इति। ब्रह्मणोऽ-वयवत्वोक्तावपि किमर्थमानन्दमयस्य विष्णुत्वसमर्थनमित्यत आह॥ न हीति॥ यद्यानन्दमयो ब्रह्मणोऽन्यस्तदा न ब्रह्मजिज्ञासा सम्भवति। अवयविन एवानन्दमयस्य जिज्ञास्यत्वप्राप्तेः। अवयविजिज्ञासां विना अवयवमात्रजिज्ञासाऽयोगात्। ब्रह्मजिज्ञासा च श्रुत्युक्ता न हातुं शक्या। अत आनन्दमयस्य विष्णोरन्यत्वे न ब्रह्मजिज्ञासा सम्भवतीति यतोऽतो ब्रह्मजिज्ञासासिद्ध्यर्थमानन्दमयोऽभ्यासादित्यानन्दमयस्य विष्णुत्वमाह सूत्रकार इति भावः। एवं सङ्गतिमुक्त्वा विषयसंशयौ दर्शयति॥ आनन्दमय इति॥

अत्राऽऽनन्दमयो विषयः। स किं ब्रह्मादिजीवसमूह उत चेतनप्रकृतिर् अथाचेतना किं वा विष्णुः। ‘ब्रह्माणि जीवाः’। ‘मम योनिर्महद्ब्रह्म’ ‘पञ्चभिः पञ्चभिर्ब्रह्म’ इत्यादिना जीवादिषु ब्रह्मशब्दप्रयोगः सन्देहबीजमिति भाव;। तत्र सयुक्तिकं पूर्वपक्षानाह॥ ब्रह्मशब्दादित्यादिना॥ आनन्दमयमधिकृत्य ‘अस्ति ब्रह्मेति चेद्वेद’ इति हिरण्यगर्भनिष्ठब्रह्मशब्दश्रवणात्तस्याऽऽनन्दमयत्वं युज्यते। ब्रह्मशब्दस्यान्यत्रापि वृत्तेः कथं तेन तन्निश्चय इति चेद् आनन्दमयशब्दार्थवच्छतानन्दनाम्ना च हिरण्यगर्भे विद्यमानेन तस्य प्राप्तेः। रुद्रस्य वाऽऽनन्दमयत्वप्राप्तिः। यश्चासावादित्ये इत्यानन्दमयस्य सूर्ये प्रोक्तत्वाद्रुद्रस्य सूर्याद्यष्ट-प्रतिमत्वात्। तथा च विष्णुपुराणे।

सूर्यो जलं मही वह्निर्वायुराकाशमेव च।

दीक्षितो ब्राह्मणः सोम इत्येतास्तनवः क्रमाद्। इति।

एवमिन्द्रबृहस्पत्यादीनामपि सूर्याधिष्ठातृत्वादिनाऽऽनन्दमयत्वप्राप्तिः। चित्प्रकृतेर्वा आनन्दमयत्वप्राप्तिः। आनन्दमयनिष्ठब्रह्मशब्दस्य मम योनिर्महद्ब्रह्म इति चित्प्रकृतौ प्रयोगात्। कथं सावकाशब्रह्मशब्देनायं निर्णय इति चेत्। ‘सोऽकामयत बहु स्याम्’ इत्यानन्दमयस्य बहुभावश्रवणात्। तदभिमानित्वाच्चित्प्रकृतेः। अचित्प्रकृतेर्वाऽऽनन्दमयत्वप्राप्तिः। बहुभावादेव। तत्तद्देहगतसर्वजीवानां वाऽऽनन्दमयत्वप्राप्तिः। बृह जातिजीवक्रमलासनशब्दराशिष्विति धातोर्जीवेष्वपि ब्रह्मशब्दात्। न च वाच्यं ब्रह्मशब्दस्य साधारण्यान्न निश्चायकत्वमिति। अन्नरसमयः प्राणमय इत्युक्ताऽन्नमयादीनामन्नादिविकाराभिमानित्वेन जीवत्वात्। तत्प्रायपठितानन्दमयत्वेऽपि जीवानां प्राप्तेः। यद्यपि ब्रह्मशब्देन विष्णोरप्यस्ति प्राप्तिस्तथापि नासावानन्द-मयः। विष्णोरानन्दमयावयवत्वोक्तेः। तस्य चाऽऽनन्दमयत्वे तदवयवत्वविरोधात्। तथा चाऽऽनन्द-मयस्याब्रह्मत्वेन न तदवयवब्रह्मजिज्ञासा सम्भवतीत्याशयः।

सिद्धान्तयति॥ तथापीति॥ यद्यप्येवमन्येषां प्राप्तिस्तथापीत्यर्थः। कस्तर्हीत्याशङ्क्य सङ्गत्यर्थ-मुदाहृतसूत्रप्रतिज्ञाभागं व्याचष्टे॥ किंत्विति॥ कुतो विष्णुरेवानन्दमय इत्यतः सौत्रं हेतुं व्याचष्टे॥ तदेवेति॥ ‘असन्नेव स भवति। असद्ब्रह्मेति वेद चेत्। अस्ति ब्रह्मेति चेद्वेद।’ इत्यानन्दमये ब्रह्म-शब्दाभ्यासाद्विष्णुरेवानन्दमयः। ब्रह्मशब्दस्य तदेव ब्रह्मेत्यादिश्रुतिस्मृतिषु विष्ण्वेकनिष्ठत्वोक्तेः। न च तत एव हिरण्यगर्भादीनां प्राप्तिः शङ्क्या। तेषामपूर्णत्वेन ब्रह्मशब्दमुख्यार्थत्वाभावस्योदाहृतश्रुत्यादि-सिद्धत्वात्। मुख्यार्थत्यागेनामुख्यार्थग्रहणायोगादिति भावः॥ १२॥

### **गुर्वर्थदीपिका**

शब्दास्तावच्चतुर्विधा इत्यत्रान्यत्र प्रसिद्धानामिन्द्रादिशब्दानां हरावपि प्रसिद्धिसद्भावे उभयत्र प्रसिद्धत्व-प्रसङ्गेन हरौ प्रसिद्धिरहितत्वे सतीन्द्रादिषु प्रसिद्धिर्वक्तव्या। एवं चेयमन्यत्रैव प्रसिद्धिर्जाता। अतः कथं चतुर्थपादाद्भेदसिद्धिरिति चेत्सत्यं यद्यप्युक्तरीत्या इयमपि प्रसिद्धिरन्यत्रैव प्रसिद्धिस्तथाऽपि व्यवहर्तृ-लोकत एव। न त्वानन्दादिशब्दश्रवणे सत्येव हरौ किञ्चिद्बाधकवशान्निरवधिकपरमानन्दमये निरवधिकैश्वर्यादिगुणे भगवत्यपि प्रसिद्धौ शाब्दबाधकस्यादर्शनात्। लोकास्तु भगवन्महिमानमजानानास्तान् शब्दांस्तत्र प्रयुञ्जते। अत इयमन्यत्र प्रसिद्धिर्लोकत एव न तु शब्दबाधकवशात्। चतुर्थपादे तु समन्वीयमानदुःखिबद्धावरादिशब्दा दोषवाचित्वाच्छब्दश्रवणमात्रे सति निरवद्ये हरौ शाब्दबाधकादेवाप्रसिद्धा न तु केवललोकात्। अत एवोक्तमाचार्यैः।

‘दोषशब्दास्तु विष्णवि।

अमङ्गलत्वाच्छब्दानां राज्ञो योगादमङ्गले।

अप्रियत्वात्तु शब्दस्य स्यात्प्रयोगनिवर्तनम्’।

इत्यादि। ‘ज्योतिरुपक्रमात्तु तथा ह्यधीयत एक’ इति चतुर्थपादस्थद्वितीयाधिकरणे हरौ समन्वीयमानकर्मकाण्डस्थाशेषशब्देषु प्रधानभूतज्योतिष्टोमादिकर्मवाचकशब्दवाच्यत्वे यागं कुर्यादित्यर्थक-यजेतेति क्रियायोगेनोत्पत्तिविनाशादिदोषप्राप्तेः। ‘व्रीहीन्प्रोक्षति’ ‘व्रीहीनवहन्यात्’ ‘तण्डुलान्पिनष्टि’ ‘पशूनालभेत भूतिकामः’ ‘स्वर्गकाम’ इत्याद्यङ्गप्रतिपादकशब्दवाच्यत्वे चाशुद्धत्वावहननपेषणालम्भना-पूर्णत्वादिदोषाणां स्पष्टमेकवाक्यतयैव प्राप्तेस्तेऽपि शब्दा अव्यक्तादिशब्दवद्दोषशब्दा एव। एवं च हरौ श्रवणत एव बाधसहिताश्शब्दा अन्यत्रैव प्रसिद्धाः केवलं लोकतोऽन्यत्रैव प्रसिद्धास्त्वन्यत्र प्रसिद्धा इति विवेकसम्भवान्न कश्चित् क्षुद्रोपद्रवः।

धर्मवाचित्वादित्यत्र पङ्कजादिशब्दवत्पदद्वयसमाहारेण लभ्यो योऽर्थस्तद्वचनपुरस्कारेणैव धर्मिवाचित्व-मित्यर्थः। धर्मवाचित्वादिति तु धर्मस्यैव प्राधान्यादिति ज्ञेयम्। नामात्मकेभ्यो धर्मिवाचिभ्य इत्यत्र पद्मादिपदवत्केवलं धर्मिवाचिभ्य इत्यर्थः। ‘तददृष्टेः’ इत्युपलक्षणम्। लिङ्गानां पूर्वमेव स्पष्टत्वे वैयर्थ्यात्सर्वाण्यपि लिङ्गानि प्रागस्पष्टानि। सौत्रव्यपदेशे सत्येव स्पष्टीक्रियन्ते। तस्मात्सूत्रगृहीत-तत्तत्प्रकरणस्थलिङ्गानां प्रागेव स्पष्टत्वात् स्पष्टत्वोक्त्या पादभेदकथनं विदुषां वामपादात्स्वस्यैव भेदप्रथनमिति द्रष्टव्यम्।

उपकारजमित्यस्य स्वेनोपकृतैः परैर् धनदानादिना यत्प्रत्युपकारः क्रियते तदभिव्यक्तमित्यर्थः। प्रकृटाप्रकृष्टविषयौ मोदप्रमोदावित्यादि। जलपानादिरूपेण क्षीरपानादिरूपेण प्रकृष्टाप्रकृष्टौ विषयौ ययोस्तौ प्रकृष्टाप्रकृष्टविषयाविति विग्रहः। ‘मम योनिर्महद्ब्रह्म तस्मिन्गर्भं दधाम्यह’ मिति वचनान् मम योनिरिति वाक्ये भगवद्गर्भाधानयोग्या चेतनप्रकृतिरेवोच्यते। पञ्चभिः पञ्चभिर्ब्रह्मेत्यस्य पञ्चभिः पृथिव्यादिभूतैः प्रतिशरीरं ब्रह्मपदवाच्या प्रकृतिस्तिष्ठतीत्यर्थः। अत इदं वाक्यमचेतनप्रकृतेः प्रापकमिति भावः। आनन्दमयशब्दस्यार्थोऽस्य वर्तत इत्यानन्दमयशब्दार्थवत्। तच्च तच्छतानन्दनाम चेति विग्रहः। बहुभावादेवेत्युपलक्षणम्। पञ्चभिः पञ्चभिर्ब्रह्मेति ब्रह्मशब्दाच्चेति द्रष्टव्यम्। स्वमूलभाष्यसम्पुटिकायां पृथक्सूत्रपाठाभावात् सङ्गत्यर्थमुदाहृतेत्युक्तम्। यत्र तु पृथक्सूत्रपाठोऽप्यस्ति तत्र तूदाहृतप्रतिज्ञाभागमित्येव वाक्यं द्रष्टव्यम्। यद्यपि ब्रह्मशब्दस्य तु विष्णावेव मुख्यतायाः प्रथमसूत्रे समर्थितत्वात् ‘अत एव प्राण’ इति वदत एवेत्यतिदेशमात्रमप्यत्रालम्। तथाऽप्यभ्यासाख्यतात्पर्यलिङ्गस्य सत्त्वात्सुतरां निर्णय इति भावेन तस्यैव हेतोर्विवेचनम्।

### **भावबोधः**

॥ ॐ आनन्दमयोऽभ्यासात् ॐ॥ सम्यङ्निरूपणमिति। अनेन ‘तमेव समन्वयम्’ इति भाष्यगतसमन्वयशब्दनोपक्रमादिलिङ्गग्रहणेऽध्यायशेषेणोपक्रमादिप्रपञ्चनाभावात् प्रकटयतीतत्यस्यानुपपत्तेः, सुधोक्तरीत्या शक्तितात्पर्यलक्षणसम्बन्धावगमग्रहणेऽपि तथात्वात्, सम्यगन्वयः शक्तितात्पर्यावगमो येन निरूपणेन भवतीति योगेन वा हेतुभूतोपक्रमादिलिङ्गवाचकेन समन्वयपदेन लक्षणया वा तत्साध्य-निरूपणं ग्राह्यमित्युक्तं भवति। शङ्कोत्थापनायेति। सूत्रानुदाहरण आनन्दमयरूपविषयापरिज्ञानेऽस्य विष्णुत्वसमर्थने का पूर्वसङ्गतिरित्येवंरूपशङ्कानुदयादिति भावः॥

इतोऽत्यभ्यधिकत्वेऽपि तुर्यपादोदितस्य तु।

महासमन्वये तस्मिन्नाधिकारोऽखिलस्य हि॥

ब्रह्मैवाधिकृतस्तत्र मुख्यतोऽन्ये यथाक्रमम्।

दुर्गमत्वाच्च नैवात्र प्राथम्येनोदितोऽञ्जसा॥

इत्यानुव्याख्यानं मनसि निधायाह– तेष्वन्यत्रैवेति॥ ‘तत्र प्रथमतोऽन्यत्र प्रसिद्धानां समन्वयः। शब्दानां वाच्य एवात्र महामल्लेशभङ्गवत्’ इत्यनुव्याख्यानानुसारेण आद्यपादत्रयक्रमे निमित्तमाह– उभयत्र प्रसिद्धानामित्यादिना। नामात्मकानां शब्दानामिति। अनेन मूले नामात्मकानामिति संयोज्यमित्युक्तं भवति। अत एव लिङ्गात्मकानामिति द्वितीयपादे वक्ष्यतीति भावः॥ अत्रान्तः-स्थत्वलिङ्गेति॥ सूत्राक्षरार्थाभिप्रायेणैवमुक्तम्। फलतस्तत्रापि नामसमन्वयसिद्ध्यङ्गीकारादिति बोद्धव्यम्॥ उत्तराधिकरणेति॥ उत्तरपादगताधिकरणेत्यर्थः। अन्यत्र प्रसिद्धेति॥ ‘ब्रह्मणि’ इति शास्त्रेण, ‘समन्वय’ इति अध्यायेन, लोकतोऽन्यत्र प्रसिद्धनाम्नः’ इति पादेन, चान्तर्भावलक्षणा सङ्गतिरुक्ता। तत्रापि ‘लोकतः’ इति चतुर्थपादीयानाम् ‘अन्यत्र’ इति तृतीयपादीयानाम् ‘नाम्नः’ इति द्वितीयपादीयानां शब्दानां निरास इति ज्ञेयम्। एवमुत्तरत्रापि ज्ञातव्यम्। श्रुत्यधिकरणसङ्गती इति। पूर्वाधिकरण-तदुपात्तश्रुतिभ्यामेव सङ्गतिर्वक्तव्याः, न त्वव्यवहितपूर्वाधिकरणेनैवेति नियम इति भाष्याभिप्राय इति भावः। पूर्वाधिकरणस्थ‘तन्निष्ठस्य मोक्षोपदेशात्’ इति सूत्रोक्तमोक्षजनकज्ञानविषयत्वस्यात्र ‘नेतरोऽनु-पपत्तेः’ इति परपक्षप्रतिक्षेपहेतुत्वेनोपपादानादव्यवहितपूर्वाधिकरणसङ्गतिरपि द्रष्टव्या।

उत्तरैः पूरिताः पूर्वे निश्छिद्रत्वेन सर्वशः।

सर्वेऽपि पुरुषाकारा उत्तरात् पूर्वसम्भवाः॥

इति तैत्तिरीयभाष्यं मनसि निधाय श्रुतिं व्याचष्टे– तेनेत्यादिना॥ तस्य पुरुषविधतामनु एतस्य पुरुषविधत्वं किं विवक्षितमित्यत आह– तस्मादुद्भूत इति। शरीरिस्थानीयान्नारायणाख्यादानन्दमया-च्छरीरस्थानीयो बाह्यो वासुदेवाख्यो विज्ञानमयः प्रादुर्भूत इत्यर्थः। यथोक्तं तैत्तिरीयभाष्ये–

देहदेहिवदेवासौ पञ्चधाऽवस्थितो हरिः।

बहिस्स्थो देहवद्विष्णुरन्तस्थो देहिवत् स्मृतः॥ इति॥

‘परेयं प्रियनामकं’ ‘मोदो भोगनिमित्तकः। प्रमोदस्तद्विशेषोत्थः’ ‘मुन्नाम विषयोत्थं यत् प्रकृष्टविषयात् प्रमुत्’ इत्यादिवचनानुसारेणाह– उपकारजं प्रियमित्यादि। जीववैषयिकसुखाभिप्रायेणोक्तम्। तच्छब्दवाच्यत्वादिना तज्जातीयं प्रियादिकं विष्णौ बोद्धव्यम्॥ स किमिति॥ अत्रान्नमयादिपञ्चकं किं जीवादिरुत विष्णुरिति चिन्ता। तदर्थं येऽन्नं ब्रह्मेत्याद्यन्नमयादिविषयश्लोकस्था ब्रह्मशब्दा किममुख्य-वृत्त्या जीवादिविषया उत मुख्यवृत्त्या विष्णुविषया इति। तदर्थं ब्रह्मशब्दस्य मुख्यवृत्त्यङ्गीकारे बाधकमस्त्युत नास्तीति। तदर्थं ‘मयट्’प्रत्यय अन्योऽन्तर आत्मा इत्यन्यान्तरशब्दा ब्रह्म पुच्छं प्रतिष्ठा इति ब्रह्मण आनन्दमयावयवत्वोक्तिरन्नमये ‘तस्येदम्’ इति प्रत्यक्षनिर्देशश्चेत्येतत् किं विकारभेदाद्यर्थकमुत प्राचुर्यविशेषाद्यर्थकमिति। तदर्थं हेतुव्यपदेशभृगुवल्लीसमाख्या मन्त्रवर्णसमाख्या चेति स्वपक्षसाधकमनुपपत्तिर्भेदव्यपदेश अन्नमयादिप्राप्ते फलत्वकथनं चेति परपक्षबाधकञ्च किं सावकाश-मुत निरवकाशमिति॥ आनन्दमयशब्दार्थवदिति॥ अनेन हिरण्यगर्भ आनन्दमयशब्दवाच्यस् तत्समानार्थकशतानन्दशब्दवाच्यत्वादिति वा आनन्दमयशब्दो हिरण्यगर्भवाचकस् तद्वाचकशतानन्द-शब्दसमानार्थकत्वादिति वा मूलाभिप्राय इत्युक्तं भवति। इन्द्रबृहस्पत्यादीनामिति। तेषां सूर्यादुत्तमतया तन्नियामकत्वेनावस्थानं तदधिष्ठातृत्वम्। आदिपदेन साधारणो ब्रह्मशब्दो विवक्षितः।

यद्वा आनन्दमयस्य सूर्ये प्रोक्तत्वग्रहणायाऽऽदिपदम्। अनेन ‘एवमन्येषाम्’ इत्येतच्चतुर्मुख-रुद्रव्यतिरिक्तसूर्याधिष्ठातृमात्रपरम्। ‘इतरेषां’ सर्वजीवानामिति, पृथगुक्तेरित्युक्तं भवति। बहुभावादेवेति। न त्वभिमानित्वेनेत्येवशब्दार्थः। तत्र देहगतेति। अनेनान्नमयत्वादेश्चोक्ते हेतुर्देहाभिमानित्वेन जीवे वर्तत इत्युपपादितं भवति। ‘अवयवत्वविरोधः’ इति न्यायविवरणोक्तहेतुमुपपादयति– यद्यपि ब्रह्मशब्दे-नेति॥ सूत्रानुदाहरणेन कथं तद्व्याख्यातमित्यत आह– सङ्गत्यर्थमुदाहृतेति॥ सङ्गतिप्रदर्शनार्थमित्यर्थः। यद्वा सङ्गत्यर्थं व्याचष्ट इत्यन्वयः। तथा च ‘किन्तु विष्णुरेव’ इत्यनुक्तौ साध्यधर्मांशालाभेन ‘पर्वतो धूमवत्त्वात्’ इत्यनयोरिव ‘आनन्दमयोऽभ्यासात्’ इत्यनयोरप्यसङ्गतिः स्यात्। तदुक्तौ तु वह्निमानित्युक्ते कुतः पर्वतो वह्निमानित्याकाङ्क्षायां हेतुवाक्यसङ्गतिवदत्राप्यभ्यासादित्यस्यानन्दमय इत्यनेन सङ्गत्यर्थं समन्वयसूत्रात्तदेवेत्यनुवर्त्यानन्दमय इति प्रतिज्ञाभागं व्याख्यातीत्यर्थः। एवम् ‘एवम्भूतः श्रूयमाणो विष्णुरेव’ इत्यादावपि द्रष्टव्यमिति भावः। भाष्य इत्यादिषु ब्रह्मशब्दाभ्यासादित्यन्वयभ्रमं वारयंस्तदर्थमाह– असन्नेवेत्यानि॥ आनन्दमये ब्रह्म शब्दाभ्यासादिति। अनेन ‘तस्मिन्’ इत्यस्यानन्दमयपरत्वेनावर्त्याभ्यासादित्यत्राप्यन्वय इत्युक्तं भवति। ‘असन्नेव’ इत्यादेरध्याहारो वार्थलब्ध-त्वञ्चेति द्रष्टव्यम्। श्रुति स्मृतिषु विष्ण्वैकनिष्ठत्वोक्तेरिति। अनेन ‘इत्यादिषु’ इत्यस्य प्रसिद्धपदेनान्वयः प्रदर्शितो भवति। ‘तस्मिन्नेव, इत्येतद्विष्णावेवेति व्याख्यातं भवति।

ननु विज्ञानमयानन्दमययोर्ब्रह्मशब्दाभ्यासेऽपि नान्नमयादिषु त्रिषु तदभ्यासः। अतो भागासिद्धिः। तेषामपि पक्षत्वस्योत्तरत्र वक्ष्यमाणत्वादिति चेत्, अभ्यासशब्देन तदुक्तिमात्रं विवक्षितम्; न त्वेकप्रकारासकृदुक्तिरित्यभिप्रायात्। अत एवोत्तरत्र ‘योऽन्नं ब्रह्मोपसते’ इत्यादिब्रह्मशब्दादित्येव वक्ष्यत्याचार्यः। अत एव च तट्टीकायां तद्विषयत्वेन ब्रह्मशब्दश्रवणादित्येवोक्तम्। सुधायामप्य-नुव्याख्यानगत येऽन्नं ब्रह्म’ इत्यादिरूपादिति रूपशब्दप्रयोगप्रयोजनं वदतायमेवाभिप्रायः स्पष्टीकृतः।

### **भावदीपः**

॥ ॐ आनन्दमयोऽभ्यासात् ॐ॥ अथेति॥ अधिकरणपञ्चकोक्तप्रमेयानन्तरमित्यर्थः॥ शेषेणेति॥ यद्यप्येतदादिरेवाध्याय इति जिज्ञासासूत्रे व्यक्तं तथापि सुधारीत्या समन्वयसूत्र-मारभ्यायान्तर्भावोऽस्तीत्यभिप्रेत्य शेषेणेत्युक्तम्। एवकारार्थमाह॥ कृत्यान्तरेति॥ तमित्यस्यार्थ इत्युक्तमेवेति। समन्वयमित्यत्रान्वयशब्दार्थमाह॥ उपक्रमेति॥ अन्वयशब्दोऽत्र करणव्युत्पत्त्या वाक्यानां शक्तितात्पर्यविषयेण सम्बन्धरूपान्वयज्ञापकपरः। तथा चोपक्रमादिरूपादन्वयादन्वयज्ञा-पकादित्यर्थः। अन्वयज्ञापकैरुपक्रमादिभिरिति यावत्। संशब्दार्थः सम्यङ्निरूपणमिति। शक्तितात्पर्याभ्यामर्थप्रतिपादनप्रकारमित्यर्थः॥ प्रतिवाक्येति॥ इदं वाक्यं तत्स्थं पदं वैतदुपक्रमादिनैतमर्थं शक्तितात्पर्याभ्यां गोचरयतीत्येवं रूपेण प्रकटयतीत्यर्थ;। विभागेन समन्वयमित्यनुव्याख्यानसुधयोस्तु न केवलमुपक्रमादिकमन्वयशब्दार्थः किन्तु तन्निर्णीततत्परसम्बन्धोऽपीत्युक्तम्॥ सङ्गतिशङ्केति॥ तथा च वक्ष्यति स्वयमेव शङ्कोत्थापनप्रकारं तथाप्यानन्दमयस्य विष्णुत्वे का पूर्वसङ्गतिरिति। सूत्रानुदाहरणे विषयाज्ञानेन शङ्काया अनुदयादिति भावः॥ इत्येतदिति॥ परोक्तमित्यर्थः। तच्चान्यत्र निरस्तमिति भावः॥ देवतेति॥ तदुपरीत्यत्र शुगस्येत्यत्र च देवतापशूद्रनययोरधिकारतदभावचिन्तनादिति भावः॥ एकेति॥ ‘अर्थैकत्वादेकं पादक्रमबीजं चाह॥ शब्दा इति॥ वैदिका इति योज्यम्। तथैव सुधोक्तेः। समन्वयस्तु त्रिविधानामेवेति तावच्छब्दः॥ अन्यत्रैवेति॥ व्युत्क्रमेणायं निर्देशोऽग्रे क्रमबीजोक्तिसौकर्याय। एतेषामसाङ्कर्यं चन्द्रिकायां व्यक्तम्॥ तत्रेति॥ तत्रैवेत्यर्थः। तथैव सुधोक्तेः। तेन न पाञ्चविध्यं शङ्क्यम्। अन्यथा तत्रापीति विवक्षापत्त्योभयत्रान्तर्भावेन त्रैविध्यमेव स्यात्। नामलिङ्गेति॥ तत्स्वरूपमग्रे व्यक्तम्॥ न तत्रेति॥ अन्यपरत्वशङ्काशून्यानामेव तत्र प्रसिद्धशब्देन विवक्षितत्वादिति भावः। तेन जनितोतविष्णोरित्यादौ अन्यपरत्वव्युदासाय समन्वयो वाच्य इति न शङ्क्यम्॥ प्रथममिति॥ दुर्गमत्वाच्च नैवात्र प्राथम्येनोदितोऽञ्जसेत्युपासनापादीयानुव्याख्यानोक्तरीत्या पदवर्णस्वरादिसमन्वयरूपत्वेन वाक्यसमन्वयाभावादिति भावः। असर्वाधिकारत्वाच्चेत्युपलक्ष्यं महासमन्वये तस्मिन्नाधिकारोऽखिलस्य हीत्युक्तेः। तत्र प्रथमतोऽन्यत्र प्रसिद्धानां समन्वयः। शब्दानां वाच्य एवात्र महामल्लेशभङ्गवदित्यनुभाष्योक्तदिशोभयत्र प्रसिद्धानामप्राथम्ये बीजमाह॥ उभयत्रेति॥ मात्रस्येति॥ विष्णावपि दत्तपदत्वेन तत्र वृत्तेरव्युत्पाद्यत्वादिति भावः। नामलिङ्गयोरपि तन्न्यायेनैव क्रममाह॥ अन्येति॥ धर्मेति॥ लिङ्गानां यौगिकत्वान्नाम्नां रूढत्वादिति भावः। तथा च सुधोक्तदिशा नाम्नामन्यबुद्धिजनकत्वं साक्षादेव। लिङ्गानां तु व्यवधानेनेति नामसमन्वये यत्नगौरवात्प्राथम्यमिति। एतच्चोपलक्षणम्।

तेषामन्यगतत्वे तु न स्यात्सम्यक्समन्वयः।

इत्येवाशेषलिङ्गानां ब्रह्मण्येव समन्वयम्।

आहेत्यनुभाष्योक्तदिशा लिङ्गैर्नामसमन्वयोक्तौ तेषां विष्ण्वेकनिष्ठतासाधकत्वाच्चेत्यपि ज्ञेयम्। एतेन यौगिकानि लिङ्गानि रूढानि नामानि योगरूढानि तूभयात्मकानीति सूचितम्। तद्विवृतं चन्द्रिकायाम्॥ अत्रेति॥ पाद इत्यर्थः। साक्षात्त्वाशयेनेदं फलतस्तत्रापि नामसमन्वयात्॥ स्पष्टेति॥ स्पष्टत्वं नाम वाक्यान्तरे ब्रह्मधर्मतया निर्णीतत्वं वा जीवादौ स्वारस्येनानुपपद्यमानत्वं वा ज्ञेयम्॥ उत्तरेति॥ द्वितीयतृतीयपादस्थेत्यर्थः। अन्तर उपपत्तेरिति द्वितीयपादस्थाधिकरणविषयवाक्ये ‘य एषोऽन्तरक्षिणि पुरुषो दृश्यते। एष आत्मेति होवाच। एतदमृतमभयमेतद्ब्रह्म’ इत्यत्रामृतत्वादिलिङ्गानां ब्रह्मणि स्पष्टत्वादित्यर्थः। वाक्येष्विति बहुवचनं बह्वधिकरणवाक्येषु व्यभिचारप्रदर्शनाय। तच्च विवृतं चन्द्रिकायाम्। एतद्वाक्योक्तिस्तु उदाहरणे समीप एव स्पष्टलिङ्गानां श्रवणादुदाहरणस्योभयसंमतत्वाद्वेति। तेन भवतामिवास्माकमपि प्रायिकत्वात्पादव्यवस्थेति कस्यचिच्चोद्यं निरस्तम्॥ सङ्गतिरिति॥ शास्त्राध्याय-पादेष्वन्तर्भाव इत्यर्थः। तदुपपादनमन्यत्र प्रसिद्धेत्यादि। तत्र ब्रह्मणीत्युक्त्या शास्त्रे, समन्वयेत्युक्त्या अध्याये, अन्यत्रेत्युक्त्या पादे, नाम्न इत्युक्त्या प्रथमपादेऽन्तर्भाव उपपादितः। समन्वयो नामोपक्रमा-द्यन्यतमप्रमाणकशक्तितात्पर्याभ्यामभिधानं वा। तादृगभिधानप्रयोजकोपक्रमाद्यन्यतमप्रमाणं वा। तस्य ब्रह्मविषये समर्थनाद् विषयवाक्यसद्भावप्रतिपादनादित्यर्थः। एवमग्रेऽपि प्रतिनयं बोध्यम्। आनन्दमयनाम हीत्यनुभाष्योक्तेर्नामेत्युक्तम्। तत्वप्रदीपे तु उत्तराधिकरणेऽन्तस्थत्वमिवैतदपि लिङ्गमित्युक्तम्। एतदन्नमयादिनाम्नामुपलक्षणम्। आनन्दमयस्य मुखत उक्तिः सङ्गतिसूचनायेत्यग्रे व्यक्तम्। तस्यान्यत्र प्रसिद्धिस्तु ‘अन्नमयप्राणमयमनोमयविज्ञानमयानन्दमया मे शुध्यन्ताम्’ इति अब्रह्मणि प्रयोगाद्वा निर्बाधरूढ्या जीवादौ प्रसिद्धब्रह्मपदसाहित्याद्वा विकारार्थकमयट्शब्दोपेतत्वाद्वेति ज्ञेयम्॥ का पूर्वेति॥ एतेन सङ्गतिशङ्कोत्थापनायेति प्रागुक्तं विवृतम्॥ श्रुतीति॥ पूर्वेति योज्यम् अत्रेत्यनुषङ्गः॥ यस्येति॥ भाष्ये यद्ब्रह्मेति योज्यमिति भावः॥ तैत्तिरीयेति॥ ब्रह्म पुच्छं प्रतिष्ठेतीति वक्ष्यमाणेतिशब्दस्येति तैत्तिरीयश्रुताविति पूर्वेणान्वयः। एतेन भाष्ये इतिशब्दानन्तरं तैत्तिरीयश्रुताविति शेष इति इत्यत इत्यत्र इति सङ्गतिसम्भवादिति सङ्गत्यर्थोऽतःशब्द इति सूचितम्। न ह्यवयविनं विनेत्यादिवाक्यं तु फलोपपादकतया करिष्यमाणव्याख्यानदिशा सङ्गत्युपपादकमिति व्यक्तमिति भावः। अत इत्यनुवादेन सङ्गतिसम्भवादिति व्याख्यानम्। पूर्वोक्तब्रह्मजिज्ञासा न युक्ता। जिज्ञास्यत्वेनोक्तब्रह्मणोऽन्यावयवत्वेन श्रवणादवयविनं विना अवयवजिज्ञासामात्रस्यापुमर्थत्वेनायोगादिति पूर्वाक्षेपरूपसङ्गतिसम्भवादित्यर्थः। एतेन तद्विजिज्ञासस्वेति श्रुत्युक्तजिज्ञासा न युक्ता। जिज्ञास्यत्वेन भृगुवल्ल्युक्तब्रह्मणो ब्रह्मवल्ल्यां पूर्वत्रान्यावयवत्वोक्तेरिति श्रुतिसङ्गतिरप्युक्ता भवति। अथातो ब्रह्मजिज्ञासेतीति टीकायां तद्विजिज्ञासस्व तद्ब्रह्मेति श्रुतेरप्युपलक्षणात्। अत एव भाष्ये श्रुतिसूत्रसाधारण्येन ब्रह्मजिज्ञासा कर्तव्येत्युक्त-मित्येवानुवादः। विप्रकीर्णनानाशाखास्थवाक्यनिर्णायकेष्वधिकरणेषु वाचः क्रमवृत्तित्वेन क्रमे सिद्धे येन केनचित्पूर्वेणाक्षेपादिरूपैव सङ्गतिरपेक्षिता। तावतैव चिन्तायाः साफल्यसिद्धेर्न त्वव्यवहितेनैव पूर्वेणेति निर्बन्ध इति जिज्ञासाधिकरणतद्विषयवाक्याभ्यां सङ्गतिरुक्तेत्युक्तं चन्द्रिकायाम्। व्यक्ता च तत्रैवाव्यवहितपूर्वेणापि सङ्गतिः प्रत्यधिकरणमिति नेहास्माभिरुच्यते। आहेत्यस्य कर्माकाङ्क्षां सूत्रोक्त्या पूरयन्विवक्षितार्थमाह॥ आनन्दमयस्येति॥ सूत्रेऽभ्यासादित्यादिना प्रमाणोक्तेः सामर्थ्यत इत्युक्तम्। भाष्यटीकयोः श्रुतिसङ्गतिफलयोरपि लाभायैवं सङ्गत्युक्तावपि। तत्रानन्दादयो गुणाः। ईशस्यैवेति निर्णीताः श्रुतियुक्तिसमाश्रयादिति उपासनापादीयानुभाष्यसुधायामानन्दमयाधिकरणस्याद्यत्वे हेतुं सूचयन्ना-हेत्यवतार्य सर्वेषु हि मूर्धाभिषिक्ता आनन्दविज्ञानादयो ऽतो माङ्गलिक आचार्यस्तच्छब्दसमन्वयमादावा-हेत्युक्तदिशा सर्वापेक्षितानन्दप्रदोपासनाविषयपूर्णानन्दत्वरूपमहागुणस्यादौ वक्तव्यत्वाच्चेत्यपि सङ्गतिरुपलक्ष्या।

उत्तरैः पूरिताः पूर्वे निश्छिद्रत्वेन सर्वशः।

सर्वेऽपि पुरुषाकारा उत्तरात्पूर्वसम्भवाः॥

इति तैत्तिरीयभाष्यदिशा श्रुत्यर्थमाह॥ तेनेति॥ तस्माद्भूत इति॥ शरीरिस्थानीयादान्तरा-न्नारायणाख्यादानन्दमयकोशस्थादानन्दमयनामकाच्छरीरस्थानीयो बाह्यो वासुदेवो विज्ञानमयकोशस्थो विज्ञानमयनामकः प्रादुर्भूत इत्यर्थः॥ उपकारजमित्यादि॥ ‘परेयं प्रियनामकम्’ इति तैत्तिरीयभाष्योेक्तेः। मोदो भोगनिमित्तक इत्याद्यैतरेयभाष्यान्तिमाध्यायोक्तेः।

सुखं स्वरूपभूतं यदानन्द इति कथ्यते।

मुन्नाम विषयोत्थं यत्प्रकृष्टविषयात्प्रमुत्॥

इति षष्ठे बृहद्भाष्योक्तेरिति भावः। भाष्येऽनुक्तस्यापि समग्रवाक्यस्यात्रोक्तिस्तु स शिरः स दक्षिणः पक्ष इत्यादिभाष्योपयोगार्था॥ किमर्थमिति॥ किंनिमित्तं किम्प्रयोजनमिति वाऽर्थः॥ ब्रह्मणोऽन्य इति॥ ब्रह्मत्वे तु एकैकशोऽङ्गानि धिया विभावयेत्पादादियावद्धसितं गदाभृत इत्युक्तदिशा वा वक्ष्यमाणदिशाऽवयवावयविनोर्भेदाभावेन वा तस्य जिज्ञास्यत्वं सेत्स्यतीति भावः। ननु लोके जीवशरीरेऽप्यवयवावयविनोर्भेदो नास्त्येव समवायस्य निरासात्। सत्यम्। सर्वैरवयवैरवयविनोऽत्यन्ता-भेदेऽप्येकैकेन भेदस्यापि सत्वादिति भावः। एवं परिष्कृत्य न हीति वाक्यार्थमाह॥ अवयवीति॥ तन्मात्रज्ञानस्यापुमर्थत्वादिति भावः। अयुक्ता चेत्त्यज्यतामित्यत आह॥ ब्रह्मेति॥ न हीति वाक्यं न केवलं प्रागुक्तसङ्गत्युपपादकम्। किन्तु पूर्वपक्षे प्रागुक्तजिज्ञासाऽऽक्षेपः फलं सिद्धान्ते च तत्समाधिः फलमित्येतदधिकरणप्रयोजनोपपादकमपीति भावेन इत्यत आहेत्येतत्पूर्वं सङ्गतिपरं व्याख्यातमपि प्रकारान्तरेण व्याचष्टे॥ अत इति॥ एतेन भाष्येऽत इत्यावर्तते द्वितीयं चतुर्थ्यर्थकं तस्य तस्आद्यादिभ्य उपसङ्ख्यानमित्युक्तेः। न हीति हिशब्दो हेतौ। तथा च हि यतो ऽत एतस्मात्कारणाद् अत एतदर्थजिज्ञासासिद्ध्यर्थमित्यर्थो दर्शितः। ज्ञेयतेत्यस्य जिज्ञास्यतेति व्याख्यानात्॥ सङ्गतिमिति॥ एतद्विचारस्य पूर्वसङ्गतत्वं पूर्वाक्षेपसमाधिरूपप्रयोजनं चोक्त्वेत्यर्थः। आनन्दमयो विषय इत्यन्नमयादेर्गुणि-सामान्यवाचिन उपलक्षणम्। ब्रह्मादिरिति भाष्यस्थादिपदार्थो जीवेति। प्रकृतिशब्दार्थं द्वेधाह॥ उतेति॥ ब्रह्माणीति॥ ‘ब्रह्माणि जीवाः सर्वेऽपि परब्रह्माणि मुक्तिगा’ इति परमश्रुतौ, ‘मम योनिर्महद्ब्रह्म तस्मिन्गर्भं दधाम्यहम्’ इति गीतायाम्,

‘‘पञ्चभिः पञ्चभिर्ब्रह्म चतुर्भिर्दशभिस्तथा।

एतच्चतुर्विंशतिकं गणं प्राधानिकं विदुः’’

इति भागवते, जीवचिदचित्प्रकृतिषु यथाक्रमं ब्रह्मपदप्रयोग इत्यर्थः। विष्णौ तु तदेव ब्रह्म परमं कवीनामिति स्फुटत्वादादिपदेनोक्तिः। योनिर्भार्येति गीतातात्पर्योक्तिः॥ हिरण्यगर्भनिष्ठेति॥ अनेनान्नमयादावपि तत्प्राप्तिर्दर्शिता। सर्वत्र ब्रह्मशब्दश्रवणात्॥ शब्दार्थवदिति॥ शब्दार्थयुक्तेत्यर्थः। मयटः प्राचुर्यार्थत्वमुपेत्यैतदुक्तिः। ‘ते ये शतं प्रजापतेरानन्दाः स एको ब्रह्मण आनन्द’ इति सूचितशतानन्दरूपतत्पर्यायशब्दवाच्यत्वात्तत्प्राप्तिरित्यर्थः॥ यश्चासाविति॥ आनन्दमयशब्दोक्तस्य यतो वाच इत्युत्तरत्रावाङ्मनसगोचरत्वेनानन्दानन्त्यं वक्तुं पूर्वत्र ब्रह्मादीनां तारतम्येन परिमितानन्दोक्ता-वानन्दमयस्यापि प्राप्तदेवानुप्राविशदिति सर्वत्र बहुरूपेण प्रविष्टस्य स्थानभेदकृतभेदशङ्कायां नेति वक्तुं ‘स यश्चायं पुरुषे यश्चासावादित्ये स एक’ इत्यस्य प्रवृत्तेरसावित्यानन्दमयपरामर्श इति भावः। एवमन्येषामित्येतद्व्यनक्ति॥ एवमिन्द्रेति॥ सूर्येति॥ तेषां सूर्यादुत्तमत्वेन तन्नियामकतयावस्थाना-दित्यर्थः। आदिपदेन ‘स एक इन्द्रस्य आनन्दः। स एको बृहस्पतेरानन्दः’ इति। इदं बृहस्पत्यादि-श्रुत्यादिकं ग्राह्यम्॥ आनन्दमयत्वेति॥ तस्यैव प्रकृतत्वात्स इति परामर्श इति भावः। प्रकृते-रित्यस्यार्थान्तरमाह॥ अचिदिति॥ बहुभावेदेवेति॥ न त्वभिमानिद्वारेत्येवार्थः। एकस्य सर्वदेहस्थानन्दमयत्वाभावादाह॥ तत्तद्देहेति॥ एतेनाभिमानित्वेनेत्यग्रेतनमुपपादितं ध्येयम्। ब्रह्मशब्दस्य हिरण्यगर्भनिष्ठताद्योतनाय बृहजातीत्यादिसर्वांशोक्तिः। अन्नमयत्वादेश्चेत्यस्य व्यावर्त्यपूर्वमर्थमाह॥ न चेति॥ उक्तेरिति॥ ब्रह्मपुच्छं प्रतिष्ठेत्यनेन। अवयवत्वविरोध इति न्यायविवरणोक्तमाह॥ तस्य चेति॥ सङ्गत्यर्थमुदाहृतेति॥ इत्यत आहेत्यत्रोदाहृतेत्यर्थः। हेतोरसिद्धिनिरासायानन्दमयनिष्ठतां व्यञ्जयन् व्यवहितत्वात्प्रतिज्ञाहेत्वोरन्वयमाह॥ असन्नेवेति॥ ‘तदप्येषः श्लोको भवति’ इति आनन्दमयं प्रत्यदाहृते ‘अस्ति ब्रह्मेति चेद्वेद सन्तमेनं ततो विदुः’ इति श्लोके जीवान्यत्वेन ब्रह्माभावभावज्ञानिनो-स्तमोमुक्तिभाक्त्वरूपफलोक्तिपरे द्विर्ब्रह्मशब्दश्रवणेन एकप्रकारासकृदुक्तिरूपब्रह्मशब्दाभ्यासादित्यर्थः। तस्मिन्नित्यस्यार्थ आनन्दमय इति। श्लोको ब्रह्मपुच्छं प्रतिष्ठेत्युक्तपुच्छं प्रत्येवोदाहृत इति तु अन्नमयादीन्प्रत्युदाहृतेषु पुच्छविषयत्वाभावेन प्रायपाठविरोधादयुक्त इति भावः॥ श्रुतिस्मृतिष्विति॥ भाष्ये द्वे श्रुती। तिस्रः स्मृतय इति दर्शितम्॥ विष्ण्वेकेति॥ तदेवेति श्रुतौ तच्छब्देन विष्णुपरामर्श-स्यावधारणेन तदेकनिष्ठतायाः प्रागेवोक्तत्वाद् एतमेवेति श्रुतौ सावधारणब्रह्मशब्दस्य विष्णोरन्यत्र मुख्यत्वायोगेन तदेकनिष्ठतायाः शब्दविशेषादित्यत्र वक्ष्यमाणत्वात् स्मृतौ च नान्यत्रेति निषेधादिति भावः। ब्रह्मेति परमात्मेतीति भागवते। ‘बुध्याऽविहिंसन् पुष्पैर्वा प्रणवेन समर्चयेत्। वासुदेवात्मकम्’ इति व्यासस्मृतिः। सावधारणश्रुत्युक्तेर् असम्पूर्णा इति स्मृतिशेषोक्तेश्चोपयोगं शङ्कापूर्वमाह॥ न च तत एवेति॥ ब्रह्मशब्दादेवेत्यर्थः॥ अयोगादिति॥ असन्नेवेति श्लोक इत्यर्थः। एतेन भाष्ये तस्मिन्नेवेत्यवधारणं विवृतं ध्येयम्॥ १२॥

### **अभिनवचन्द्रिका**

किमध्यायशेषेणेति॥ ननु ब्रह्मणः शास्त्रविषयत्वाद् ब्रह्मस्वरूपनिरूपणानवशेषे शास्त्रशेषवैयर्थ्यस्यै-वोचितत्वेन किं शास्त्रशेषेणेत्येव वक्तव्यम्, नतु अध्यायशेषेणेति। किं च इतः प्राक्तनानामधिकरणानाम्, अध्यायपादपीठत्वेनाऽनध्यायत्वात् किमध्यायेनेत्येव वक्तव्यम्, न त्वध्यायशेषेणेतीति चेत्, न। नैतदेवं विज्ञायते अध्यायस्य शेषो ऽध्याय शेष इति। किं तर्हि अध्यायरूपः शेषोऽध्यायशेष इति। ततश्च ‘आनन्दमयोऽभ्यासा’ दित्यारभ्य ‘अनावृत्तिः शब्दादनावृत्तिः शब्दा’(४-४-२३)दित्यन्तः शास्त्रशेषो ऽध्यायसंज्ञक इति ‘किमध्यायशेषेणे’त्येवोक्तं भवतीति नोक्तदोषः। तत्कृत्यमाहेति॥ अध्यायचतुष्टय-कृत्यस्य परस्परं विलक्षणत्वेन पृथगेव वक्तव्यत्वात्। उत्तराध्यायस्य कृत्यन्तु तत्र तत्रैव वक्ष्याम इति भावेन प्रथमाध्यायकृत्यं तावदाह आचार्यो भाष्यकार इत्यर्थः। अत एव उत्तराध्यायनिरूपणभाष्यस्य व्यावर्त्यशंकाया अत्रैवोक्तत्वेन उत्तराध्यायटीकायां तामप्रदर्शयित्वा एतदध्यायप्रतिपाद्यं दर्शयतीत्येवाव-तारितम्। अन्यथा इहैव गतार्थतामाशंक््य किमध्यायेनेति तत्रापि ब्रूयादिति द्रष्टव्यम्। कृत्यान्तरा-भावेऽपीति॥ अनुक्तार्थनिरूपणरूपप्रयोजनान्तराभावेऽपि उपक्रमाद्यन्वयाच्छास्त्रीयशब्दानां सम्यक् निरूपणमनेनाध्यायेन कुर्वन्सूत्रकारः, अन्यपरत्वसन्देहविषयेषु वाक्येषु भगवत्परत्वसाधकोपक्रमादि-लिङ्गयोगरूपो यः समन्वयः ‘तत्तु समन्वया’(ब्र.सू.१-१-४)दिति सूत्रे समन्वयशब्देनोक्तस् तमेव समन्वयं भगवत्परत्वसाधकोपक्रमादिलिङ्गयोगं प्रतिवाक्यग्रहणेन दर्शयति। ततश्च अनुक्तार्थप्रतिपादनरूप-प्रयोजनान्तराभावेऽपि समन्वयप्रकटनरूपप्रयोजनसद्भावान्नाध्यायशेषस्य वैयर्थ्यमिति भावः। एतेन यदि उक्तसमन्वयनिरूपणमेव अध्यायप्रयोजनं स्यात् तर्हि आनन्दमयादिसूत्रेषु ‘अभ्यासः, लिङ्ग’मित्यादिरूपेण प्रतिवाक्यग्रहणपूर्वकम् उपक्रमादिकमेव प्रदर्शनीयं स्यात्, न तु ‘आनन्दमय’ इत्यादिसाध्यांशप्रदर्शनमिति परास्तम्। उपक्रमादिलिङ्गानि, वाच्यवाचकभावसम्बन्धश्चेत्युभयप्रदर्शनस्य इहाभिमतत्वात्। कुतः समन्वयसूत्रोक्तं समन्वयं प्रतिवाक्यग्रहणेन प्रदर्शयतीत्यत आह– अन्यथेति॥ अत्र वाक्ये ‘अन्यथे’ति ‘अन्यदेव समन्वयादित्यपि वक्तुं शक्यत्वा’दिति च, प्रक्षिप्तम्। ततश्चैवं टीकावाक््यपाठः – प्रतिज्ञामात्रस्य हेतूपन्यासमात्रस्य हेत्वसाधकत्वात्, प्रतिवाक््यग्रहणेनोपक्रमादिकं प्रकटयतीति पूर्वेण सम्बन्धः। अवश्यं चैतदेवं विज्ञेयम्, ‘अन्यदेव समन्वयादित्यपि वक्तुंशक्यत्वात्’ इत्यस्य अन्यथा प्रतिज्ञामात्रस्य असाधकत्वा’दित्यनेनान्वयाभावात्। न हि यो हि प्रतिज्ञामात्रमसाधकमिति ब्रूते स स्वयम् अर्थसाधनाय प्रतिज्ञामात्रं करोतीति सम्भवति। येनेदम् अन्यदेव समन्वयादित्यपि वक्तुं शक्यत्वा-दित्येतत् पूर्वेण सङ्गतं स्यात्। सूत्रोदाहरणकृत्यमाह– एतदधिकरणेति॥ एतदधिकरणमारभ्य अध्याय-पादाभ्यामन्तर्भावसङ्गतिप्रसक्तिसूचनाय सूत्रोदाहरणमित्यर्थः। अत एव प्राक् ‘अध्यायपादसङ्गतिस्तु आनन्दमयाधिकरणमारभ्य गवेषणीये’त्युक्तम्। समस्तेनेति प्रायेणेति च माता वन्ध्येतिवद्व्याहतमित्याशङ्कां विषयव्यवस्थया परिहरति – चतुर्थपादे त्वित्यादिना॥ नहीति॥ यदि समस्तेनाध्यायेन समन्वयो निरूप्यते तर्हि अध्यायस्य एकार्थत्वं प्राप्तमेवेति पादभेदो न स्यात्। प्रतिपाद्यभेदायत्तत्वात् पादभेदस्येति भावः। शब्दास्तावच्चतुर्विधा इति॥ सूत्रनिष्पत्तेः पुरा चतुर्विधाः शब्दा आसन्, चतुर्विधप्रतिपत्तिविषया आसन्निति यावत्। एतेन – शब्दानां स्वतश् चातुर्विध्याभावात् शब्दाश्चतुर्विधा इत्ययुक्तमिति परास्तम्। स्वतश् चातुर्विध्याभावेऽपि चतुर्विधप्रतिपत्तिविषयत्वेन चतुर्विधा इत्युपचारविषयत्वसम्भवात्। अन्यत्रैव प्रसिद्धा इति॥ प्रबलश्रुतिलिङ्गादिभिर् अन्यपरा एवेति विज्ञाता अन्यत्रैव प्रसिद्धाः। कस्मिंश्चिद्वाक्ये विद्यमाना अन्यपरा इत्येवं विज्ञाता उभयत्र प्रसिद्धाः। लोकव्यवहारबलेन वा, श्रुत्यादिबलेन वा, अन्यपरा एवेति विज्ञाता अन्यत्र प्रसिद्धाः। भगवद्वाचकत्वेन विज्ञातास् तत्र प्रसिद्धा इत्यर्थः। एतेन अन्यत्र प्रसिद्धानाम्, अन्यत्रैव प्रसिद्धेषु अन्यत्रापि प्रसिद्धेषु वा अन्तर्भावो भवेद् अन्यत्रेत्यस्य अन्यत्रैव अन्यत्रापीति पक्षद्वयव्यतिरेकेण विधान्तरत्वाभावाच् चातुर्विध्याभिधानमयुक्तमिति परास्तम्। अन्यत्र प्रसिद्धा इत्यनेन लोकव्यवहारबलेन श्रुत्यादिबलेन वा अन्यपरा एवेति विज्ञाता इति शब्दविशेषाणां विवक्षितत्वात्। नन्वेवमपि – अन्यत्र प्रसिद्धा उभयत्र प्रसिद्धा इति विभागो नोपपद्यते। अन्यत्र प्रसिद्धानां शब्दानामपि बलवच्छ्रुतिलिङ्गादिभिर् अन्यत्रैव प्रसिद्धत्वात्। कथमन्यथा आनन्दमयाद्यधि-करणपूर्वपक्षेषु ब्रह्मादिश्रुतीनां, सूर्ये प्रोक्तत्वादिलिङ्गानां चोपन्यासः। न च – ब्रह्मश्रुत्यादीनां न बलवत्वमिति वक्तुं युक्तम्। पूर्वपक्षदार्ढ्याभावप्रसङ्गात्। न च पूर्वपक्षिभिन्नस्य अन्यत्र प्रसिद्धत्वम् उभयत्र प्रसिद्धत्वं विवक्षितम्। पूर्वपक्षिणः श्रुत्यादिभिः प्रसिद्धत्वेऽपि नान्यत्र प्रसिद्धत्वहानिरिति वाच्यम् – अन्यत्रैव प्रसिद्धाऽव्यक्तादिशब्दानां पूर्वपक्षिभिन्नस्य पुरुषस्य श्रुत्यादिभिरन्यत्र प्रसिद्धत्वाभावेन अन्यत्रैव प्रसिद्धत्वाभावापातात्। न च ‘अव्यक्तात्पुरुषः पर’ इत्याद्युक्तावरत्वादिलिङ्गपर्यालोचनयैव पूर्वपक्षिभिन्नस्य ते अन्यत्र प्रसिद्धा इति तेषाम् अन्यत्रैव प्रसिद्धत्वमिति वाच्यम्। अवरत्वादिलिङ्गबलेन अन्यत्रैव प्रसिद्धा इति ज्ञातुः पूर्वपक्षित्वानपायात्। न हि पूर्वपक्षिणः शृङ्गमस्ति, यद्व्यतिरेकान्नायं पूर्वपक्षीति प्रतीमः। किं च यथा आनन्दमयादिशब्दा लोकतोऽन्यत्र प्रसिद्धाः, तथा चतुर्थपादव्युत्पाद्या अव्यक्तादिशब्दा अपि लोकतोऽन्यत्र प्रसिद्धाः, कथमन्यथा चतुर्थपादीयाऽव्यक्ताद्यधिकरणेषु समन्वयसूत्रमन्यत्रैव प्रसिद्धिं सन्देहबीजत्वेनाभिदध्यात्। न च लोकतोऽन्यत्रैव प्रसिद्धिः सन्देहबीजम्। अपि तु श्रुतियुक्त्यदिभिरन्यत्रैव प्रसिद्धिः सन्देहबीजमिति वाच्यम्, तस्या एव पूर्वपक्षनिश्चयत्वेन संशयहेतुत्वासम्भवात्। न च लोकप्रसिद्धेरपि संशयहेतुत्वासम्भवः – अन्यमात्रपरत्वेन लोकविज्ञानस्य श्रुत्यादिमूलत्वेन दार्ढ्याभावात्। इदं रजतमिति जानातीति भ्रान्तिज्ञस्य संशयवत् संशयहेतुत्वोपपत्तेः। एवमुभयत्र प्रसिद्धा अपि अन्यत्रैव प्रसिद्धाः। अतः परविद्याविषयो द्युभ्वाद्याश्रयो विष्णोरितर एवेति पूर्वपक्षिणाऽवधृतत्वात्। ‘अन्यपरा एवे’ति अवधारणविषयत्वस्यैव अन्यत्रैव प्रसिद्धिशब्दार्थत्वात्। न हि वाक्यविशेषान्तर्गतो विष्णुपरस् तदन्यवाक्यविशेषान्तर्गतोऽन्यपर इति प्रतीतिविषयत्वमात्रेण उभयत्र प्रसिद्धत्वेन भाव्यं, न भाव्यं च विषयवाक्यान्तर्गतो न विष्णुपरः किं तु तदन्यपर एवेति निश्चय-विषयत्ववशाद् अन्यत्रैव प्रसिद्धत्वे नेति राज्ञामाज्ञाऽस्तीति चेत् सत्यम्। अन्यत्रोभयप्रसिद्धा अन्यत्रैव प्रसिद्धाः, अन्यत्रैव प्रसिद्धा अपि लोकतोऽन्यत्र प्रसिद्धा भवन्तीति। तथापि विभागो युज्यते पृथापुत्रत्वसाम्येऽपि अर्जुने पार्थत्वेन प्रसिद्धिवद् येषु लोकतः श्रुत्यादिना वाऽन्यत्र प्रसिद्धत्वेन प्रसिद्धिः, ते शब्दा अन्यत्र प्रसिद्धशब्देन सङ्गृहीताः। येषु अन्यत्रैव प्रसिद्धत्वेन प्रसिद्धिः, ते शब्दा अन्यत्रैव प्रसिद्धशब्देन सङ्गृहीता इत्यङ्गीकारात्। एवं च सति येऽन्यत्र प्रसिद्धत्वेन प्रसिद्धास् तानुपादाय प्रथमद्वितीययोः पादयोः, ये उभयत्र प्रसिद्धत्वेन प्रसिद्धास् तानुपादाय तृतीयपादस्य, ये त्वन्यत्रैव प्रसिद्धत्वेन प्रसिद्धास् तानुपादाय चतुर्थपादस्य प्रवृत्तिः। एकस्यैवेंद्रस्य शचीपतित्वेन सहस्राक्षत्वेन पुरंदरत्वेन प्रसिद्धिवत्। एकस्यैव आकाशशब्दस्य अन्यत्रोभयत्र अन्यत्रैव प्रसिद्धत्वात् ‘आकाश-स्तल्लिङ्गा(१-२२)दिति प्रथमे ‘आकाशोऽर्थांतरत्वादिव्यपदेशा’(३-४१)दिति तृतीये, कारणत्वेन चाकाशादि’ष्विति चतुर्थे च, समन्वयो निरूपितः। अत एव ज्योतिःशब्दस्य ‘ज्योतिश्चरणाभि-धाना’(१-२६)दिति प्रथमे, ‘ज्योतिर्दर्शना’(३-४०)दिति तृतीये, ‘ज्योतिरुपक्रमात् तु तथा ह्यधीयत एक’ (४-१०) इति चतुर्थे च समन्वयोक्तिरुपपन्ना। सर्वेऽपि नामलिङ्गात्मकतयेति॥ स्वशक्यार्थ-बोधका नामात्मकाः, अवयवशक्त्यार्थऽबोधका लिङ्गात्मका इत्यर्थः। इदं च लिङ्गात्मकत्वं पङ्कजादिपदेषु ‘यस्मिन् द्यौ’रित्यादिवाक्येषु चाऽविशिष्टं पङ्कजादिपदानामिव, ‘यस्मिन् द्यौ’रित्यादिवाक्यानामपि स्वावयवशक्त्याऽर्थबोधकत्वादिति बोध्यम्। तेषु न तत्र प्रसिद्धानामिति॥ यद्वाक्यान्तर्गता भगवत्प्रसिद्धाः। तद्वाक्यं विषयवाक्यत्वेनोदाहृत्य तदन्तर्गतानां तेषां समन्वयो न वाच्य इत्यर्थः। एतेन ‘ऋतं सत्यं परं ब्रह्म पुरुषं कृष्णपिङ्गलम्। ऊर्ध्वरेतं विरूपाक्षं शङ्करं नीललोहित’मिति वाक्यान्तर्गतब्रह्मशब्दस्य शङ्करादिश्रुतिबलेन ‘अन्यपर एवायं ब्रह्मशब्द’ इति प्राप्तपूर्वपक्षस्य परिहाराय समन्वेतव्यत्वात्। तत्र प्रसिद्धानां समन्वयो न वाच्य इत्ययुक्तमिति परास्तम्। एतद्वाक्यान्तर्गतपदस्य अन्यत्रैव प्रसिद्धत्वेन तत्र प्रसिद्धत्वभावात्। अमुख्यत्वेन प्राथम्यायोगादिति॥ ननु उभयत्र प्रसिद्धशब्दा-नामपि अन्यत्र प्रसिद्धशब्दानामिवान्यत्र प्रसिद्धिपराकरणपूर्वकं भगवत्परत्वं समर्थनीयं, समर्थ्यते च ‘द्युभ्वाद्यायतनं स्वशब्दा’(१-३-१)दित्यादौ, अन्यथा– ‘नानुमानमतच्छब्दात्; प्राणभृच्चे’ (ब्र.सू.१.३.२.३)त्येतावन्मात्रेण अन्यत्रप्रसिद्धिपराकरणसम्भवात्, ‘द्युभ्वाद्यायतनं स्वशब्दा’दित्यस्य वैयर्थ्यं स्यात्। किं चैवं सति तृतीयपादस्य समन्वयाप्रतिपादकत्वेन समन्वयाध्याये अन्तर्भावो न स्याद् इति चेत् स्यादयं दोषः, यदि तृतीयपादे समन्वयो न व्युत्पादनीयो, न व्युत्पाद्यते चेति ब्रूमः, न चैवं किं नाम समन्वेतव्यशब्दोक्तगुणलाभाय समन्वयो न व्युत्पादनीय इति। समन्वेतव्यशब्दस्य उभयत्र प्रसिद्धित्वेन तद्वाच्यगुणस्य परमात्मनि पूर्वपक्षिणा अङ्गीकृतत्वात्। किमर्थं तर्हि समन्वय उच्यते इति चेत् समन्वेतव्यशब्दवाच्यगुणस्य अन्येषु योगनिरासायेति ब्रूमः। विष्ण्वन्यपरत्वेनाभिमत-यावद्वाक्यान्तर्गतसमन्वेतव्यशब्दस्य भगवति समन्वये भगवदन्यस्य समन्वेतव्यशब्दोक्तगुणयोगो निराकृतो भवति। प्रमाणवैधुर्यादिति॥ ततश्चैवं योजना – उभयत्रप्रसिद्धशब्दानां समन्वयफलस्य अन्यत्रप्रसिद्धिपराकरणमात्रस्य, अन्यत्रप्रसिद्धशब्दसमन्वयप्रतिपादनलभ्यफलादमुख्यत्वेन प्राथम्यायोगात् तृतीयपादे तत्समन्वयोक्तिरिति। इदमुक्तं भवति – अन्यत्रप्रसिद्धशब्दस्य समन्वयोक्तेः फलद्वयं, भगवति समन्वेतव्यशब्दोक्तगुणलाभो ऽन्यत्र तद्योगनिरासश्चेति। उभयत्रप्रसिद्धशब्दसमन्वयस्य तु भगवति तदभिधेयगुणयोगस्य पूर्वपक्षिणा कृतत्वाद् अन्यत्रतद्गुणयोगानिरास एव फलमिति। अन्यपराणां मध्य इति॥ लिङ्गात्मकानामवयवशाक्तिमालम्ब धर्मवाचिनां, स्वशक्त्या धर्मिवाचिभ्यो नामात्मकेभ्योऽ-मुख्यत्वेन तत्समन्वयोक्तिर् द्वितीयपाद इत्यर्थः। एतेन लिङ्गात्मकानामपि धर्मिवाचिभ्यो ऽमुख्यत्व-कथनमयुक्तमिति परास्तम्। ततोऽन्यत्रेति॥ स्वशक्यार्थप्रतिपादकत्वेन प्राधान्यात् तत्समन्वयः प्रथमपादे प्रदर्श्यत इत्यर्थः। लोकतोऽन्यत्रप्रसिद्धानां प्रथमपादे, श्रुत्यादिभिरन्यत्रप्रसिद्धानां द्वितीयपादे समन्वयः प्रतिपाद्यत इति भावः। एतेन समन्वतेव्यशब्दानां नामात्मकत्वलिङ्गात्मकत्वभेदेन पादभेदनिरूपणमयुक्तं, नामलिङ्गात्मकत्वादिति परास्तम्। लोकतोऽन्यत्रप्रसिद्धत्वश्रुत्यादिभिरन्यत्रप्रसिद्धत्वरूपभेदस्यैव पादभेदप्रयोजकतयाऽभिमतत्वात्। नामलिङ्गात्मकत्वोक्तेः स्वरूपकथनार्थत्वात्। अत एव टीकायां ‘प्रथमपादे लोकतोऽन्यत्र प्रसिद्धाऽऽनन्दमयनाम्न’ इत्युक्तं, द्वितीयपादे तु लोकतोऽन्यत्र प्रसिद्धाऽऽदित्य-श्रुतिसहपठितसर्वगतत्वलिङ्गात्मकस्येत्युक्तम्। अन्यत्रप्रसिद्धानां नामात्मकानां प्रथमपादे, लिङ्गात्मकानां द्वितीयपाद इत्यादिनियमस्तु सूत्रे उदाहरणतयोपादानविषय एवेति बोध्यम्। एतेन आनन्दमयशब्द-समन्वयोक्तौ, समानन्यायत्वाद् अन्यत्रप्रसिद्धनामात्मकाऽन्नमयादिशब्दसमन्वयसिद्धिवत्, समानन्याया-क्रान्तानामुभयत्र अन्यत्रैव प्रसिद्धशब्दानां समन्वयसिद्धिर्भवेदेवाऽविशेषात्। एवं च प्रथमपादे अन्यत्र-प्रसिद्धनामात्मकानां समन्वयो निरूप्यत इत्यादिपादार्थकथनमयुक्तमिति परास्तम्। अन्ये त्विति॥ स्पष्टलिङ्गानां, स्पष्टलिङ्गं समन्वयज्ञापकं येषां ते स्पष्टलिङ्गास् तेषां शब्दानां ब्रह्मनिष्ठतया प्रथमे समन्वयः प्रतिपाद्यते। द्वितीयतृतीययोस्तु अस्पष्टानां – न विद्यन्ते स्पष्टानि येषां तेऽस्पष्टास् तेषां शब्दानां समन्वयः प्रतिपाद्यत इति पादार्थानाचक्षत इत्यर्थः। प्रायेणान्यत्रप्रसिद्धानामिति भाष्येण शास्त्राध्यायपादसम्भवेऽपि न श्रुत्यधिकरणसङ्गातिसूचनं सम्भवतीति भावेन शङ्कते। नन्विति॥ अन्यत्रप्रसिद्धानां शब्दानां समन्वयः प्रतिपाद्यतेऽस्मिन् पादे इत्यभिधानाद् अस्मिन् अधिकरणे आनन्दमय-नाम्नो ब्रह्मणि समन्वयसमर्थनात्, शास्त्राध्यायपादसङ्गतिः सूचिताऽस्तु, तथापि न कृतार्थता श्रुत्यधिकरण-सङ्गत्योरसूचनात्। एवं चानन्दमयस्य विष्णुत्वसमर्थनरूपस्य अधिकरणप्रमेयस्य पूर्वस्य सङ्गतिर्वक्तव्या। सा च केत्यतः श्रुत्यधिकरणाभ्यां सङ्गतिं दर्शयतीत्यर्थः। एतेन आकाशाद्यधिकरणोपक्रम इव अस्ति शास्त्रादिसङ्गतिरित्युक्त्या श्रुत्यधिकरणसङ्गतिं दर्शयतीति वक्तव्यं न तु ‘नन्वस्तु शास्त्राध्यायपादसङ्गातिस् तथापि का पूर्वसङ्गति’रिति प्रष्टव्यं, शास्त्रादिसङ्गतेरनुक्तत्वेन अर्धाङ्गीकारायोगात्, ‘तथापि’ इत्यस्य अनन्वयाच्चेति परास्तम्। पादप्रतिपाद्यं वदता भाष्यकृता सङ्गतेः सूचितत्वेन सर्वापि सङ्गतिः सूचितेति मन्यमानस्य शङ्कोदयसम्भवात्। यद्यपि समन्वयसूत्रेण प्रपञ्च्यप्रपञ्चकभावलक्षणसङ्गतेरुक्तत्वात् का पूर्वसङ्गतिरिति प्रश्नोऽनुपपन्नः, तथापि तस्याः सङ्गतेः सर्वाधिकरणसाधारणत्वाद् असाधारणसङ्गतेरनुक्त-त्वात् प्रश्नो नानुपपन्नः। यद्यपि पादस्य शास्त्राध्यायपादसङ्गतित्वेनोपचरिता। अत एव अस्तु शास्त्राध्यायपादसङ्गतिरित्येकवचनम्। अन्यथा ‘श्रुत्यधिकरणसङ्गती’ इत्यत्र द्विवचननिर्देशवद् इहापि ‘सङ्गतय’ इति बहुवचननिर्देशं कुर्यादिति। अतः सङ्गातिसद्भावादिति॥ जिज्ञासाधिकरणे प्रतिपाद्यस्य ब्रह्मण आनन्दमयाधिकरणप्रतिपाद्यस्य आनन्दमयस्य च अवयवावयविभावलक्षणसम्बन्धसद्भावादित्यर्थः प्रतिपाद्ययोः सम्बन्धस्यैव सङ्गतित्वादिति भावः। तेन जिज्ञासाधिकरणप्रतिपाद्यस्य ब्रह्मणस् तैत्तिरीयश्रुतौ आनन्दमयपुच्छत्वश्रवणेऽपि तयोरधिकरणयोः सङ्गतिलाभः। पुच्छत्वेन प्रतीतिमात्रस्य सङ्गतिं प्रति अप्रयोजकत्वादिति परास्तम्। ‘तस्य प्रियमेव शिर’ इत्यादिना शिरआद्यवयवादीनाम् उपकारादिसाधन-जन्यसुखविशेषात्मकत्वमुच्यत इति प्रतीतिनिरासायाह – तत्तत्प्रवर्तकतयेति॥

यद्यपि ‘तत्तत्प्रवर्तकतया तत्तद्व्यपदेश’ इति वाक्यं सर्वपुस्तकेषु न दृश्यते, तथापि एतद्वाक्योक्त-तत्तद्व्यपदेशगतिकथनस्य ग्राह्यत्वादिदं वाक्यं व्याख्यातम्। प्रियादिप्रवर्तकतया ‘प्रियमेव शिर’ इत्यादिव्यपदेश इति भावः। न ह्यवयविनं विनेति भाष्यमयुक्तं विष्णुत्वसमर्थनस्य आवश्यकत्वा-निरूपणादित्यत आह – यद्यानन्दमय इत्यादिना॥ तदा न ब्रह्मजिज्ञासेति॥ भिन्नांशत्वे जीववत् सर्वोत्तमत्वेन जिज्ञास्यत्वं न स्यादिति भावः। आनन्दमयस्य ब्रह्मणोऽन्यत्वेऽपि ‘तद्विजिज्ञासस्वे’ति श्रुतिविहितत्वाद् ब्रह्मजिज्ञासा भवेदेवेत्यत आह– अवयविन एवेति॥ जिज्ञासाविधिगतस्य ब्रह्मशब्दस्य आनन्दमये लक्षणसम्भवेन आनन्दमयजिज्ञासैव विध्यर्थः स्यादिति भावः। मुख्यार्थबाधाभावाल्लक्षणा न युक्तेत्यत आह– अवयविजिज्ञासां विनेति॥ अवयवस्य प्राधान्येन जिज्ञासायोगान् मुख्यार्थबाध इति भावः। अस्तु तर्हि आनन्दमयजिज्ञासैव श्रुत्यर्थः, तथा च तस्य विष्णुत्वसमर्थनं व्यर्थमित्यत आह– ब्रह्मविज्ञासा चेति॥ श्रुत्युक्ता ब्रह्मशब्दरूढिलभ्या ब्रह्मजिज्ञासा आनन्दमयस्य विष्णुत्वसमर्थनेन सम्भवे सति न हातुं शक्या। सर्वथा मुख्यार्थासम्भव एव लक्षणायाः स्वीकर्तव्यत्वादिति भावः। उपसंहरति– अत इति॥ आनन्दमयस्य अतः पुच्छरूपाद्विष्णोरन्यत्वे सति ब्रह्मजिज्ञासा न सम्भवति इति यतो ऽतो ब्रह्मजिज्ञासासिध्यर्थमित्यन्वयः। अत्र आनन्दमयो विषय इति॥ अत्र द्वे दर्शने– आनन्दमयशब्दो लिङ्गात्मक इति एकं दर्शनम्, नामात्मकमिति अपरम्। तत्राद्यं सत्तर्कदीपावलितत्व-प्रदीपकृतोर्दर्शनम्। ‘ब्रह्मणि अर्थान्तरनिरूढसमन्वयप्रतिपादनात् प्रायेणेति’ इति सत्तर्कदीपावल्याम्, ‘आनन्दादिगुणवाचिनाम् आनन्दमयादिगुणिवाचिनां स्वशब्दानां समन्वयसिध्द्यर्थम् आनन्दमयाधिकरणे लिङ्गविचारात्, इन्द्रादिबहुनाम्नां समन्वयसौलभ्याय उत्तरत्रान्तस्थत्वलिङ्गविचारात्। तस्मात् प्रायेण अन्यत्र प्रसिद्धानां नामशब्दानां ब्रह्मणि समन्वयं वक्ति अस्मिन् पाद’ इति तत्वप्रदीपे च आनन्दमय-शब्दस्य लिङ्गात्मकत्वोक्तेः। द्वितीयं तु – टीकाकृतो दर्शनम् – अत्रान्तस्थत्वलिङ्गसमन्वयप्रतिपादना-त्प्रायेणेतीति अंतस्थत्वाधिकरणस्यैव व्यावर्त्यत्वोक्तेः। अन्यथा आनन्दमयाधिकरणस्यापि व्यावर्त्यत्व-मवक्ष्यत्। तत्राद्यमतस्य ‘गुणिसामान्यवाचिनाम्। गुणवाचिनां च प्रथममाह देवः समन्वय’मित्यनु-व्याख्याने आनन्दमयशब्दस्य धर्मविशिष्टधर्मिवाचकत्वोक्तिर्मूलम्। द्वितीयमतस्य तु – ‘आनन्दमयरूपे तु ब्रह्मणः पुच्छतोक्तितः। समस्ताब्रह्मताप्राप्तेरानन्दमयनाम ही’त्यनुव्याख्याने नामत्वोक्तिर्मूलम्। न च परस्परविरोधादन्यतरस्याऽप्रामाण्यं वाच्यम् – आनन्दमयशब्दस्य योगरूढत्वेन मतद्वयोक्तनामात्मकत्व-लिङ्गात्मकत्वयोर्भावात्। पूर्वमते नामात्मकत्वस्याऽनिषेधात्, द्वितीयमते च लिङ्गात्मकत्वस्याऽनिषेधात्। कथं तर्हि टीकायाम् अन्तःस्थत्वाधिकरणस्यैव प्रायशब्दव्यावर्त्यत्वोक्तिरिति चेत्, तस्य केवललिङ्गात्मकत्वेन पादेऽन्तर्भावो नेति सूचनायेति ब्रूमः। कथं तर्हि तत्वप्रदीपे आनन्दमयाधिकरणस्य प्रायशब्दव्यावर्त्य-त्वोक्तिरिति चेत्, आकाशाद्यधिकरणेष्विव आनन्दमयाधिकरणे केवलनामात्मकसमन्वयो नेति सूचनार्थमिति ब्रूमः। किं वा विष्णुरिति॥ ‘इति सन्देह’ इति शेषः। हिरण्यगर्भनिष्ठब्रह्मशब्दस्य आनन्दमये श्रवणाद् आनन्दमयशब्दपर्यायस्य शतानन्दशब्दस्य हिरण्यगर्भे श्रवणात् तयोरैक््यमिति गूढाभिसन्धिः। पूर्वपक्षमाह– आनन्दमय इति॥ ब्रह्मशब्द एवाऽऽनन्दमयस्य हिरण्यगर्भत्वसाधनायोपन्यस्त इति मन्यमानः शङ्कते – ब्रह्मशब्दस्येति॥ भवेद्ब्रह्मशब्द आनन्दमयस्य हिरण्यगर्भत्वसाधकः यदि तन्मात्रनिष्ठः स्यात्, न चैवमिति भावः। ‘इति चेत्’ इत्यनन्तरं नेति शेषो बोध्यः। पूर्वपक्षी स्वाऽभिसन्धिमुद्धाटयति। आनन्दमयशब्दार्थवदिति॥ नाऽस्माभिर्ब्रह्मशब्दमात्रेण हिरण्यगर्भत्वं साधितं येनोक्तदोषः स्यात्, किं तु परस्परनामसाङ्कर्येण तयोरैक्यमिति साधयाम इति भावः। एतेन शतानन्दनाम्नः पक्षधर्मताभावाद् ब्रह्मशब्दस्य जीवादावपि सत्त्वाद् व्यात्प्यभावेनहिरण्यगर्भत्वसाधनाय तयोरुपन्यासोऽनुपपन्न इति परास्तम्। आनन्दमय हिरण्यगर्भयोरभेदसाधनाय नामसाङ्कर्यस्य हेतुत्वेनेहाभिमतत्वात्। ययोर्नामसाङ्कर्यमसति बाधके तयोरभेद इति व्याप्तिसद्भावात्। नासत्यदस्रयोर्नामसाङ्कर्येऽपि बाधकवशान् नाभेद इति भावः। सूर्ये प्रोक्तत्वादिति॥ सूर्यान्तर्गतत्वादित्यर्थः। अप्रयोजकताशङ्कापरिहाराय तस्य रुद्रलिङ्गत्वमाह – रुद्रस्येति॥ सूर्यान्तर्गतत्वं न रुद्रस्य, नापि बृहस्पतेः, किं तु इन्द्रस्यैवेति मन्यन्ते। अपरे बृहस्पतेरेव न रुद्रेन्द्रयोः। अन्ये तु – अन्यस्यैव न रुद्रेन्द्रबृहस्पत्यादीनां मन्यन्ते। तेषां पूर्वपक्षमाह। ययोरिति॥ एतेन सूर्यान्तर्गतत्वस्य रुद्रादिसाधारण्ये रुद्र एव आनन्दमय इत्याद्यवधारणार्थं हेतुतया तस्योपादानमयुक्तमिति परास्तम्। तस्य रुद्राद्यसाधारण्यं मन्यमानैर्हेतुतया उपादानस्योचितत्वात्। आनन्दमयश् चित्प्रकृतिर्भवितुमर्हति, ब्रह्मशब्दविषयत्वेन बाधकाभावाज् जगदुपादानत्वेन साधकसद्भावादिति गूढाभिसन्धिः। पूर्वपक्षमाह– चित्प्रकृतिर्वेति॥ ब्रह्मशब्दस्य चित्प्रकृतिरूपसाध्यसामानाधि-करण्यज्ञापनायाह– आनन्दमयनिष्ठेति॥ एतेन आनन्दमयस्य चित्प्रकृतित्वसाधनाय तत्रैव हेतोर्वक्तव्यत्वेनाचित्प्रकृतेर्हेतुविधानमयुक्तमिति परास्तम्। ब्रह्मशब्दो हेतुत्वेनोक्त इति मन्यमानः शङ्कते– कथमिति॥ इति चेद् इत्यनन्तरं‘ने’ति शेषः। पूर्वपक्षी स्वाऽभिसन्धिमुद्धाटयति सोऽकामयत इति॥ ब्रह्मशब्दविषयत्वं बाधकाभावप्रदर्शनायोपन्यस्तम्। बहुभाव एव हेतुवेन उपन्यस्त इति भावः। साध्यसहचाराभावाद् व्याप्यत्वासिद्धो हेतुरित्यत आह – तदभिमानत्वादिति॥ मुख्योपादानत्वस्य साध्यसहचाराभावेऽपि ‘सोऽकामयते’ति श्रुत्युक्तकामनोपपत्तये हेतुत्वेनाभिमतस्यौपचारिकोपादानत्वस्य साध्यसहचारित्वान् न व्याप्यत्वासिद्धिरिति भावः। बहुभावादेवेति॥ ‘बहुस्या’मिति वाक््ये मुख्य एव बहुभावो विवक्षितः। कामनाया अभिमानिद्वारा सम्भवात्। ततश्च अचित्प्रकृतित्वसाधन-मेवोचितमिति भावः। आनन्दमया जीवाः। जीवात्मकाऽन्नमयादिप्रायपठितत्वाद् इति मन्यमानस्य पूर्वपक्षमाह– तत्तद्देहगतेति॥ नानन्दमया जीवत्वेन अभ्युपगन्तुं युक्ता ब्रह्मशब्दाविषयत्वादित्यत आह – बृहजातीति॥ तस्य जीवेऽपि सद्भावान् न ब्रह्मशब्दविषयत्वं बाधकमिति भावः। ब्रह्मशब्द एव हेतुत्वेनोक्त इति मन्यमानस्य शङ्कामनूद्य निषेधति – न च वाच्यमिति॥ स्वाभिप्रेतं हेतुमाविष्करोति अन्नरसमय इति॥ सर्वपूर्वपक्षसाधारणम् अवधारणव्यावर्त्यमाह– यद्यपीत्यादिना॥ तत्तद्देवतालिङ्ग-सद्भावाद् यथा तत्तद्देवानां प्राप्तिः, एवं मुख्यतो विष्णुवाचकब्रह्मशब्दसद्भावाद् विष्णोरप्यस्ति प्राप्तिरित्यर्थः। ननु आनन्दमयेति प्रतिज्ञाभागो विष्णुरेवेति व्याख्यातव्यः, किन्त्विति व्यर्थमित्या-शङ्कायामाह– कस्तर्हीति॥ ‘न ते आनन्दमयशब्देनोच्यन्त’ इत्यनन्तरं हेतोरेवाऽऽकाङ्क्षितत्वेत विष्णुरेवेत्यस्याऽनाकाङ्क्षितत्वादवक्तव्यत्वं स्यादिति न त आनन्दमयशब्देनोच्यन्त इति उक्त्यनन्तरं विष्णुरेवेत्युक्तेः सङ्गत्यर्थं किंचिदनेनाकाङ्क्षामुत्पाद्य सूत्रप्रतिज्ञाभागं व्याचष्ट इत्यर्थः। ब्रह्मशब्दाभ्यासं दर्शयति– असन्नेवेति॥ अत्र सूत्र आनन्दमयशब्दस्य उदाहरणमात्रत्वात्। अन्नमयादिषु यद्विष्णुत्वसाधकं प्रसिद्धं तदेव हेतुत्वेन ग्राह्यम्। एवं च आनन्दमयेऽभ्यासो हेतुः, अन्नमयादिषु ब्रह्मशब्द एव हेतुरिति बोध्यम्। एतेन आनन्दमये विज्ञानमये च अभ्याससद्भावेऽपि, अन्नमयदिषु अभ्यासाभावाद् भागासिद्धोहेतुरिति परास्तम्॥

‘येऽन्नं ब्रह्मे’त्यादिरूपादभ्यासात्तैतरीयके।

अन्यासु चैतद्रूपासु शाखास्वपि सहस्रशः।

आनन्दमय इत्याद्यैः शब्दैर्वाच्यो हरिः स्वयम्।’

इत्यनुव्याख्यानस्य तैत्तरीयके विद्यमानात्। ‘येऽन्नं ब्रह्मोपासते, ये प्राणं ब्रह्मोपासते, आनन्दं ब्रह्मणो विद्वान्, विज्ञानं ब्रह्मेति चेद् वेद, विज्ञानं देवाः सर्वे ब्रह्म ज्येष्ठमुपासते, असद् ब्रह्मेति वेद चेत्, अस्ति ब्रह्मेति चेद्वेदे’(तै.उ.२.)त्यादिब्रह्मशब्दाभ्यासात्, उपलक्षणतया सूत्रगृहीता ब्रह्मशब्दादयश्च एतद्रूपासु सहस्रशाखासु ‘आनन्दमयः विज्ञानमयः’ इत्याद्यैः शब्दैर्हरिः स्वयं वाच्य इत्यर्थः। ब्रह्मशब्दस्य चाभ्यासात् पञ्चरूपादिषु स्फुटमिति अनुव्याख्यानस्यापि अन्नमयादिपञ्चरूपेषु अन्नादिषु मध्ये आनन्दमयवद् विज्ञानमयेऽभ्यासात् सूत्रस्थाऽऽनन्दमयशब्दोऽन्नमयादीनाम् उपलक्षको बोध्यः। अन्यथा – अन्नमयादीनामब्रह्मत्वप्रात्प्या तदन्तर्गतविज्ञानमये व्यभिचरितो ब्रह्मशब्दस्याभ्यासः कथमानन्दमयस्य ब्रह्मत्वं साधयेदित्येवाऽऽशयः। न त्वन्नमयादिषु सर्वत्र ब्रह्मशब्दाभ्यासोऽस्तीत्याशयः। अन्नमयादिषु सकृदेव ब्रह्मशब्दश्रवणेनाभ्यासस्याऽभावात्। न वा सूत्रकृता ब्रह्मशब्द एव हेतुत्वेनोक्तोऽ-भ्यास इत्याशयः। आनन्दमयशब्दस्योपलक्षकत्वसिद्धौ अन्नमयादिषु असिद्धिपरिहाराय ब्रह्मशब्दो हेतुत्वेन विवक्षित इत्यर्थसिद्धिः। ब्रह्मशब्दमात्रस्य हेतुत्वसिद्धौ च व्यभिचारप्रसङ्गेनाऽसाधकत्वापत्त्या तत्परिहारायाऽऽनन्दमयशब्दस्योपलक्षकत्वसिद्धिरिति अन्योन्याश्रयप्रसङ्गात्। ननु ‘आनन्दमयोऽभ्यासात्’ इत्यत्राऽभ्यासस्य हेतुत्वं सूत्रकृता विविक्षितमित्ययुक्तम्। सुधाविरुद्वत्वात्। तथा हि ‘एकविषया-सकृदुक्तिर्मुख्योऽभ्यासः। न चैवमत्रास्ति। किंतु – असकृदुक्तिमात्रमिति विज्ञापयितुं ‘इत्यादे’रित्यनुक्त्वा इत्यादिरूपा’दित्युक्तम्। अन्नमयादिविषयत्वेन ब्रह्मशब्दस्य श्रुतत्वादित्युक्तं भवतीति ब्रह्मशब्दस्य हेतुत्वाभिधानादिति चेत्, स्यादयं दोषः यदि ब्रह्मशब्दाभ्यासो न हेतुरिति सुधाशयः स्यात्, न चैवं, किंनाम ब्रह्मशब्दाभ्यासः ब्रह्मशब्दश्च हेतुरित्याशयः। तत्राऽऽद्यः सूत्रे कण्ठोक्तः। द्वितीयस्तु उपलक्षण-तया सूचित इति विवेकः। ततश्च एवं सुधावाक््ययोजना – नन्वनुव्याख्याने ‘येऽन्नं ब्रह्मे’त्यादिरूपा-दभ्यासादित्युक्तं येऽन्नं ब्रह्मेत्यादेः सकृदुक्तत्वेन अभ्यासत्वाभावादित्यत आह– एकविषयाऽसकृदुक्ति-रिति। एकविषयाऽसकृदुक्तिः सौत्राऽभ्यासपदस्य मुख्योऽर्थः। न चैवंरूपोऽभ्यासोऽन्नमयादिषु सर्वत्रास्ति, किंतु अन्नमयादिपञ्चविषयेषु मिलित्वा बहुवारमुक्तिरस्तीति न सौत्रहेतोरसिद्धिः शङ्कनीयेति सूत्रकृता ब्रह्मशब्दोऽभ्यासश्चेति हेतुद्वयं विवक्षितम्। अन्नमयादिषु आनन्दमयविज्ञानमययोरिव ब्रह्मशब्दाभ्यासरूपहेत्वभावेऽपि उपलक्षणतयोक्तब्रह्मशब्दरूपहेतुसद्भावान् नासिद्धिरिति ज्ञापयितुम् इत्यादेरित्यनुक्त्वा इत्यादिरूपादित्युक्तमिति भावः। ‘येऽन्नं ब्रह्मे’ त्यनुव्याख्याने अभ्यासादित्युक्ते-र्भावमाह– अन्नमयादिविषयत्वेनेति॥ उदाहरणत्वेन सूत्रोपात्तादभ्यासपदात्सूचितो ब्रह्मशब्दरूपो हेतुर् अत्र अनुव्याख्याने अभ्यासपदेनोक्त इति भावः। ननु आनन्दमयशब्दस्य अन्नमयादिशब्दोदाहरण-त्वाभिधानमयुक्तम्। अनुव्याख्यानसुधाविरुद्धत्वात्। ‘उपलक्षणत्वं शब्दानामानन्दमयपूर्विणाम’ इत्यनुव्याख्याने आनन्दमयशब्दस्य अन्नमयादिशब्दोपलक्षकत्वोक्तेः। ‘अजहल्लक्षणा चैषा तेनाऽऽ-नन्दमयस्य त्यागो न मन्तव्य’ इति सुधायामुक्तत्वादिति चेत् स्यादयं दोषः, यदि आनन्दमयशब्द अन्नमयादिशब्दोपलक्षकत्वमिति सुधानुव्याख्यानयोराशयोऽर्थः। ‘अजहल्लक्षणा चैषे’ति सुधावाक््यस्य सूत्रकारीयाऽऽनन्दमयशब्दोच्चारणस्य एषा अन्नमयादिशब्दोदाहरणे च, अजल्लक्षणा तुल्या, यथा छत्रिणः समायान्तीत्यत्र छत्रिशब्दस्य शक्यतत्सम्बंध्युभयग्राहकत्वं, एवम् आनन्दमयशब्दोच्चारणस्य उच्चार्यमाणानन्दमयशब्दस्य तत्समानन्यायाऽन्नमयशब्दस्य च ग्राहकत्वं, न तु ‘सभाराजाऽमनुष्य-पूर्वे(पा.सू.२.४.२३’)त्यत्र राजशब्दोच्चारणस्येव पर्यायमात्रस्य ग्राहकत्वमित्याशयो बोध्यः। एतेन उच्चारणस्योच्चार्यमाणशब्दस्य परित्यागेन समानन्यायशब्दग्राहकत्वस्य क्वाप्यदर्शनाद् अजहल्लक्षणा-तुल्यत्वाभिधानमयुक्तमिति परास्तम्। उच्चारणेऽपि उच्चार्यमाणशब्दपरित्यागस्य सभाराजेत्यादौ दर्शनात्। इदमत्र तत्वम् ‘आनन्दमयोऽभ्यासा’दित्यादिसूत्रे सूत्रकारीयमानन्दमयादिशब्दोच्चारणं न समन्वेतव्यशब्दानां परिगणनाय। अनन्तशाखानिर्णयाभावप्रसङ्गात्। किंतु समन्वेतव्यशब्दानामुच्चारणमात्रम्। एवं सति ‘अग्नये त्वा जुष्टं निर्वपामी’त्यत्र अग्निपदस्थाने सूर्यपदोहवद् आनन्दमयोऽभ्यासादित्यादिसूत्रेषु समन्वेतव्य-शब्दस्थाने समानन्यायानामन्नमयादिशब्दानमूहः कार्यः। ततश्चैवं सूत्रपाठो भवति– ‘आनन्दमयोऽ-भ्यासात्, अन्नमयो ब्रह्मशब्दात्, विज्ञानमयोऽभ्यासा’दित्यादि। अत एव सुधायां – ‘यद्यत्र आनन्दमय-शब्दः स्वमात्रस्य ग्राहकः स्यात्, न चैवं किं त्वत्रानन्दमयशब्दस्य समानन्यायानामन्नमयादिशब्दानामुप-लक्षकत्व’मित्युक्तम्। न हि आनन्दमयशब्दोच्चारणमन्नमयादिशब्दानामपि अस्मिन् सूत्रे उच्चार्यत्वमिति ज्ञापनार्थमित्यभिप्रायाभावे आनन्दमयशब्दः स्वमात्रस्य ग्राहकः स्यादि’ति सुधावाक्यं युज्यते। आनन्दमयशब्दस्यार्थवाचित्वेन शब्दपदार्थकत्वाभावात्। कथमन्यथा ‘तत्त्वि’त्यनेन आनन्दमयशब्दस्य सम्बन्धः स्यात्। तस्माद् आनन्दमयशब्दोच्चारणस्य अन्नमयादिशब्दग्राहकत्वमिति सुधाशयो बोध्यः। एवमन्यान्यपि सुधावाक््यानि योज्यानि। अवश्यं चैतदेवं विज्ञेयम् ‘आनन्दमयो विष्णुरभ्यासात्, अन्नमयो विष्णुर्ब्रह्मशब्दात्’ इत्यादियोजनासम्भवात्। आनन्दमयशब्दस्याऽन्नमयादिशब्दोपलक्षकत्वाङ्गीकारे तु आनन्दमयशब्दस्य अजहल्लक्षणया आनन्दमयरूपार्थान्नमयादिशब्दोभयपरत्त्वापत्त्या पदतात्पर्यविषयस्य वाक्यार्थसमन्वयनियमेनानन्दमयरूपोऽर्थः, अन्नमयादिशब्दा विष्णुरेवेति वाक््यार्थः स्यात्, न चासौ युक्तः, ‘ब्रह्मणोऽन्नमयादिशब्दरूपत्वाभावात्। वाक््यविशेषग्रहणस्य पूर्वपक्षविशेषोपादानस्य सिद्वान्त-प्रमाणविशेषस्वीकारस्य च उदाहरणार्थत्वादिति सुधायामुक्तत्वाच्चेति’ ब्रह्मशब्दाभ्यासब्रह्मशब्दयोरन्नमयादिषु श्रवणेऽपि कुतोऽन्नमयादयो विष्णुत्वेन प्रतिपत्तव्या इत्यत आह टीकायाम् – ब्रह्मशब्दस्येति॥ भाष्ये ‘तदेव ब्रह्म परमं कवीना’मित्यादिश्रुतिरस्मृत्युदाहरणं यथा ‘किंतु विष्णुरेवे’ति प्रतिज्ञातार्थ-सिध्द्युपयोगि तथैव ‘न ते आनन्दमयशब्देनोच्यन्त’ इति प्रतिज्ञातार्थसिद्धेरप्युपयोगीति भावेन ‘तथापि न त आनन्दमयशब्देनोच्यन्त’ इति वाक्यम् अर्थतोऽनुवदति – न च तत एवेति॥ तत एव तथापि हिरण्यगर्भादीनां प्राप्तिर् आनन्दमयशब्दवाच्यत्वप्राप्तिर्नाशङ्क्येत्यर्थः। एतेन हिरण्यगर्भादीनां प्राप्तिमाशङ्क्य तथापि न ते आनन्दमयशब्देनोच्यन्त इति भाष्ये निषिद्धत्वेन च ‘तत एवे’त्यनेन पुनराशङ्क्य निराकरणमनुपपन्नमिति परास्तम्। अस्य ग्रन्थस्य ‘न ते आनन्दमयाशब्देनोच्यन्त’ इति भाष्यस्योपयोगोऽस्तीति सूचनार्थत्वात्। यदर्थमनुवादस् तदाह – अपूर्णत्वेति॥ भाष्ये – वासुदेवात्मक-मिति॥ यतिर् वासुदेवात्मकं ब्रह्म, मूलमन्त्रेण प्रणवेन वा पूजयेदित्यर्थः।

### **वाक्यार्थमुक्तावली**

ॐ आनन्दमयोऽभ्यासात् ॐ॥ अथेति॥ अधिकरणचतुष्टये प्रमाणाभ्यां वस्तुनिर्णयानन्तरं पञ्चमे चावाच्यतया शब्दलेशसञ्चाराविषयस्य शास्त्रावगम्यत्वमसम्भावितमित्यसम्भावनाशङ्कानिवृत्यनन्तर-मित्यर्थः॥ शेषेणेति॥ यद्यप्येतदादिरेवाध्याय इति जिज्ञासाधिकरणे व्यक्तं तथापि सुधारीत्या समन्वयसूत्रमारभ्याध्यायान्तर्भावोऽस्तीत्यभिप्रेत्य शेषेणेत्युक्तम्। यद्वा पञ्चाधिकरण्या अन्तर्भावेना-सङ्गतत्वेऽप्युपोद्धातरूपेण सङ्गतत्वात्तद्विवक्षया शेषग्रहणम्।

ननु भाष्ये समन्वयपदेन पूर्वभाष्यदिशा नोपक्रमादिलिङ्गमुच्यते। उपक्रमादिमात्रस्यात्र अनिरूपणा-दित्यत आह तत्तु समन्वयादित्युक्तमिति॥ तत्तु समन्वयादित्यत्रान्वयादुपक्रमादिलिङ्गसमुदायबलात्सम्यक् शास्त्रे निरूप्यमाणे विचार्यमाणे सति समन्वयात् सर्वशास्त्रस्य भगवत्येव सम्यग्वचनवृत्या शक्तितात्पर्य-लक्षणसम्बन्धावगमादित्यन्वयशब्दस्य द्विरावृत्या निरूप्यमाणे इत्यध्याहारेण च लब्धं करणावान्तर-फललक्षणं समन्वयपदार्थप्रतिवाक्यग्रहणेन प्रकटयतीत्यर्थः। सम्यङ्निरूपणमिति सम्यक्प्रविचारणं तत्साध्यं शक्तितात्पर्यलक्षणसम्बन्धं चेत्यर्थः। अवान्तरव्यापारस्य समन्वयत्वं समन्वयशब्दितलिङ्गसाध्यतयेति ध्येयम्। व्यक्तमेतत्सुधायाम्। ‘विभागेन समन्वयम्। आनन्दमय इत्यादिनाऽध्यायेन वदत्यजः’ इति व्याख्यावसर इति ज्ञेयम्। सङ्गतिशङ्कोत्थापनायेति। आनन्दमयरूपविषयापरिज्ञाने अस्य विष्णुत्व-मसर्थने का पूर्वसङ्गतिरित्येवंरूपशङ्कानुदयादिति भावः॥ अश्रद्धेयमिति॥ अध्यायानन्तर्भावप्रसङ्गात् प्रधानशाब्दत्वनिरासस्येक्षत्यधिकरणानन्तर्यौचित्येन व्यवधानकारणाभावाच्चेति भावः॥ एकेति॥ अर्थैक्यादेकं वाक्यमिति जैमिन्युक्तेरिति भावः॥ अन्यत्रैवेति॥ बलवत् श्रुतिलिङ्गाद्यैरिति शेषः। श्रुत्यादेः प्राबल्यं चान्यपरत्वात्याजकत्वम् अव्यक्तजीवादिसमन्वये ह्यवरत्वदुःखित्वाद्यन्यप्रापकलिङ्गादि-विरोधे लिङ्गस्याप्यन्यगतावरत्वदुःखादिस्वामित्वेन भगवति सावकाशत्वे वाच्ये अवरत्वदुःखादि-समवायिन्यपि लिङ्गादिवृत्या अव्यक्तादिशब्दानां तत्परत्वत्यागायोगात्। तथा च येषां शब्दानां सिद्धान्तिनापि प्रबलबाधकवशादन्यपरत्वमत्याजयित्वा भगवत्परत्वमुच्यते ते अन्यत्रैव प्रसिद्धा इति भावः॥ उभयत्रेति॥ उभयप्रापकवशादिति शेषः॥ अन्यत्रेति॥ लोकतो वा लोकप्रसिद्ध-श्रुतिलिङ्गादिभिर्वेति शेषः। एतेनान्यत्रेति सावधारणं न वा आद्ये चतुर्थपादसार्ङ्क्यं द्वितीये तृतीयपाद-साङ्कर्यमिति निरस्तम्। सावधारणत्वेऽपि विवक्षातिशयेन चतुर्थपादसाङ्कर्यात्। व्युत्क्रमेणोक्तिस्तु तेष्वित्यादिना क्रमबीजोक्तिसौकर्यायेति ज्ञेयम्॥ तत्रेति॥ तत्रैवेत्यर्थः। तेन न पाञ्चविध्यम्॥ नामेति॥ नामात्मका रूढा यौगिका लिङ्गात्मका इत्येके। सुधायां साक्षाद्धर्मिवाचिनो नामात्मका धर्मद्वारा धर्मिणि। वर्तमाना लिङ्गात्मका इति। तेनान्तःप्रविष्टं यस्मिन्द्यौरित्यादिवाक्यरूपलिङ्गस्यापि सङ्ग्रहो भवति॥ प्रथममिति॥ दुर्गमत्वाच्च नैवात्र प्राथम्येनोदितोऽञ्जसेत्यनुव्याख्यानदिशा पदवर्णस्वरादि-समन्वयरूपत्वेन दुर्गमत्वादिति भावः॥ उभयत्रेति॥ अन्यत्र प्रसिद्धानामन्यत्र प्रसिद्धित्याजनं भगवति प्रसिद्धिसम्पादनं चेति द्वयं कर्तव्यमिति तत्र प्रयत्नाधिक्यम् उभयत्र प्रसिद्धानां नान्यत्र प्रसिद्धित्याजनं कार्यमिति प्रयत्नलाघवादानंतर्यमिति भावः॥ अन्यपराणां मध्य इति॥ लोकतोऽन्यत्र प्रसिद्धानां मध्य इत्यर्थः॥ अन्तस्थत्वेति॥ सूत्राक्षरार्थाभिप्रायेणैवमुक्तम्। फलतस्तत्रापि नामसमन्वय-सिद्ध्यङ्गीकारात्॥ स्पष्टेति॥ जीवादावनुपपद्यमानतया ब्रह्मतया निर्णीतलिङ्गवतामित्यर्थः॥ उत्तराधि-करणेति॥ उत्तरपादीयाधिकरणेष्वित्यर्थः। वाक्येष्विति बहुवचनेन नास्माभिरिव तेन प्रायिकतया पादव्यवस्था वक्तुं शक्यत इति सूचितं भवति॥ नन्वन्यत्रप्रसिद्धेति॥ अत्र ब्रह्मणीति शास्त्रसङ्गतिः। समन्वयेत्यध्यायसङ्गतिः। तेनैवान्यत्रैव प्रसिद्धशब्दसमन्वयात्मकः। चतुर्थपादे तृतीयपादे चोभयत्र प्रसिद्धविषये द्वितीयपादे चान्तर्भावनिरास इति विवेकः। आनन्दमयनाम्न इति द्रष्टव्यम्। एतच्चाग्रे व्यक्तीभविष्यति। आनन्दमयशब्दस्य नामात्मकत्वनिर्वाहश्चास्माभिः प्रमेयमुक्तावल्यां कृतोऽनुसन्धेयः॥ समन्वयप्रतिपादनादिति॥ अभ्यासाद्यन्वयमनुसृत्य शक्तितात्पर्यलक्षणसम्बन्धनिरूपणादित्यर्थः॥ श्रुत्यधिकरणसङ्गती इति॥ पूर्वाधिकरणादुपात्तश्रुतिभ्यामेव सङ्गतिर्वक्तव्या न त्वव्यवहितपूर्वाधिकरणेनेति नियम इति भावेन भाष्ये जिज्ञासाधिकरणेन सङ्गतिरुच्यत इत्यर्थः। अव्यवहितसङ्गतिस्तु पूर्वाधिकरणे ब्रह्मणो वाच्यत्वं ‘यतो वाचो निवर्तन्त’ इति श्रुतिबलेनाक्षिप्य समाधानमयुक्तम्। तस्याः श्रुतेर्मनोमय-विषयत्वात्। मनोमयादीनां चाब्रह्मत्वादित्याक्षेपपरिहारायास्याधिकरणस्य प्रवृत्तिरिति। अथवा तत्र ब्रह्मानन्दस्यावाच्यत्वमुच्यते न तु ब्रह्मणः। न चानन्दशब्देनापि ब्रह्मोच्यते इति वाच्यम्। गुणवाचिनां गुणिनि हरौ वृत्तेरेवायुक्तत्वात्। ब्रह्मणो ब्रह्मेत्यन्वयप्रसङ्गाच्चेत्याशङ्क्य गुणगुणिनोरभेदघटकं विशेषं चाश्रित्यानन्दादिगुणवाचिशब्दसमन्वयस्याप्यत्र समन्वयप्रतिपादनाद्वा सङ्गतिरिति। तदुक्तं

‘गुणिसामान्यवाचिनाम्।

गुणवाचिनां च प्रथममाह देवः समन्वयम्’। इति।

‘उत्तरैः पूरिताः पूर्वे निश्छिद्रत्वेन सर्वशः।

सर्वेऽपि पुरुषाकारा उत्तरात्पूर्वसम्भवाः’॥

इति तैत्तिरीयभाष्यानुसारेण श्रुत्यर्थमाह तेनेत्यादिना। तस्य पुरुषविधतामन्वयमित्यस्य तात्पर्यं तस्मादुद्भूत इति। शरीरिस्थानीयादान्तरान्नारायणाख्याद् आनन्दमयकोशगतानन्दमयाख्यात् शरीरस्थानीयो बाह्यो वासुदेवो विज्ञानमयकोशगतो विज्ञानमयनामकः प्रादुर्भूत इत्यर्थः॥ उपकारजम् इति॥ ‘परेयं प्रियनामकम्’ इत्युक्तेः। ‘मोदो भोगनिमित्तकः’ इत्यैतरेयभाष्योक्तेः।

सुखं स्वरूपभूतं यदानन्द इति कथ्यते।

मुन्नाम विषयोत्थं यत्प्रकृष्टविषयात्प्रमुत्॥ इति।

बृहद्भाष्योक्तेरिति भावः॥ ब्रह्मणोऽन्य इति॥ ब्रह्मत्वे तु एकैकशोऽङ्गानि धिया विभावये-त्पादादियावद्धसितं गदाभृत इत्युक्तदिशावयवावयविनोर्भेदाभावेन जिज्ञास्यत्वं सम्भवतीति भावः॥ अयोगादिति॥ प्रधानपरित्यागेनाप्रधानस्वीकारस्यानुचितत्वादित्यर्थः। स किं ब्रह्मादिजीवसमूह इति। आनन्दमयादिपञ्चकं किं जीवादिरुत विष्णुरिति चिन्ता। तदर्थं तत्र श्रूयमाणो ब्रह्मशब्दः किममुख्यवृत्या जीवादिविषय उत मुख्यवृत्या विष्णुविषय इति। तदर्थं ब्रह्मशब्दस्य मुख्यवृत्यङ्गीकारे किं बाधकमस्त्युत नास्तीति। तदर्थं मयट्प्रत्ययः, अन्योन्तरात्मेत्यन्यतरशब्दः, ब्रह्म पुच्छमिति ब्रह्मण आनन्दमया-वयवत्वोक्तिः, अन्नमये तस्येदमिति निर्देशश्चेत्येतत्किं विकारभेदाद्यर्थकमुत प्राचुर्यविशेषाद्यर्थकमिति। तदर्थं हेतुव्यपदेशः भृगुवल्लीसमाख्या मन्त्रवर्णसमाख्या चेति स्वपक्षसाधकम् अनुपपत्तिर् भेदव्यपदेशः सुधोक्तशासनं चेति परपक्षबाधकं च किं वा सावकाशमुत निरवकाशमिति॥ मम योनिर्महद्ब्रह्मेति॥ महद्ब्रह्म चेतनप्रकृतिर्मम भार्येति कृष्णवाक्यम्। पञ्चभिः पञ्चभिर्ब्रह्मेति। पञ्चभूतादिसूक्ष्मात्मकजडप्रकृति-विषयम्॥ हिरण्यगर्भनिष्ठेति॥ न च तस्य नपुंसकलिङ्गब्रह्मशब्दवाच्यत्वं नास्तीति भ्रमितव्यम्। तस्मादेतद्ब्रह्म नामरूपमन्नं च जायते। द्वे ब्रह्मणीत्यादिप्रयोगात्। आनन्दमयशब्दार्थेति। अनेन चतुर्मुखवाचकशतानन्दशब्दवाच्यत्वादिति मूलाभिप्राय उक्तो भवति। पर्यायत्वं च मयटः प्राचुर्यार्थत्वात्। आनन्दमयः शतानन्द इत्यर्थैक्यत इति द्रष्टव्यम्॥ सूर्याधिष्ठातृत्वादिनेति॥ इन्द्रादीनां सूर्याद्युत्तमत्वेन तदधिष्ठातृत्वम्। बृहस्पतेर्ब्रह्मशब्दवाच्यत्वस्य ब्रह्मापि तन्न जानातीत्यादौ टीकाकारैरेवोक्तत्वात्। तदादि-शब्दगृहीतम्। तदभिमानित्वादिति॥ बहुभाववदचित्प्रकृत्यभिमानित्वादित्यर्थः।

ननु जीवानां समुदायरूपेण ब्रह्मशब्दवाच्यत्वाद् एकस्मिन्देहे जीवसमुदायाभावादन्योन्तर आत्माऽनन्दमय इति कथमुक्तमित्यत आह– तद्देहेति॥ देहादिसमुदायविवक्षया जीवसमुदायस्यान्योन्तर आत्मेति युक्तिविषयत्वमिति भावः। अन्नमयत्वादेश्चेत्येतदवतार्य व्याचष्टे– न चेति॥ साधारण्या-दिति॥ जात्यादिसाधरण्यादित्यर्थः। न तु विष्णुसाधरण्यादिति भ्रमितव्यम्। यद्यपीति पुनः शङ्कनात्। अन्नादिविकारान्नमयादिशब्दितदेहाद्यभिमानित्वेनेत्यर्थः॥ तत्प्रायपठितेति॥ तत्सहपठितान्नमयशब्द-विषयत्वेत्यर्थः। न ह्यवयविनं विनेति सङ्गतिग्रन्थसूचितपूर्वपक्षमाह यद्यपीति। एतदनुदाहरणेन कथं तद्ध्याख्यानमित्यत आह सङ्गत्यर्थमुदाहृतेति। आनन्दमयोऽभ्यासादित्यादिनेत्यत्र सङ्गतिशङ्कोत्थापनार्थं वा न ह्यवयविनं विनाऽवयवमात्रस्य जिज्ञास्यतेत्यत आह। आनन्दमयोऽभ्यासादित्यत्र श्रुत्यादिसङ्गति-प्रदर्शनार्थं चोदाहृतसूत्रप्रतिज्ञाभागमित्यर्थः। यद्वा सङ्गत्यर्थं व्याचष्ट इत्यन्वयः। आनन्दमय इत्यत्र साध्यस्यानुक्तेः पर्वतो धूमवत्वादितिवदभ्यासादानन्दमय इत्येतयोरसङ्गतिः स्यादतः सङ्गत्यर्थं समन्वय-सूत्रात्तदेवेत्यनुवृत्याऽनन्दमय इति प्रतिज्ञाभागं व्याचष्टे इत्यर्थः। भाष्य इत्यादिषु ब्रह्मशब्दाभ्यासा-दित्यन्वयभ्रमं निवारयंस्तदर्थमाह असन्नेवेत्यादिना विष्ण्वेकनिष्ठत्वोक्तेरित्यन्तेन। तदेव ब्रह्मेत्यारभ्य पठितेष्वित्यादिषु वाक्योत्तरेषु तस्मिन्नेव प्रसिद्धब्रह्मशब्दस्य तस्मिन्नानन्दमयविषयतयोदाहृते असन्नेवेति श्लोके तस्मिन्नानन्दमयविषये अभ्यासादिति योजनोक्ता भवति। आनन्दमये शब्दाभ्यासादित्युपलक्षणमेतत्। विज्ञानमये चेति ग्राह्यम्। अन्नमयादित्रिके तु ब्रह्मश्रवणादिति च। एतच्च पञ्चानां पृथक् पक्षत्वे अन्नमयादयः पञ्च विष्णुरिति प्रतिज्ञायां तु अभ्यासादित्यस्य श्रुतत्वादित्यर्थः। अन्यथा भागासिद्धिप्रसङ्गात्। अत एव येऽन्नं ब्रह्मोपासत इत्यादिब्रह्मशब्दादित्युत्तरभाष्यटीकायां तद्विषयत्वेन ब्रह्मशब्दश्रवणादित्येव वक्ष्यति। स्पष्टं च सुधायाम्। अत्र वक्तव्यमुक्तं मुक्तावल्याम्। श्रुतिसिद्ध-त्वादिति। श्रुतौ तदेव परमं ब्रह्मेत्युक्तेऽन्यममुख्यमिति लाभाद् ब्रह्मशब्दः परे विष्ण्वाविति स्मृतेश्च स्पष्टत्वादिति भावः। ब्रह्मेति परमात्मेतीति भागवतस्थम्।

बुद्ध्याविहिंसन् पुष्पैर्वा प्रणवेन समर्चयेत्।

वासुदेवात्मकं ब्रह्म मूलमन्त्रेण वा यतिरिति व्यासस्मृतिः।

### **तत्त्वसुबोधिनी**

॥ ॐ आनन्दमयोऽभ्यासात् ॐ॥ ब्रह्मस्वरूपनिरूपणेऽनवशेषादिति॥ अथातो ब्रह्मजिज्ञासा इति यस्य ब्रह्मणो जिज्ञासा विहिता तत्स्वरूपं जन्माद्यस्य यतः, शास्त्रयोनित्वादिति लक्षणप्रमाणाभ्यां स्वेतरसमस्तवस्तुव्यावृत्ततयाऽवधारितम्। प्रमाणस्यान्यपरत्वशङ्कया लक्षणस्यातिव्याप्तिः समन्वयसूत्रेण निराकृता। ब्रह्मणश्च सकलशास्त्रप्रमाणकत्वासम्भावनाशङ्का ईक्षत्यधिकरणे निराकृता। न च प्रमाण-निरूपणव्यतिरेकेण वस्तुविचारणं नामास्ति। तत्र च लक्षणप्रमाणाभ्यामेव वस्तुव्यवस्थितेर् न ब्रह्मस्वरूप-निरूपणे किमप्यवशिष्यते। यदर्थमध्यायशेषप्रवृत्तिरित्याशयः। सम्यङ्निरूपणमिति। अनेन तमेव समन्वयमिति भाष्यगतसमन्वयशब्देन यदि उपक्रमादिलिङ्गग्रहणं तदा अध्यायशेषेण उपक्रमादि-प्रपञ्चनाभावात् प्रकटयतीत्यनुपपन्नम्। सुधोक्तरीत्या शक्तितात्पर्यलक्षणसम्बन्धावगमग्रहणेऽप्येवमेव। तस्मात्सम्यगन्वयः शक्तितात्पर्यावगमो येन निरूपणेन भवतीति योगेन वा तद्धेतुभूतोपक्रमादिलिङ्गवाचकेन समन्वयपदेन लक्षणया वा तत्साध्यं निरूपणं ग्राह्यमित्युक्तं भवति। अन्यथेति। प्रकाशनाभाव इत्यर्थः॥ अन्यदेव॥ रुद्राद्येव। जगत्कारणमिति शेषः। ननु सूत्रोदाहरणं मध्ये कुत इत्यत आह॥ एतदधिकरणेति॥ सुत्रानुदाहरणे आनन्दमयरूपविषयापरिज्ञाने अस्य विष्णुत्वसमर्थने का पूर्वसङ्गतिरिति शङ्कानुदयादिति भावः। अन्यत्रैव प्रसिद्धा इति। येषां ब्रह्मण्यप्रसिद्धिर् अन्यत्र च प्रसिद्धिर् ब्रह्मपरत्वेत्यशक्यत्वं चेत्येतत्त्रितयं समन्वयविरोधि ते अन्यत्रैव प्रसिद्धा इत्यर्थः। उभयत्र प्रसिद्धा इति॥ येषां ब्रह्मणि समन्वये अन्यत्र प्रसिद्धिमात्रं विरोधि ते तथोक्ता इत्यर्थः॥ अन्यत्रेति॥ येषां ब्रह्मणि समन्वये अन्यत्र प्रसिद्धिब्रह्मण्यप्रसिद्धिभ्यां विरोधस्तेऽन्यत्र प्रसिद्धा इति भावः। चतुर्विध-शब्दसमन्वयः पादचतुष्ट्य इति प्रतीतिनिरासायाह॥ तेष्विति॥ तेषां भगवत्परत्वस्य सिद्धत्वादिति भावः। नन्वत्र पादक्रमः किं महामल्लभङ्गन्यायेन उत सोपानारोहणन्यायेन। नाद्यः। तथात्वे अन्यत्रैव प्रसिद्धपादस्य प्राथम्यापातात्। न द्वितीयः। उभयत्र प्रसिद्धपादस्य प्राथम्यं स्यात्। तथा चान्यत्र प्रसिद्धानां पूर्वसमन्वयः। तत्रापि नाम्नां पूर्वम्, अनन्तरं लिङ्गानां, तदनन्दरम् उभयत्र प्रसिद्धानाम्, अन्ते अन्यत्रैव प्रसिद्धानाम् इति क्रमानुपपत्तिरित्याशङ्क्य पादत्रये व्युत्पाद्यसमन्वयापेक्षया चतुर्थपादे व्युत्पाद्यस्यान्यत्रैव प्रसिद्धशब्दसमन्वयस्य अत्यधिकत्वेऽपि तस्मिन्महासमन्वये मुख्यतो ब्रह्मण एव अधिकारात् तस्य दुर्गमत्वेन प्रथमं बुद्ध्यारोहासम्भवाच्च सर्वाधिकारिसाधारणं सुगमं चार्थमादा-वभिधायासाधारणं पश्चाद्वदिष्यामीत्याशयेन तस्यान्त्यत्वमित्यभिप्रेत्याह। तेष्वन्यत्रैवेत्यादिना॥ प्रथममबुद्ध्यारोहादित्युपलक्षणम्। असर्वाधिकारिकत्वादित्यपि द्रष्टव्यम्। (नन्वेवं सोपानारोहणन्यायेनाति-प्रयत्नसाध्यस्यैव प्राथम्यमित्याशयेन उभयत्र प्रसिद्धानाम् अन्यत्र प्रसिद्धापेक्षया अन्यत्र प्रसिद्धानामुक्तन्यायेन प्राथम्येऽपि नान्यत्रप्रसिद्धलिङ्गापेक्षया अन्यत्रप्रसिद्धानां प्राथम्यस्य विशेषणनाम्नामेव प्राथम्ये नियामका-भावादित्यतस्तत्रापि महामल्लभङ्गन्यायेनातिप्रयत्नसाध्यतया प्राथम्यं नाम्नाम् इत्याशयेन नामलिङ्गयोः प्राबल्यदौर्बल्ये व्युत्पादयति। अन्यपराणामिति।) नाम्नां प्रधानभूतधर्मिणि साक्षाद्धीजनकत्वाद् यौगिकस्यावयवार्थे रूढ्यपेक्षावद् रूढस्य योगापेक्षाया अभावाच्च नाम्नां लिङ्गापेक्षया प्राथम्यं युक्तमिति भावः। नामात्मकानामिति॥ अनेन मूले नामात्मकानामिति संयोज्यमित्युक्तं भवति। अत एव लिङ्गात्मकानामिति द्वितीयपादे वक्ष्यतीति भावः॥ अत्रान्तस्थत्वेति॥ सूत्राक्षराभिप्रायेणैवमुक्तं फलतस् तत्रापि नामसमन्वयसिद्ध्यङ्गीकारादिति बोद्धव्यम्। स्वमतेन पादार्थानभिधाय अन्योक्तान् पादार्थान्निराकर्तुं तन्मतमनुवदति॥ अन्ये त्विति॥ द्वितीयतृतीययोरिति॥ सविशेषनिर्विशेषविषयतया च तयोर्भेद इति भावः। उत्तराधिकरणेति॥ उत्तरपादगताधिकरण इत्यर्थः। यथाश्रुते तु अन्तराधि-करणादौ स्पष्टब्रह्मलिङ्गसमन्वयस्यैव प्रतिपादनेनासङ्गतमेतत्स्यादिति भावः। अन्यत्र प्रसिद्धानन्दमयनाम्न इत्यादि। अत्र टीकायाम् आनन्दमयनाम्न इत्यानन्दमयशब्द आनन्दमयाधिकरणे लिङ्गविचारादिति तत्वप्रदीपानुसारेणानन्दादिनामपरो योज्यः। तथा च आनन्दादिनामसमन्वयस्यापि इह समर्थनात् फलतः पादसङ्गतिरिति द्रष्टव्यम्। वस्तुत आनन्दमयादिशब्दा योगरूढाः। यान्यापाततो रूढान्येव तानि नामानीति पक्षे आनन्दमयादेर् नामत्वाभावेऽपि यान्यापाततो रूढानि तानि नामानि यानि तु यौगिकानि लिङ्गानीति पक्षे आनन्दमयादिशब्दानाम् उभयात्मकत्वात् तद्विचारस्य पादद्वयसङ्गतिसम्भवेन इहापि विचारसम्भवात् प्रथमातिक्रमे कारणाभावाच्च आद्यपादे तत्समन्वय इति ध्येयम्। ब्रह्मणीति शास्त्रेण, समन्वयेति अध्यायेन, लोकतोऽन्यत्र प्रसिद्धनाम्न इति पादेन च अन्तर्भावलक्षणसङ्गतिरुक्ता। लोकत इति चतुर्थपादीयानां नाम्न इति द्वितीयपादीयानां शब्दानां निरास इति ज्ञेयम्। एवमुत्तरत्रापि ज्ञेयम्। शास्त्राध्यायाभ्यां सहिता पादसङ्गतिरिति विग्रहः। श्रुत्यधिकरणसङ्गती इति। येन केनचित् पूर्वाधिकरणेन तद्विषयश्रुत्याच सङ्गतिरेवापेक्षितेति आद्यसूत्रेण तद्विषयवाक्येन च आक्षेपिकी सङ्गति-रस्तीत्यर्थः। अत एव उत्तरत्र टीकायां किमर्थम् आनन्दमयस्य विष्णुत्वमसर्थनमिति प्रश्नः। ब्रह्मजिज्ञासासिद्ध्यर्थमिति परिहारश्च। एवमुत्तरत्रापि सङ्गतिटीका द्वेधा व्याख्येरा। पूर्वाधिकरणस्थ ‘‘तन्निष्ठस्य मोक्षोपदेशादिति’’ सूत्रोक्तमोक्षजनकज्ञाविषयत्वस्यात्र ‘नेतरोऽनुपपत्तेः’ इति परपक्षप्रतिक्षेप-हेतुत्वेनोपपादनादव्यवहितपूर्वाधिकरणसङ्गतिरपि द्रष्टव्या। अप्रतीतार्थत्वाद् विषयवाक्यं व्याचष्टे। तेनेत्यादिना॥ तस्य पुरुषविधतामनुतस्य पुरुषविधत्वं किं विवक्षितमित्यत आह॥ तस्मादुद्भूत इति। शरीरिस्थानीयादान्तरान्नारायणाख्यादानन्दमयात् शरीरस्थानीयो बाह्यो वासुदेवाख्यो विज्ञानमयः प्रादुर्भूत इत्यर्थः। उपकारजं प्रियमित्यादि। जीवगतवैषयिकसुखाभ्रिपायेणोक्तम्। तच्छब्दवाच्यत्वादिना तज्जातीयं प्रियत्वादिकं विष्णौ बौद्धव्यम्॥ प्रकृष्टेति॥ यथायोग्यमन्वयः। न तु यथाक्रमम्॥ आनन्दमयशब्दार्थवदिति॥ अनेन हिरण्यगर्भ आनन्दमयशब्दवाच्यस् तत्समानार्थकशतानन्द-शब्दवाच्यत्वाद् इति वा आनन्दमयशब्दः हिरण्यगर्भवाचकस् तद्वाचकशतानन्दशब्दसमानार्थत्वादिति वा मूलाभिप्राय इत्युक्तं भवति॥ इन्द्रबृहस्पत्यादीनामिति॥ तेषां सूर्यादुत्तमतया तन्नियामकत्वेन अवस्थानं तदधिष्ठातृत्वम्। आदिपदेन ‘स एक इन्द्रस्यानन्दः स एको बृहस्पतेरानन्दः’ इति इन्द्रश्रुत्यादिकं साधारणो ब्रह्मशब्दश्च विवक्षितः। अनेनैवमन्येषामपीत्येतद् भाष्यं चतुर्मुखरुद्रव्यतिरिक्त-सूर्याधिष्ठातृमात्रपरम्। इतरसर्वजीवानामिति पृथगुक्तेरित्युक्तं भवति॥ बहुभावादेवेति॥ न त्वभिमानि-त्वेनेत्येवशब्दार्थः॥ तत्तद्देहगतेति॥ अनेनान्नमयत्वादेश्चेत्युक्तो हेतुर् देहाभिमानित्वेन जीवे वर्तते इत्युपपादितं भवति। ननु महायोगविद्वद्रूढिभ्यां ब्रह्मशब्दस्य विष्णुपरत्वसमर्थनाद् विष्णुर् ब्रह्मशब्देन कुतो न गृह्यत इत्यत आह॥ यद्यपीति॥

अस्तु आनन्दमयावयवत्वं ततः किमित्यत आह॥ तस्य चेति॥ एकस्यैव अवयवित्वम् अवयवत्वं च विरुद्धमिति भावः। सूत्रानुदाहरणेन कथं तर्हि व्याख्यानमित्यत आह॥ सङ्गत्यर्थ-मुदाहृतेति॥ सङ्गतिप्रदर्शनार्थमित्यर्थः। यद्वा सङ्गत्यार्थं व्याचष्टे इत्यन्वयः। तथा च किन्तु विष्णुरेवे-त्यनुक्तौ साध्यधर्मांशालाभेन पर्वतो धूमवत्वादित्यनयोरिव आनन्दमयोऽभ्यासादित्यनयोरप्यसङ्गतिः स्यात्, तदुक्तौ तु वह्निमानित्युक्ते कुतः पर्वतो वह्निमानित्याकाङ्क्षया हेतुवाक्यसङ्गतिवद् अत्राभ्यासादित्यस्य आनन्दमय इत्यनेन सङ्गत्यर्थं समन्वयसूत्रात्तदेवेत्यनुवृत्त्य आनन्दमय इति प्रतिज्ञाभागं व्याख्यातीत्यर्थः। एवमन्तः श्रूयमाणो विष्णुरेवेत्यादावपि द्रष्टव्यमिति। भाष्ये इत्यादिषु ब्रह्मशब्दाभ्यासादित्यन्वयभ्रमं वारयन् तदर्थमाह॥ असन्नेवेत्यादिना॥ आनन्दमये ब्रह्मशब्दाभ्यासादिति। अनेन तस्मिन्नित्य-स्यानन्दमयपरत्वेन आवृत्त्या अभ्यासादित्यत्राप्यन्वय इत्युक्तं भवति। असन्नेवेत्यादेर् अध्याहारो वाऽर्थलब्धत्वादिति द्रष्टव्यम्। अस्तु ब्रह्मशब्दाभ्यासस् तावता विष्णुर् आनन्दमयः कुत इत्यत आह॥ ब्रह्मशब्दस्येति॥ श्रुतिस्मृतिष्विति॥ अनेन इत्यादिषु इत्यस्य प्रसिद्धपदेनान्वयः प्रदर्शितो भवति। तस्मिन्नेवेत्येतद् विष्णावेवेतिव्याख्यातं भवति। ननु अन्नमयादिपञ्चकस्य ब्रह्मत्वमत्राभिमतम्। तथा च अभ्यासरूपहेतोर् विज्ञानमयानन्दमययोः सत्वेऽपि अन्नमयादित्रिकेऽभावात् हेतुर् भागासिद्ध इति कथं तेन ब्रह्मत्वसिद्धिरिति चेत्। मैवम्। न ह्यत्र एकप्रकारासकृदुक्तिरूपोऽभ्यासो विवक्षितः किन्तु अभ्यासशब्देन तदुक्तिमात्रम्। अत एव भाष्ये येऽन्नं ब्रह्मेति ब्रह्मशब्दादिति, टीकायां च ब्रह्मशब्दश्रवणादित्येवोक्तमिति ध्येयम्।

### **वाक्यार्थविवरणम्**

अन्यत्र प्रसिद्धा इत्यस्यान्यत्रैव प्रसिद्धा इत्येवार्थः। न चतुर्थपादसाङ्कर्यम्। श्रुतिलिङ्गादिभिरन्यत्रैव प्रसिद्धास्ते। अत एव श्रुतिलिङ्गादिभिरिति वक्ष्यते। एते तु लोकत इति न सार्ङ्क्यम्। एवं सति अन्यत्र प्रसिद्धा इत्यस्य यद्यन्यत्रैव प्रसिद्धा इत्यर्थस् तदा चतुर्थपादसाङ्कर्यम्। यद्यन्यत्रापीत्यर्थस्तदा तृतीयपादसाङ्कर्यम् इति चोद्यानवकाश इति।

### **वाक्यार्थमञ्जरी**

ब्रह्मस्वरूपनिरूपण इति॥ आद्यसूत्रे जिज्ञास्यतयोक्तब्रह्मस्वरूपस्य द्वितीयतृतीयसूत्रोक्तलक्षण-प्रमाणाभ्यां स्वेतरसकलवस्तुव्यावृत्ततया निश्चितत्वात्तत्र प्रवृत्तबाधकानां चतुर्थपञ्चमयोर्निरासान्न किमपि निरूप्यमवशिष्टमित्यर्थः। एवकारार्थमाह॥ कृत्यान्तराभावेऽपीति॥ अभ्युपगम्येदमुदितम्। ब्रह्मणोऽवयवत्वश्रवणान्न जिज्ञास्यत्वमित्यादिबाधकानां तत्र तत्र परिहारादिति ध्येयम्। समन्वयशब्दार्थः शास्त्रीयशब्दानामुपक्रमाद्यन्वयात्सम्यङ्निरूपणमिति। अनेन सम्यगन्वयः शक्तितात्पर्यावगमो येन निरूपणेन भवतीति योगेन वा हेतुभूतोपक्रमादिलिङ्गवाचकसमन्वयपदेन लक्षणया वा तत्साध्यं निरूपणं ग्राह्यमित्युक्तं भवति। तेनान्वयोपपत्त्यादिलिङ्गमिति भाष्यदिशा समन्वयशब्देनोपक्रमादिलिङ्गग्रहणेऽध्याय-शेषेणोपक्रमादिलिङ्गप्रकटनाभावात्प्रकटयतीत्यस्यानुपपत्तिः। सुधोक्तरीत्या शक्तितात्पर्यलक्षणावगम-सम्बन्धज्ञानेऽपि तथैवेति निरस्तम्॥ प्रतिवाक्यग्रहणेनेति॥ उदाहरणत्वेनेति शेषः। अन्यदेव रुद्राद्येव कारणमिति। शेषः॥ शङ्कोत्थापनायेति॥ सूत्रानुदाहरणे आनन्दमयरूपविषयपरिज्ञानाभावेन अस्य विष्णुत्वसमर्थने का पूर्वसङ्गतिरित्येवंरूपशङ्कानुदयादिति भावः॥ चतुर्थपाद इति॥ आद्यपादत्रये स्पष्टास्पष्टलिङ्गसमन्वयः। चतुर्थे तु प्रधानस्य अशब्दत्वनिराकरणमिति परैरङ्गीकारादिति भावः॥ देवताद्यधिकरणेति॥ तदुपर्यपि शुगस्येत्यनयोः क्रमेण देवशूद्रयोर्वेदविद्याधिकारविचारेण समन्वयानुक्तेरिति भावः॥ एकेति॥ समन्वयरूपेत्यर्थः। अस्मिन्पादे अन्यत्र प्रसिद्धनामात्मकशब्दसमन्वयनिरूपणे निमित्तं वक्तुमाह॥ शब्दास्तावदित्यादिना॥ नन्वन्यत्र प्रसिद्धा इति कोऽर्थः। किमन्यत्रैव प्रसिद्धा इत्युतान्यत्रापि प्रसिद्धा इति। प्रकारान्तराभावात्। तत्र नाद्यः। चतुर्थपादे समन्वेतव्यान्यत्रैव प्रसिद्ध-शब्दसाङ्कर्यात्। नापि द्वितीयः। उभयत्र प्रसिद्धशब्दसाङ्कर्यात्। न च लोकतोऽन्यत्रैव प्रसिद्धा अन्यत्र प्रसिद्धाः। श्रुत्यादितोऽन्यत्रैव प्रसिद्धा अन्यत्रैव प्रसिद्धाः। अत एव लोकप्रसिद्ध्या अन्यत्र निरूढानामिन्द्रादिशब्दानां श्रुतिलिङ्गादिबलाद्विष्णौ समन्वयः प्राक् प्रतिपादितः। इदानीं श्रुतिलिङ्गादिभिरेवान्यत्रप्रसिद्धानामपि शब्दानां समन्वयनिरूपणान्नैतत्पादवैय्यर्थ्यम्। अनेनैवाभिप्रायेणा-न्यत्रैवेत्युक्तिरिति चतुर्थपादीयटीकेति वाच्यम्। तथात्वे अन्यत्र प्रसिद्धत्वेनाभिमतसर्वगतत्वादेरादित्य-श्रुत्यादिनाऽन्यत्र प्रसिद्धेर्वक्ष्यमाणत्वेन तस्यान्यत्रैव प्रसिद्धतापत्तेः। न च प्रबलश्रुतिलिङ्गादिभिरन्यत्र प्रसिद्धा अन्यत्रैव प्रसिद्धाः। श्रुतिलिङ्गादिमात्रेणान्यत्र प्रसिद्धा अन्यत्र प्रसिद्धा इति भेद इति वाच्यम्। अन्यत्रैव प्रसिद्धाव्यक्तादिशब्दानामन्यत्र प्रसिद्धिसाधकावरत्वादीनामिवान्यत्र प्रसिद्धगुहाप्रविष्टत्वादेरन्यत्र प्रसिद्धिसाधकद्वित्वादीनामप्येकस्मिन्ब्रह्मण्यसम्भवाद्बलवत्वेन तस्याप्यन्यत्रैव प्रसिद्धतापातात्तस्मान्नान्यत्र प्रसिद्धानामन्यत्रैव प्रसिद्धेभ्यो भेद इति चेत्। उच्यते। श्रुत्यादितो लोकतो वा अन्यत्र प्रसिद्धा अन्यत्र प्रसिद्धाः। बलवलिङ्गश्रुत्यादिभिरन्यत्र प्रसिद्धा अन्यत्रैवप्रसिद्धाः। यथोक्तम्–

श्रुत्यादितो लोकतो वाऽपीतरेषु प्रसिद्धता।

बलवच्छ्रुतिलिङ्गाद्यैरन्येष्वेव प्रसिद्धता। इति।

अत एव पूर्वं क्वचित् श्रुत्यादिनैवान्यत्र प्रसिद्धशब्दसमन्वयोक्तावपि एतत्पादीयश्रुत्यादीनां प्राबल्यादियमुक्तिरिति चतुर्थपादीयटीका। बलवत्त्वं च मुख्यतो भगवत्परत्वेऽपि अमुख्यतोऽन्यपरत्वं विनाऽनुपपद्यमानत्वम्। यथेन्द्रियेभ्यः परा ह्यर्था इत्यत्रेन्द्रियादिशब्दानां मुख्यतो भगवत्परत्वेऽपि अमुख्यत इन्द्रियाद्यभिमानिदेवतापरत्वम्। अन्यथा देवतातारतम्याद्यसिद्धेः। न चैवं गुहाप्रविष्टत्वादेरन्यत्र प्रसिद्धत्वसम्पादकद्वित्वस्यान्यपरत्वं विनाऽनुपपद्यमानत्वमस्ति। येन तस्य प्राबल्यं स्यात्। अथवा येषां शब्दानां ब्रह्मण्यप्रसिद्धिर् अन्यवस्तुषु प्रसिद्धिश्चेति द्वयं समन्वयविरोधि ते अन्यत्र प्रसिद्धाः। येषां ब्रह्मण्यप्रसिद्धिरन्यत्र प्रसिद्धिर्ब्रह्मपरत्वेऽत्यशक्यतेति त्रयं समन्वयविरोधि ते अन्यत्रैव प्रसिद्धाः। यथोक्तम्

‘येषां ब्रह्मण्यप्रसिद्धिः प्रसिद्धश्चान्यवस्तुषु।

विरोधिन्योहितेऽन्यत्र प्रसिद्धाः कथिता इह॥

येषामुक्तद्वयं ब्रह्मपरत्वस्यात्यशक्यता।

इति तिस्रोविरोधिन्यस्तेऽन्यत्रैव प्रसिद्धका’॥ इति।

तत्र प्रसिद्धा इति॥ तत्रैव प्रसिद्धा इत्यर्थः। तत्रापीत्यर्थत्वे उभयत्र प्रसिद्धिसाङ्कर्यात्। अत एव सुधायां ब्रह्मण्येव प्रसिद्धेत्युक्तम्॥ नामलिङ्गात्मकतयेति॥ साक्षाद्धर्म्युपस्थापका नामात्मका धर्मद्वारा धर्म्युपस्थापका लिङ्गात्मकाः॥ न तत्रेति॥ ननु तत्रैव प्रसिद्धानामपि जनितोत विष्णो-रित्यादाविवान्यपरत्वशङ्कायां समन्वयो व्युत्पाद्यत एवेति चेन्न। तत्र प्रसिद्धेत्यनेन अन्यपरत्वशङ्का-राहित्यस्योक्तत्वात्। नन्वत्र कथं पादक्रमः। किं महामल्लभङ्गन्यायेन अथ प्रथममल्पसोपानमारोहति अनन्तरं स्थूलमनन्तरं स्थूलतरं ततः स्थूलतममिति सोपानारोहणन्यायेन। नाद्यः। तथात्वे अन्यत्रैव प्रसिद्धानां समन्वयस्य बहुप्रयत्नसाध्यत्वेन तस्यैव प्राथम्यप्रसङ्गात्। न द्वितीयः। उभयत्र प्रसिद्धस्य अल्पप्रयत्नसाध्यत्वेन तस्यैव प्राथम्यप्रसङ्गादित्यत आह॥ तेष्वन्यत्रेति॥ त्रिविधेष्वित्यर्थः। तथा च महामल्लभङ्गन्यायेनान्यत्रैव प्रसिद्धसमन्वयस्य प्रथमं प्राप्तत्वेऽपि प्रथमं बुद्ध्यनारोहादेव तत्परित्याग इति भावः। पादत्रये महामल्लभङ्गन्यायेन क्रम इत्याह। उभयत्र प्रसिद्धानामित्यादिना। पराकरण-मात्रस्य अमुख्यत्वेनेति सम्बन्धः। अयमर्थः। उभयत्र प्रसिद्धानां हि शब्दानाम् अन्यपरत्वमात्रं निरसनीयम्। न तु भगवत्परत्वमुपपादनीयं स्वतः सिद्धत्वात्। अन्यत्र प्रसिद्धानां चान्यपरत्वं निरस्य भगवत्परत्वञ्च व्युत्पादनीयं तस्यासिद्धत्वात्। अन्यत्र प्रसिद्धिनिरासपूर्वकं भगवत्प्रसिद्धिव्युत्पाद-नापेक्षया अन्यप्रसिद्धिनिरसनमात्रपरत्वममुख्यमिति तृतीये तदुक्तिरिति॥ अमुख्यत्वेनेति॥ धर्मधर्मिणोर्धर्मिण एव प्रधानत्वादिति भावः। ततः परिशेषात्। अन्ये मायावादिनः॥ उत्तराधि-करणेति॥ उत्तरपादीयाधिकरणेत्यर्थः। एतदुत्तराधिकरणे एतद्वाक्योदाहरणाभावात्। शास्त्राध्यायपाद-सङ्गतिः शास्त्राध्यायपादेष्वन्तर्भावः। तेन नैकवचनानुपपत्तिः शङ्क्या। अत्र ब्रह्मणीति शास्त्रे, समन्वय इत्यध्याये, अन्यत्र प्रसिद्धानामिति पादेऽन्तर्भावः। तत्रापि लोकत इति चतुर्थादन्यत्रेति तृतीयान्नामेति द्वितीयाद्भेदः सूचितः। एवमग्रेऽपि। अत इत्यस्य विवरणं सङ्गतिसद्भावादिति।

यद्वा अतः प्रथमाधिकरणादित्यर्थः। अत्र विप्रकीर्णनानाशाखास्थवाक्यविचारपराधिकरणेषु नाव्यवहितपूर्वाधिकरणसङ्गतिनियमः। किन्तु येन केनचित्पूर्वाधिकरणेनापीत्यतोऽत्र जिज्ञासाधि-करणतद्विषयवाक्याभ्यामेवाक्षेपिकी सङ्गतिरुक्ता। प्रत्यधिकरणमव्यवहितपूर्वाधिकरणसङ्गतिरपि चन्द्रिकाभावबोधयोर्व्यक्ता तत्रैवानुसन्धेया। निश्छिद्रतया निरवकाशतया। तस्य पुरुषविधतामन्वेतस्य पुरुषविधत्वं किं विवक्षितमित्यत आह॥ तस्मादुद्भूत इति॥ प्रादुर्भूत इत्यर्थः। परेषामुपकारे तत्कृतप्रत्युपकारेण यत्सुखमुत्पद्यते तत्प्रियम्। क्षीरपानादिप्रकृष्टविषयजः प्रमोदः। जलपानाद्यप्रकृष्टविषयजन्यो मोदः। अत्रेदं बोध्यम्। प्रतीयमानेऽन्नविकारे पुरुषशरीरे अन्नमयनामाऽ-निरुद्धो वर्तते। तन्मध्ये प्राणमयनामकः कोशस् तत्र प्राणमयनामा प्रद्युम्नः। तन्मध्ये मनोमयनामकः कोशस् तत्र मनोमयनामा सङ्कर्षणः। तन्मध्ये विज्ञानमयनामकः कोशस् तत्र विज्ञानमयनामा वासुदेवः। तन्मध्ये चानन्दमयनामकः कोशस् तत्रानन्दमयनामा नारायणः। तत्र पूर्वपूर्वोक्तानां देहत्वम्। उत्तरोक्तानां देहित्वम्। तत्रानन्दमयो देही विज्ञानमयाख्यं देहं व्याप्य तिष्ठति। एवमन्येऽपि। तत्रानन्दमयाद्विज्ञानमयस्यावतारः॥ एवमन्येषामपीति॥ ततश्चायमर्थः। ब्रह्मविदाप्नोति परमित्युक्त-ब्रह्मणः सत्यं ज्ञानमनन्तमिति लक्षणमुक्तम्। तत्र सत्यत्वमन्नमयप्राणमयप्रकरणाभ्यां ज्ञानत्वं मनोमय-विज्ञानमयप्रकरणाभ्यां व्याख्यातम्। अनन्तत्वं गुणतोऽपरिच्छिन्नत्वमित्याशयेन तत्प्रतिपादनायानन्दमय-प्रकरणं प्राप्तम्। तस्माद्वा एतस्मादित्यादि। तस्मात्सत्यत्वादिलक्षणोपेतादेतस्मात्प्रकृताद्विज्ञानमयाद् अन्य आनन्दमयः विज्ञानमयस्यान्तरो ऽन्तर्विद्यमानः। अभेदेऽपि विशेषबलाद्भेदव्यवहारः। तेनानन्द-मयेनैव विज्ञानमयः पूर्ण ईषदवकाशराहित्येन व्याप्तः। स एष आनन्दमयः पुरुषाविधः पुरुषाकार एव। वाशब्दः प्रसिद्धौ। अयं विज्ञानमयस् तस्यानन्दमयस्य पुरुषविधतां पुरुषाकारताम् अनु अनुसृत्य पुरुषविधः पुरुषाकारस् तस्मात्प्रादुर्भूत इति यावत्। तस्यानन्दमयस्य प्रियं शिरः मोदो दक्षिणबाहुः प्रमोदो वामबाहुर् आनन्दो मध्यभागः ब्रह्म पुच्छाख्योऽवयवः। पुच्छं न लाङ्गूलमित्याह। प्रतिष्ठेति॥ प्रतितिष्ठात्याभ्यामिति प्रतिष्ठा पादौ। सुपां सुलुगिति द्विवचनस्याकार इति॥ ब्रह्मणो न्य इति॥ अनन्यत्वे त्वेकैकावयवं ध्यायेदित्युक्तरीत्या नानुपत्तिरिति भावः॥ अयोगादिति॥ अवयवमात्रस्य फलदानासमर्थत्वादिति भावः। अयुक्ता चेन्मास्तु ब्रह्मजिज्ञासेत्यत आह॥ ब्रह्मजिज्ञासेति॥ यतोऽत इति॥ अनेनेत्यत आहेति भाष्यम् इति यतः शङ्का प्राप्ता अत आहेति यतःशब्दाध्याहारेण योजितं भवति। ब्रह्माणि जीवाः सर्वेऽपि परब्रह्माणि मुक्तिगा इति श्रुतिः। ब्रह्माणि ब्रह्मशब्दवाच्या इत्यर्थः। ‘मम योनिर्महद्ब्रह्म तस्मिन्गर्भं दधाम्यहम्’ इतिगीतावचनम्। महद्ब्रह्म चित्प्रकृतिः। ‘महती ब्रह्मणी द्वे तु प्रकृतिश्च महेश्वर’ इत्युक्तेः। मम योनिर्भार्या। योनिर्भार्येति गीतातात्पर्योक्तेः। तस्मिन्ब्रह्मणि अहं गर्भं दधामीत्यर्थः।

‘पञ्चभिः पञ्चभिर्ब्रह्म चतुर्भिर्दशभिस्तथा।

एतच्चतुर्विंशतिकं गणं प्राधानिकं विदुः’

इति भागवतवचनम्। पञ्चभिर् महाभूतैः। पञ्चभिस् तन्मात्राभिः। चतुर्भिर् महदहङ्कारमनो-बुद्धिभिः। दशभिरिन्द्रियैश्च ब्रह्म पूरितमेतच्चतुर्विंशतिकं गणं प्रधानकार्यं विदुरित्यर्थः। तदेव ब्रह्म परमं कवीनामिति हरौ प्रयोगः स्फुट इत्यादिशब्देन तद्ग्रहणम्। इत्यादिना क्रमेण जीवादिषु प्रसिद्ध-ब्रह्मशब्दस्य आनन्दमये प्रयोग इत्यर्थः। अधिकृत्य उद्दिश्य॥ आनन्दमयशब्दार्थवदिति॥ आनन्दमय-शब्दस्य बह्वानन्दत्वं तद्युक्तेत्यर्थः॥ मयट्शतशब्दयोर् बह्वर्थकत्वादिति भावः॥ हिरण्यगर्भे विद्यमाने-नेति॥ शतानन्दः शतधृतिरित्युक्तेरिति भावः॥ सूर्याधिष्ठातृत्वादिनेति॥ तेषां सूर्यादुत्तमत्वेन नियामकतया तदन्तर्गतत्वादिनेत्यर्थः। आदिशब्देन साधारणब्रह्मशब्दो विवक्षितः। अनेनैवमन्येषाम् इत्येतच्चतुर्मुखरुद्रव्यतिरिक्तसूर्याधिष्ठातृमात्रपरम्। अन्येषां सर्वजीवानामिति पृथगुक्तेरित्युक्तं भवति। बहुधा विकारित्वाख्यबहुभावः कथं निर्विकारचित्प्रकृतौ सम्भवतीत्यत आह॥ तदभिमानित्वादिति। बहुभावादेवेति॥ न त्वभिमानित्वेनेत्येवार्थः॥ तत्तद्देहगतेति॥ अनेन अन्नमयात्वादेश्चेत्युक्तो हेतुर्देहाभि-मानित्वेन जीवे वर्तत इत्युपपादितं भवति॥ प्रायपठितेति॥ सहपठितेत्यर्थः॥ विरोधादिति॥ अवयवावयविभावस्य भेदव्याप्तत्वादिति भावः॥ अब्रह्मत्वेनेति॥ एतेनेदं निरस्तम्। अत्र चतुर्मुखादि-ष्वेक एवेति न पूर्वपक्षः। अनेकप्रापकसद्भावे निर्णयायोगात्। नापि सर्वेऽपीति विरोधात्। न तेष्वन्यतम इति अनिर्धारणे संशयविशेषप्रसङ्गादिति। विशिष्टनिर्णयायोगेऽपि ब्रह्मान्यत्वप्रकारेणान्य एवेति निर्णयोपपत्तेः। सूत्रमनुपन्यस्य व्याख्याने न्यूनता स्यादित्यत उक्तम्॥ उदाहृतेति॥ तत्र व्याख्यानस्याकृतत्वादुदाहरणं व्यर्थमित्यत उक्तम्॥ सङ्गत्यर्थमिति॥ श्रुत्यधिकरणसङ्गतिप्रदर्शनार्थ-मित्यर्थः।

ॐ आनन्दमयोऽभ्यासात् ॐ॥ आनन्दमय इत्युपलक्षणम्। अन्नमयादयः पञ्च ब्रह्मैव अभ्यासाद् ब्रह्मशब्दाभ्यासात्। अभ्यासशब्दार्थं चाग्रे विवेचयामः। भाष्ये इत्यादिषु ब्रह्मशब्दाभ्यासादित्यन्वयभ्रमं वारयंस्तदर्थमाह॥ असन्नेवेत्यादिना॥ ब्रह्म जीवादन्यं नास्तीति वेद जानाति चेत्सोऽधिकारी। असन् दुःख्येव भवति यदि ब्रह्म जीवातिरिक्तमस्तीति वेद तत एव एनमधिकारिणं सन्तं सुखिनं विदुरित्यर्थः। बुद्ध्याऽविहिंसन् पुष्पैर्वा प्रणवेन समर्चयेत्। वासुदेवात्मकमिति व्यासस्मृतिः।

### **विवृतिः**

सम्यङ्निरूपणमिति॥ तमेव समन्वयमिति भाष्ये समन्वयशब्देन यद्युपक्रमादिलिङ्गग्रहणं तदाऽध्याय शेषेणोपक्रमादिप्रपञ्चनाभावात् प्रकटयतीत्यनुपपन्नम्। सुधोक्तरीत्या शक्तितात्पर्य लक्षणसम्बन्धावगम-ग्रहणेऽप्येवमेव। तस्मात्सम्यगन्वयः शक्तितात्पर्यावगमो येन निरूपणेन भवति, इति योगेन वा, तद्धेतुभूतोपक्रमादिलिङ्गवाचकेन समन्वयपदेन लक्षणया वा तत्साध्यं निरूपणमित्युक्तं भवति। प्रकाशनं किमर्थं कर्तव्यमत आह॥ अन्यथेति॥ प्रकाशनाभाव इत्यर्थः॥ अन्यदेव रुद्राद्येव, जगत्कारणमिति शेषः। ननु भाष्यकारेणानन्दमयोऽभ्यासादिति सूत्रोदाहरणं मध्ये कुत इत्यत आह॥ एतदधिकरणेति॥ सूत्रानुदाहरणे आनन्दमयरूपविषयाज्ञाने अस्य विष्णुत्वसमर्थने का पूर्वसङ्गतिरिति शङ्कानुदयादिति भावः। चतुर्विधशब्दसमन्वयः पादचतुष्टय इति प्रतीतिनिरासायाह॥ तेष्विति॥ तेषां भगवत्परत्वस्य सिद्धत्वादिति भावः। नन्वत्र पादक्रमः महामल्लभङ्गन्यायेन, उत, सोपानारोहणन्यायेन॥ नाद्यस् तथात्वेऽन्यत्रैव प्रसिद्धपादस्य प्राथम्यापातात्। न द्वितीयः। उभयत्र प्रसिद्धपादस्य तथात्वापातादित्या-शङ्क्य, पादत्रये महामल्लभङ्गन्यायेन पादक्रमः। अन्यत्रैव प्रसिद्धपादस्य तु चतुर्थत्वमित्युत्पाद्य समन्वये मुख्यतो ब्रह्मण एवाधिकारात् तस्य दुर्गमत्वेन प्रथमं बुध्यारोहाभावाच्चेत्यभिप्रेत्याह॥ तेष्वन्यत्रै-वेत्यादिना॥ ननु प्रथमपादे लिङ्गसमन्वय एव किं न प्रतिपाद्यत इत्यत आह॥ अन्यपराणामिति॥ अनेन धर्मवाचित्वं लिङ्गत्वं धर्मिवाचित्वं नामत्वमित्यनयोर्लक्षणमुक्तं भवति॥ नामात्मकानामिति॥ अनेन मूले नामात्मकानामिति संयोज्यमित्युक्तं भवति॥ अत एव लिङ्गात्मकानामिति द्वितीयपादे वक्ष्यतीति भावः॥ अत्रान्तस्थत्वेति॥ सूत्राक्षरार्थाभिप्रायेणैवमुक्तम्। फलतस्तत्रापि नामसमन्वय-सिध्यङ्गीकारादिति बोध्यम्। स्वमतेन पादार्थानभिधायान्योक्तान् पादार्थान्निराकर्तुं तन्मतमनुवदति॥ अन्ये त्विति॥ उत्तराधिकरण इति॥ उत्तरपादगताधिकरण इत्यर्थः॥ यथाश्रुते तु, अन्तरधिकरणादौ स्पष्टब्रह्मलिङ्गानां समन्वयस्यैव प्रतिपादनेनासङ्गतमेतत्स्यादिति भावः॥ अन्यत्र प्रसिद्धेति॥ ब्रह्मणीति शास्त्रेण, समन्वयेत्यध्यायेन, लोकतोऽन्यत्र प्रसिद्धनाम्न इति पादेन चान्तर्भावलक्षणा सङ्गतिरुक्ता॥ लोक इति चतुर्थपादीयानां (शब्दानां) नाम्न इति द्वितीयपादीयानां शब्दानां निरास इति ज्ञेयम्॥ एवमुत्तरत्रापि ज्ञातव्यम्॥ शास्त्राध्यायाभ्यां सहिता पादसङ्गतिरिति विग्रहः॥ श्रुत्यधिकरणसङ्गती इति॥ येनकेनचित्पूर्वाधिकरणेन तद्विषयश्रुत्या च सङ्गतिरेवापेक्षितेति आद्यसूत्रेण तद्विषयवाक्येन चाक्षेपिकी सङ्गतिरस्तीत्यर्थः। यद्वाऽत्र पूर्वपक्षे आद्यसूत्रे तद्विषयवाक्योक्तजिज्ञासाक्षेपात्सिद्धान्ते च तत्समाधानात्तत्सङ्गती स्त इति प्रयोजनवानेवायं विचार इत्यर्थः। अत एवोत्तरत्र टीकायां किमर्थमानन्दयस्य विष्णुत्वसमर्थनमिति प्रश्नः, ब्रह्मजिज्ञासासिध्यर्थमिति परिहारश्च। एवमुत्तरत्रापि सङ्गतिटीका द्वेधा व्याख्येया। पूर्वाधिकरणस्थ, तन्निष्ठस्य मोक्षोपदेशादिति, सूत्रोक्त-मोक्षजनकज्ञानविषयत्वस्यात्र नेतरोनुपपत्तेरिति परपक्षप्रतिपक्षहेतुत्वेनोपादानादव्यवहितपूर्वाधिकरणसङ्गतिरपि द्रष्टव्या। अप्रतीतार्थत्वाद्विषयवाक्यं व्याचष्टे॥ तेनेत्यादिना॥ तत्पुरुषविधतामनु एतत्पुरुषविधत्वं किं विवक्षितमित्यत आह॥ तस्मादुद्भूत इति शरीरस्थानीयादान्तरान्नारायणाख्यादानन्दमयाच्छरीरस्थानीयो बाह्यो वासुदेवाख्यो विज्ञानमयः प्रादुर्भूत इत्यर्थः॥ उपकारजं प्रियमित्यादि॥ जीवगत-वैषयिकसुखाभिप्रायेणोक्तं तच्छब्दवाच्यत्वादिना तज्जातीयं प्रियादिकं विष्णौ बोद्धव्यम्॥ प्रकृष्टेति॥ यथायोग्यमन्वयः न तु यथाक्रमम्। आनन्दमयशब्दार्थवदिति॥ अनेन हिरण्यगर्भः, आनन्दमय-शब्दवाच्यः, तत्समानार्थकशतानन्दशब्दवाच्यत्वादिति वा, आनन्दमयशब्दः हिरण्यगर्भवाचकः, तद्वाचकशतानन्दशब्दसमानार्थत्वादिति वा मूलभिप्राय इत्युक्तं भवति॥ इन्द्रबृहस्पत्यादीनामिति॥ तेषां सूर्यादुत्तमतया तन्नियामकत्वेनावस्थानं तदधिष्ठातृत्वम्। आदिपदेन ‘‘स एक इन्द्रस्यानन्दः स एको बृहस्पतेरानन्द इतीन्द्रश्रुत्यादिकं, साधारणो ब्रह्मशब्दश्च विवक्षितः। अनेन ‘‘एवमन्येषामपि’’ इत्येतद्भाष्यं, चतुर्मुखरुद्रव्यतिरिक्तसूर्याधिष्ठातृमात्रपरम्। इतरेषां ‘सर्वजीवानाम्’ इति पृथगुक्तेरित्युक्तं भवति॥ बहुभावादेवेति॥ न त्वभिमानित्वेनेत्येवशब्दार्थः। तत्तद्देहगतेति॥ अनेनान्नमयत्वादेश्चेत्युक्तो हेतुर्देहाभिमानित्वेन जीवे वर्तत इत्युपपादितं भवति। ननु महायोगविद्वद्रूढिभ्यां ब्रह्मशब्दस्य विष्णुपरत्व-समर्थनाद्विष्णुर्ब्रह्मशब्देन कुतो न गृह्यत इत्यत आह॥ यद्यपीति॥ अस्त्वानन्दमयत्वं ततः किमित्यत आह॥ तस्य चेति॥ एकस्यैवावयित्वमवयवत्वं च विरुद्धमिति भावः। सूत्रानुदाहरणेन कथं तद्व्याख्यानमित्यत आह॥ सङ्गत्यर्थमुदाहृतेति॥ सङ्गतिप्रदर्शनार्थमित्यर्थः। यद्वा सङ्गत्यर्थं व्याचष्ट इत्यन्वयः। तथा च ‘किं तु विष्णुरेव’ इत्यनुक्तौ साध्यधर्मांशालाभेन पर्वतो धूमवत्वादित्यनयोरिवानन्द-मयोऽभ्यासादित्यनयोरप्यसङ्गतिः स्यात्। तदुक्तौ तु वह्निमानित्युक्ते कुतः पर्वतोऽग्निमानित्याकांक्षायां हेतुवाक्यसङ्गतिवदत्राप्यभ्यासादित्यस्यानन्दमय इत्यनेन सङ्गत्यर्थं समन्वयसूत्रात्तदेवेत्यनुवर्त्यानन्दमय इति प्रतिज्ञाभागं व्याख्यातीत्यर्थः। एवमन्तः श्रूयमाणो विष्णुरेवेत्यादावपि द्रष्टव्यमिति भावः। भाष्ये ‘‘इत्यादिषु ब्रह्मशब्दाभ्यासात्’’ इत्यन्वयभ्रमं वारयन् तदर्थमाह॥ आनन्दमये ब्रह्मशब्दाभ्यासादिति॥ अनेन तस्मिन्नित्यस्यानन्दमयपरत्वेनावृत्याऽभ्यासादित्यत्राप्यन्वय इत्युक्तं भवति। अस्तु ब्रह्मशब्दाभ्यासः, तावता विष्णुरानन्दमयः कुत इत्यत आह॥ ब्रह्मशब्दस्येति॥ श्रुतिस्मृतिष्विति॥ अनेन इत्यादिष्वित्यस्य प्रसिद्धपदेनान्वयः प्रदर्शितो भवति। तस्मिन्नेवेत्येतद्विष्ण्वैकेति व्याख्यातं भवति। नन्वन्नमयादिपञ्चकस्य ब्रह्मत्वमत्राभिप्रेतम्। तथा चाभ्यासरूपहेतोर् विज्ञानानन्दमययोः सत्वेऽपि अन्नमयादित्रिकेऽभावात् हेतुर्भागासिद्ध इति कथं तेन तेषां ब्रह्मत्वसिद्धिरिति चेन् मैवम्। न ह्यत्रैकप्रकारासकृदुक्तिरूपोऽभ्यासो विवक्षितः किं त्वभ्यासशब्देन तदुक्तिमात्रम्। अत एव भाष्ये येऽन्नं ब्रह्मेति ब्रह्मशब्दादिति, टीकायां ब्रह्मशब्दश्रवणादिति चोक्तम्॥

------------------------------------------------------------------------

ॐ विकारशब्दान्नेति चेन्न प्राचुर्यात् ॐ

## **सूत्रभाष्यम्**

॥ ॐ विकारशब्दान्नेति चेन्न प्राचुर्यात् ॐ॥ १३॥

विकारात्मकत्वात्तदभिमानित्वाच्च युज्यते प्रकृत्यादीनां मयट्शब्दः। न तु परमात्मन इति मा भूत्। प्रचुरानन्दत्वाद्धि आनन्दमयः। न तु तद्विकारत्वात्। अन्नादीनां च प्राचुर्यमेव। ‘अद्यतेऽत्ति च’ इति (तै.उ. २-२) व्याख्यानात्तत्प्राचुर्यं च युज्यते।

उपजीव्यत्वमेवाद्यत्वम्। ‘स वा एष’ (तै.उ. २-२) इत्यन्यप्रारम्भात्। ‘येऽन्नं ब्रह्मोपासत’ (तै.उ. २-२) इत्यादिब्रह्मशब्दाद्बहुरूपत्वाच्च न विकारित्वमविरोधश्च। न च पृथक्कल्पना युक्ता। स्वरूपे च युज्यते प्रचुरप्रकाशो रविरितिवत्॥ १३॥

### **सत्तर्कदीपावली**

उक्तार्थमाक्षिप्य समादधत्सूत्रमवतार्य व्याचष्टे॥ विकरशब्दादित्यादिना॥ ननु मयटो विकारार्थ-त्वादानन्दमयशब्दो विकारात्मिकायां प्रकृतौ विकाराभिमानिषु ब्रह्मादिजीवेषु च युज्यते। न त्वविकारिणि परमात्मनि इति चेन् मैवम्। आनन्दादिविकारित्वाभावेऽपि परमात्मन आनन्दप्रचुरत्वसद्भावात्तद्विषयतया आनन्दमयशब्दोपपत्तेः। अन्नमयो यज्ञ इत्यादौ प्राचुर्येऽपि मयट्प्रयोगदर्शनात्। न चान्नमयादिषु मयटो विकारार्थत्वेन तत्सन्निधिपठितानन्दमयशब्देऽपि तस्य विकारार्थत्वमेवेति वाच्यम्। अन्नमयादिपदेष्वपि मयटः प्राचुर्यार्थत्वाद्युपगमेन विकारार्थत्वाभावात्। न चाप्राकृतविग्रहे परमात्मन्यन्नादिप्राचुर्यं विरुद्धमिति वाच्यम्। अद्यतेऽत्ति च भूतानि। तस्मादन्नं तदुच्यत इति श्रुत्या अद्यत्वात्तृत्वयोस्तत्रान्नशब्दार्थत्वेनोक्तत्वात् प्राचुर्यस्य विष्णावविरोधात्। एवं प्राणादिप्राचुर्यमपि तस्मिन्युज्यते। निखिलभूतात्तृत्वेन परमात्मन्यवगते तस्मिन्नद्यत्वं नाम न भक्ष्यत्वं किन्तूपजीव्यत्वमेवेत्यवगन्तव्यम्। तत्रौषधीभ्योऽन्नमिति प्रकृतान्नपरित्यागेन परमात्म-विषयत्वस्यावश्यम्भावित्वाद् अन्नमयादीन्प्रत्युदाहृतश्लोकेषु तद्विषयत्वेन येऽन्नं ब्रह्मोपासते ये प्राणं ब्रह्मोपासते आनन्दं ब्रह्मणो विद्वान्। विज्ञानं ब्रह्म चेद्वेद। अस्ति ब्रह्मेति चेद्वेदेति ब्रह्मशब्दश्रवणाच्च। अन्नमयादीनां न विकारित्वम्। एकस्यैव ब्रह्मणो बहुभवनसामर्थ्यादन्नमयादिपञ्चरूपत्वाविरोधः। यत्तु कल्पनम् अन्नमयादिषु चतुर्षु मयटो विकारार्थत्वमानन्दमय एव तु प्राचुर्यार्थकत्वमिति तद्युक्तिशून्यमित्युपेक्षणीयम्। प्रकाशरूपस्य रवेः प्रकाशप्राचुर्यवदानन्दादिरूपस्य हरेरानन्दप्राचुर्यं न विरुद्ध्यते। इतोऽप्यत्रानन्दमयपदोक्त आनन्दप्रचुर एव परमात्मा।

### **तत्त्वप्रदीपिका**

विकारशब्दान्नेति चेन्न प्राचुर्यात्। विकारात्मकत्वात्प्रकृतेः कार्याभेदेन सत्त्वार्थत्वादानन्दमयशब्द-स्याऽनन्दमयत्वं जडप्रकृतेर्युज्यते। विकारभूतशरीराद्यभिमानित्वादन्येषां च। न तु परमात्मन इति शङ्का मा भूत्। आनन्दमयशब्देनाऽनन्दप्रचुरत्वं ह्युच्यते। आनन्दमहान् आनन्दप्रचुरः विद्यामहान् धनमहानिति-वत्। स्पष्टत्वाय प्रचुरानन्दत्वाद्ध्यानन्दमय इत्युक्तम्। प्रचुरानन्दत्वमेवाऽनन्दप्रचुरत्वम्। न ह्यल्पानन्द आनन्दमहान् भवति॥

अन्नादीनां चेत्यादेरयमर्थः। अत्र ह्यन्नमयः प्राणमयो मनोमयो विज्ञानमय आनन्दमयश्च श्रूयन्ते। तेषामन्नादीनां च प्राचुर्यमेव मयट्शब्दार्थः। ‘अद्यतेऽत्ति च भूतानि तस्मादन्नं तदुच्यत’ इत्यन्नशब्द-व्याख्यानाद् भूताद्यत्वभूतात्तृत्वाच्चान्नम्। न ह्यन्यान्नस्य भूतात्तृत्वं, ‘प्राणं देवा अनुप्राणन्ति मनुष्याः पशवश्च ये’ इति सर्वप्राणनहेतुत्वं च न ब्रह्मणोऽन्यस्य युज्यते। ‘यतो वाचो निवर्तन्त’ इत्यादि मनोमयस्योच्यमानं वाङ्मनसागोचरत्वं च नान्यस्य युज्यते। विज्ञानं यज्ञं तनुते कर्माणि तनुतेऽपि च’ इत्यादिना कर्मकरणहेतुत्वं सर्वदेवोपास्यत्वं च। अतः पञ्चस्वपि प्राचुर्यमेव मयट्शब्दार्थः।

अत्तृत्वात्सर्वलोकानामन्नमित्युच्यते हरिः।

उपजीव्यश्च भूतानामिति चान्नं जनार्दन॥ इति यजुस्संहितायाम्।

तस्मान्नेदं प्रसिद्धान्नं, कुतः? ‘स वा एष पुरुपोऽन्नरसमय’ इत्यन्यस्यैव प्रारम्भात्। ‘पृथिव्या ओषधयः, ओषधीभ्योऽन्नम्, अन्नात्पुरुषः, स वा एष पुरुषोऽन्नरसमय’ इत्यत्र नह्योपधिप्रसूतान्नकार्यशरीरं तदभिमानी जीवो वोच्यते। किं तर्हि? ‘तस्माद्वा एतस्मादात्मन’ इति प्रारम्भः। एतदुक्तं भवति। ‘तस्माद्वा एतस्मादात्मन आकाशस्सम्भूत’ इत्यारभ्याऽकाशादिशब्दैराकाशादिभूतभौतिकानां पुरुषपर्यन्तानां परमात्मन उत्पत्तिं, तदभिमानिजीवानां देहोत्पत्तिं, तेषां तदभिमानोत्पत्तिं, परमात्मनस्तत्प्रवर्तकत्वेन तत्राभिव्यक्तिविशेषं चोक्त्वा ‘स वा एष पुरुषोऽन्नरमयः’ इति तत्तत्सारभूतत्वेन तत्तच्छब्दपरमवाच्यस्य जीवपर्यन्तमनुगतस्य परमस्योपासनार्थं पञ्चरूपप्रतिपादनं प्रारभ्यते। न त्वन्यदुच्यते। अतो विष्णुरेवान्न-मयादिशब्दोक्तः॥

येऽन्नं ब्रह्मोपासत इत्यादिब्रह्मशब्दाद्बहुरूपत्वाच्च न विकारत्वमविरोधश्चेति। ‘येऽन्नं ब्रह्मोपासते, ये प्राणं ब्रह्मोपासते, आनन्दं ब्रह्मणो विद्वान्, न बिभेति; विज्ञानं देवास्सर्वे ब्रह्म ज्येष्ठमुपासते, असन्नेव स भवति असद्ब्रह्मेति वेद चेत्, अस्ति ब्रह्मेति चेद्वेद सन्तमेनं ततो विदुः’ इति तत्र तत्र ब्रह्मशब्द-प्रयोगान्नान्नमयादीनां विकारत्वम्। न चाब्रह्मणि ब्रह्मत्वोपासनं युक्तमित्यभिधास्यते। न च बहुत्वेऽप्यन्न-मयादीनां ब्रह्मत्वविरोधः। एकस्यैव ब्रह्मणो बहुरूपत्वसम्भवात्। चशब्दादेकस्यैव चेदं बहुरूपत्ववचनम्, एतमन्नमयमात्मानमुपसङ्कामति, एतं प्राणमयमात्मानम्’ इत्येकस्यैवाऽदानादिकर्तुः सविशेषमनुकर्षणात्। न च पृथक्कल्पना युक्ता। अयमर्थः। अन्नमयादिषु विकारार्थो मयट्शब्दः। आनन्दमये प्राचुर्यार्थ इति या भास्करीयकल्पना सा न युक्ता। सम्भवत्येककल्पने न च पृथक्कल्पना युक्ता। ‘येऽन्नं ब्रह्मोपासत’ इत्यादिषु मयट्शब्दाभावान्नान्नमयादिरुच्यत इति वाक्यभेदप्रसङ्गात्। प्रचुरान्नस्यैवान्नशब्दमुख्यार्थत्वाच्च। ‘अद्यतेऽत्ति च’ इत्युक्तत्वाच्च।

न च मायिनामन्या पृथक्कल्पना युक्ता ‘सत्यं ज्ञानमनन्तं ब्रह्म, तस्माद्वा एतस्मादात्मन’ इत्यत्र ब्रह्मोच्यते, अन्नमयादयः पञ्चकोशा मिथो भिन्नाः, तेषां ब्रह्मशब्दोक्तत्वेऽप्यब्रह्मत्वमन्त्यपुच्छस्य ब्रह्मत्वं, श्रुतिप्रसिद्धादन्नमयाद्युपसङ्क्रमणादन्यस्तदतिक्रमो मोक्षः, ‘अन्नं प्राणं चक्षुः श्रोत्रं मनो वाचम्’ इति वरुणोक्तानां चक्षुःश्रोत्रवाचां नान्नमयादिष्वनुवृत्तिः, ‘अन्नं ब्रह्मेति व्यजानात्’ इत्यादौ पञ्चमस्याऽनन्दस्य ब्रह्मत्वम् ‘एतमानन्दमयमात्मानमुपसङ्क्रम्य’ इत्येतस्मादब्रह्मानन्दातिक्रमनिर्गुणवाक्यात्पृथगेव ‘इमांल्लोका-न्कामान्नी कामरूप्यनुसञ्चरन्’ इत्यादिको वाक्यशेषः श्रुत्यन्तरगतसगुणब्रह्मोपासनवाक्येनैकवाक्यतया तत्फलप्रतिपादक इत्यादिका। उक्तहेतुभिरत्यन्तासङ्गतत्वात् श्रुतहान्यश्रुतकल्पनाप्रसङ्गाच्च। ‘तस्माद्वा एतस्मादन्नरसमयादन्योऽन्तर आत्मा वाङ्मयः, तस्माद्वा एतस्माद्वाङ्मयादन्योऽन्तर आत्मा चक्षुर्मयः, तस्माद्वा एतस्माच्चक्षुर्मयादन्योऽन्तर आत्मा श्रोत्रमयः, तस्मात्प्राणमयः, तस्मान्मनोमयः, तस्मा-द्विज्ञानमयः, तस्मादानन्दमय’ इति हि वाधूलकश्रुतिर् वाक्चक्षुश्श्रोत्राणि चान्नमयादिष्वनुवर्तयति।

ननु प्रतियोग्यल्पत्वापेक्षया प्रचुरशब्दः प्रयुज्यते, यथा दुःखप्रचुरः संसार इति। अत आनन्दप्रचुर इत्युक्ते दुःखलवकलिलत्वं च प्रतीयत इत्यत आह– स्वरूपे चेति। स्वरूपे च युज्यते प्रचुरशब्दः। न हि प्रचुरप्रकाशो रविरित्युक्तेऽल्पान्धकारसाहित्यमादित्ये प्रतीयते, किं तर्हि महाप्रकाशस्वरूपत्वमेव। ‘आनन्दमयोऽभ्यासात्’ इत्यत्राऽनन्दमयशब्दोऽन्नमयाद्युपलक्षणार्थः। पूर्णानन्दवाचिन आनन्दमयशब्दस्य ‘भूमैव सुखम्’ इति श्रुतेरत्यन्तभूमार्थत्वाद्भूम्नश्च समस्तगुणोत्कर्षात्मकत्वादानन्दमयपदेनान्नमयादयस्सूत्रिता भवन्ति।

### **तत्त्वप्रकाशिका**

उक्तार्थमाक्षिप्य समादधत्सूत्रं पठित्वा व्याचष्टे॥ विकारेति॥ नायमानन्दमयो विष्णुः किन्तु प्रागुक्तप्रकृत्यादय एव। विकाराभिधायकमयट्शब्दप्रयोगात्। विकारार्थशब्दवाच्यत्वं हि विकारित्व-विकाराभिमानित्वाभ्यां सम्भवति। तथा च विकारात्मकत्वादचित्प्रकृतेश्चेतनप्रकृत्यादीनां विकाराभिमानि-त्वात्तेषु मयट्शब्दो युज्यते न विष्णोस्तस्याविकारित्वादतदभिमानित्वाच्चेति शङ्का मा भूत्। यतः प्रचुरानन्द-त्वादानन्दमयपदेनानन्दमयः कथ्यते न त्वानन्दविकारत्वात्। ‘तादात्म्यार्थे विकारार्थे प्राचुर्यार्थे मयट् त्रिधा’ इति प्राचुयेऽपि मयट्प्रयोगादिति भावः। आनन्दप्रचुर इति यद्युच्यते ब्राह्मणप्रचुरो ग्राम इत्यादिवदना-नन्दस्यापि प्राप्तेः प्रचुरानन्द इति विपरीतसमासः कृतः। प्रचुरानन्द इत्यभिधाने पूर्णानन्द इत्येव प्रतीतेः। नायमानन्दमयशब्दः प्रचुरानन्दतामभिधत्ते किन्तु विकारार्थत्वमेव। अन्नादिविकारार्थान्नमयादिशब्दैः सह पठितत्वादित्यत आह॥ अन्नादीनां चेति॥ भवेत्प्रायपाठविरोधो यद्यानन्दमयपदेनैवानन्दप्राचुर्यमुच्यत इत्यभ्युपगतिः। नासावस्ति। अन्नादीनां च प्राचुर्यमेवान्नमयादिशब्दार्थ इत्यभ्युपगमादिति भावः। ननु कथमत्रान्नमयशब्दोऽन्नप्राचुर्यार्थः। अन्नप्राचुर्यकथनस्यात्यल्पत्वादित्यत आह॥ अद्यत इति॥ अन्नप्राचुर्यं चान्नमयशब्दार्थो युज्यते। अत्रान्नशब्देन भूताद्यत्वतदत्तृत्वस्याभिधानेनाल्पार्थत्वाभावात्। प्रसिद्धान्नार्थत्व एव तत्प्राप्तेः। कुतोऽयमन्नशब्दार्थो न प्रसिद्धान्नं येनाल्पार्थत्वाभावः। ‘अद्यतेऽत्ति च भूतानि तस्मादन्नं तदुच्यत’ इत्यन्नशब्दव्याख्यानात्प्रसिद्धान्नस्य भूतात्तृत्वायोगादिति भावः।

ननु प्रचुरभूताद्यत्वं कथमभिसंहितं ब्रह्मण इत्यत आह॥ उपजीव्यत्वमेवेति॥ ‘ओषधीभ्योऽन्नम् अन्नात् पुरुषः’ इति प्रसिद्धान्नविकारदेहमुक्त्वा स वा एष पुरुषोऽन्नरसमय इति तत्परामर्शात्कथमन्नमय-शब्दस्तत्प्राचुर्यार्थ इत्यत आह॥ स इति॥ भवेदेतद्यदि प्रसिद्धान्नविकारपुरुषपरामशोऽयं भवेत्। न चैवं यस्मादात्मन आकाशादिकम् उत्पन्नं स एष इत्यात्मपरामर्शोपपत्तेरित्यर्थः। किमर्थमसौ परामृश्यत इत्याशङ्कापनोदाय परामर्शादिति वक्तव्ये प्रारम्भादित्याह। आत्मन आकाशादिकारणत्वमुक्त्वा तस्यैवान्नमयादिपञ्चरूपत्वप्रदर्शनाय पुनः प्रक्रान्तत्वान्न तत्परामर्शवैयर्थ्यमिति भावः। एवं प्राणमनश्शब्द-योश्चेष्टकत्वावबोधार्थत्वेन प्राचुर्यार्थतयाऽल्पार्थता परिहरणीयेति। नन्वेवं मयट्शब्दस्योभयार्थे प्रयोगा-दत्राप्युभयपक्षे दोषादर्शनात्किं प्राचुर्यमेवार्थो न विकारित्वं पञ्चमयटामित्यत्र नियामकम्। अन्नमयादिपञ्चानां ब्रह्मताभ्युपगतावेकमेवाद्वितीयमित्यादिश्रुतिविरोधश्च स्यादित्यत आह॥ येऽन्नमिति॥ ‘येऽन्नं ब्रह्मोपासते’ ‘ये प्राणं ब्रह्मोपासते’ ‘आनन्दं ब्रह्मणो विद्वान्’ ‘विज्ञानं ब्रह्म चेद्वेद’ ‘अस्ति ब्रह्मेति चेद्वेद’ इत्यन्नमया-दीन्प्रत्युदाहृतश्लोकेषु तद्विषयत्वेन ब्रह्मशब्दश्रवणादुभयथापि सम्भवतां मयटामनन्यथासिद्धतत्समभिव्याहारान्न विकारित्वमर्थोऽपि तु प्राचुर्यमेवेति निश्चीयते। न चान्नमयादीनां पञ्चानामपि ब्रह्मत्वाभ्युपगतावेक-मेवाद्वितीयमित्यादिश्रुतिविरोधः। एकस्यैव ब्रह्मणो बहुरूपत्वेन पञ्चत्वोपपत्त्या श्रुत्यविरोधादिति भावः। एवमन्नमयादिपञ्चकमपि ब्रह्म तद्गतमयटां प्राचुर्यार्थतैव सावकाशस्य निरवकाशब्रह्मशब्दबलादेकार्थत्वोप-पत्तिरित्युक्तम्। अन्ये त्वानन्दमय एव ब्रह्म तद्गतमयट एव प्राचुर्यार्थतेति कल्पयन्ति तद्युक्तमित्याह॥ न चेति॥ न चेयं कल्पना युक्ता। प्रायपठितमयटामर्थद्वैविध्यकल्पनस्य क्लिष्टत्वात्। ततश्चैकस्यैव ब्रह्मत्वं क्लिष्टमिति भावः। न च सूत्रविरोधः। यदा खलु ब्रह्मशब्दादानन्दमयस्य ब्रह्मतामसाधयत्सूत्रकारस्तदा ब्रह्मशब्दवतामन्नमयादीनां च ब्रह्मतामनुजज्ञे। तथैव द्वितीयं सूत्रं नेयमन्यथाऽन्नमयादिषु सन्नपि ब्रह्मशब्दो ब्रह्मतामसाधयन् कथमानन्दमयस्यापि साधयेत्कथं चान्नमयादिषु स्थितो मयट्शब्दः प्राचुर्यार्थतामलभमान आनन्दमये श्रुतो लभेत। न चास्ति तत्र बाधकविशेषो स्थितो मयट्शब्दः प्राचुर्यार्थतामलभमान आनन्दमये श्रुतो लभेत। न चास्ति तत्र बाधकविशेषो येन द्वैविध्यं कल्प्येत। अन्नमयादीनामपि तर्हि ब्रह्मतां किं नासूत्रयदिति चेत्। सूत्रस्याल्पाक्षरत्वादेव। आदिमत्त्वेऽप्यन्नमयादीनामानन्दमयस्य सङ्गतत्वेन ग्रहणम्। यस्त्वन्नमयादीनां पञ्चानामप्यब्रह्मतां ब्रूते स तु सूत्रकारेणैव पूर्वपक्षीकृत इति न तत्पक्षं प्रत्याक्षिपद्भाष्यकारः। नन्वानन्दादिस्वरूपस्य ब्रह्मणः कथं प्रचुरानन्दत्वादिकं घृतप्रचुर ओदन इत्यादौ भेद एव प्रयोगादित्यत आह॥ स्वरूपे चेति॥ यथा प्रकाशस्वरूपेऽपि रविबिम्बे विशेषेण प्रचुरप्रकाशो रविरिति व्यपदेशस्तथाऽऽनन्दादिरूपेऽपि हरौ विशेषेण तद्व्यपदेशो युज्यत इत्यर्थः॥ १३॥

### **गुर्वर्थदीपिका**

धातूनामनेकार्थत्वात्सर्वात्तरि ब्रह्मणि प्रयुज्यमानमिदमद्यत्वमुपजीव्यत्वमिति भावेनोक्तम्। उपजीव्यत्वमेवाद्यत्वमिति। प्रचुरश्वासवत्त्वस्य श्वासाख्यव्याधिसूचकतया प्रचुरमनोवत्त्वस्य च बहुविषयाभि-लाषित्वाख्यदूषणसूचकतयाऽल्पार्थत्वं मा भूदिति भावेनाह॥ एवमिति॥ ब्रह्मशब्दबलादन्नमयादीनामपि ब्रह्मत्वाङ्गीकारे मयटः प्राचुर्यार्थत्वावश्यम्भावेन विकाराख्यदोषस्य गर्भस्रावेणैव गतत्वेऽपि दोषान्तरं शङ्कते। अन्नमयादीनामिति॥ एकस्मिन्नेव नटे सौभर्यादौ च स्वस्वकार्यार्थं बहुरूपत्वदर्शनान्न तदैक्यविरोधीति स्मारयितुं बहुरूपत्वादविरोध इत्याह भगवान्भाष्यकारः। एकस्मिन्नेव प्रकरणे पृथगर्थ-कल्पनाया एव वाक्यभेदाख्यदोषापादकत्वान्न पुनर्दोषान्तरं वाच्यमिति भावेनाह। न च पृथक्कल्पना युक्तेति॥ ननु ब्रह्मशब्दाभ्यासस्याऽऽनन्दमयप्रकरण एव सत्त्वात्तस्यैव ब्रह्मता सूत्रकृतोऽभिमता नान्येषामिति चेद् ब्रह्मशब्दस्य परब्रह्मणि मुख्यत्वमाश्रित्य सिद्धान्तश्चेदेकोऽपि ब्रह्मशब्दोऽलम्। अमुख्यार्थत्वे तु शतमप्यन्धानां न पश्यतीति न्यायेनाभ्यासशतकस्यापि वैयर्थ्यम्। अत आदिसूत्रे ब्रह्मशब्देनैव जीवव्यतिरिक्तपरब्रह्मविषयतां सूचयता सूत्रकारेणेहापि तदेव ब्रह्मेत्यादिश्रुत्या विष्णोरेव ब्रह्मत्वस्यावधारणात्परब्रह्मासाधारणब्रह्मशब्दादेवाऽऽनन्दमयादीनां ब्रह्मताऽभिमता। अभ्यासस्तु वैभवादेव कथित इति भावेनोक्तं यदा खलु ब्रह्मशब्दादिति। घृतप्रचुर ओदन इत्यत्र घृते प्रचुरशब्दप्रयोगादन्ने तदप्रयोगाच्च यथा भेदः। एवमानन्दे प्रचुरशब्दप्रयोगे ब्रह्मणि च तदप्रयोगे तयोरपि भेदः स्यादिति शङ्कते। नन्विति। यद्वा विशेषणकोटौ प्रविष्टत्वाद्यथा घृतस्य विशेष्यभूतान्नाद्भेदस् तथाऽऽनन्दस्यापि ब्रह्मणो भेद इति शङ्कितुरभिप्रायः।

### **भावबोधः**

विपरीतसमासः कृत इति। सूत्रे प्राचुर्यादित्युक्तत्वादानन्दस्येत्यर्थलब्धम्। एतदर्थकभाष्ये समासकरणेऽपि प्राचुर्यपदस्य परनिपात एव कर्तव्यो यद्यपि, तथाप्युक्ताभिप्रायेण भाष्ये विपरीतसमासः कृत इत्यर्थः। प्रचुरानन्द इत्यभिधान इति। सूत्रे प्राचुर्यस्य विशेष्यतयोक्तावपि स्वयं विशेषणत्वेन तदभिदधता यथा प्रचुरप्रकाशो रविरित्युक्ते प्रकाशविरोध्यन्धकारलेशाप्राप्तिवत् प्रकाशप्रचुर इत्युक्तेऽपि तदप्राप्तिः प्रत्यक्षविरोधात् तथा प्रचुरानन्द इत्युक्ते दुःखलेशाप्राप्तिवद् आनन्दप्रचुर इत्युक्तेऽपि तदप्राप्तिः श्रुत्यादिविरोधादिति सूचितं भवतीत्यर्थः।

एवं देहादिपर्यन्तमागतं हरिमेव तु।

परामृशति तस्यैव पञ्चरूपत्ववित्तये॥

इत्यनुव्याख्यानं मनसि निधायाह– आत्मन आकाशादिकारणत्वमिति। प्रारम्भशब्दस्यार्थमाह प्रक्रान्तत्वादिति। विज्ञानप्राचुर्यस्य सार्वज्ञ्यपर्यवसानेनाऽल्पार्थत्वाभावेऽपि प्राणमनश्शब्दयोः श्वासरूप-वाय्वन्तःकरणार्थत्वे तत्प्राचुर्यस्याल्पत्वेन कथं तद्गतमयटोः प्राचुर्यार्थत्वं स्यादित्यत आह एवं प्राणमनः-शब्दयोरिति। ‘उपलक्षणत्वं शब्दानामानन्दमयपूर्विणाम्’ इत्यनुव्याख्यानं मनसि निधायाऽऽह यदा खल्वित्यादि। अनुजज्ञ उपलक्षणतयेत्यर्थः। कथमानन्दमयस्यापि साधयेदिति।

ननु सूत्रे ब्रह्मशब्दाभ्यासो हेतूकृतः। अभ्यासपदमुख्यार्थश्चैकप्रकारासकृदुक्तिरूपः। स एवास्तु प्रकृते विवक्षितः; न तु ब्रह्मशब्दमात्रम्। तथा च कथमतिप्रसङ्ग इति चेत्, न। तथापि विज्ञानमयेति प्रसङ्गतादवस्थ्यात्। तत्रापि विवक्षिताभ्यासस्य विद्यमानत्वादिति भावः। ‘सूत्रस्याल्पाक्षरत्वेन’ इत्यनुव्याख्यानं मनसि निधायाह– सूत्रस्याल्पाक्षरत्वादेवेति॥ तर्हि प्रथमातिक्रमे कारणा-भावात्ततोऽल्पाक्षरत्वाच्चान्नमयोऽभ्यासादित्येव सूत्रणीयमित्याशङ्क्य,

आनन्दमयरूपे तु ब्रह्मणः पुच्छतोक्तितः।

समस्ताब्रह्मताप्राप्तेरानन्दमयनाम हि॥

इत्यनुव्याख्यानं मनसि निधाय समाधानमाह– आदिमत्त्वेऽप्यन्नमयादीनामिति। विशेषेणेति। विशेषबलादित्यर्थः।

### **भावदीपः**

॥ ॐ विकारशब्दान्नेति चेन्न प्राचुर्यात् ॐ॥ उपलक्षितान्नमयादेर्ब्रह्मत्वप्रकारश्चाग्रे वक्ष्यते। भाष्ये उक्तार्थाक्षेपाप्रतीतेराह॥ नायमिति॥ पूर्वसूत्रादनुवृत्तस्यानन्दमयो विष्णुरित्यस्य सौत्रनञाऽन्वय इति भावः। सूत्राक्षरार्थमुक्त्वा भाष्यं योजयति॥ विकारार्थेति॥ प्रकृत्यादीनामित्यत्र यथायोगं हेत्वोरन्वयमाह॥ तथा चेति॥ अविकारित्वादिति॥ अविकारोऽक्षरः शुद्ध इत्यादेरिति भावः। अभिमानित्वं पराधीननियन्तृत्वम्। तच्च हरौ नेति प्रागुक्तहेत्वोर्विपर्ययेण न तु परमात्मन इत्यत्रान्वय इति भावः। इति चेन्नेति सौत्रांशार्थः॥ इति शङ्का मा भूदिति॥ भाष्ये शङ्केति शेष इति भावः। भाष्यस्थहिशब्दार्थो यत इति। तेन प्राचुर्यादिति सूत्रांश आनन्दप्राचुर्यादानन्दमय इति व्याख्यातः। मयटो वैयर्थ्यापत्तेस्तादात्म्यार्थो नेति भावः। गीताभाष्योक्तं वाक्यमाह॥ तादात्म्यार्थ इति॥ आनन्दप्रचुर इतीति॥ ननु भाष्ये विपरीतसमासेन दुःखासम्भिन्नपूर्णानन्दप्रतीतावपि श्रुतिसूत्रयोरेव-मभावादनानन्दधीस्तत्र परैरुच्यते। तथा आनन्दप्रचुर इत्युक्तावपि। नक्षत्रादिप्रकाशापेक्षया प्रचुरप्रकाशो रविरितिवज् जीवगतानन्दाल्पत्वापेक्षया दुःखास्पृष्टपूर्णानन्दस्यैव प्रतीतेः। अन्यथा सवितर्यन्धकारलेशधीः स्यादिति। तदुक्तं सुधायां ‘प्राचुर्यार्थाश्च मयट’ इत्यादेर्व्याख्यावसरे पदार्थान्तरगताल्पतद्धर्मापेक्षयो-पपत्तेरिति। आनन्दप्रचुर इति यद्युच्यते इत्येव पाठः। आनन्दप्रचुर इति यथास्थिताभिधान इत्यपि क्वचित्पाठः। भाष्यास्थचशब्दार्थं व्यनक्ति॥ यद्यानन्दमयपदेनैवेति॥ भाष्ये शेषोक्तिर् अन्नमयादीति। तत्प्राचुर्यं च युज्यत इत्यस्यार्थोऽन्नेति। व्याख्यानादित्यस्यार्थोऽभिधानेनेति। भूताद्यत्वतदत्तृत्त्वस्येति समाहारद्वन्द्वः। तदेव वाक्यमन्यथापि व्याचष्टे कुतोऽयमित्यादिना॥ प्रसिद्धेति॥ अन्नशब्दस्यौदने रूढत्वेऽपि श्रौतस्मार्तयोगापेक्षया अज्ञरूढेर्दौर्बल्यस्य कम्पनादित्यत्र वक्ष्यमाणत्वाद्रूढिः प्रबलेति न शङ्क्यमिति भावः।

॥ पुरुषेति॥ जीवच्छरीरेत्यर्थः॥ यस्मादिति॥ ‘य एष भगवान्विष्णुर्भूतस्रष्टा गुणाधिकः। स एव’ इति तैत्तिरीयभाष्योक्तेरिति भावः। परामृशति तस्यैव पञ्चरूपत्ववित्तय इत्यनुभाष्योक्तेराह॥ पञ्चरूपत्वेति॥ चेष्टकत्वेति॥

प्राणं देवा अनुप्राणन्ति मनुष्याः पशवश्च ये।

आयुः प्राणो हि भूतानामिति यद्गतिजीवने॥

इत्यनुभाष्यदर्शितवाक्यशेषोक्तचेष्टकत्वतदुपलक्षितजीवनप्रदत्वेत्यपि ग्राह्यम्॥ अवबोधेति॥ अवबोधार्थो मनुधातुः प्रकीर्तित इत्युक्तदिशेति भावः। एतच्चाग्रे सर्वत्र रसपदविशेषणोक्त्या लभ्यत इति भावः। विज्ञानप्राचुर्यस्य सर्वज्ञतया अल्पताशङ्कानुदयात् श्वासवाय्वन्तःकरणभ्रान्तिनिरासाय द्वयोरेवोक्तिः॥ प्राचुर्येति॥

महाप्राणो महाबोधो महाविज्ञानवानपि।

विशेषसामान्यतया विज्ञानमय इत्यपि॥

इत्यनुभाष्योक्तदिशेति भावः॥ एकमेवेति॥ एकमेवाद्वितीयं स्वगतभेदविवर्जितमित्यादिछान्दोग्य-भाष्यदिशा एकं स्वगतभेदवर्जितम्। भेदाभेदवर्जितं समाधिकवर्जितमित्यर्थादेकपदेन न विरोध इत्यर्थः। एक एवाद्वितीयो भगवानित्यादिरादिपदार्थः पञ्चसु प्रकरणेषु तैत्तिरीयभाष्यप्रदर्शितब्रह्मशब्दानाह॥ येऽन्नमिति॥ ब्रह्मशब्दादित्यस्य ब्रह्मशब्दश्रवणादित्यर्थमुक्त्वा साध्यं सङ्गमयति॥ उभयथेति॥ बहुरूपत्वेनेति॥ गुहां प्रविष्टावित्यत्र ‘द्वित्वं चैकस्य युज्यत’ इत्यनुभाष्योक्तदिशा एकस्यानेक-रूपत्वेनानेकत्वं व्युत्पाद्यमपीह तदेव शिष्यहिताय भाष्यकृतोच्यत इति ज्ञेयम्। विवरिष्यते चैतदुत्क्रान्ति-गत्यागतीनामित्यधिकरणभाष्ये द्वितीये ‘एकशब्दैर्द्विशब्दैश्च बहुशब्दैश्च केशव’ इत्यादिना॥ न च सूत्रेति॥ आनन्दमयोऽभ्यासादित्येकस्यैव ब्रह्मताया द्वितीये तद्गतमयट एव व्याख्यानस्य तृतीये तस्यैव ब्रह्मत्वे जगच्चेष्टकत्वहेतूक्तेश्चेति भावः। पञ्चकस्यापि ब्रह्मत्वं सूत्रकृद्विवक्षितमित्येतज्ज्ञापको-क्त्याऽऽह॥ यदेति॥ ब्रह्मशब्दादिति॥ सूत्रेऽभ्यासादित्युक्तिस्तु एकविषयासकृदुक्तिरूपमुख्याभ्यासा-भावेऽपि पञ्चप्रकरण्यामाहत्यासकृदुक्तिमात्रमस्तीत्यानन्दमयादिविषयत्वेन ब्रह्मशब्दश्रवणादित्यभि-प्रायात्पूर्वोक्तदिशा आनन्दमये विज्ञानमये च सोऽस्तीत्यभिप्रायाच्चेति भावः॥ नेयमिति॥ सर्वमयट्परत्वेन नेयमित्यर्थः॥ कथमिति॥ व्यभिचारादिति भावः। ननु सूत्रोक्तो मुख्योऽभ्यास आनन्दमयस्थोऽन्यत्रा-वर्तमानः साधयिष्यतीति चेन्न। विज्ञानं देवाः सर्वे ब्रह्म ज्येष्ठमुपासते। विज्ञानं ब्रह्म चेद्वेदेति विज्ञानमयेऽपि मुख्याभ्यासश्रवणेन तत्र ब्रह्मत्वावश्यम्भावाच्च। ब्रह्मवल्लीभृगुवल्ल्योः श्रुतस्यान्नमया-देरन्नादेश्चैकत्वेन येऽन्नं ब्रह्मोपासते अन्नं ब्रह्मेति व्यजानादिति श्रवणेन मिलित्वा प्रतिप्रकरणं द्विर्ब्रह्मशब्दश्रवणस्य चन्द्रिकायां प्रदर्शितत्वेनान्नमयादावपि मुख्यस्य ब्रह्मशब्दाभ्यासस्य सत्त्वाच्च। एतेनोपलक्षणत्वं शब्दानामानन्दमयपूर्विणामित्यनुभाष्योक्तिरप्युक्तरीत्या सूत्रकृदनुमतिमूलेति सूचितम्। एतेनोपलक्षणत्वपक्षे सौत्राभ्यासादिति हेतुरस्वरस इति कस्यचिद्दूषणमलग्नं बोध्यम्। भाष्ये अन्नादानां चेत्यादिना द्वितीयसूत्रं सर्वमयट्परतया नीतम्। तत्र सूत्रकृद्विवक्षाज्ञापकमाह॥ कथं चेति॥ न चास्ति तत्रेति॥ विवृतमेतदुत्तरप्रस्थान इति भावः। अत्रापि किञ्चिद्बाधकमाशङ्क्य निराह॥ अन्नमयेति॥ सूत्रस्याल्पाक्षरत्वेनेत्यनुभाष्योक्तेरिति भावः॥ आदिमत्त्वेऽपीति॥ अल्पाक्षरत्वेऽपीत्यपि ज्ञेयम्॥ सङ्गतत्वेनेति॥ ब्रह्मजिज्ञासा कर्तव्येत्युक्तमित्यादिना सङ्गतिमत्त्वेनेत्यर्थः।

आनन्दमयरूपे तु ब्रह्मणः पुच्छतोक्तितः।

समस्ताब्रह्मताप्राप्तेरानन्दमयनाम हि॥

इत्यनुभाष्योक्तेरिति भावः। यद्वा तत्रानन्दादयो गुणा इत्युक्तदिशा माङ्गलिकतया आदौ वक्तव्यतया सङ्गतत्वेनेत्यर्थः। यद्वा आप्तकामस्य ब्रह्मणो जन्मादिसूत्रोक्तजगत्सृष्ट्यादिरयुक्त इति न शङ्क्यम्। आनन्दोद्रेकादेव मत्तस्य नृत्तगानादिवदुपपत्तेरिति वक्तुं सङ्गतत्वेनेत्यर्थः। यद्वा ‘यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान्’ इत्यादिपूर्वनयशङ्कितश्रुतीनामपरिच्छिन्नत्वरूपप्राचुर्या-देवावाङ्मनसगोचरत्वम् आनन्दस्य न तु सर्वथेति पूर्वनयेन, तथा भाष्ये वक्ष्यमाणदिशा अन्तराकाश-प्राणादिनयैश्च सङ्गतिमत्त्वेनेत्यर्थः। तथाऽवयवत्वविरोधरूपपूर्वपक्षयुक्तिविशेषेण तद्धेतुव्यपदेशरूप-सिद्धान्तयुक्तिविशेषेण च सङ्गतत्वेनेत्यर्थः। भाष्यकार इत्युक्त्या अनुव्याख्यानकारस्तु

योगमन्नमयाद्यैर्यत्फलत्वेनास्य शंसति।

स्थानद्वयेऽप्यतः कोशा एत इत्यतिसाहसम्।

इत्यादिनाऽन्यत्र प्रत्याक्षिपदिति सूचितम्। तद्विवृतं चन्द्रिकायाम्। तत्वप्रदीपे च। यथा प्रकाशेति॥ एतत्तृतीये उभयव्यपदेशात्त्वहिकुण्डलवदिति नये प्रकाशाश्रयवद्वा तेजस्त्वादिति गुणसूत्रे व्युत्पादयिष्यमाणमिह शिष्यहितायोच्यत इति भावः। विशेषेणेति॥ विशिष्यते अयं गुणोऽयं गुणीत्यादिरूपेण वस्तु येन स विशेषो वस्तूनां तादृशस्वरूपसामर्थ्यं तेनेत्यर्थः। यथोक्तम्। ‘अभिन्नेऽपि विशेषोऽयं बलादापतति ह्यत’ इति जन्मादिसूत्रानुव्याख्यानसुधायाम्। विशेषो नाम शक्तिविशेषोऽङ्गी-करणीय इति भेदहीनेऽपि वस्तुन्यस्ति कश्चिच्छक्तिविशेष इति च। तथा ‘गुणक्रियादयो विष्णोः स्वरूपं नान्यदिष्यत’ इत्यादितृतीयपरिच्छेदस्थतत्त्वनिर्णयवाक्यस्य टीकायामपि विशेषो नाम कश्चिद्वस्तुनः शक्तिरिति। समर्थितश्चायं विशेषोऽनुव्याख्यानादौ तत्र तत्र। तद्विवरणं चोपाधिखण्डनभावप्रकाशिकायां व्यक्तम्॥ १३॥

### **अभिनवचन्द्रिका**

टीकायाम् (१३.सू.) उक्तार्थमाक्षिप्येति॥ तटस्थरीत्या उक्तार्थमाक्षिप्येत्यर्थः। एतेन यथा अविकारित्वान्नानन्दमयो विष्णुः, तथाऽऽनन्दमयस्य पुच्छमपि अविकारिणः विकार्यवयवत्वायोगात्। ततश्च न जिज्ञासाक्षेप इति परास्तम्। अस्य तटस्थत्वेन जिज्ञासाक्षेपानाग्रहात्। अत्र गुणसूत्रम्। ‘विकारशब्दान्नेति चेन्न प्राचुर्या’दिति विकारार्थकमयडन्तशब्दाऽभिधेयत्वेन दोषवानानन्दमयो न विष्णुः, सदोषनिर्दोषयोरभेदायोगादिति चेत्, न – प्रकृत्यर्थानन्दप्राचुर्यान्निमित्तादानन्दमयशब्दवाच्यस्य दोषित्वाभावादिति सूत्रार्थः (१३.सू०)। नायमानन्दमय इति॥ आनन्दमयशब्दघटितैतद्वाक््यप्रतिपाद्यो न विष्णुः, किंतु प्रकृत्यादय एवेत्यर्थः। विकारेति॥ एतद्वाक्यप्रतिपाद्ये विकाराभिधायकमयट्-प्रत्ययप्रयोगादित्यर्थः। मयट्प्रत्ययप्रयोगायोगादिति वक्तव्ये मयट्शब्दप्रयोगादित्युक्तिः शब्दात्मकोऽयं प्रत्यय इति ज्ञापनाय। ‘सन्ति हि शब्दात्मका अपि प्रत्ययाः। द्वित्वे गोयुगच्छब्दः प्रत्ययो वक्तव्यः। उष्ट्रगोयुगम्; खरगोयुगम्। स्नेहने तैलच्शब्दश्च प्रत्ययो वक्तव्यः। इङ्मुदतैलम्। भवने क्षेत्रे शाकटशब्दश्च प्रत्ययो वक्तव्यः। इक्षुशाकटम्, मूलशाकटम्’ इति महाभाष्योक्तेः। प्रचुरानन्द-त्वादिति॥ आनन्दमयस्य आनन्दमयपदवाच्यत्वे यद्यानन्दविकारित्वं प्रवृत्तिनिमितं स्यात्, तदा विष्णोस्तदभेदो न स्यात्, न चैवं किं नाम प्रचुरानन्दत्वं प्रवृत्तिनिमित्तं ‘द्व्य्रचश् छन्दसी’(पां.सू.४-३)ति सूत्रेण विकारावयवार्थकमयटश् छंदसि द्व्य्रच एव विधानाद् आनन्दशब्दस्य त्र्यच्त्वेन विकारार्थक-मयट्प्रत्ययायोगादिति भावः। ननु प्राचुर्यार्थको मयडित्ययुक्तम्। मयटः प्राचुर्येऽनुशासनाभावादित्यत आह– तादात्म्यार्थ इति॥ प्रयोगसिद्धत्वान् नानुशासनापेक्षेति भावः। उक्तं च महाभाष्ये – ‘यथा लक्षणमप्रयुक्त’ इति अप्रयुक्ते लौकिकप्रयोगेणाऽनिश्चिते यथा लक्षणं प्रयोक्तव्यं नियमेन लक्षणमनुसर्तव्यम्, लौकिकप्रयोगेण निश्चिते तु न नियमेन लक्षणापेक्षेत्यर्थः। ननु – आनन्दप्रचुरत्वाध्द्यानन्दमय इति न वक्तव्यं तक्तथं प्रचुरानन्दत्वादिति आनन्दमयपदव्याख्यानमित्यत आह – आनन्देति॥ आनन्दमयपदार्थप्रदर्शनाय प्रकृतिप्रत्ययक्रमानुसारेण आनन्दप्रचुर इत्यभिधाने ब्रह्मण्यनानन्दस्य प्राप्तिः स्यात्। प्रचुरान्तसमासस्य समानाधिकरणाऽल्पविरोध्यतिशयवाचित्वस्य ‘ब्राह्मणप्रचुरो ग्राम’ इत्यादौ दर्शनात्, ब्रह्मणि अनानन्दप्राप्तिर्मा भूदित्येतदर्थं प्रचुरानन्द इति विपरीतसमासः कृतः। प्रचुरपूर्वपदं समासपदं प्रयुक्तमित्यर्थः। एतेन – आनन्दमयपदस्य एकत्वेन असमासत्वात् ‘विपरीतसमासः कृत’ इत्ययुक्तमिति परास्तम्। आनन्दमयशब्दार्थनिरूपणाय प्रचुरपूर्वपदसमासपदप्रयोगस्य इहाभिमत-त्वात्। ननु आनन्दप्रचुर इत्युक्ते विरोधिनोऽन्यस्य प्राप्तिः प्रचुरानन्द इत्युक्ते नेति वैषम्यं कुत इत्यत आह– प्रचुरानन्द इति॥ प्रतीत्यनुसारेण व्यवस्थाऽभ्युपगन्तव्येति भावः। अङ्गीकृत्य चेदमुक्तम्। वस्तुतस्तु – आनन्दप्रचुर इत्युक्तेऽपि नाऽनानन्दस्य प्राप्तिः, ‘अन्नप्रचुरो मखः, प्रकाशप्रचुरः सविता’ इत्युक्ते मखे सवितरि च दुर्भिक्षान्धकारलेशाप्रतीतेः। अत एव सुधायां ‘विरुद्धार्थप्राप्तेरशाब्दत्वात् तत्प्रचुरशब्दो हि तस्य तस्मिन् महत्वमात्रमाह। विरुद्धार्थसद्भावस्तु प्रमाणान्तरगम्य’ इत्युक्तम्। ननु विकारर्थत्वे मयडनुपपत्तिवत् प्राचुर्यार्थत्वेऽपि प्रायपाठानुपपत्तिलक्षणबाधकसद्भावान् न प्राचुर्यार्थत्वमिति भावेन शङ्कते – नायमानन्दमयेति॥ अत्यल्पत्वादिति॥ अन्नमयशब्देन गुणलाभात् तत्समन्वयस्य वैयर्थ्यं स्यादिति भावः। कुतोऽयमिति॥ ‘भाव’ इत्यनन्तरम् ‘इति चेन्ने’ति शेषः। कथमन्नमयशब्द इति॥ सर्वभूताद्यत्वसर्वभूतात्तृत्वप्रचुरान्नत्ववाची कथं स्यादित्यर्थः। भवेदेतदिति॥ प्रचुरान्नार्थकत्वं तदाऽनुपपन्नं भवेदित्यर्थः। न चैवमिति॥ आद्यसूत्रोक्तमन्नमयादीनां ब्रह्मत्वमयुक्तम्। अनेकेश्वरापातात्, विकारशब्दादिति सूत्रोक्तो बाधकोद्धारश्चाऽनुपपन्नः। अनेकार्थकस्य मयटः प्राचुर्यार्थकत्वमेवेत्यत्र नियामकाभावेन प्राचुर्यादिति हेतोः सन्दिग्धाऽसिद्धत्वादिति भावः। एतेन उभयपक्षे दोषदर्शनादित्य-युक्तम्। आनन्दमयसूत्रे अन्नमयादीनां ब्रह्मत्वस्य निर्णीतत्वेन मयटो विकारार्थकत्वे ब्रह्मत्वानुपपत्ति-रूपबाधकस्य विद्यमानत्वादिति परास्तम्। ‘एकमेवाद्वितीय’(छां. ६.२.१)मिति श्रुतिविरोधेन पञ्चानां ब्रह्मत्वनिरासानन्तरं मयटोऽर्थद्वयेऽपि दोषादर्शनसद्भावत्॥ येऽन्नं ब्रह्मेति॥ न मयटः प्राचुर्यार्थकत्वनिर्णयाय हेत्वन्तरं मृग्यं, ब्रह्मशब्दस्यैव अन्नमयादीनां ब्रह्मत्वसाधनद्वारा मयडर्थनिर्णाय-कत्वात्। न चानेकेश्वरापत्तिप्रसङ्गाद्ब्रह्मशब्दस्यान्नमयादीनां ब्रह्मत्वसाधकत्वासम्भवः। ब्रह्मणो बहुरूपत्वेन पञ्चानां ब्रह्मत्वेऽपि अनेकेश्वरप्रसङ्गाभावादिति भावः। एकार्थत्वोपपत्तेरिति॥ प्राचुर्यार्थकत्व-निर्णयोपपत्तेरित्यर्थः। यदा खल्विति॥ ‘अनुजज्ञे’ इत्यनन्तरं ‘तस्मा’दिति शेषः॥ एतेन अस्य वाक्यस्य ‘न च सूत्रविरोध’ इति पूर्ववाक्येनाऽनन्वय इति परास्तम्। यद्यपि आनन्दमयस्य अभ्यासादेव ब्रह्मत्वमसाधयत्, तथापि – अभ्यासस्य साधकत्वं ब्रह्मशब्दस्यसाधकत्वेन विनाऽनुपपन्नमिति ज्ञापनाय ब्रह्मशब्दाद् आनन्दमयस्य ब्रह्मतामसाधयदित्युक्तम्। अन्यथेति॥ ब्रह्मशब्दस्याऽन्नमयादीनां ब्रह्मत्व-साधकत्वाभावे अभ्यासशतसाहित्येऽपि आनन्दमयस्य ब्रह्मत्वसाधको न स्याद् इति भावः। इति चेदिति॥ उच्यत इति शेषः। अल्पाक्षरत्वादेवेति॥ ‘नासूत्रय’दिति पूर्वेण सम्बन्धः। तर्हि ‘अन्नमयो ब्रह्मशब्दा’दिति सूत्रमस्तु इत्यत आह– आदिमत्वेऽपीति॥ सङ्गतत्वेनेति॥ विस्पष्टसङ्गतिसद्भावेनेत्यर्थः। तदुक्तं ‘आनन्दमयरूपे तु ब्रह्मणः पुच्छतोक्तितः। समस्ताब्रह्मता प्राप्तेरानन्दमयनाम ही’ति। एतेन – अन्नमयादीनां ब्रह्मत्वनिरूपणे सङ्गतिरस्ति न वा, आद्ये आनन्दमयस्य सङ्गतत्वेनेति विशेषोक्तिर्न स्यात्। ‘अन्नमयो ब्रह्मशब्दा’दिति सूत्रप्रसङ्गाच्च। न द्वितीयः – अन्नमयादीनां समन्वयोक्तिवैयर्थ्यप्रसङ्गात्। ‘जन्माद्यस्य यत’ इति सूत्रोक्तजगत्कारणत्व-लक्षणस्यान्नमये श्रूयमाणत्वेन सङ्गतिसद्भावाच्चेति निरस्तम्।

### **वाक्यार्थमुक्तावली**

ॐ विकारशब्दान्नेति चेन्न प्राचुर्यात् ॐ। विकारात्मकेति॥ प्रकृतेरानन्दात्मना परिणामश्च मनोरूपेणेति बोध्यम्। अत्र तत्विति आनन्दमय इति च पदद्वयानुवृत्तिमभिप्रेत्य व्याचष्टे नायमिति॥ प्रचुरानन्दत्वाद्ध्यानन्दमय इति हिशब्दार्थमाह यत इति। अनेन प्राचुर्यादिति सूत्रांश आनन्दस्य प्राचुर्यादिति व्याख्यातो बोध्यः। ननु सूत्रे प्राचुर्यादित्युक्तत्वादानन्दस्येति योग्यतया लभ्यते। तदर्थकभाष्ये आनन्दप्रचुरत्वादिति समस्तपदेन भाव्यं कथं प्रचुरानन्दत्वादिति तद्विपरीतसमस्तपदप्रयोग इत्यत आह आनन्दप्रचुर इति। यद्वा आनन्दमय इति श्रौतशब्दानुसारेणानन्दमयप्रचुरत्वादिति वक्तव्ये प्रचुरानन्दत्वादिति विपरीतसमासः कुत इत्यत इदमुक्तम्। एतेनैतन्निरस्तम्। आनन्दमय इत्यत्र मयटः प्रत्ययत्वेन समासाभावाद्वा विपरीतसमास इत्येतदनुपपन्नमिति। श्रौतपदसमासापेक्षया विपरीतसमास इत्यत्र विवक्षितत्वात्। पूर्णानन्द इत्येवेति। प्रचुरप्रकाशो रविरितिवदिति भावः। अन्नप्राचुर्यस्याप्राकृतविग्रह इति प्राकृतदेहस्य प्राचुर्येणान्नोपचितत्वेनान्नप्राचुर्यवदप्राकृतविग्रहसम्भवादित्यर्थः। अन्नप्राचुर्यकथनस्याल्पत्वादिति बहुकोशपाठः। बहुत्वादेस्सर्वसाधारण्येनालौकिकमिति मानापादकतयाल्प-त्वादित्यर्थः। अन्नप्राचुर्यं चेति। न केवलमानन्दप्राचुर्यमानन्दमयशब्दार्थ इति चार्थः। भूताद्यत्व-तदत्तृत्वस्येति समाहारद्वन्द्वः। भगवत्यन्नप्राचुर्यघटकतया योजितं वाक्यं प्रसिद्धान्नपरत्वे बाधकतया योजयितुमाशङ्कते कुत इति। एतेन तत्प्राचुर्यं च तत्प्राचुर्यमेव युज्यते न प्रसिद्धान्नप्राचुर्यमित्यर्थ उक्तो भवति। आत्मपरामर्शेति। य एष भगवान् विष्णुर्भूतस्रष्टा गुणाधिक इति तैत्तिरीयभाष्यो-दाहृतप्रमाणादिति भावः। आकाशादिकारणत्वमिति। आकाशादिदेहान्तकारणत्वमुक्त्वा तस्यैव देहगतस्यैवात्मनः स्पष्टीभविष्यत्येतत्। रसशब्देन विशेषणादित्युत्तरभावसार्थक्यायात्र सामान्येन तस्यैवेत्युक्तं बोध्यम्। नतु विज्ञानप्राचुर्यस्य सर्वत्र पर्यवसानेनाल्पार्थत्वाभावेऽपि प्राणमनश्शब्दयोः श्वासवाय्वन्तः-करणार्थत्वे तत्प्राचुर्यस्याल्पत्वेन कथं तद्गतमयटः प्राचुर्यार्थत्वं स्यादित्यत आह एवमिति। चेष्टकत्वेऽप्युप-लक्षणम्। जीवनप्रदत्वमपि ग्राह्यम्। इति यद्गतिजीवने। युक्तेत्यनुव्याख्यानोक्तेः॥ अवबोधेति॥ अवबोधार्थो मनुधातुः प्रकीर्तित इति तत्रैवोक्तेरिति भावः। एवमित्यादिकं तत्प्राचुर्यञ्चेति चशब्दार्थ एवेति ज्ञेयम्। स्पष्टमेतन्मुक्तावल्याम्। उभयपक्षे दोषादर्शनादिति। अन्नमये देहेऽप्यद्यत्वस्य चैतन्य-समावेशेनात्तृत्वस्योपपन्नत्वेन विरोधाभावादिति भावः। एकस्यैवेति। नात्र ब्रह्मपञ्चकमुच्यते येनैकमेवा-द्वितीयं ब्रह्मेति श्रुतिविरोधः। किं त्वेकस्य ब्रह्मणो रूपपञ्चक इत्यर्थः। अन्ये भास्करादयः॥ न च सूत्रेति॥ आद्ये आनन्दमयनामग्रहणात् तद्विषयश्लोकस्याभ्यासोपादानाद् द्वितीये तद्गतमयट एव व्याख्यानात्। तृतीये तस्यैव ब्रह्मत्वेन जगच्चेष्टकत्वहेतूक्तेरिति भावः। पञ्चकस्यापि ब्रह्मत्वे सूत्रकृद्विवक्षा-स्तीत्यत्र ज्ञापकमाह पदेति॥ ब्रह्मशब्दादिति॥ सूत्रेऽभ्यासादिति उक्तिस्त्वेकविषयासकृदुक्तिरूप-मुख्याभ्यासाभावेऽपि पञ्चप्रकरण्याभ्यासविवक्षया वा आनन्दमयविज्ञानमयप्रकरणद्वयविवक्षया वा ब्रह्मवल्लीभृगुवल्लीश्रुतान्नमयादेरन्नादेश्चेकत्वेन ये ब्रह्मोपासते अन्नं ब्रह्मेति व्यजानात्। ये प्राणं ब्रह्मोपासते प्राणं ब्रह्मेति व्यजानादित्यादौ एकविषय एव प्रकरणद्वयैक्येन ब्रह्मशब्दाभ्यासादुपपद्यत इति ज्ञेयम्॥ तथैव सूत्रमिति॥ उपलक्षणत्वेन नेयमित्यर्थः॥ कथमिति॥ व्यभिचारादित्यर्थः। द्वितीयमपि सूत्रं सर्वमयट्परतया नीतं तत्र सूत्रकृद्विवक्षाज्ञापकमाह– कथञ्चेति। तथा च सहपाठविरोधः स्यादिति भावः। तर्हि प्रथमातिक्रमे कारणाभावादन्नमय इत्युक्ते एकाक्षरलाघवाच्चान्नमयोऽभ्यासादिति किं नासूत्रयदित्यत आह। आदिमत्वेऽपीति॥ आदौ विद्यमानत्वेऽपीत्यर्थः। अल्पाक्षरत्वमपि-पदात्समुच्चिनोति। एतत्सङ्गतत्वेनेति। आनन्दमयस्य हि ब्रह्मपुच्छत्वमुक्तं, तथा चावयविनं विना न अवयवस्य जिज्ञास्यतेति सङ्गतत्वेनेत्यर्थः। यद्वा ‘तत्रानन्दादयो गुणाः। ईशस्यैवेति निर्णीता’ इत्युक्तरीत्याऽनन्दादयः प्रधानस्येति वक्ष्यमाणोपासनासङ्गतत्वेन वा आनन्दोद्रेकादेवाकामस्य सृष्टिरिति जन्मादिसूत्रगतत्वेन वा आनन्दोद्रेकादेव कालैक्येन वाङ्मनसागोचरत्वं न तु सर्वथा अवाच्यत्वेनेतीक्ष्यत्यधिकरणसङ्गतत्वेन वा शास्त्राद्यधिकरणसङ्गतत्वमेवेत्यर्थः। यस्त्विति सङ्कर इत्यर्थः। सूत्रकारेणैवेति॥ आनन्दमय इति सूत्रकृता। अस्मिन्नस्य च तद्योगमिति पञ्चानामपि सूत्रकारेणेत्यर्थः।

ननु तर्हि भास्करपक्षोऽपि न दूषणीयः। चरमसूत्रपञ्चानामपि कोशत्वव्यावृत्या ब्रह्मत्वसाधनेन तत्रापि कृत्याभावादिति चेन्न। चरमसूत्रस्याप्यानन्दमयमात्रपरत्वमिति वदतो भास्करस्य भाष्यकारेण दूषणीयत्वादिति भावः। विशेषेणेति॥ विशेषबलेनेत्यर्थः।

### **तत्त्वसुबोधिनी**

अस्तु विकारार्थकमयट्प्रयोगस् तथापि कुतो नानन्दमयो विष्णुरित्याशङ्क्य विकारार्थकमयट्शब्दवाच्यं द्वेधा सम्भवति। विकारित्वेन तदभिमानित्वेन वा। नोभयं विष्णौ युज्यत इत्याह॥ विकारार्थक-शब्दवाच्यत्वं हीति॥ सति हि मयटो विकारार्थत्वे एतत् स्यात् तदेव नेत्याह। इति शङ्का माभूदित्यादिना॥ ननु कथमेतत् प्राचुर्ये मयटोऽनुदाहृतत्वादित्यत आह। तादात्म्यार्थ इति॥ ननु प्रचुरानन्दत्वादित्ययुक्तं तथात्वे प्राचुर्यपदस्य परनिपातस्य कर्तव्यत्वात्। तथा चानन्दमय इति यथास्थितमेवास्तु किं विपरीतसमासेन इत्यत आह। आनन्दप्रचुर इति॥ यथास्थिताभिधाने हि उक्ताभिप्रायालाभात्तथोक्तमिति भावः। सूत्रे प्राचुर्यादित्युक्तत्वादानन्दस्येत्यर्थलब्धम्। विपरीतेति॥ ननु तदकरणेन यथास्थिताभिधानेऽपि नानन्दप्राप्तिः। प्रकाशप्रचुरः सवितेत्युक्तेऽपि सवितरि अन्धकार-लेशप्राप्तेः। नापि प्राचुर्यस्य विशेषणत्वेनोक्तौ प्रतियोगिन ईषदनुवृत्यभावनियमोऽस्ति। प्रचुरब्राह्मणो ग्राम इत्यादौ अब्राह्मणाल्पत्वस्य प्रतीतेरिति चेत् सत्यं तथापि प्राचुर्यस्य विशेषणत्वे प्रतियोगिन ईषदनुवृत्तिनियमाभावेति विशेष्यत्वे तन्नियमः। ब्राह्मणप्रचुर इत्यादौ तद्दर्शनाद् आनन्दमय इत्यत्र प्राचुर्यं विशेष्यमिति कल्पतरूक्तमभिप्रेत्यास्य ग्रन्थस्य प्रवृत्तेरदोषः। अत एव सुधायां प्रचुरशब्दस् तस्य तत्र महत्वमात्रमाह। विरोधप्रतीतिस्तु मानान्तरादित्युक्तमिति ध्येयम्। प्रचुरानन्द इत्यभिधान इति। सूत्रे प्राचुर्यस्य विशेष्यतयोक्तावपि स्वयं विशेषणत्वेन तदभिदधता यथा प्रचुरप्रकाशो रविरित्युक्ते प्रकाशविरोध्यन्धकारलेशाप्राप्तिवत् प्रकाशप्रचुर इत्युक्तेऽपि न तदप्राप्तिः प्रत्यक्षविरोधात् तथा प्रचुरानन्द इत्युक्ते दुःखलेशाप्राप्तिवद् आनन्दप्रचुर इत्युक्तेऽपि तदप्राप्तिः श्रुत्यादिविरोधादिति सूचितमित्यर्थः। अन्नादीति॥ तथा अत्रापि मयटो विकारार्थत्वमेव वक्तव्यम्। अन्यथा प्रायपाठविरोधादिति सूचित-मित्यर्थः स्यादिति भावः। तत्प्राप्तेरिति॥ अल्पत्वप्राप्तेरित्यर्थः। शङ्कते॥ कुतोऽयमिति॥ परिहरति। अद्यत इति॥ अस्त्वेवमन्नशब्दव्याख्यानं तथाप्यन्नशब्दः प्रसिद्धान्नार्थक एव किं न स्यादित्यत आह। प्रसिद्धान्नस्येति॥ तस्य जडत्वेन भूतसंहर्तृत्वरूपभूतात्तृत्वासम्भवादिति भावादित्यर्थः। कथमभिसंहितमिति॥ कथमभिप्रेतमित्यर्थः। अन्नप्राचुर्यम् अन्नमयशब्दार्थ इत्यत्रानुपपत्तिं शङ्कते॥ ओषधीभ्य इति॥ तत्परामर्शादिति॥ प्रसिद्धान्नविकारदेहपरामर्शादित्यर्थः। एवं च सन्निहितपरामर्श इति हृदयम्॥ किमर्थमिति॥ तथा चात्मपरामर्शो व्यर्थ इति भावः। ननु विज्ञानप्राचुर्यस्य सार्वज्ञपर्यवसानेनाल्पार्थत्वाभावेऽपि प्राणमनःशब्दयोश्चात्मरूपवाय्वन्तःकरणार्थत्वे तत्प्राचुर्यस्याल्पत्वेन कथं तद्गतमयटः प्राचुर्यार्थत्वं स्याद् इत्यत आह। एवं प्राणमनःशब्दयोरिति। अत्रापीति॥ अन्नमयादिशब्देष्वित्यर्थः। उभयपक्षे प्राचुर्यार्थत्वे विकारार्थत्वे च॥ सावकाशस्येति॥ मयट इति शेषः। एकार्थत्वेति। अन्नमयादिशब्दपञ्चकस्य ब्रह्मशब्देन विष्णुरूपैकार्थत्वोपपत्तेरित्यर्थः। कुतो नेत्यत आह। प्रायेति॥ ततश्चेति॥ प्रायपाठविरोधादित्यर्थः। ननु सूत्रे आनन्दमयशब्दस्य गृही-तत्वात् तदनुसारेण आनन्दमयस्यैव ब्रह्मत्वकल्पनं युक्तम्। अन्यथा सूत्रविरोधः स्यादित्याशङ्क्य निषेधति॥ न चेति॥ अनुजज्ञे उपलक्षणत्वेनेत्यर्थः॥ कथमानन्दमयस्यापीति। ननु सूत्रे ब्रह्मशब्दाभ्यासमात्रं हेतूकृतम्। तत्र एकप्रकारासकृदुक्तिरूपमुख्यार्थ एव अभ्यासशब्दस्य प्रकृते विवक्षितः। न नु ब्रह्मशब्दमात्रं तथा च अन्यत्र ब्रह्मशब्दमात्रसद्भावेऽपि विवक्षिताभ्यासाभावादानन्दमये च तत्सत्वात्तस्यैव ब्रह्मत्वमुच्यत इति चेन् न तथापि विज्ञानमये विवक्षिताभ्याससत्वेन नानन्दमयस्यैव ब्रह्मत्वसमर्थनं युक्तम्। अन्यथा हेतोरनैकान्त्यं स्यादिति भावः। तर्हि प्रथमातिक्रमे कारणाभावा-त्ततोऽप्यल्पाक्षरत्वाच्च अन्नमयोऽभ्यासादित्येव सूत्रणीयमित्याशङ्क्यांह॥ आदिमत्वेऽप्यन्नमयादीना-मिति॥ जिज्ञास्यतयोक्तब्रह्मण एव आनन्दमयपुच्छत्वस्योक्तत्वेन कथमानन्दमयस्य ब्रह्मत्वम्। अवयविनं विहाय अवयवमात्रजिज्ञासायोगान्न ब्रह्मणो जिज्ञास्यत्वम् इत्येवंरूपसङ्गतेर् लाभादन्यथा अलाभादानन्दमय-स्यादित्वमिति नानुपपत्तिरिति भावः।

### **वाक्यार्थमञ्जरी**

ॐ विकारशब्दान्नेति चेन्न प्राचुर्यात्॥ ॐ विकारार्थकमयट्शब्दान्नान्नमयं ब्रह्मेति चेन्न प्राचुर्यात् प्राचुर्यार्थत्वादत्र मयट्शब्दजातस्येत्यर्थः। अविकारित्वादतदभिमानित्वाच्चेति। निर्विकारोऽक्षरः शुद्ध इत्यादेर्विकारित्वं स्वतन्त्रे हरौ पराधीननियामकत्वरूपमभिमानित्वं च न सम्भवतीत्यर्थः। तत्र गीताभाष्योक्तप्रमाणमाह॥ तादात्म्यार्थ इति॥ ननु सूत्रे प्राचुर्यादित्युक्तेरानन्दस्येत्यर्थाल्लभ्यते। तथा च तद्व्याख्यानभाष्ये आनन्दप्रचुरत्वादित्येव वक्तव्ये कुतः प्रचुरानन्दत्वादिति विपरीतोक्तिरित्यत आह॥ आनन्दप्रचुरइति॥ इत्यादिवदिति॥ तत्र यथा प्राचुर्यस्य ब्राह्मणविशेषणत्वेन तद्विरोधि-ईषच्छूद्रप्रसक्तिरेवमत्र प्राचुर्यस्यानन्दविशेषणत्वे तद्विरोध्यनानन्दस्याप्यल्पस्य प्रसक्तिरित्यर्थः॥ इत्येव प्रचुरप्रकाशो रविरित्युक्ते प्रकाशविरोध्यन्धकारलेशाप्राप्तिवत्प्रकाशप्रचुर इत्युक्तेऽपि तदप्राप्तिः प्रत्यक्ष-विरोधात्। तथा प्रचुरानन्द इत्युक्ते दुःखलेशाप्राप्तिवदानन्दप्रचुर इत्युक्तेऽपि तदप्राप्तिः श्रुत्यादि-विरोधादिति सूचितं भवतीत्यर्थः। शङ्कते॥ नायमिति॥ सहपठितत्वादिति॥ तथा च प्रायपाठविरोध इति भावः। अल्पत्वादिति॥ तस्य लोकसाधारण्यादिति भावः। कुत इति प्रश्नस्योत्तरमाह॥ अद्यतेऽत्ति चेति॥ स्वयं प्राणिभिर्भुज्यते प्राणिनो भुङ्क्ते च यस्मात्तस्मात्तद्ब्रह्मान्नमित्युच्यत इत्यर्थः। अभिसंहितम् अभिमतम्। नाशप्रसङ्गादिति भावः। शङ्कते। ओषधीभ्य इति॥ धान्येभ्योऽन्नं समुद्भूतं तस्मात्पुरुषदेहः समुद्भूत इत्यर्थः। उक्त्वा आत्मन आकाश इत्यादिना। नन्वथापि प्राणमनः-शब्दयोः श्वासवाय्वन्तःकरणपरत्वेन तदुभयप्राचुर्योक्तावल्पार्थत्वं स्यादित्यत आह॥ एवमिति॥ चेष्टकत्वावबोधनार्थत्वेति॥ अन चेष्टायां, मन्ववबोधन इति धातुव्याख्यानादिति भावः। विज्ञान-प्राचुर्यस्य सार्वज्ञतयाऽल्पताशङ्कानुदयाद्द्वयोरेवोक्तिः॥ श्रुतिविरोध इति॥ तस्य छान्दोग्यभाष्यदिशा स्वगतभेदानिषेधार्थकत्वादिति भावः। येऽन्नमित्यादि॥ एतेषां तेऽन्नमाप्नुवन्ति ते आयुर्यन्तीति पूर्ववाक्याभ्यां न बिभेति न प्रमाद्यति सन्तमेनं ततो विदुरित्युत्तरैः क्रमेणान्वयो बोध्यः॥ अन्नमया-दीनीति॥ अन्नमयादिपञ्चकं निरूप्य तज्ज्ञातुः फलनिरूपणायोदाहृतेत्यर्थः॥ अनन्यथासिद्धेति॥ विष्णुमात्रनिष्ठेत्यर्थः। समभिव्याहारात् सहोच्चारात्। सावकाशस्य मयट्पदस्य। अन्ये रामानुजाः॥ आनन्दमय एवेति॥ विज्ञानमयो जीवो ऽन्नमयादित्रयःकोशा इत्येवशब्दार्थः॥ क्लिष्टत्वादिति॥ प्रायपाठविरोधादेवेति भावः॥ सूत्रविरोध इति॥ तत्रानन्दमयमात्रस्य ब्रह्मत्वोक्तिविरोधः। अनुजज्ञे ज्ञापयामास। तथैव पञ्चमयटां प्राचुर्यपरत्वेन। अन्यथा पञ्चानामब्रह्मत्वे॥ कथमिति॥ व्यभिचारादिति भावः। ननु सूत्रकारेणानन्दमयस्य ब्रह्मत्वे ब्रह्मशब्दाभ्यासस्यैव हेतूकृतत्वेन तस्यान्नमयादिष्वभावात्कथं व्यभिचार इति चेत्। ‘विज्ञानं देवाः सर्वे ब्रह्म ज्येष्ठमुपासते विज्ञानं ब्रह्म चेद्वेद’ इति विज्ञानमये ब्रह्मशब्दाभ्याससद्भावात्। तथा ब्रह्मवल्लीभृगुवल्ल्योः श्रुतान्नमयादेश्चैकत्वेन येऽन्नं ब्रह्मोपासते अन्नं ब्रह्मेति व्यजानादित्यादिश्रवणेन मिलित्वा प्रतिप्रकरणं द्विर्ब्रह्मशब्दश्रवणस्य चन्द्रिकायां प्रदर्शितत्वेन अन्नमयादावपि ब्रह्मशब्दाभ्याससद्भावात्। यत्तु सुधायाम् अन्नमयादिषु असकृदुक्तिमातृरूपामुख्याभ्यास-प्रदर्शनं तदेकप्रकरण्यामेवाभ्यासप्रदर्शनायेत्यदोषः। यद्वा सूत्रकृतोऽपि ब्रह्मशब्द एव हेतुत्वेनाभिमतः। तस्य विष्ण्वेकनिष्ठत्वेन व्यभिचाराभावात्। अभ्यासोक्तिश्च यदा श्रुतित एव विष्णुत्वनिश्चयस्तदाऽभ्यास-रूपतात्पर्यलिङ्गात्सुतरामित्यभिप्राय इति न कोऽपि दोषः। तत्र पञ्चानामपि ब्रह्मत्वे पञ्चमयटां प्राचुर्यार्थत्वे च बाधकं शङ्कते॥ अन्नमयादीनामपीति॥ तर्हि अन्नमयोऽभ्यासादिति वाच्यं प्रथमातिक्रमे कारणाभावादित्यत आह॥ आदिमत्वेऽपीति॥ अल्पाक्षरत्वेऽपीत्यपि ज्ञातव्यम्॥ सङ्गतत्वेनेति॥ जिज्ञास्यब्रह्मण आनन्दमयावयवत्वेनोक्तत्वान्न तस्य जिज्ञास्यत्वमिति शङ्कापराकरणायानन्दमयस्य विष्णुत्वसमर्थनस्य पूर्वसङ्गतत्वमित्यर्थः। रामानुजमतवन्मायिमतं कुतो न निराक्रियत इत्यत आह॥ यस्त्विति॥ पूर्वपक्षीकृतः पूर्वपक्षित्वेन कृतः। निराकृत इति यावत्। आनन्दमयस्य ब्रह्मत्वं साधयता पञ्चानामब्रह्मत्वपक्षनिराकरणादिति भावः। प्रत्याक्षिपन् निराचक्रे। प्रयोगाद् विशेषणविशेष्य-भावव्यवहारात्। यद्वा भिन्ने विशेषणे प्रचुरशब्दप्रयोगादिति॥ विशेषेणेति॥ विशिष्यते विविच्यते अयं गुणो ऽयं गुणीत्यादिरूपेण वस्तु येन स विशेषः वस्तुनः स्वरूपसामर्थ्यं तेनेत्यर्थः। विशेषो नाम काचन वस्तुनः शक्तिरिति तत्त्वनिर्णयटीकोक्तेः॥

### **विवृतिः**

अस्तु विकारार्थकमयट्प्रयोगस् तथापि कुतो नानन्दमयो विष्णुरित्याशङ्क्य, विकारार्थमयट्शब्दवाच्यत्वं द्वेधा सम्भवति। विकारित्वेन तदभिमानित्वेन वा नोभयमपि विष्णौ युज्यत इत्याह॥ विकारार्थक-शब्दवाच्यत्वं हीति॥ सति हि मयटो विकारार्थत्व एतत्स्यात्। तदेव नेत्याह॥ इति शङ्का मा भूदित्यादिना॥ ननु कथमेतत्, प्राचुर्ये मयटोऽननुशासनादित्यत आह॥ तादात्म्यार्थ इति॥ ननु प्रचुरानन्दत्वादित्ययुक्तं, तथात्वे प्राचुर्यपदस्य सूत्रानुसारेण परनिपातः कर्तव्य इत्यानन्दप्रचुर इति यथास्थितमेवास्तु किं विपरीतसमासेनेत्यत आह॥ आनन्दप्रचुर इति॥ यथास्थिताभिधाने हि उक्ताभिप्रायालाभात्तथोक्तमिति भावः। सूत्रे प्राचुर्यादित्युक्तत्वादानन्दस्येत्येतदर्थलब्धम्॥ प्रचुरानन्द इत्यभिधान इति॥ सूत्रे प्राचुर्यस्याविशेषणतयोक्तत्वेऽपि स्वयं विशेषणत्वेन तदभिदधता, प्रचुरप्रकाशो रविरित्युक्ते प्रकाशविरोध्यन्धकारलेशाप्राप्तिवत्प्रकाशप्रचुर इत्युक्तेऽपि तदप्राप्तिः। प्रत्यक्षविरोधात्॥ तथा प्रचुरानन्द इत्युक्ते दुःखलेशाप्राप्तिवदानन्दप्रचुर इत्युक्तेऽपि तदप्राप्तिः। श्रुत्यादिविरोधादिति सूचितमित्यर्थः॥ अन्नादीति॥ तथा चात्रापि मयटो विकारार्थत्वमेव वक्तव्यम्। अन्यथा प्रायपाठ-विरोधः स्यादिति भावः॥ तत्प्राप्तेरिति॥ अल्पत्वप्राप्तेरित्यर्थः॥ शङ्कते॥ कुतोऽयमिति॥ परिहरति॥ अद्यतेऽत्ति चेति॥ अस्त्वेवमन्नशब्दव्याख्यानं तथाप्यन्नशब्दः प्रसिद्धान्नार्थक एव किं न स्यादित्यत आह॥ प्रसिद्धान्नस्येति॥ तस्य जडत्वेन भूतसंहर्तृत्वरूपभूतात्तृत्वासम्भवादित्यर्थः॥ कथमभिसंहितमिति॥ कथमभिप्रेतमित्यर्थः। अन्नप्राचुर्यम् अन्नमयशब्दार्थ इत्यत्रानुपपत्तिं शङ्कते॥ ओषधीभ्य इति॥ तत्परामर्शादिति॥ प्रसिद्धान्नविकारदेहपरामर्शादित्यर्थः। एवं च सन्निहितपरामर्श इति हृदयम्॥ किमर्थमिति॥ तथा चात्मपरामर्शो व्यर्थ इति भावः। ननु विज्ञानप्राचुर्यस्य सार्वज्ञपर्यवसानेनाल्पार्थत्वाभावेऽपि प्राणमनःशब्दयोः श्वासरूपवाय्वन्तःकरणार्थत्वेन प्राचुर्याल्पत्वेन कथं तद्गतमयटः प्राचुर्यार्थत्वं स्यादित्यत आह॥ एवं प्राणमनःशब्दयोरिति॥ अत्रापीति॥ अन्नमयादि शब्देष्वित्यर्थः॥ उभयपक्षे, प्राचुर्यार्थत्वे, विकारार्थत्वे, च दूषणान्तरमाह॥ अन्नमयादि-पञ्चानामिति॥ सावकाशस्येति॥ मयट इति शेषः। एकार्थत्वेऽन्नमयादिशब्दपञ्चकस्य ब्रह्मशब्देन विष्णुरूपैकार्थत्वोपपत्तेरित्यर्थः। कुतो नेत्यत आह॥ प्रायेति॥ ततश्चेति॥ प्रायपाठविरोधादित्यर्थः॥ ननु सूत्रे आनन्दमयशब्दस्य गृहीतत्त्वात्तदनुसारेणानन्दमयस्य ब्रह्मत्वं कल्प्यते। अन्यथा सूत्रविरोधः स्यादित्याशङ्क्य निषेधति॥ न चेति॥ अनुजज्ञे उपलक्षणत्वेनेत्यर्थः॥ कथमानन्दमयस्यापीति॥ ननु सूत्रे ब्रह्मशब्दाभ्यासमात्रं हेतूकृतम्। तत्र एकप्रकारासकृदुक्तिरूपमुख्यार्थ एवाभ्यासशब्दस्य प्रकृते विवक्षितः, न तु ब्रह्मशब्दमात्रम्। तथा चान्यत्र ब्रह्मशब्दमात्रसद्भावेऽपि विवक्षिताभ्यासाभावात्। आनन्दमये च तत्सत्वात्तस्यैव ब्रह्मत्वमुच्यत इति चेत् तथापि विज्ञानमये विवक्षिताभ्याससत्वेनानन्दमयस्यैव ब्रह्मत्वसमर्थनमयुक्तम्। अन्यथा हेतोरनैकान्त्यं स्यादिति भावः। बाधकवशादानन्दमयस्थो मयट् प्राचुर्यार्थः, अन्नमयादिस्थस्तु विकारार्थक इति कल्प्यत इत्यत आह॥ कथं चेति॥ तर्हि प्रथमातिक्रमे कारणाभावात्ततोऽल्पाक्षरत्वाच्चान्नमयोऽभ्यासादित्येव सूत्रणीयमित्यत आह॥ आदि(म)त्वेऽप्यन्न-मयादिनामिति॥ सङ्गतत्वेन ग्रहणमिति॥ जिज्ञास्यतयोक्तब्रह्मण एवानन्दमयपुच्छत्वोक्त्या कथ-मानन्दमयस्य ब्रह्मत्वम्। अवयविनं विहायावयवमात्रजिज्ञासाऽयोगात्। न ब्रह्मणो जिज्ञास्यत्वमित्येवंरूप-सङ्गतेर्लाभादन्यथाऽलाभादानन्दमयस्यादित्वमिति नानुपपत्तिरिति भावः। ननु भाष्यकार आनन्दमयस्यैव ब्रह्मत्वमभ्युपगम्य भास्करस्य मतं निराकृतवान्। सङ्करमतं कुतो न निराकृतमित्यत आह॥ यस्त्वन्नमयादिपञ्चानमपीति॥

------------------------------------------------------------------------

ॐ तद्धेतुव्यपदेशाच्च ॐ

## **सूत्रभाष्यम्**

॥ ॐ तद्धेतुव्यपदेशाच्च ॐ॥ १४॥

‘को ह्येवान्यात्कः प्राण्याद्यदेष आकाश आनन्दो न स्यात्’ इति (तै.उ. २-७)॥१४॥

### **सत्तर्कदीपावली**

को ह्येवान्यादिति वाक्यशेषादित्येतमर्थं प्रतिपादयत्सूत्रमुपन्यस्य व्याचष्टे॥ तद्धेत्वित्यादिना॥ आ समन्तात् प्रकाशमानत्वादाकाशशब्दोक्तः परमात्मा प्रचुरानन्दो यदि न स्यात् तर्ह्यसावशक्तः स्यात्। तथा सति सर्वं न चेष्टयेत्। तेनाप्रेरितो लोकः न लौकिकचेष्टां प्रकृष्टां च धर्मचेष्टां च कुर्यात्। ततो लोकचेष्टान्यथानुपपत्या तत्कारणस्य विष्णोः सर्वशक्तत्वम् अत एव बहुलानन्दत्वं च सिद्ध्यति। न हि स्वानन्दस्य अल्पत्वं भवन्निवारयितुमसमर्थस्य सर्वशक्तत्वं सम्भवतीत्यर्थः।

### **तत्त्वप्रदीपिका**

तद्धेतुव्यपदेशाच्च॥ इतश्चाऽनन्दमयो विष्णुः, यतस्तस्याऽनन्दप्रचुरत्वहेतुर्व्यपदिश्यते को ह्येवान्या-दित्यादिना। क एव हि सामान्यतो विशेषतश्च लौकिकं वैदिकं वा प्रवर्तेत। यद्येष आ समन्तात्काशमान ‘आकाशः’ पूर्णज्योतिः पूर्णानन्दो न स्यात्। तत्कुत उच्यते ? न तावत्परतन्त्राणां जीवानां प्रवर्तकमीश्वर-मन्तरेण प्रवृत्तिस्सम्भवति। न चाप्रवृत्तस्य प्रवर्तकत्वम्। प्रवृत्तिश्चतुर्विधा। सुखार्था दुःखपरिहारार्था सुखोद्रेकनिमित्ता दुःखोद्रेकनिमित्ता चेति। तत्रेश्वरस्य सुखार्था दुःखनिवृत्त्यर्था दुःखोद्रेकनिमित्ता च न युक्ता। आप्तव्याप्तेर्निर्दोषत्त्वाच्च। तस्मात्प्रचुरानन्दत्वेनैव प्रवर्तकत्वम्। अतश्च मयट्प्रत्ययोऽपि प्राचुर्यार्थ एव॥

### **तत्त्वप्रकाशिका**

एवं प्रचुरानन्दत्वेनानन्दमयपदवाच्यो विष्णुरेव ब्रह्मशब्दाभ्यासादित्युक्तं तदेव हेत्वन्तरेण प्रतिपादय-त्सूत्रमुपन्यस्य तदुपात्तश्रुतिमेवोदाहरति॥ तद्धेत्विति॥ आ समन्तात्काशमानो विष्णुर्यदि पूर्णानन्दो न स्यात्तदाऽसौ न लोकं प्रवर्तयेत्। आनन्दोद्रेकमन्तरेण तत्प्रवृत्तौ कारणाभावात्। तथा च को लोकं चेष्टयेद्धर्मादौ च कः प्रवर्तयेत्। अन्यस्यास्वातन्त्र्यात्। अतो लोकचेष्टाऽन्यथानुपपत्त्या तत्कर्ता विष्णुः पूर्णानन्दः स्यादित्यानन्दमयप्रकरणे विष्णोरेवाऽऽनन्दपूर्णत्व एव लोकचेष्टकत्वाख्यहेतुव्यपदेशाद्विष्णुरेव पूर्णानन्दतयाऽऽनन्दमय इति भावः॥ १४॥

### **गुर्वर्थदीपिका**

लोकस्य लौकिकचेष्टान्यथानुपपत्त्या लोकचेष्टकत्वं विष्णोः कल्पनीयम्। अस्मदादिवदल्पानन्दस्य लोकचेष्टकत्वान्यथानुपपत्त्या तस्य पूर्णानन्दत्वं च वक्तव्यम्। अत आनन्दपदमपि पूर्णानन्दत्ववाचि। अत एव आ समन्तात् काशमानादाकाश इति व्युत्पत्त्याऽऽकाशपदमपि पूर्णानन्दत्वयोग्यविष्णोरेव वाचकमिति भावेनाऽऽह– अतो लोकचेष्टेत्यादिना।

### **भावबोधः**

‘आ समन्तात् काशते यदाकशो मुख्यतो हरिः’ इत्यनुव्याख्यानं मनसि निधायाह– आसमन्तात् काशमान इति। यस्मात् सुखं लब्ध्वा करोत्ययमित्यनुव्याख्यानं मनसि निधायाह– आनन्दोद्रेकेति। सर्वशक्त्यादिमतस्तस्य प्रवृत्तौ सुखरागदुःखोद्रेकदुःखद्वेषलक्षणकारणान्तरस्यासम्भवादिति भावः।

‘प्रवर्तको न चेदेष प्राण्यादन्याच्च कः पुमान्।’

इत्यनुव्याख्यानं मनसि निधायेष्टापत्तिं परिहरति तदा चेति। ‘तद्धेतुव्यपदेशात्’ इत्यत्र तन्त्रेणोपात्तस्य तच्छब्दस्य तस्मिन्नानन्दमयप्रकरणे तस्य विष्णोस्तस्मिन् पूर्णानन्दत्व इत्यर्थत्रयमभिप्रेत्य व्याचष्टे– आनन्दमयप्रकरण इत्यादिना। ‘महानन्दत्व एवास्य’ इत्यनुव्याख्यानमूलकेन पूर्णानन्दत्वे लोकचेष्टकत्व-हेतुप्रदर्शनार्थं सूत्रमिति प्रतिपादकेनानेन न केवलमानन्दमयस्य विष्णुत्वमनेन सूत्रेण प्रतिपाद्यते; किन्तु मयटः प्राचुर्यार्थत्वमपि। विकारार्थत्वे तदन्तशब्दवाच्ये लोकचेष्टकत्वाद्ययोगादित्युक्तं भवति।

### **भावदीपः**

॥ ॐ तद्धेतुव्यपदेशाच्च ॐ॥ अभ्यासादिति॥ एकविषयासकृदावर्तनरूपादित्यर्थः। उत्तरत्रेवात्रापि ब्रह्मशब्दादित्येव वाच्ये अभ्यासादित्युक्तिरानन्दमयाभिप्रायेति सूचयति॥ इत्युक्तमिति॥ साक्षादिति भावः। सूत्रे चशब्दादाह। तदेव हेत्वन्तरेणेति॥ ‘आ समन्तात्काशते यदाकाशो मुख्यतो हरिः’ इत्यनुभाष्योक्तेराह॥ आ समन्तादिति॥ पूर्णानन्देति॥ ‘मुख्यस्य निर्विशेषेण शब्द’ इत्युक्तदिशा निरुपपदानन्दपदस्य पूर्णानन्दवाचित्वाद्वा ‘अल्पात्सुखादल्पकर्मा पूर्णानन्दाद्धि सर्वकृत्’ इति तैत्तिरीयभाष्योक्त्या विश्वचेष्टकत्वबलाद्वा लभ्यत इति भावः। श्रुतावापाद्यापादकयोरन्वयाय शेषमाह॥ तदाऽसाविति॥ कारणाभावादिति॥ ‘प्रवृत्तिश्च नृत्तगानादिका सुखात्। दुःखाद्रोदादिका च’ इत्यनुभाष्योक्तदिशा रागद्वेषदुःखसुखोद्रेकाणां चतुर्णामेव प्रवृत्तिहेतुत्वेन विष्णावाद्यत्रयस्य निरनिष्ठो निरवद्य इत्यादिश्रुतिभिर्बाधितत्वात्। ‘सुखं लब्ध्वा करोति नासुखी करोति’ इति छान्दोग्ये पूर्णसुखस्य स्पष्टं विष्णौ प्रवृत्तिहेतुत्वेनोक्तेरिति भावः। एवं भाष्योक्तश्रुतिं व्याख्याय भाष्यं सूत्रेण सङ्गमयन्सूत्रार्थ-माह॥ इत्यानन्दमयेति॥ सूत्रे तदिति तन्त्रम्। तत्रानन्दमयप्रकरणे। तस्य विष्णोस्तत्रानन्दप्राचुर्य-शब्दितपूर्णानन्दत्व इति भावः। आद्येनैवकारेण चतुर्मुखादिरन्त्येन तु विकारादिर्व्यावर्त्यः। आनन्दमयस्तत्त्विति प्रतिज्ञाभागोऽत्रानुवर्त्य इति मत्त्वाऽऽह॥ विष्णुरेवेति॥ पूर्णानन्दतया न तु विकारतयेत्यर्थः। अत्र विष्णुरेवानन्दमय इति वाच्ये पूर्णेत्युक्तिर्महानन्दत्व एवास्य हेतुः कोऽन्यादिति स्फुटमित्यनुभाष्यसुधयोरुक्तदिशा विष्णुरानन्दमय इत्यत्रैव नायं हेतुव्यपदेशः किन्तु पूर्वोक्तमयट्प्राचुर्यार्थ इत्यपि साध्यं पूर्वसूत्रादनुवर्त्यमिति द्योतयितुम्॥ १४॥

### **अभिनवचन्द्रिका**

(सू.१४) तदेव हेत्वन्तरेणेति॥ विष्णुरेवानन्दमय इत्युक्तमेवार्थं हेत्वन्तरेण ‘अन्योंऽतर आत्मा आनन्दमय’ इत्युक्तस्याऽन्तरात्मनः पूर्णत्वसाधनायोपन्यस्तेन जगच्चेष्टकत्वहेतुना प्रतिपादयत् सूत्रमित्यर्थः। अन्तरात्मनः पूर्णानन्दत्वसिद्धये विष्णुलिङ्गं जगच्चेष्टकत्वं हेतुतयोच्यते। न च तयोर्भेदे विष्णुलिङ्गेनाऽन्त-रात्मनः पूर्णानन्दत्वसिद्धिः सम्भवतीति तयोरैक्यमभिप्रेतमिति ज्ञायत इति भावः। एतेन जगच्चेष्टकत्वा-न्यथानुपपत्त्या विष्णुः पूर्णनन्दोऽस्तु तथापि न पूर्वोक्तस्याऽऽनन्दमयस्य विष्णुत्वं सिध्यति। विष्णोः प्रागुक्तानन्दमयशब्दवाच्यत्वे प्रमाणानुपन्यासादिति परास्तम्। अत्र गुणसूत्रम् – ‘तद्धेतुव्यपदेशाच्चे’ति। तस्याऽन्तरात्मनः पूर्णानन्दत्वसिद्धये तद्धेतोः=विष्णुलिङ्गस्य व्यपदेशाद् विष्णुरेव पूर्णानन्दः, न ह्यन्यस्य पूर्णानन्दत्वसिद्धये अन्यलिङ्गव्यपदेशो युज्यते, असिद्धिप्रसङ्गादिति भावः। श्रुत्यर्थमाह– आसमन्ता-दिति॥ यद्यपि– आसमन्तात् काशमानोऽन्तरात्मेति वक्तव्यम्। तस्यैवानन्दमयत्वप्रतिज्ञानात्। तथापि अन्तरात्मनः पूर्णानन्दत्वसिद्धये उपन्यस्तेन लिङ्गेन तस्य विष्णुत्वमपि सिद्धं भवति इति द्योतनाय विष्णुरित्युक्तम्। जगच्चेष्टकत्वान्यथानुपपत्त्या आकाशशब्दोक्तस्याऽन्तरात्मनः पूर्णानन्दत्वसिद्धावपि न विष्णुत्वसिद्धिरित्यत आह– अन्यस्येति॥ जगच्चेष्टकत्वस्य स्वतन्त्रधर्मत्वात्, अन्यस्य स्वातन्त्र्याभावात्, पूर्णत्वसिध्द्यर्थमुपन्यस्तं जगच्चेष्टकत्वं विष्णुत्वमन्तराऽनुपपन्नं विष्णुत्वमपि साधयतीति भावः। इममेवाभिप्रायं व्यनक्ति – अत इति॥ श्रुत्युक्तलोकचेष्टकत्वाऽन्यथानुपपत्त्या अन्तरात्मा विष्णुरानन्द-मयश्च स्यादित्यर्थः। पूर्णानन्दत्वसिद्धये लोकचेष्टकत्वहेतोरनुपन्यासाद् अन्तरात्मनः पूर्णानन्दत्वसिद्धिरस्तु, न विष्णुत्वसिद्धिः। अन्यसाधनायोपन्यस्तेन अन्यसिध्द्ययोगादित्यत आह – आनन्दमयप्रकरण इति॥ आनन्दमयप्रकरणे अन्तरात्मनः पूर्णानन्दत्व एव पूर्णानन्दत्वसिध्द्यर्थमेव। विष्णोरेव चेष्टकत्वाख्य-हेतुव्यपदेशात्। विष्ण्वसाधारणधर्मव्यपदेशात्, पूर्णानन्दतया प्रवृत्तिनिमित्तेन आनन्दमयशब्दवाच्यो ऽन्तरात्मा विष्णुरेवेति सिध्यतीत्यर्थः। यद्यपि – आनन्दमयप्रकरणे अन्तरात्मनः पूर्णानन्दत्वसिध्द्यर्थमेव हेतुरुपन्यस्तस् तथापि तेन विष्णुत्वमपि सिध्यति। तस्य विष्ण्वसाधारणधर्मत्वेन विष्णुत्वं विनाऽनु-पपन्नत्वात्। उक्तं च महाभाष्ये – अन्यार्थ उपात्तस्यापि अन्यसाधकत्वम्। ‘शाल्यर्थं कुल्याः प्रणीयन्ते ताभ्यश्च पानीयं पीयते उपस्पृश्यते च शालयश्च भाव्यन्त’ इति। एतेन – ‘विष्णेरेव पूर्णानन्दत्व एव लोकचेष्टकत्वाख्यहेतुव्यपदेशात्’ इत्यत्र एवकारद्वयवैयर्थ्यमिति परस्तम्। पूर्णानन्दत्वसिर्ध्द्यर्थमेवोपन्यस्तस्य अन्यत्रापि उपयोग इति सूचनाय द्वितीयैवकारस्याऽऽवश्यकत्वात्, विष्णोरेवाऽयं हेतुर् विष्ण्वसाधारणधर्म इति यावत्। तस्य व्यपदेशादिति ज्ञापनाय प्रथमैवकारस्याप्या-वश्यकत्वात्। नन्विदं सुधाविरुद्धम्। तथा हि– ‘महानन्दत्व एवास्य हेतुः कोऽन्यादिति स्फुट’-मित्यनुव्याख््यानसुधायाम् ‘इदानीमानन्दमयशब्दस्य विष्णुवाचित्वं तद्गतमयटश्च प्राचुर्यार्थत्वं हेत्वन्तरेणोपपादयत् ‘तद्धेतुव्यपपदेशाच्चे’ति सूत्रं व्याख्याति – महानान्दत्व एवेति॥ आनन्दमयप्रकरणे ‘को ह्येवान्यात् कः प्राण्याद्यदेष आकाश आनन्दो न स्या’दिति। अस्य विष्णोरेव महानन्दत्व एव च हेतुरुक्तः। तेन ज्ञायते विष्णुरेवानन्दमयशब्दार्थः मयट् प्राचुर्यार्थ इति। यदि हि आनन्दमयो विष्णोरन्यः स्यात्, मयट् च विकारार्थो भवेत्, तदा श्रुतिर् अन्यस्य आनन्दविकारित्वं कमपि हेतुं ब्रूयात्, विष्णोर्महानन्दत्वे हेतुकथनं त्वसङ्गतमेव। अनेन तदिति षष्ठ्यन्तं सप्तम्यन्तं च तन्त्रेणोपात्तमित्युक्तं भवति। तस्य विष्णोः। तत्र महानन्दत्व इत्युक्तत्वात्। नन्वत्र आकाशस्य आनन्दत्वभावे अननं प्राणनं च कस्यापि न स्यादित्येतावदुच्यते न तु विष्णोर्महानन्दत्वे कश्चिदपि हेतुरुच्यत्त इत्यत उक्तं स्फुटमिति, तत्कथमिति चेद् आकाशशब्दस्तावद्विष्णुपर इति वक्ष्यते, ‘आकाश-स्तल्लिङ्गा’(ब्र.सू.१.१.२२)दिति। तथा च विष्णोरानन्दत्वे जगतो निश्चेष्टकत्वप्रसङ्गमापादयन्त्या जगच्चेष्टकत्वं हेतुत्वेन विवक्षितमिति विवक्षुस् तस्याऽऽनन्दत्वेन व्याप्तिमुपपादयतीत्युक्तेरिति चेत्, स्यादयं दोषः यदि सुधाग्रन्थस्य ‘को ह्येवान्या’दिति वाक्ये अन्तरात्मनः प्रागुक्तानन्दमयत्वे हेतुर्नोच्यत इत्यर्थः स्यात्, न चैवं किं नाम अन्तरात्मन आनन्दमयत्व एव हेतुरुच्यत इत्याशयः। सुधार्थपर्यालोचनया तथैव प्रतीतेः। तथा हि – आकाशे जगच्चेष्टकत्वरूपविष्णुलिङ्गश्रवणाद् आकाशो विष्णुरस्तु, आनन्दमयः कुतो विष्णुरित्यत आह– आनन्दमयप्रकरण इति॥ को ह्येवान्यादिति वाक्ये अन्तरात्मन एव पूर्णानन्दत्वे हेतुरुच्यते, ‘को ह्येवान्या’दिति वाक्यस्य आनन्दमयप्रकरणत्वान् नहि अन्तरात्मन आनन्दमयत्वं प्रतिज्ञाय तत्प्रकरण एवाऽन्यस्याऽऽनन्दमयत्वे हेतुरुच्यत इति सम्भवतीति भावः। एतेन ‘कोह्येवान्या’दिति श्रुत्या आकाशशब्दवाच्यस्य विष्णोः पूर्णानन्दत्वे हेतुरुच्यते चेद् विष्णुरानन्दमयो भवेदेव, श्रुत्युपपादितस्य तद्भावाभावे कारणाभावात्। एवं च सति आनन्दमयप्रकरण इत्यभिधानं व्यर्थमिति परास्तम्। विष्णुलिङ्गत्वेनाभिमतस्य जगच्चेष्टकत्वस्याऽऽनन्दमयशब्दवाच्याऽन्तरात्मगतत्व-ज्ञापनाय आनन्दमयप्रकरण इत्युक्तेरावश्यकत्वात्। अन्यथा – जगच्चेष्टकत्वरूपविष्णुलिङ्गस्य आकाशे श्रुतत्वाद् आकाशस्य विष्णुत्वमस्तु आनन्दमयस्य कुतो विष्णुत्वमिति शङ्का दुर्वारा स्यात्। ‘महानन्दत्व एवाऽस्ये’ति मूलं योजयति– अस्येति॥ अस्य महानन्दत्व एव चेति सम्बन्धः। ततश्चैवं योजना– अस्य अन्तरात्मनः महानन्दत्व एव हेतुरुक्तः, न त्वानन्दविकारित्वे। स च हेतुर् विष्णोरेव लिङ्गम्। महानन्दत्वसाधनायोपन्यस्तस्य जगच्चेष्टकत्वस्य विष्ण्वसाधारणधर्मत्वात्। एतेन – ‘अस्य विष्णोर् महानन्दत्व एव हेतुरुक्त इत्येतावता पूर्णत्वाद् विष्णोरेवेत्येवकारो व्यर्थ’ इति परास्तम्। जगच्चेष्टकत्वस्य विष्णुलिङ्गत्वज्ञापनाय विष्णोरेवेत्यवधारणस्यावश्यकत्वात्। तेन ज्ञायत इति॥ अन्तरात्मनः प्रतिज्ञातमहानन्दत्वे विष्णुलिङ्गव्यपदेशाद् विष्णुरेवानदमयशब्दवाच्याऽन्तरात्मा, महानन्दत्व एव हेतुव्यपदेशात् प्राचुर्यमेव मयडर्थः न विकारित्वमिति विवेकः। किमपि हेतुं ब्रूयादिति॥ पूर्णानन्दत्वसाधकं विष्णुलिङ्गं न ब्रूयादिति भावः। विष्णोर्महानन्दत्व इति॥ यदि विष्ण्वन्यस्यानन्द-विकारित्वसाधनाय प्रवृत्तः स्यात् तर्हि महानन्दत्वव्याप्यविष्णुलिङ्गकथनमसङ्गतं स्यात्। न हि विष्ण्वन्यस्यानन्दविकारित्वसाधनाय प्रवृत्तस्य विष्णुलिङ्गकथनं महानन्दत्वव्याप्यकथनम् उपयुज्यत इति भावः। तस्य विष्णोरिति॥ ‘तस्य विष्णोस्तत्रे’ति प्रक्षिप्तं, ‘अस्य महानन्दत्व इत्युक्तत्वा’दित्येव पाठः। एतेन महानन्दत्व एवाऽस्येति मूले ‘तस्य विष्णोस् तत्रे’त्यदर्शनाद् अन्यथाऽनुवाद इति परास्तम्। तत्कथमिति॥ विष्णुलिङ्गसद्भावाद् अन्तरात्मा विष्णुरिति कथं न कथमपि विरोधि। आकाशश्रुतिसद्भावात्। लिङ्गापेक्षया श्रुतेर्बलवत्त्वादिति भावः। सिंहावलोकनन्यायेन स्फृटमित्युक्तस्य विवरणं करोति – तथा चेति॥

### **वाक्यार्थमुक्तावली**

ॐ तद्धेतुव्यपदेशाच्च ॐ। पूर्णानन्द इति निरुपपदानन्दशब्दस्य बाधाभावे पूर्णानन्दे शक्तत्वादिय-मुक्तिः। श्रुतावापाद्यापादकयोरन्वयसिध्यर्थं शेषमाह तदाऽसाविति॥ आनन्दोद्रेकमिति॥ रागद्वेषदुःखोद्रेकसुखोद्रेकाणां चतुर्णामेव प्रवृत्तिहेतुत्वेन विष्णावाद्यत्रयस्य ‘निरनिष्टो निरवद्य’ इत्यादिश्रुतिबाधितत्वात्। सुखं लब्ध्वा करोतीति छन्दोगश्रुतौ सुखोद्रेकस्य प्रवर्तकत्वोक्तेश्चेति भावः। तर्कस्येष्टापत्तिनिरसनपरतया श्रुतिशेषं व्याचष्टे– तदेति॥ सामान्यचेष्टा धर्माश्च कस्य स्युस्तमृते प्रभुमिति तैत्तिरीयभाष्यं मनसि निधाय अन्यात्प्राण्यादित्यनयोरर्थमाह चेष्टयेद्धर्मादौ चेति। यद्यपि तैत्तिरीयभाष्ये सुधायां च एष परमात्मा आसंमतात्काशनादाकाशः पूर्णानन्दो न चेत् तदा कारणान्तराभावान्न कञ्चित्प्रवर्तयेत्। न चेदेष किञ्चित्प्रवर्तयेत् तदा कः प्राण्यादन्याच्च। न कोऽपि लौकिकीं वैदिकीं प्रवृत्तिं कुर्यादिति यथाश्रुतं व्याख्यातं भगवतः प्रवर्तकत्वाभावेऽप्यन्यस्याप्रवर्तकत्वेन लोकस्य प्रवृत्युपपत्ति-रित्याशङ्कापनोदाय टीकायां तदा च को वा हरहिरण्यगर्भादिर्लोकं चेष्टयेद्धर्मादौ च प्रवर्तयेदिति णिजर्थतया व्याख्यातम्। तथा चात्रापि यदि न कोऽपि प्रवर्तयेत्तदा लोके कोऽन्यात्प्राण्यादिति यथाश्रुतयोजना च कार्येति श्रुतिं व्याख्याय भाष्यं सूत्रेण सङ्गमयति इत्यानन्दमयेति। एतेन सूत्रे तच्छब्दस्य तत्रानन्दमयप्रकरणे तस्य विष्णोस् तत्र पूर्णानन्दत्वे स चासौ हेतुश्च तद्धेतुर् लोकचेष्टकत्वाख्य-हेतुरित्यर्थचतुष्टयमुक्तं भवति।

### **तत्त्वसुबोधिनी**

तद्धेतुव्यपदेशादित्यत्र तन्त्रेणोपात्तस्य तच्छब्दस्य तस्मिन्नानन्दमयप्रकरणे तस्य विष्णोस् तस्मिन्पूर्णा-नन्दत्वे इत्यर्थत्रयमभिप्रेत्य व्याचष्टे॥ आनन्दमयप्रकरण इत्यादिना॥

### **वाक्यार्थमञ्जरी**

ॐ तद्धेतुव्यपदेशाच्च ॐ॥ आनन्दमयो ब्रह्मैव तस्य विष्णोस्तत्र पूर्णानन्दत्वे तत्रानन्दमयप्रकरणे को ह्येवान्यात्कः प्राण्यादिति लोकचेष्टकत्वाख्यहेत्वभिधानादित्यर्थः॥ कारणाभावादिति॥ सुखोद्रेकान्नृत्यगानादौ प्रवृत्तिः॥ सुखार्थं भोजनादौ दुःखोद्रेकाद्रोदनादौ दुःखनिवृत्तये कण्टकोद्धरणादौ वेति कारणचतुष्टयं प्रवृत्तौ कारणं दृष्टम्। तत्रोत्तरत्रयाणामभावादित्यर्थः। अन्यादित्यस्यार्थश्चेष्टयेदिति। प्राण्यादित्यस्यार्थः प्रवर्तयेदिति। अन चेष्टायामिति धातोः। सूत्रे तदिति तन्त्रमित्याशयेन त्रेधार्थमाह॥ आनन्दमयप्रकरण इति॥

आनन्दपूर्णत्व एवेति॥ अनेन न केवलमत्र सूत्रे आनन्दमयस्य विष्णुत्वं समर्थ्यते किन्तु मयटः प्राचुर्यार्थत्वमेव। आनन्दपूर्णत्वाभावे उक्तरीत्या लोकचेष्टकत्वानुपपत्तेरिति सूचयति। स्पष्टं चैतन्महानन्दत्व एवास्येत्याद्यनुव्याख्याने।

### **विवृतिः**

तद्धेतुव्यपदेशादित्यत्र तन्त्रेणोपात्तस्य तच्छब्दस्य तस्मिन्नानन्दमयप्रकरणे तस्य विष्णोस्तस्मिन् पूर्णानन्दत्व इत्यर्थत्रयमभिप्रेत्य व्याचष्टे॥ आनन्दमयप्रकरण इत्यादिना।

------------------------------------------------------------------------

ॐ मान्त्रवर्णिकमेव च गीयते ॐ

## **सूत्रभाष्यम्**

॥ ॐ मान्त्रवर्णिकमेव च गीयते ॐ॥

‘ब्रह्मविदाप्नोति परम्’ इति सूचयित्वा ‘सत्यं ज्ञानमनन्तं ब्रह्म’ इति (तै.उ. २-१) मन्त्रवर्णलक्षितं परमेव ब्रह्म शब्दानुसन्धानाद्गीयते। न चावयवत्वविरोधः। ‘स शिरः स दक्षिणः पक्षः स उत्तरः पक्षः स आत्मा स पुच्छम्’ इति तस्यैवावयवत्वोक्तेश्चतुर्वेदशिखायाम्।

शिरो नारायणः पक्षो दक्षिणः सव्य एव च।

प्रद्युम्नश्चानिरुद्धश्च सन्दोहो वासुदेवकः॥

नारायणोऽथ सन्दोहो वासुदेवः शिरोऽपि वा।

पुच्छं सङ्गर्षणः प्रोक्त एक एव तु पञ्चधा॥

अङ्गाङ्गित्वेन भगवान् क्रीडते पुरुषोत्तमः॥

ऐश्वर्यान्न विरोधश्च चिन्त्यस्तस्मिञ्जनार्दने।

अतर्क्ये हि कुतस्तर्कस्त्वप्रमेये कुतः प्रमा’ इति बृहत्संहितायाम्॥

रसशब्देन विशेषणात्तत्तत्सारभूतं चिन्मात्रमेवोच्यते। इदमिति च दृश्यमानसन्निहितत्वात्।

‘अनन्योऽप्यन्यशब्दे तथैको बहुरूपवान्।

प्रोच्यते भगवान् विष्णुरैश्वर्यात्पुरुषोत्तमः॥’

इति ब्रह्माण्डपुराणे (ब्रह्माण्डे. पा.)॥ १५॥

### **सत्तर्कदीपावली**

एतदानन्दमयादिपञ्चकं ब्रह्मशब्देन निर्दिष्टं श्रुतौ न तदपरं ब्रह्मेति शङ्क्यम्। तदुपक्रमे ब्रह्मविदाप्नोति परम्। तदेषाऽभ्युक्ता। सत्यं ज्ञानमनन्तं ब्रह्मेति परब्रह्मनिर्देशादित्येतमर्थं साधयत्सूत्रमुपन्यस्य व्याचष्टे। मान्त्रवर्णिकमेवेत्यादिना॥ नन्वानन्दमयवत्तत्पुच्छस्यापि ब्रह्मत्वं श्रुत्यैव अभ्युपगन्तव्यम्। न च तद्युज्यते। एकदेशरूपस्य पुच्छस्य ब्रह्मत्वविरोधादिति। तन्मैवम्। स शिर इत्यादिश्रुत्या पूर्णेन परमात्मना तच्छिरोहस्तमध्यदेहपुच्छशब्दाभिधेयपादानाम् अत्यन्ताभिन्नतया प्रतिपादितत्वेन ब्रह्मत्वाविरोधात्। करचरणादिसमग्रावयवविभागसमर्थनाय प्रतिपादितत्वाच्च शिरो नारायण इत्यादिवचनेन नैतद्विरुद्धं भवति। तावष्टगुणमैश्वर्यं नाथं स्वाभाविकं परमित्यादिवचनसिद्धाणिमाद्यष्टैश्वर्ययोगादघटितघटकत्वेन अतर्क्यशक्तेर् अपरिमेयप्रभावाच्च। तदाह। न चेत्यादिना। उक्तन्यायेनान्नरसमयस्यापि ब्रह्मत्वात्। तत्रान्नमेव रसोऽन्नरस इति व्याख्येयम्। न त्वन्नस्य रस इति। ततश्च रसशब्देन सारवाचिना विशेषितत्वादत्तृत्त्वादि-प्रचुरं सर्वसारभूतं चिन्मात्ररूपम् अन्नरसशब्देनोच्यते। न त्वन्नसारमेव भौतिकम्। एवं प्राणमयादि सर्वमपि चिन्मात्रमेवेत्यवगन्तव्यम्। रसो वै स इत्युत्तरत्र श्रवणात्। अन्नरसमयस्य ब्रह्मणोऽवयवयेष्वपि मनुष्य-मस्तकादिसन्निहितेषु तस्येदमेव शिरः। अयं दक्षिणः पक्षः। इत्यादिव्यपदेशो वस्त्रप्रावृतदेवदत्तावयवेष्विव युज्यते। अन्नरसमयादन्योऽन्तर आत्मा प्राणमय इति व्यपदेशः स्वगतभेदवर्जितेऽपि ब्रह्मणि विशेष-बलादघटितघटकैश्वर्याद्युज्यते। तदेतदाह। रसशब्देनेत्यादिना।

### **तत्त्वप्रदीपिका**

मान्त्रवर्णिकमेव च गीयते। इतश्चान्नमयादिशब्दवाच्यो विष्णुरेव। यत ‘सत्यं ज्ञानमनन्तं ब्रह्म’ इति मन्त्रवर्णे यल्लक्षणं ब्रह्मोक्तं तदेवान्नमयादिशब्दैर्गीयत इति गम्यते। कुतः? शब्दानुसन्धानाद् अन्नमयादिशब्देषु सत्यादिशब्दार्थानुसन्धानात्। तथाहि– सत्त्वं यापयतीति सत्यम्। तच्च सत्त्वं त्रिविधमुद्भवजीवनविनाशभेदेन। षदलृ विशरणगत्यवसादनेष्विति धातोर्विशीर्णताया अपि सत्त्वशब्द-वाच्यत्वात्। सृष्टिपालनसंहारैस् तद्यापनात् सत्यत्वम्। तत्त्रिविधमप्यन्नप्राणयोः श्रूयते ‘अन्नाद्भूतानि जायन्ते, जातान्यन्नेन वर्धन्ते, अद्यतेऽत्ति च भूतानि तस्मादन्नं तदुच्यत इति’ ‘प्राणं देवा अनुप्राणन्ति मनुष्याः पशवश्च ये, प्राणो हि भूतानामायुः, तस्मात्सर्वायुषमुच्यते’ ‘यद्वा ऋते प्राणाद्रेतस्सिच्येत, पूयेन्न सम्भवेत्’ इत्यादौ। तस्मादन्नप्राणयोस्सत्यत्वम्। सामान्यविशेषमात्रभेदान्मनोविज्ञानयोर्ज्ञानत्वमेव। आनन्दस्तु भूमत्वादनन्तपदार्थो वेदितव्यः। लक्ष्यत्वेन निर्दिष्टस्य ब्रह्मशब्दस्य प्रतिश्लोकमनुसन्धानाच्चैव-मवसीयते।

नन्वानन्दमयस्य ब्रह्मत्वे ‘ब्रह्म पुच्छं प्रतिष्ठा’ इति श्रुतेः सिद्धस्य ब्रह्मण आनन्दमयावयवत्वस्य विरोधः। अवयवत्वे चावयवीत्यस्य विरोधस्स्यादित्यत आह न चावयवत्वविरोध इति। पादः पुच्छं, प्रतिष्ठा हि पुच्छं, ‘द्विप्रतिष्ठो वै पुरुष’ इत्यादिश्रुतेः। ऐश्वर्यान्न विरोधश्च, विरुद्धमप्यविरोधं नेतुमीशत्वात्। न चैतावता तस्मिन्नीश्वरे निष्प्रमाणकधर्मकल्पनास्सम्भावयितुं शक्येरन्। अप्रामाणिकत्वादेव तेषाम्। अन्यथाऽतिप्रसङ्गात्। अतो यावत्प्रमाणप्राप्तं तावल्लोकविरुद्धमपि न विरुद्धतया चिन्तनीयमित्यर्थः। एकैकस्य चावयवस्य सर्वेश्वरत्वान्न विरोधः। अप्रमेये कुतः प्रमा, एतावदेव सामर्थ्यं नातोऽधिकमिति परिच्छेदः कथमपरिच्छेद्ये। रसशब्देन विशेषणात्तत्तत्सारभूतं चिन्मात्रमेवोच्यते। अयं भावः। ‘अन्नरसमयः’ ‘रसो वै स’ इत्यादावन्ते च विशेषणान्मध्येऽपि ‘प्राणरसमय’ इत्याद्युपपत्तेः रसशब्दस्य सारवाचित्वात्प्रचुरान्नादिसारं चैतन्यमात्रदेहं ब्रह्मान्नरसमयादिशब्दार्थः, न भौतिकान्नादिः।

‘तस्येदमेव शिरः, अयं दक्षिणः पक्षः, अयमुत्तरः पक्ष’ इत्यादिप्रत्यक्षसिद्धभौतिकावयवाभिधानान्न तत्साराभिधानमित्याशङ्क्याऽह इदमिति च दृश्यमानसन्निहितत्वादिति। दृश्यमानशिरआद्यवयवान्तर्व्यापित्वेन तत्सन्निहितत्वादन्नमयावयवानां युक्त इदमादिव्यपदेशः। वर्मान्तर्वर्तिवीरावयवव्यपदेशवत्।

‘तस्माद्वा एतस्मादन्नरसमयादन्योऽन्तर आत्मा प्राणमयः, तस्माद्वा एतस्मात्प्राणमयादन्योऽन्यर आत्मा मनोमय’ इत्याद्यन्यत्वश्रुतेर्नैकस्यैवेदं बहुरूपत्वमित्यत आह– अनन्योऽप्यन्यशब्देनेत्यादि। अनन्योऽप्यन्यशब्देन तथाऽन्यवदुच्यते।

### **तत्त्वप्रकाशिका**

यदुक्तं ब्रह्मशब्दादन्नमयादीनां विष्णुत्वमिति न तद्युक्तम्। ब्रह्मशब्दस्यापरब्रह्मण्युपपत्तेः। ब्रह्मशब्दस्य परब्रह्मणि मुख्यत्वेऽपि विष्णोरानन्दमयावयवत्वोक्त्यादिनाऽमुख्यस्यैव ग्रहणोपपत्तेरित्याशङ्कां परिहरत्सूत्रं पठित्वा व्याचष्टे॥ मान्त्रवर्णिकमेव चेति॥ नेदमानन्दमयादिपञ्चकमपरं ब्रह्म। यतः सत्यं ज्ञानमनन्तं ब्रह्म इति मन्त्रवर्णे लक्षणवत्तयोक्तं परमेव ब्रह्मान्नमयादिशब्दपञ्चकेन गीयते। तत्कुत इत्यत उक्तम्॥ शब्दानुसन्धानादिति॥ सत्यज्ञानानन्तशब्दानामन्नमयादिशब्दानां चार्थानुसन्धाने सत्येकार्थत्वप्रतीतेः। मन्त्रवर्णेऽपि ब्रह्मेत्येवोक्तत्वात् कथं तदर्थभूतानामप्यन्नमयादिशब्दानां परब्रह्मार्थतेत्यत उक्तम्॥ ब्रह्मविदिति॥ ‘ब्रह्मविदाप्नोति परम्’ इति सूचनया परब्रह्मतज्ज्ञानतत्प्राप्तिकथने किं तत्परं ब्रह्म कथं च तद्वेदनं कीदृशी च तत्प्राप्तिरिति शङ्कात्रयमुदेति। तत्रादिशङ्कापनोदाय परब्रह्मणो लक्षणमुच्यते॥ सत्यमिति॥ यो वेदेति वेदनम्। सोऽश्नुत इति प्राप्तिः। अतो मन्त्रवर्णे परं ब्रह्मैवोच्यत इति तदुक्तं परमेव ब्रह्म शब्दानुसन्धानादन्नमयादिशब्दैर्गीयते इति नापरब्रह्मशङ्काऽत्र कार्येति भावः। चशब्दो विष्णोरानन्दमयत्वे युक्तिसमुच्चयार्थः। ननु कथं विष्णोरानन्दमयत्वं तस्यानन्दमयावयवत्वादवयविनश्चा-वयवत्वविरोधादित्यत आह॥ न चेति॥ न विष्णोरानन्दमयत्वे तदवयवत्वविरोधः। स शिर इत्यादिश्रुतावयविन एवावयवत्वोक्तेरवयवाद्यभेदादिति भावः। अवयविनोऽवयवत्वं विरुद्धमित्याशङ्कां परिहर्तुं स्मृतिं चाह॥ शिर इति॥ अघटितघटकेश्वरशक्त्या नावयविनोऽवयवत्वं विरुद्धमित्यर्थः। किञ्च किं प्रमाणेनावयविनोऽवयवत्वं विरुद्धमुत ‘अवयवी नावयवोऽवयवित्वाल्लोकवत्’ इति तर्केण। नाद्यः। असिद्धत्वात्। द्वितीयं निराचष्टे॥ अतर्क्य इति॥ अतर्क्यत्वात् कुतस्तस्मिंस्तर्कः साधको बाधको वा भवेदित्यर्थः। अस्तु वा तस्य तर्क्यत्वं तथापि न तद्विरोधः। लोके परिमितशक्तित्वेन विरोधात्। विरोधोपयोगिपरिमितशक्तेरपरिमिते भगवत्यभावादिति भावेनाह॥ अप्रमेय इति॥ यदवादि स वा एष इत्यन्यपरामर्शो नान्नात्पुरुष इत्युक्तपरामर्श इति तदयुक्तम्। आत्मनो दूरस्थत्वात्। देहस्य समीपस्थत्वात् समीपोक्तपरित्यागेन दूरस्थपरामर्शग्रहणे कारणाभावात्। प्रकृतस्यैव पुरुषशब्देनोक्ते-रात्मनस्तदभावाच्च। एकेनैव शब्देन द्विरुक्तेन भेदश्रुतिं विना वस्तुद्वयोक्तिग्रहणायोगादित्यत आह॥ रसेति॥ स वा एष पुरुष इति वाक्येन ब्रह्मचैतन्यमेव परामृश्यते न देहः। न च तस्य दूरोक्तिविरोधः पुरुषपदेनाप्रकृतत्वविरोधश्च। यत आकाशादिपुरुषान्तशब्दैरुक्तमाकाशादिसारभूतं ब्रह्मचैतन्यमेव परामर्श-वाक्येनोच्यते। एवं तर्हि पुरुषपदेन द्वयोरप्युक्तत्वादुभयपरामर्शोऽयमस्त्विति न वाच्यं किं तु पुरुषसारभूतं ब्रह्मचैतन्यमात्रमेवान्यद्विहायोच्यते। कुत एतत्। रसशब्देन विशेषणात्। यथा प्रकृतिं पुरुषं चेति पुरुषशब्देन द्वयोः प्रकृतत्वेऽपि दुःखानुभवितृत्वविशेषणेन ‘पुरुषः प्रकृतिस्थो हि’ इति जीव एवोच्यते। एवमन्नात्पुरुष इत्युभयोः प्रकृतत्वेऽपि स वा एष पुरुषोऽन्नरसमय इति सारान्नमयत्वविशेषणेन परमात्मपरामर्श एवेति ज्ञायत इति भावः। उक्तं च।

‘बहूनां सह निर्देश एकयाऽभिधयैव तु।

तयैवाभिधया तेषां परामृश्यैकमुच्यते’

इति। एतच्च सविस्तरमुक्तमुत्तरप्रस्थाने ‘ब्रह्मशब्दोदिते तस्मिन्’ इत्यादिना। नन्वन्नमयप्राणमय-मनोमयविज्ञानमयानन्दमया मे शुध्यन्तामिति स्थानान्तरे प्रार्थितशुद्धीनामन्नमयादीनां कथं ब्रह्मतोच्यत इत्यतो वाऽऽह॥ रसेति॥ भवेदेतद्यदि प्रार्थितशुद्धयोऽन्नमयादयोऽप्यत्रोच्यन्ते। नैतदस्ति किन्तु तत्तत्कोशगतं तत्तन्नियामकं ब्रह्मचैतन्यमेवोच्यते। कुतः। अन्नरसमय इत्यादौ ‘रसो वै स’ इत्यन्ते चैतेषां कोशव्या-वृत्त्यर्थमेव रसशब्देन विशेषणादित्यर्थः। ननु यदि परिदृश्यमानदेह एव नान्नमयः किन्तु ब्रह्मैव। कथं तर्हि तस्येदमेव शिर इति प्रत्यक्षनिर्देशो युज्यते। न च वाच्यमुपनिषद्द्रष्टा मुनिर्ब्रह्माऽपरोक्षीकृत्य प्रत्यक्षतो निर्दिशतीति। तथा सति तेनापरोक्षीकृतप्राणमयादौ तत्प्रसङ्गात्। निर्देशवैयर्थ्याच्चेत्यत आह॥ इदमिति॥ दृश्यमानशिरःपक्षादावन्नमयभगवच्छिरःपक्षादेः संनिहितत्वाद्वस्त्रप्रावृतजानुवदिदमिति च निर्देशो युज्यत इत्यर्थः। ननु तथापि ‘तस्माद्वा एतस्मादन्नरसमयादन्योऽन्तर आत्मा प्राणमयः’ इत्यन्योन्यमन्यतयोक्तान्न-मयादीनां कथं ब्रह्मतेत्यत आह॥ अनन्योऽपीति॥ अन्यशब्देन प्रोच्यत इत्यन्वयः। एको बहुरूपवान् भवतीत्यनेन बहुरूपत्वान्न विरोध इत्येतदपि प्रमापितं स्यात्॥ १५॥

### **गुर्वर्थदीपिका**

पुच्छस्यैव ब्रह्मत्वे आनन्दमयादीनां ब्रह्मत्वानिर्णयेन विकारापवादकाभावान्मयट्शब्दोऽपि बाधक एवेति भावेनोक्तम् अवयवोक्त्यादिनेति। यद्यपि ‘ब्रह्मविदाप्नोति परम्’ इति श्रुतौ वेदनविषयतया ब्रह्मेत्येव श्रवणेन आप्तिविषयतया परमित्येव श्रवणेन च साक्षात्परं ब्रह्मेति न श्रूयते। तथाऽप्यन्यविषय-वेदनेनान्यस्य प्राप्त्ययोगाद्वेदनविषयगमनविषययोरैक्ये अर्थात्परब्रह्मैव तत्स्यादिति भावेनाऽऽह भगवान् भाष्यकारः ‘ब्रह्मविदाप्नोति परमिति सूचयित्वा’ इति। परं ब्रह्म सूचयित्वेत्यर्थः। अप्रमेयेऽपरिच्छेद्ये प्रमा प्रमाणं परिच्छेदः शक्तेरियत्ता कुत इत्यर्थः। अन्नरसमय इत्यत्र रसशब्दस्य पूर्वनिपातेन सारान्नमय इत्येवार्थः। न तु यथाश्रुतः। तथा सत्यन्नरसस्यैव विशेष्यत्वेन प्रधानत्वात्तत्रैवोदाहृतश्लोके ‘अन्नरसाद्ध्येव खल्विमानि भूतानि जायन्त’ इति प्रयोगप्रसङ्गात्। अस्माकं तूक्तविधयाऽन्नस्यैव विशेष्यत्वे विशेषणप्रत्ययार्थयोरुभयोरप्युपसर्जनतया प्रधानभूतान्नस्यैव श्लोकेऽपि प्रसूतिरिति भावेनाऽऽह रसशब्देन विशेषणादिति। ओषधीभ्योऽन्नमित्यत्रान्नपदेन प्राकृतान्नं तत्र श्रेष्ठत्वात्सारभूतं ब्रह्म च प्रस्तुतम्। तस्यान्नस्य परामर्शप्रकरणे रसशब्देन विशेषणात्सारभूतमन्नमेव परामृश्यत इति गम्यते। अन्नशब्देन च ‘अद्यतेऽत्ति च भूतानि’ इति व्याख्यानाद् भूतात्तृत्वमुच्यते। प्राचुर्यार्थकमयटा च सारान्नस्य तस्यान्नपदप्रवृत्तिहेतुभूतभूतात्तृत्वे प्राचुर्यमुच्यते। एवं च सारान्नमयपदेन प्राक्प्रस्तुतसारा-सारान्नयोः साररूपो ऽत एव भूतात्तृत्वेनान्नपदवाच्यो ऽन्नपदार्थभूतभूतात्तृत्वे प्राचुर्यवांश्च परमात्मा लभ्यते। अतः पुरुषःपदमपि सारभूतं पूर्णत्वात्पुरुषपदवाच्यं विष्णुमेव वक्ति। ‘षदृलृविशरण गत्यवसादनेषु’ इति धातोः सद्भावमवसादनं संसारं यापयतीत्यर्थकसत्यशब्दार्थप्रपञ्चनरूपत्वाद्रसशब्देन विशिष्य दूरस्थान्नस्यैव प्रपञ्चनम्। न तु समीपस्थपुरुषस्येति च भावो भाष्यकारस्य। परबोधनार्थं खलूपदेशस्तेनापि साक्षात्कृतेऽर्थे पुनरुपदेशवैयर्थ्यमेव। असाक्षात्कृतेऽपीदंपदस्य तं प्रति स्वार्थासमर्पकत्वादिदमित्युपदेशो व्यर्थ एवेति भावेनोक्तं निर्देशवैयर्थ्याच्चेति। साक्षादुपयोगाभावेऽपि परम्परयोपयोग इति भावेनोक्तं ‘दृश्यमानेति’। वस्तुगत्या भेदाभावेऽप्येकसत्त्वेऽप्यपरनाशाख्य-भेदासाधारणकार्यान्यसकलभेदकार्यकारिणा विशेषेणान्यत्वव्यवहारादेः कर्तुं शक्यत्वादिति भावेनोक्तम् ‘अनन्योऽपि’ इति।

### **भावबोधः**

युक्तिसमुच्चयार्थ इति। अनेन ‘गीयते च’ इति चशब्दान्वयः सूत्रे सूचितो भवति। तथा चान्नमयादिप्रकरणजातं परब्रह्मपरम्। तदर्थकमन्त्रवर्णव्याख्यानरूपत्वादिति वाऽनन्दमयादिः, ब्रह्म, तत्प्रतिपादकमन्त्रवर्णव्याख्यानरूपान्नमयादिप्रकरणप्रतिपाद्यत्वादिति वा सूत्रार्थ उक्तो भवति। ‘अवयवाद्य-भेदात्’ इति न्यायविवरणं ‘तस्यैवावयवत्वोक्तेः’ इति भाष्योक्तहेतुं प्रति साध्यपरत्वेन संयोजयति स शिर इत्यादिश्रुताविति। अवयवाद्यभेदे ‘नेह नानास्ति किञ्चन’ इति श्रुतिरपि न्यायविवरणोदाहृता द्रष्टव्या। बाधको वेति। प्रकृते तर्कस्य बाधकत्वेन शङ्कितत्वादिति भावः। चिन्मात्रमेव इत्येव-शब्दार्थोऽन्यद्विहायेति। दुःखानुभवितृत्वविशेषेणेति। ‘भुङ्क्ते प्रकृतिजान् गुणान्’ इति वाक्यशेषादित्यर्थः। ‘रसशब्देन विशेषणात्’ इति भाष्ये रसत्वं न साक्षात् पुरुषविशेषणं किन्तु प्राचुर्यविशिष्टान्नरूप-विशेषणद्वारेत्यभिप्रेत्याह– सारान्नमयत्वविशेषणेनेति।

सारान्नमय एवायं न लोकान्नमयः प्रभुः॥

इत्यनुव्याख्यानानुसारेण श्रुतितात्पर्यकथनमिदम्। एवञ्च ‘रसशब्दः सारवाची,

‘रसः सारो वरश्चेति शब्दाः पर्यायवाचकाः’

इत्यभिधानात्। ततश्चान्नरसोऽन्नसारः, अन्नशब्दार्थेषु मुख्यार्थोऽत्तुत्वादिलक्षणस् तत्प्रचुर’ इति सुधोक्तः श्रुत्यर्थो ज्ञेयः। निर्देशवैयर्थ्याच्चेति। स्वस्यापरोक्षतो ज्ञातृत्वेन शब्दानपेक्षणात्। उपदेश्य-पुरुषाणाञ्च प्रत्यक्षायोग्यत्वादित्यर्थः॥ इदमित्येव निर्देशो वस्त्रप्रावृतवद्विभोः। शिरआदेर्भवेज्जीवशिरआदौ व्यवस्थितेर् इत्यनुव्याख्यानं मनसि निधाय भाष्यं व्याचष्टे– दृश्यमानेति।

### **भावदीपः**

॥ ॐ मान्त्रवर्णिकमेव च गीयते ॐ॥ अत्रैवकारव्यावर्त्यमाह॥ यदुक्तमित्यादिना॥ ब्रह्म-शब्दादिति॥ आनन्दमयाभिप्रायेण सूत्रे मुखतोऽभ्यासोक्तावपि उपात्तोपलक्षितसर्वाभिप्रायेण तु पञ्चस्वपि ब्रह्मशब्दसत्वेनासकृदावृत्तिमात्राभिप्रायाभ्यासोक्तिरिति भावेनैवमुक्तिः॥ मुख्यत्वेऽपीति॥ प्रागुक्तश्रुति-स्मृतिभिरिति भावः। न चावयवत्वेत्यादिभाष्यानुरोधादाह॥ अवयवत्वोक्त्यादिनेति॥ आदिपदे-नान्योऽन्तर आत्मेत्यादिनोक्तान्यत्वादेर्ग्रहः। भाष्यस्थैवकारव्यावर्त्यमाह॥ नेदमिति॥ पञ्चकमिति॥ एतेनेदं सूत्रमाद्यसूत्रमिव पञ्चानामपि ब्रह्मत्वसाधकं न तु तद्धेतुसूत्रमिवानन्दमयमात्रस्येति सूचितम्। तत्र हेतुत्वेन भाष्यं योजयति॥ यत इति॥ एकार्थेति॥ तत्र सत्यत्वं सृष्ट्याऽन्नप्राणयोरपि। उक्तं ज्ञानं तु मनसा विज्ञानेनाप्युदीरितम्। अनन्तत्वं तथाऽऽनन्दमयवाचाऽप्युदाहृतमित्यादिनाऽनुभाष्योक्त-दिशेति भावः। विवरिष्यते चैतदग्रे। सूचनया संक्षिप्योक्तया॥ परब्रह्मेति॥ अन्यवेदनेनान्य-प्राप्त्ययोगाद्वेदनाप्त्योर्विषयैक्यावश्यम्भावेन परब्रह्मवित्परब्रह्माप्नोतीत्यभिमतत्वादिति भावः॥ तदुक्तमिति॥ तत्र मन्त्रवर्णे लक्षणवत्तयोक्तमित्यर्थः। ननूक्तरीत्याऽस्य सूत्रस्य आद्यसूत्रस्थहेतुभूतब्रह्मशब्दस्यान्यथा-सिद्धिनिरासकत्वात्। तन्निष्ठस्येत्यादिसूत्र इव चशब्दो न स्यादित्यत आह॥ चशब्द इति॥ एवकारेणैव तन्निरासादवशिष्टश्चशब्दो न केवलमभ्यासादानन्दमयो ब्रह्म किन्तु मान्त्रवर्णिकगानाच्चेति समुच्चयार्थ इत्यर्थः। प्राक्साक्षात्श्रुताभ्यासरूपहेतुसमुच्चयलाभाय न चावयवत्वेत्यादिभाष्यघटनाय चानन्दमयत्व इत्येवोक्तिः। अभिप्रेतब्रह्मशब्दादिति हेतुपक्षे तु आनन्दमयादित्व इति व्याख्येयम्। न चेति साध्यांशं व्याख्यां हेत्वंशं व्यनक्ति॥ स शिर इति॥ श्रुत्युक्तत्वमात्रेण कथं विरोधनिरास इत्यतो न्यायविवरणोक्ततात्पर्यमाह॥ अवयवाद्यभेदादिति भाव इति॥ श्रुतौ पक्षो बाहुः। आत्मा मध्यदेहः। पुच्छं पादावित्यर्थः। ऐश्वर्यान् न विरोध इत्येतद् व्यनक्ति॥ अघटितेति॥ अनेन भाष्ये श्रुत्युक्तिरवयवाद्यैक्याभिप्रायेण। स्मृत्युक्तिस्तु विरोधशामकाघटितघटकशक्तिं वक्तुमिति सूचितम्। श्रुतावुपासकभेदेन नारायणोऽथ सन्दोहः मध्यदेह इति पक्षभेदोक्तिर् अत्र नारायणादिरूपाणामानन्दमय-शब्दितानन्दमयाकोशस्थनारायणाख्यमूर्त्यवयवत्वं च

‘अङ्गाङ्गित्वेन भगवान्स्वानन्दानुभवे स्थितः।

स एव व्यूह्य चात्मानं पृथग्रूप इव स्थितः।’

इत्यैतरेयभाष्यदिशा तथा

‘सर्वतः पाणिपादादिर्यतः पाण्यादिशक्तिमान्।

केशादिष्वपि सर्वत्र कृष्णकेशो हि यादवः।

अणोरणुतरै रूपैः पाणिपादादिसंयुतैः।

सर्वत्र संस्थितत्वाद्वा सर्वतः पाणिपादवान्’

इति त्रयोदशगीतातात्पर्योक्तदिशा चानेकमुक्तारत्ननिर्मितप्रतिमायां मुक्तादेरिव ज्ञातव्यम्। वचने सर्वत्रेत्यस्य हस्तपादाद्यवयवस्थान इत्यप्यर्थ इत्याहुः। अप्रमेये अपरिमिते। प्रमा परिमितिरित्यर्थं व्यञ्जयन्नवतारयति॥ विरोधोपयोगीति॥ प्रकृतस्येति॥ अन्नात्पुरुष इति पुरुषपदेन प्रकृतस्यैव देहस्य स वा एष पुरुष इति पुरुषशब्देनोक्तेर् आत्मनः पुरुषशब्देन प्रकृतत्वाभावादित्यर्थः॥ वस्तुद्वयेति॥ देहपरमात्मरूपेत्यर्थः। अदृश्यत्वादिगुणक इत्येतद्विषयवाक्ये श्रुताक्षरशब्दयोरर्थ-भेदोऽङ्गीक्रियत इत्यतो वा वक्ष्यमाणपुरुषशब्दे व्यभिचारनिरासाय वा भेदश्रुतिं विनेत्युक्तम्। सोपस्कराणि वाक्यानीति न्यायेन भाष्यमुपस्कृत्य व्याचष्टे॥ स वा एष इति॥ आकाशादीति॥ आकाशाद्वायु-रित्यादिवाक्यस्थैरित्यर्थः॥ सारेति॥ नियामकभूतमित्यर्थः। एवकारस्य व्यावर्त्यशङ्कापूर्वमर्थमाह॥ एवं तर्हीति॥ प्रकृतिमिति॥ ‘प्रकृतिं पुरुषं चैव विद्ध्यनादी उभावपि’ इति गीतायां त्रयोदशेऽध्याये पुरुषपदेन जीवपरयोः प्रकृतिपदेन चेतनाचेतनप्रकृत्योः स्वीकारायोभावपीत्युक्तमिति गीतातात्पर्योक्तेर् द्वयोः प्रकृतत्वेऽपीत्युक्तम्। पुरुषः प्रकृतिस्थो हि भुङ्क्ते प्रकृतिजान्गुणानित्युत्तरतृतीयश्लोके प्रकृतिजान्गुणान् दुःखादीन्भुङ्क्त इति दुःखानुभवितृत्वविशेषणेन जीव एवोच्यत इत्यर्थः। पुरुषः प्रकृतिस्थ इत्यत्र पुरुषशब्दो जीव इति तात्पर्योक्तेरिति भावः॥ उभयोरिति॥ देहपरमात्मनोरित्यर्थः॥ सारान्नेति॥ ‘सारान्नमय एवासौ’ इत्यनुभाष्यसुधोक्तदिशा सारान्नत्वं श्रेष्ठान्नत्वं भूताद्यत्वादिकं तत्प्रचुरत्वविशेषणेनेत्यर्थः॥ उक्तं चेति॥ एकादशस्कन्धतात्पर्ये तेषां मध्य इत्यर्थः। एवमनुव्याख्यानानुरोधेन भाष्यस्यैकमर्थमुक्त्वा

‘अन्नस्य सारभूतोऽयं शरीरस्य च केशवः।

अन्ननामा चान्नसंस्थः शरीरेषु च संस्थित’

इति तैत्तिरीयभाष्यानुरोधेन व्यावर्त्यपूर्वमर्थान्तरमाह॥ नन्वन्नमयेति॥ स्थानान्तरेति॥ नारायणे-त्यध्यापकप्रसिद्धोपनिषदीत्यर्थः। विरजाहोमप्रकरणस्थमिदं वाक्यम्॥ तेषामिति॥ तेन पञ्चानामप्य-न्नरसमयः प्राणरसमयो मनोरसमयो विज्ञानरसमय आनन्दरसमय इति विशेषणार्थमेवाद्यन्तयोः रसपदोक्तिः। तथा च प्राणरसादिपदेन सारप्राणादिरूपचेष्टकत्वादिरेव लभ्यते। न तु प्रसिद्धवाय्वादिरिति भावः॥ निर्देशेति॥ तस्य परार्थत्वेन परस्यानपरोक्षत्वादिति भावः॥ वस्त्रेति॥ ‘इदमित्येव निर्देशो वस्त्रप्रावृतवद्विभोः’ इत्यनुभाष्योक्तेरिति भावः। प्रमापितं प्रमाणेन स्थापितमित्यर्थः। तेन च पौनरुक्त्यमिति भावः। अत्र भाष्ये ऐश्वर्यादित्युपलक्षणम्। तृतीये ‘न स्थानतोऽपि परस्योभयलिङ्गं सर्वत्र हि’ इत्यधिकरणभाष्ये अभेदेऽपि भेदव्यपदेशः स्थानभेदादैश्वर्ययोगाच्च युज्यत इति वक्ष्यमाणदिशा कोशादिस्थानभेदादपीति ज्ञेयम्। तत एव प्राक्टीकायां तत्तत्कोशगतमित्युक्तम्। ननु विकारशब्दादिति सूत्रे मयड्विषयशङ्कासमाध्योरशेषबाधकशङ्कासमाध्युपलक्षणत्वेनानुव्याख्यानसुधयोर्व्याख्यानाद् बहुरूपत्वान्न विरोधः। स्वरूपे च युज्यत इत्यादिवदवयवान्यत्व इमिति निर्देशादिविरोधा अपि तत्रैव शङ्कित्वा निरस्या न त्विह सूत्रे तन्निरासकस्य कस्याप्यदृष्टेरिति चेत्सत्यम्। तथापि ब्रह्मशब्दस्यामुख्यार्थत्व शङ्काया अत्र सूत्रे निरासात्। तस्याश्च निर्बीजत्वव्युदासाय भाष्ये अवयवत्वादिविरोधोऽत्र निरस्त इत्यदोषः। केचित्तु अवयवत्वप्रत्यक्षनिर्देशौ आनन्दमयान्नमययोर्ब्रह्मत्वे असाधारण्येन बाधकाविति द्योतनाय व्यवधानेन तन्निरास इत्याहुः॥ १५॥

### **अभिनवचन्द्रिका**

टीकायाम् इत्याशङ्कां परिहरन् इति॥ इत्याशङ्कां परिहरिष्यन् भाष्यकार अन्नमयादीनां पञ्चानामपि ब्रह्मत्वं प्रतिपादयत् सूत्रं पठित्वा व्याचष्ट इत्यर्थः। एतेन अस्मिन् सूत्रे विष्णोरानन्दमयावयत्वोक्त्यादिनेति पूर्वोक्तबाधकानुद्धारात्तत्सूत्रस्यैतच्छङ्कानिवर्तकत्वं नास्तीति ‘यदुक्त’मित्यादिनोक्ताऽवतारिका अनुपपन्ना, सूत्रनिवृत्याऽऽशङ्काया एव अवतारिकात्वादिति परास्तम्। यदुक्तमित्याद्यवतारिकाग्रन्थस्य ‘न चावयवत्व विरोध’ इत्यादिभाष्यप्रयोजनवर्णनपरत्वेन सूत्राऽवतारिकारूपत्वाभावात्। अत एव सुधायाम् अन्नमयादीनां पञ्चानामुक्त्यन्तरेण परब्रह्मत्वं प्रतिपादयितुं सूत्रमित्युक्तम्। अन्यथा विष्णोरानन्दमयावयवत्वोक्तेर् नान्नमयादीनां परब्रह्मत्वमित्याशङ्कां परिहरन् सूत्रमित्यवक्ष्यत्। ‘मान्त्रवर्णिकमेवे’ति सौत्रैवकार-प्रयोजनाऽनिरूपणाद् भाष्यं न्यूनमित्यतः ‘ब्रह्मविदाप्नोति परम्’ इति भाष्याभिप्रायमाह – आनन्दमिति॥ एतेन भाष्ये मन्त्रवर्णोपलक्षितमेव ‘ब्रह्मशब्दानुसन्धानाद्गीयत’ इति उक्तार्थस्य रूढत्वान् नेदमानन्दमयादि-पञ्चकपरं ब्रह्मेति तात्पर्यवर्णनमयुक्तं, तस्यैवकारालभ्यत्वादिति परास्तम्। तस्यैवकारलभ्यत्वात्। एकार्थत्वप्रतीतेरिति॥ जीवकत्वं, विनाशकत्वं च तावत् सत्यशब्दार्थः। तथा हि – अस्ति देवदत्त इत्युक्ते जीवतीति प्रतीतेर्जीवनं सच्छब्दार्थः। तथा विशीर्णता च सच्छब्दार्थः। सन्नमित्युक्ते विशीर्णतायाः प्रतीतेः। तथा च अस्तेः शत्रंतस्य, सदेः क्विबन्तस्यावासदिति रूपम्। भावसाधनं चैतत्। सत्त्वं जीवनं विशरणं च यापयतीति सत्यं ब्रह्म। तथा जीवनवाचिनि विशीर्णवाचिनि वा सच्छब्दे कर्मण्युपपदे यातेरन्तर्णीतण्यर्थात् ‘आतोऽनुपसर्ग’ (पा.३-२) इति कप्रत्ययः। ‘उभयसंज्ञान्यपि छन्दसि दृश्यन्त’ इति (पा.सू.१-५-१) महाभाष्योक्तेः, उपपदस्य भसंज्ञायां सत्यमिति रूपम्। अन्नशब्दार्थश्च अद्यते उपजीव्यत इति जीवकत्वं, अत्ति संहरति इति संहारकत्वं चेति तयोरैकार्थ्यम्। प्राणशब्दार्थश्च प्राणंति चेष्टन्ते जीवंति अनेनेति प्राण इति सर्वभूतानां गतिजीवनदातृत्वम्। तथा सदिति धात्वर्थो गतिः। जीवनं चाऽस्तिधात्वर्थः। ताभ्यां यथासम्भवं शतरि क्विपि च कृते सदिति भवति। ततश्च भावसाधनं सत् सत्त्वं गतिर्जीवनं तदुभयं यापयतीति सत्यमिति सत्यशब्दार्थोऽपि गतिजीवनप्रदत्त्वमेव। ततश्च प्राणमयसत्यशब्दयोरेकार्थत्वम्। मनःशब्दो ज्ञानार्थः, मनु अवबोधन इति धातुव्याख्यानात्। तस्मादसुन्प्रत्यये मन इति भवति। ततश्च मनोमयज्ञानशब्दयोरेकार्थत्वम्। विज्ञानमयज्ञानशब्दयोरेकार्थत्वं स्पष्टम्। आनन्दमयप्रकरणं च नाऽऽनन्दशब्दार्थकथनरूपं, किंतु ‘सत्यं ज्ञानमनन्तं ब्रह्मे’ति ब्रह्मणोऽभिहिते लक्षणे तत्राऽन्त्यलक्षणस्याऽसम्भवशङ्कानिरासाय आनन्दमयप्रकरणे आनन्दपूर्णत्वेन हेतुनाऽनन्तत्वं प्रसाध्यत इति द्रष्टव्यम्। तदर्थभूतानामिति॥ मन्त्रवर्णार्थवाचकाना-मित्यर्थः। युक्तिसमुच्चयार्थ इति॥ समाख्यायुक्तेः, अभ्यासलिङ्गाभ्यां समुच्चयार्थश् चशब्द इत्यर्थः। ‘न च – अवयवत्वविरोध’ इति भाष्यस्य प्रागुक्तशङ्कानिवर्तकत्वज्ञापनाय प्रागुक्तशङ्कामनुवदति – नन्विति॥ अवयवाद्यभेदादिति॥ अवयव आदिर् यस्येति तद्गुणसंविज्ञानबहुब्रीहिणा अवयवावयविनौ गृहीत्वा तयोरैक्यमुक्तमिति बोध्यम्। अवयविन इति॥ श्रुत्युदाहरणात् प्रागुत्पन्नां शङ्कां परिहर्तुं प्राक् श्रुतिरुदाहता। इदानीं तामेव शङ्कां परिहर्तुं स्मृतिं चाहेत्यर्थः। एतेन श्रुत्युदाहरणानन्तरम् अवयविनोऽवयवत्वं न सम्भवतीति शङ्काया अनुदयात् तत्परिहाराय स्मृत्युदाहरणमयुक्तमिति परास्तम्। अघटितघटकेति॥ शक्तेत्यतः परं विरोधशान्तेरिति शेषः। प्रत्यक्षागमाभ्यां विरोधाऽपरिहाराद् भाष्यस्य न्यूनतां परिहर्तुमाह – किं च किं प्रमाणेनेति॥ प्रमाणेन प्रत्यक्षागमरूपेण। ‘अतर्क्ये हि कुतस्तर्क’ इत्यस्यापूर्णत्वात् शेषं पूरयति। साधको बाधको वेति॥ तथापीति॥ परमात्मनो ऽतर्क्यत्वेऽपि न तर्कविरोधः। अवयवित्वस्य स्वावयवत्वाभावेन सह व्यात्प्यभावेन तर्कस्य आभास-त्वादिति भावः। ननु – स्वस्य स्वावयवत्वस्य क्वाप्यदर्शनेन विरुद्धत्वात् कथमवयवित्वस्य न स्वावयवत्वाभावेन व्याप्तिरित्यत आह– लोक इति॥ लोके परिदृश्यमानावयवत्वविरोधस्य परिमितशक्ति-प्रयुक्तत्वेन स्वाभाविकत्वाभावान् नावयवित्वस्य स्वावयवत्वाभावेन व्याप्तिरिति भावः। एतेन ‘तथापि न तद्विरोध’ इत्यस्य लोके परिमितशक्तित्वेन विरोधा’दित्यनेनाऽनन्वय इति परास्तम्। अवयवित्वस्य ‘न स्वावयवित्वाभावेन व्याप्ति’रित्यध्याहृतसाध्येनाऽन्वयाङ्गीकारात्। ननु मा भूदवयवित्वानुमानविरोधः। तथापि ईश्वरो नावयवित्वे सत्यवयवः। परिमितशक्तित्वादित्यनुमानविरोधस्तु स्यादेवेत्यत आह– विरोधोपयोगीति॥ असिद्धत्वान्न परिमितशक्तित्वानुमानं बाधकमिति भावः। भाष्ये अप्रमेयेति॥ अप्रमेये अपरिछिन्नशक्तिमति हरौ परिमितशक्तिः कुतः न कुतोऽपीत्यर्थः। एैश्वर्यान्न विरोधश्चेति मूले – अचिन्त्यशक्त्या विरोधपरिहारो भवतीत्युक्तम्, इह तु परोक्ताऽनुमानस्यासिद्धिरुच्यत इति भेदः। प्रकृतस्यैवेति॥ अव्यवधानेन प्रकृतदेहस्य पुरुषशब्देनोक्तत्वादात्मनस् तदभावात् ‘स वा एष’ इत्यनेन देहस्यैव परामर्शो नात्मन इत्यर्थः। पुरुषशब्देन देहस्य प्रकृतत्वेऽपि आत्मपरामर्शोऽयं किं न स्यादित्यत आह– एकेनैवेति॥ स वा एष इत्यनेन देहपरामर्शो द्विवारमुच्चरितस्य पुरुषशब्दस्य एैकार्थ्यं भवतीति देहपरामर्श एवाऽभ्युपगन्तव्यः नात्मपरामर्शः। तथा सति एकस्यैव द्विरुक्तस्य पुरुषशब्दस्य भिन्नार्थकत्वप्रसङ्गादिति भावः। यथा प्रकृतिमिति॥ ‘प्रकृतिं पुरुषं चैव विद्ध्यनादी उभावपी’(१३-)ति गीतायां पुरुषपदेन जीवपरयोः प्रकृतत्वेऽपि ‘पुरुषः प्रकृतिस्थोऽपि भुङ्क्ते प्रकृतिजान् गुणान्’ इत्युत्तरश्लोके पुरुषशब्देन परमात्मपरित्यागेन जीव एवोच्यते ‘प्रकृतिजान् गुणान्’ (गी.१३) इति दुःखानुभवितृत्वविशेषणादिति यथा अभ्युपगम्यते, तथा इहापि ‘अन्नात्पुरुष’ इति पुरुषशब्देन परमात्मदेहयोः प्रकृतत्वेऽपि ‘स वा एष पुरुषोऽन्नरसमय’ इत्यत्र देहपरित्यागेन परमात्मैवोच्यत इत्यभ्युपगन्तव्यम्। रसशब्देन विशेषणादिति भावः। निर्देशवैयर्थ्यादिति॥ अनपरोक्षीकृतब्रह्माणं पुरुषं प्रति इदमेव शिर इत्याद्यपरोक्षनिर्देशस्य। बोधानुपयोगित्वेन वैयर्थ्यमिति भावः।

### **वाक्यार्थमुक्तावली**

ॐ मान्त्रवर्णिकमेव च गीयते ॐ। अवयत्वोक्त्यादिनेति। आदिपदेनान्योऽन्तर आत्मेत्याद्य-न्यत्वोक्त्यादेर्ग्रहणम्। एवकारव्यावर्त्यं दर्शयति नेदमिति। पञ्चकमित्युक्त्या तद्धेतुसूत्रवन्नेदमानन्दमय-मात्रविषयं सूत्रमित्युक्तं भवति। अर्थानुसन्धान इति। सत्यत्वविवरणाय अन्नमयप्रकरणं प्राणमयप्रकरणं च। अस्ति देवदत्त इत्युक्ते जीवतीति प्रत्ययात् सच्छब्दो जीवनवाची। सदेर्विशरणार्थत्वादवयवशैथिल्य-लक्षणविनाशवाची च। तथा च जीवनं विनाशं च प्रापयतीति सत्यं तदेवान्नशब्देनोच्यते। अद्यते जीवनहेतुतयोपजीव्यत इत्यन्नशब्दव्याख्यानात्। सत्वं गतिं जीवनं च यापयतीति गतिप्रदत्वं जीवनप्रदत्वं च सत्यशब्दार्थः। तदेव प्राणपदेनोच्यते। सदेर्गत्यर्थत्वात्। अस्तिरूपस्य सच्छब्दस्य जीवनार्थत्वाच्च। प्राणशब्देनापि प्राणन्ति प्रवर्तन्ते जीवन्ति वेति व्युत्पत्या तदेवोच्यत इति। ज्ञानशब्देन मनोविज्ञान-शब्दयोरेकार्थत्वं स्फुटम्। मनश्शब्दस्य सामान्यज्ञानपरत्वात्। अनन्तत्वं चानन्दपूर्त्या आनन्दमयशब्देन व्यक्तमित्यनुव्याख्याने स्फुटम्॥ सूचनयेति॥ एतेन भाष्यस्य ब्रह्मतज्ज्ञानतत्प्राप्तीन् सूचयित्वा सङ्क्षेपतो ज्ञापयित्वेत्यर्थ उक्तो भवति। शङ्कापरिहाराय मान्त्रवर्णिकसूत्रस्यावतारितत्वाच् चशब्दो व्यर्थ इत्यत आह चशब्द इति। एतेन न केवलं शब्दादानन्दमयादिर् ब्रह्म किन्तु गीयते च मान्त्रवर्णिकगानाच्चेत्यर्थ उक्तो भवति। नन्विति। ननु विकारशब्दादिति सूत्रे पूर्वपक्षस्यानन्दमयस्य विष्णुत्वे यावद्बाधकलक्षकत्वात्परिहारस्यापि सर्वपरिहारोपलक्षकत्वादत एव ब्रह्मशब्दाद् बहुरूपत्वाच्च न विकारित्वमविरोधश्च स्वरूपे च युज्यत इत्यादिवदवयवित्वान्यत्वेदमिति निर्देशादिविरोधा अपि शङ्कित्वा निरस्याः। न त्विह सूत्रे तन्निरासकस्याप्यदृष्टेरिति चेन्न। स्वपक्षसाधनान्ते बाधकोद्धारस्य कर्तव्यत्वेनाद्यतृतीयचतुर्थसूत्रेषु श्रुतिलिङ्गसमाख्यालक्षणस्वपक्षसाधनान्ते चशब्दसूचितो बाधकोद्धारो भाष्यकारेणात्र क्रियते। द्वितीयसूत्रे विकारार्थकमयटो विषयान्तर्गतत्वेन विलम्बमसहमानेन शङ्कितेऽ-व्यवहितप्रकृतब्रह्मश्रुत्यैव प्राचुर्यार्थत्वमुक्तम्। प्राचुर्यस्य च स्वरूपेऽपि विशेषेण घटनं कृतम्। अन्नमयादौ प्राचुर्यार्थत्वाभावात्तत्प्रायपठितानन्दमयटः कथं प्राचुर्यार्थत्वमित्युक्तेः पञ्चानामपि ब्रह्मत्वेन सर्वत्र मयटः प्राचुर्यार्थत्वात्प्रायपाठविरोधो नेत्युक्तम्। तर्हि ब्रह्मपञ्चकस्वीकारे एकमेवेति सूत्रविरोध-परिहारस्तत्प्रसङ्गात्कृत इति विषयशरीरान्तर्गतबाधकस्यैव तत्र परिहृतत्वेन स्वपक्षसाधनावसाने शिष्टदोष-परिहारस्यावसरप्राप्तस्येह करणमविरुद्धमिति। अत्र भाष्ये ‘स शिर’ इत्यादिश्रुतौ अवयवावयव्यभेद-निर्धारणेनावयवत्वावयवित्वयोः सहैकत्र प्रमितत्वान्न विरोधः। विरोधाविरोधयोर्दर्शनमूलकत्वादित्युक्तं भवति। स्मृतौ त्ववयवावयव्यभेदेऽप्यवयवित्वाद्यपर्यायशब्दव्यवहारादेरलौकिकविशेषघटकैर् यौक्त्या घटनोक्ता ज्ञेया। उपासकभेदान्नारायणोऽथ सन्दोह इति पक्षभेदोक्तिः। परिमितशक्तेरित्यनेन प्रमेयत्वस्य परिमितिरित्यर्थ उक्तो भवति॥ प्रकृतस्यैवेति॥ अन्नात्पुरुष इति पुरुषपदेन प्रकृतस्यैव देहस्य स वा एष पुरुष इति पुरुषपदोक्तेनात्मनः पुरुषपदेन प्रकृतत्वाभावादिति भावः॥ वस्तुद्वयेति॥ देह-परमात्मारूपवस्तुद्वयेत्यर्थः॥ आकारादिसारभूतमिति॥ आकाशादिशब्दप्रवृत्तिनिमित्तसारार्थपूर्णमित्यर्थः। ब्रह्मचैतन्यमेवेत्येवकारेण पूर्तेर् मात्रशब्दो व्यर्थ इत्याशङ्क्य सिद्धे सत्यारम्भो नियमार्थ इति न्यायमनुसृत्य नियममाशङ्क्य तत्परिहारत्वेन योजयति एवं तर्हि इत्यादिना। द्वयोरिति॥ जीवपरमात्मनोरित्यर्थः॥ दुःखानुभवितृत्वविशेषणेति॥ भुङ्क्ते प्रकृतिजान् गुणान् इति वाक्यशेषादिति भावः। सारान्नमयेति॥ सारान्नमय एवासावित्यनुभाष्यसुधारीत्या सारान्नत्वं भूताद्यत्वादिकं तत्प्रचुरत्वविशेषणेत्यर्थः। बहूनामिति॥ एकयैवाभिधया सह युगपद्बहूनां निर्देशे पूर्वं प्रसक्तेऽपि तु बाधकलक्षणविशेषे सति तेषां मध्ये तयैवाभिधयैकमेव परामृश्योच्यत इत्यर्थः। एवमनुभाष्यानुसारेण भाष्यार्थमुक्त्वा

अन्नस्य सारभूतोऽयं शरीरस्य च केशवः।

अन्ननामा चान्नसंस्थः शरीरेषु च संस्थित

इति तैत्तिरीयभाष्यानुसारेण व्यावर्त्यपूर्वमर्थान्तरमाह नन्वित्यादिना। निर्देशवैय्यर्थ्याच्चेति। स्वस्यापरोक्षज्ञानित्वेन सम्प्रति शब्दानपेक्षणाद् उपदेश्यपुरुषामसाक्षात्कर्तृत्वेन तान्प्रति प्रत्यक्षोपदेशानुपपत्तेः। साक्षात्कर्तृत्वे वोपदेशवैय्यर्थ्यादित्यर्थः। प्रमापितः स्यादिति। प्रमाणेन स्थापितं भवति इत्यर्थः। एवं च न पौनरुक्त्यमिति भावः।

### **तत्त्वसुबोधिनी**

ननु मुख्यामुख्ययोर् मध्ये कार्यसम्प्रत्यय इति न्यायेन ब्रह्मशब्दमुख्यार्थो विष्णुरेव ब्रह्मशब्देन ग्राह्य इत्यत आह॥ ब्रह्मशब्दस्येति॥ तदर्थभूतानामपीति॥ सत्यज्ञानादिशब्दानामित्यर्थः। अतो मन्त्रवर्ण इति। यथा च मन्त्रवर्णे परब्रह्मण एव उक्तत्वादन्नमयादिशब्दानां परब्रह्मपरत्वं युक्तमिति भावः। युक्तिसमुच्चयार्थ इति॥ अनेन गीयते चेति चशब्दान्वयः सूत्रे सूचितो भवति। तथा चान्नमयादिप्रकरणजातं परब्रह्मपरं तदर्थकमन्त्रवर्णव्याख्यानरूपत्वादिति वा आनन्दमयादिर् ब्रह्म तत्प्रतिपादकमन्त्रवर्णव्याख्यानरूपान्नमयादिप्रकरणप्रतिपाद्यत्वाद् इति वा सूत्रार्थ उक्तो भवति। बाधको वेति। प्रकृते तर्कस्य बाधकत्वेन शङ्कितत्वादिति भावः। सर्वथा तर्काविषयत्वे मीमांसावैयर्थ्यमित्यत आह। अस्तु वेति। किञ्च ‘अन्नात्पुरुष इत्यत्र पुरुषशब्दवाच्यत्वेन देहस्य प्रकृततत्वात्’ स वा एष इत्यत्रापि पुरुषशब्देन देह एव ग्राह्यः न त्वात्मा। तस्य पुरुषशब्दवाच्यत्वेन अप्रकृतत्वादित्याह॥ प्रकृतस्यैवेति॥ ननु पुरुषशब्देन देहस्य पूर्ववाक्ये प्रकृतत्वेऽपि उत्तरवाक्ये पुरुषशब्दस्यात्मार्थत्वमेव किं न स्यादित्यत आह॥ एकेनैवेति॥ चिन्मात्रमेवेत्येवशब्दार्थोऽन्यद्विहायेति॥ ननूभयोः प्रकृतत्वेऽपि एकप्रापकविशेषबलाद् एकस्यैव ग्रहणमित्येत्क्वोपलब्धमित्यत आह॥ यथेति॥ दुःखानुभवितृत्वविशेषणेनेति॥ ‘भुङ्क्ते प्रकृतिजान्गुणान्’ इति वाक्यशेषादित्यर्थः। रसशब्देन विशेषणादिति भाष्ये रसत्वं न साक्षात् पुरुषविशेषणं किन्तु प्राचुर्यविशिष्टान्नरूपविशेषणद्वारेत्यभिप्रेत्याह। सारान्नमयत्वेति। एवं च रसशब्दः सारवाची। ‘रसः सारो वरश्चेति शब्दाः पर्यायवाचका’ इत्यभि-धानात्। ततश्चान्नरसोऽन्नसारो ऽन्नशब्दार्थेषु मुख्यार्थोऽत्तृत्वादिलक्षणस् तत्प्रचुर इति श्रुत्यर्थो ज्ञेयः॥ तत्प्रसङ्गादिति॥ इदमिति निर्देशप्रसङ्गादित्यर्थः॥ निर्देशवैय्यर्थ्याच्चेति॥ स्वस्यापरोक्षतो ज्ञातृत्वेन शब्दानपेक्षणादुपदेश्यपुरुषाणां च प्रत्यक्षायोग्यत्वादित्यर्थः। नन्वेकस्य ब्रह्मणः पञ्चरूपत्वं विरुद्धम्। कथमुपपद्यते इत्यत आह– एक इति।

### **वाक्यार्थविवरणम्**

भाष्ये सूचयित्वेति॥ ‘ब्रह्मविदाप्नोति परम्’ इति परब्रह्मणः प्राप्यत्वोक्त्या तत्प्राप्तिरूप-मोक्षजनकज्ञानविषयस्यापि तस्य परब्रह्मत्वं सूचितम्। न ह्यन्यविद्ययाऽन्यगतिर्युक्तेत्याशयः।

### **वाक्यार्थमञ्जरी**

अपरब्रह्मणि प्रकृत्यादौ। ॐ मान्त्रवर्णिकमेव च गीयते ॐ॥ मन्त्रवर्णः सत्यं ज्ञानमनन्तं ब्रह्मेति लक्षणवाक्यात्मको वेदस् तेन प्रोक्तं मान्त्रवर्णिकम्। तथा च मन्त्रवर्णे सत्यत्वादिलक्षणवत्तया प्रोक्तं परं ब्रह्मैवान्नमयादिशब्दपञ्चकेन प्रतिपाद्यते यतोऽतश्च पञ्चाप ब्रह्मैवेत्यर्थः। अनुसन्धाने आलोचने। एकार्थत्वप्रतीतेरिति॥ अस्तेः शत्रन्तस्य रूपं सदित्येतज्जीवनवाचि। अस्ति देवदत्त इत्युक्ते जीवतीति प्रत्ययात्। तथा षदलृ विशरणगत्यवसादनेषु’ इति स्मरणात्। क्विबन्तस्य सदेश्च रूपमेतच्छैथिल्यलक्षण-विशीर्णत्वं वक्ति। भावप्रधानं चैतत्। तथा च सत् सत्वं जीवनं विशरणं वा भूतानां यापयति प्रापयतीति सत्यशब्दार्थः सर्वभूतानां जीवनविनाशहेतुत्वम्। अन्नशब्दस्योपजीव्यतालक्षणादद्यता-विनाशकत्वलक्षणातृत्वार्थेति सत्यान्नशब्दयोरेकार्थत्वम्। सदेर्गत्यर्थेऽपि पाठात् सत्यं भूतानां गतिं यापयति प्रापयतीति गतिप्रदत्वं सत्यशब्दार्थः। प्रपूर्वादनचेष्टायामित्यस्मान्निष्पन्नप्राणशब्दस्यापि स एवार्थ इति तयोरेकार्थत्वम्। मन्ववबोधन इत्यस्माद्भावे असुन्प्रत्यये मन इति निष्पन्नत्वान्मनोज्ञान-शब्दयोरेकार्थत्वं ज्ञानविज्ञानशब्दयोरेकार्थत्वं स्फुटमेव। अनन्तत्वञ्च गुणतोऽपरिछिन्नत्वम्। आनन्दमयत्वं तदेकदेशभूतमिति सत्यज्ञानानन्तपदानामन्नमयादिपदानां चैकार्थत्वप्रतीतेरित्यर्थः॥ परब्रह्मेति॥ अन्यवेदनेनान्यप्राप्तेरयोगाद्वेदनाप्त्योर्विषयैक्यावश्यम्भावेन परब्रह्मवित्परं ब्रह्माप्नोतीत्यभिमतत्वादिति भावः॥ किं तदिति॥ किंलक्षणकमित्यर्थः। न हि लक्षणेन विना वस्तुसमस्तव्यावृत्ततया ज्ञातुं शक्यमित्यर्थः॥ कथं तद्वेदनमिति॥ न ह्यपरिच्छिन्नपरिमाणस्य तस्य ज्ञानमस्माकं युज्यत इति भावः॥ कीदृशी च तत्प्राप्तिरिति॥ तस्य सर्वगतत्वेन नित्यप्राप्तत्वादिति भावः॥ यो वेदेति वेदनमिति॥ अपरिच्छिन्नपरिमाणस्यापि भक्तानुकम्पयाऽल्पपरिमाणप्रकटनसम्भवादित्याशयेन तत्र गुहानिहितत्वोक्तेरिति भावः॥ सोऽश्नुत इति प्राप्तिरिति॥ न तत्संयोगमात्रं तत्प्राप्तिः किन्तु तद्व्यक्तिस्थाने सत्यकामत्वादि-तत्सारूप्याभिव्यक्तिरेवेत्याशयेन तत्र सर्वकामभोगोक्तेरिति भावः॥ युक्तिसमुच्चयार्थ इति॥ न केवलमभ्यासादेः किन्तु मान्त्रवर्णिकगानाच्चेति समुच्चयार्थ इत्यर्थः। भाष्ये सन्दोहो मध्यभागः प्रमाणेन आगमेन। असिद्धत्वाद् अभावात्॥ बाधकोऽवेति॥ प्रकृते तर्कस्य बाधकत्वेनाशङ्कितत्वादिति भावः॥ इति भावेनेति॥ अनेनाप्रमेये अपरिमितशक्तिमति प्रमा परिमितशक्तिः कु इति भाष्यार्थ उक्तो भवति। तदभावात्। पुरुषपदेनाप्रकृतत्वात्। द्विरुक्तेन द्विवारमुक्तत्वेन निमित्तेन। भेदश्रुतिं भेदबोधकशब्दम्॥ आकाशादीति॥ ‘आत्मन आकाशः सम्भूत आकाशाद्वायुर् वायोरग्निरग्नेरापः, अद्भ्यः पृथिवी, पृथिव्या ओषधयः, ओषधीभ्योऽन्नम्, अन्नत्पुरुष’ इत्यत्रोक्तिरित्यर्थः॥ सारभूतमिति॥ आकाशादिशब्दार्थानां भूततदभिमानितद्देहतदन्तर्नियामकहरिरूपाणां मध्ये श्रेष्ठमित्यर्थः। चिन्मात्रमेवेत्येवशब्दार्थोऽन्यद्विहायेति। ‘प्रकृतिं पुरुषं चैव विद्ध्यनादी उभावपि’ इति गीतावाक्यम्। द्वयोर् जीवपरयोः॥ दुःखानुभवितृत्वविशेषणेनेति॥ ‘भुङ्क्ते प्रकृतिजान् गुणान्’ इति वाक्यशेषादिति भावः॥ सारान्नमयेति॥ अन्नशब्दार्थेषु यत्सारं श्रेष्ठं भूताद्यत्वं तदत्तृत्वरूपं तत्प्रचुरत्वविशेषणेनेत्यर्थः। रसः सारो वरश्चेति शब्दाः पर्यायवाचिन’ इत्युक्तेः। दृष्टान्तमात्रं न साधकमित्यतोऽत्र एकादशतात्पर्य-संमतिमाह॥ उक्तञ्चेति॥ बहुपदार्थानामेकेन शब्देनोद्देशेऽपि तेषां मध्ये एकं तेनैव शब्देन परामृश्य तस्य किञ्चिद्विधीयत इत्यर्थः। नन्वाकाशदिपुरुषान्तपदैर्ब्रह्मग्रहणे सम्भूतशब्दोक्तसृष्ट्यनुपपत्तिरित्यत आह॥ एतच्चेति॥ उत्तरप्रस्थाने अनुव्याख्याने। तदेवाह॥ ब्रह्मशब्देति॥

‘ब्रह्मशब्दोदिते तस्मिन्नात्मशब्दं प्रयुज्य च।

तस्मादाकाशसृष्टिं च प्रोवाचात्र चतुर्विधाम्॥

भूतं भूताभिमानी च तद्देहोऽन्तर्नियामकः। हरिश्चाकाशशब्दोक्त’।

इत्यादिनाऽकाशपुरुषान्तशब्दवाच्यभगवद्रूपाणामपि प्रादुर्भावोक्तेर्नोक्तशङ्कावकाश इति भावः। स्थानान्तरे नारायणनये॥ प्रार्थितशुद्धीनामिति॥ येऽन्नमयादयः कोशाः शुद्ध्यन्तामिति जीवेन प्रार्थितपावित्र्यवतामित्यर्थः। अत्र ब्रह्मवल्ल्याम्। तत्तत्कोशगतम्। अन्नमयादिसंज्ञकदेहगतम्। आदौ अन्नमयप्रकरणे। अन्ते आनन्दमयप्रकरणे॥ वैय्यर्थ्याच्चेति॥ स्वस्यापरोक्षीकृतब्रह्मत्वेन शब्दानपेक्षणात्परस्य चापरोक्षशून्यत्वेन तं प्रति तथा निर्देशायोगादिति भावः॥ वस्त्रप्रावृतजानुवदिति॥ वस्त्रेणावृतस्य जानोरप्रत्यक्षत्वेऽपि प्रत्यक्षीभूतवस्त्रान्तर्गतत्वाद् यथेदं जान्विति निर्देशस्तथेत्यर्थः। अन्नादिशब्दानां प्रसिद्धार्थत्यागात्कथञ्चिदित्युक्तम्। अर्थान्तरम् उपजीव्यत्वरूपम्॥ लाक्षणिकत्वमिति॥ इदंशब्दस्य तदन्तर्गते लक्षणाङ्गीकारादिति भावः॥ स्पष्टमिति॥ आकाशपदेन तल्लाभेऽपि स्फुटं तद्वाचकपदाभावादिति भावः। दुर्बलत्वेन स्वभावात्॥ सावकाशत्वादिति॥ विरिञ्चादावपि स्रष्टृत्वादिसत्वादिति भावः॥

### **विवृतिः**

ननु मुख्यामुख्ययोर्मुख्ये कार्यसम्प्रत्यय इति न्यायेन ब्रह्मशब्दमुख्यार्थो विष्णुरेव ब्रह्मशब्देन ग्राह्य इत्यत आह॥ ब्रह्मशब्दस्येति॥ तदर्थभूतानामपीति॥ सत्यज्ञानादिशब्दार्थकानामित्यर्थः॥ अतो मन्त्रवर्ण इति॥ तथा च मन्त्रवर्णे परब्रह्मण एवोक्तत्वादन्नमयादिशब्दानां परब्रह्मपरत्वं युक्तमिति भावः॥ युक्तिसमुच्चयार्थ इति॥ अनेन गीयते चेति शब्दान्वयः सूचितो भवति। तथा चान्नमयादि-प्रकरणजातं ब्रह्मपरं तदर्थकमन्त्रवर्णव्याख्यानरूपान्नमयादिप्रकरणप्रतिपाद्यत्वादिति वा सूत्रार्थ उक्तो भवति। बाधको वेति॥ प्रकृते तर्कस्य बाधकत्वेन शङ्कितत्वादिति भावः। सर्वथा तर्काविषयत्वे मीमांसावैयर्थ्यमित्यत आह॥ अस्तु वेति॥ किं चान्नात्पुरुष इत्यत्र पुरुषशब्दवाच्यत्वेन देहस्य प्रकृतत्वात्स वा एष इत्यत्रापि पुरुषशब्देन देह एव ग्राह्यो न त्वात्मा। तस्य पुरुषशब्दवाच्यत्वेन प्रकृतत्वादित्याह॥ प्रकृतस्यैवेति॥ ननु तर्हि द्विरुक्तेनाप्येकेन पुरुषशब्देन देहपरमात्मनोरुभयोरपि ग्रहणान्नाप्रकृतपरत्वं सवा एतस्येत्यत आह॥ एकेनैवेति॥ द्विरुक्तेनेति॥ अन्नात्पुरुषः स वा एष पुरुषोऽन्नरसमय इति द्विरुक्तेनैकेन पुरुषशब्देनेत्यर्थः। चिन्मात्रमेवेत्येवशब्दार्थोऽन्यद्विहायेति। ननु उभयोः प्रकृतत्वेऽप्येकप्रापकविशेषणबलादेकस्यैव ग्रहणं लब्धमित्येतत् क्वोपलब्धमित्यत आह॥ यथेति॥ दुःखानुभवितृत्वविशेषणेनेति॥ भुङ्क्ते प्रकृतिजान् गुणान् इति वाक्यशेषादित्यर्थः। रसशब्देन विशेषणादिति भाष्ये रसत्वं न साक्षात्पुरुषविशेषणं, किन्तु प्राचुर्यविशिष्टान्नरूपविशेषणद्वारेत्यभिप्रेत्याह॥ सारान्नमयत्वेति॥ एवं च रसशब्दः सारवाची, ‘‘रसः सारो वरश्चेति शब्दाः पर्यायवाचकाः’’ इत्यभिधानात्। ततश्चान्नरसोऽन्नसारो ऽन्नशब्दार्थेषु मुख्यात्तृत्वादिलक्षणस्तत्प्रचुर इत्यर्थो ज्ञेयः। अत्र सम्मतिमाह॥ उक्तं चेति॥ नन्वेतत्सविस्तरं कुतो न कथ्यत इत्यत आह॥ एतच्चेति॥ उत्तरप्रस्थाने अनुव्याख्याने॥ स्थानान्तरे नारायणोपनिषदि॥ तत्प्रसङ्गादिति॥ इदमिति निर्देशप्रसङ्गा-दित्यर्थः॥ निर्देशवैयर्थ्याच्चेति॥ स्वस्यापरोक्षतो ज्ञातृत्वेन शब्दानपेक्षणात्॥ उपदेश्यपुरुषाणां च प्रत्यक्षयोग्यत्वादित्यर्थः। नन्वेकस्य ब्रह्मणः पञ्चरूपत्वं विरुद्धं कथमुपपद्यत इत्यत आह॥ एक इति॥

------------------------------------------------------------------------

ॐ नेतरोऽनुपपत्ते ॐ

## **सूत्रभाष्यम्**

न चोक्तप्राप्त्या विरिञ्चादिरुच्यते।

॥ ॐ नेतरोऽनुपपत्तेः ॐ॥ १६॥

न ह्यन्यज्ञानान्मोक्ष उपपद्यते। ‘तमेवं विद्वानमृत इह भवति नान्यः पन्था अयनाय विद्यत’ (तै.आ.३-१२-७) इति ह्युक्तम्॥ १६॥

### **सत्तर्कदीपावली**

कस्यचिदानन्दमयत्वं न स्यात्। तमेवं विद्वानमृत इह भवति। नान्यः पन्था अयनाय विद्यत इति श्रुत्या पुरुषोत्तमत्वेन मुख्यपुरुषाद्विष्णोरन्यज्ञानस्य मोक्षमार्गत्वनिषेधात्। अतोऽनन्यथासिद्धेन मोक्षश्रवणेनान्यथासिद्धहिरण्यगर्भादिप्रापकं बाध्यत इत्यर्थः।

### **तत्त्वप्रदीपिका**

नेतरोऽनुपपत्तेः। ‘ब्रह्मविदाप्नोति परं’ ‘यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते, अथ सोऽभयं गतो भवति’ इत्यानन्दमयज्ञानान्मोक्ष उच्यते। न च विष्णोरन्यज्ञानान्मोक्ष उपपद्यते। तमेवं विद्वानित्यादिविष्णुप्रतिपादकपुरुषसूक्तवाक्येऽन्यनिषेधात्।

### **तत्त्वप्रकाशिका**

नन्वेवं मयटां प्राचुर्यार्थत्वमुक्त्वा तथात्वे कथञ्चिदल्पार्थतां परिहृत्य भूताद्यत्वस्यार्थान्तरमभिधाय परामर्शस्यान्यपरत्वं समर्थ्य बहुभावस्य स्वरूपविषयत्वं गृहीत्वा पुच्छत्वोक्तेरविरोधमापाद्येदमिति निर्देशस्य लाक्षणिकत्वमङ्गीकृत्यापि किमन्नमयादीनां विष्णुत्वग्रहणेन विरिञ्चादय एव आनन्दमयादयः सन्तु तत्प्रापकसद्भावात्। न चोक्तहेतुभ्यस्तद्ग्रहणम्। ब्रह्मशब्दस्यापरब्रह्मस्वपि सम्भवात् हेतुव्यपदेशस्य च विष्णुनिष्ठतया स्पष्टमप्रतिभानात्। मन्त्रवर्णाधिकसमाख्यायाश्च सूर्ये प्रोक्तत्वादिलिङ्गेभ्यो दुर्बलत्वेन सावकाशत्वाद् अनन्यथासिद्धहेत्वन्तरस्य चाभावादित्यत आह॥ न चेति॥ तत्र हेत्वाकाङ्क्षायां सूत्र-मुपन्यस्य प्रतिज्ञांशस्य प्राचीनभाष्येणैव व्याख्यातत्वात् सौत्रमनन्यथासिद्धहेतुमेव व्याचष्टे॥ नेतर इति॥ नानन्दमयादिर्विष्णोरितरः। ब्रह्मविदाप्नोति परमित्यादावानन्दमयादिज्ञानेन मोक्षश्रवणात्। न चान्यज्ञाना-न्मोक्ष उपपद्यत इत्यर्थः। विष्णुज्ञानादेव मोक्षो नान्यज्ञानादिति कुत इत्यत आह॥ तमेवमिति॥१६॥

### **भावबोधः**

कथञ्चिद् अल्पार्थतां परिहृत्येति। अन्नप्राणमनश्शब्दानां प्रसिद्धार्थतां परित्यज्यात्तृत्वचेष्टाज्ञान-रूपार्थत्वमङ्गीकृत्य विज्ञानशब्दपौनरुक्त्यपरिहाराय मनश्शब्दस्य सामान्यविषयकत्वेन रूपेण विष्णुज्ञानार्थत्वमङ्गीकृत्याल्पार्थतां परिहृत्येत्यर्थः॥ दुर्बलत्वेन सावकाशत्वादिति॥ अन्नमयादि-प्रकरणानां विष्णुपरत्वेन निर्णीतमन्त्रवर्णगतसत्यादिपदार्थजीवनकर्तृत्वादिप्रतिपादकत्वेन याऽर्थिकसमाख्या तस्याश्चतुर्मुखरुद्रादावपि स्वस्वावरापेक्षया जीवनकर्तृत्वादिप्राचुर्यसम्भवेन सावकाशत्वादित्यर्थः। ‘ब्रह्मविदाप्नोति परम्’ इत्यादाविति। अत्रादिपदेन ‘सर्वं वै तेऽन्नमाप्नुवन्ति। येऽन्नं ब्रह्मोपासते। सर्वमेव त आयुर्यन्ति। ते प्राणं ब्रह्मोपासते। आनन्दं ब्रह्मणो विद्वान्। न बिभेति कदाचन’ इति। ‘शरीरे पाप्मनो हित्वा। सर्वान् कामान् समश्नुते’ इति। ‘रस ह्येवायं लब्ध्वाऽऽनन्दी भवति। अथ सोऽभयं गतो भवति’। इत्यादितत्प्रकरणगतानाम् अन्नमयादिज्ञानान्मोक्षप्रतिपादकवाक्यानां ग्रहणम्। अत्र यद्यप्येतदेव वाक्यजातमुदाहर्तव्यं; साक्षादन्नमयादिगतत्वात्। सुधायामेतद्वाक्यस्योदाहृतत्वाच्च। तथापि ब्रह्मविदित्यस्यापि वाक्यस्यान्नमयादिपरत्वं मान्त्रवर्णिकसूत्रसिद्धमिति सिद्धवत्कृत्य अन्नमयादिपञ्चकसाधारणत्वादेतदुदाहृतमिति ध्येयम्।

### **भावदीपः**

॥ ॐ नेतरोऽनुपपत्तेः ॐ॥ कथञ्चिदिति॥ अन्नप्राणादिपदानामत्तृत्वचेष्टकत्वाद्यर्थमुपेत्येत्यर्थः। अर्थान्तरमुपजीव्यत्वरूपम्। बहुभावस्य पञ्चत्वलक्षणबहुत्वस्य। यद्वा बहु स्यामित्युक्तबहुभावस्येत्यर्थः। तेन बहुरूपत्वाच्च न विकारित्वमिति पूर्वभाष्यस्थबहु स्यामिति बहुभवनं बहुरूपत्वान्न तु जगदात्मना विकारित्वमित्यपि योजना सूचिता। पुच्छत्वोक्तेर् अवयवत्वोक्तेरित्यर्थः। सूत्रे अनुपपत्तेरिति हेत्वन्तरोक्तेश्चशब्दाभावाच्च तदनुरोधेन क्रमेण सूत्रत्रयोक्तहेतूनन्यथयति॥ ब्रह्मशब्दस्येति॥ प्रोक्तत्वलिङ्गादिभ्य इत्यादिपदेन बहुभावान्यत्वादेर्ग्रहः॥ सावकाशत्वादर्थान्तरपरत्वादित्यर्थः। अनुपपत्तेरिति सौत्रहेतुव्यावर्त्यमाह॥ अनन्यथेति॥ प्राचीनेति॥ न चेत्यादिनेत्यर्थः। सूत्रे सोपलक्षितमानन्दमयपदं तत्पदं चानुवर्तते। तत् तस्माद्विष्णोरितर इत्यर्थ इति मत्वा सूत्राक्षराणि योजयति॥ नाऽऽनन्दमयादिरिति॥ भाष्यसङ्गत्यर्थमपेक्षितमाह॥ ब्रह्मेति॥ आदिपदेन ‘येऽन्नं ब्रह्मोपासते सर्वमेव त आयुर्यन्ति’ इत्यादिरूपेण सुधोक्तदिशा प्रतिप्रकरणस्थवाक्यानि गृह्यन्ते॥ आनन्दमयादीति॥ पूर्वोक्तदिशा अत्रोक्तस्यैव ब्रह्मणोऽन्नमयादिशब्दैर्गीयमानत्वादिति भावः॥१६॥

### **अभिनवचन्द्रिका**

(सू.१६) हेतुव्यपदेशस्येति॥ हेतुव्यपदेशस्यापि न साधकत्वम्। हेतुत्वेनाभिमतस्य जगच्चेष्टकत्वस्य विष्णुलिङ्गतया स्पष्टमप्रतिभानात्। श्रीपतित्वादिवद्विस्पष्टब्रह्मलिङ्गत्वाभावादिति भावः। ब्रह्मविदाप्नोति परमित्यादाविति॥ आदिशब्देन ‘अदृश्येऽनात्म्य’ इत्यादिवाक्यग्रहणम्।

### **वाक्यार्थमुक्तावली**

ॐ नेतरोऽनुपपत्तेः ॐ॥ कथञ्चिदल्पार्थतामिति॥ बह्वन्नवत्वादेः सर्वसाधारण्येन प्राप्तार्थान्तरमद्यर्थत्वाद्यर्थग्रहणेन परिहृत्येत्यर्थः। प्रसिद्धान्नार्थत्वाग्रहणात् प्रसिद्धविरोधप्रसङ्गात्कथञ्चि-दित्युक्तम्। योगेनेत्यर्थः। बहुभावस्य बहुत्वस्य पञ्चत्वलक्षणस्य। यद्वा बहु स्यामित्युक्तबहुत्वस्येत्यर्थः। तेन बहुरूपत्वाच्च न विकारित्वमिति प्राचीनभाष्यस्य बहु स्यामित्युक्तबहुरूपत्वान्न तु जगदात्मनो विकारित्वमित्यपि योजना सूचिता भवति॥ पृच्छत्वोक्तेरिति॥ अवयवत्वोक्तेरित्यर्थः॥ लाक्षणिकत्व-मिति॥ मञ्चशब्दस्य मञ्चस्थे लक्षणावदिदंशब्दस्य दृश्यमानान्तर्गते लक्षणेत्यर्थः॥ स्पष्टमप्रतिभासा-दिति॥ आकाशशब्दस्याद्य निर्णीतत्वादभिमानिपरत्वोपत्तेर्वक्ष्यमाणमर्थं सिद्धवृत्कृत्य सूत्रकृता हेतु-व्यपदेशोक्तेरिति भावः॥ लिङ्गादिभ्य इति॥ आदिपदेन बृहस्पत्यादिसाधारणब्रह्मस्तुतिः शतानन्दा-नामाख्येदमिति निर्देशान्यत्वान्तरत्वादयो गृह्यन्ते। प्राचीनेति॥ न चोक्तप्राप्त्येति सम्बन्धभाष्येणेत्यर्थः। ब्रह्मविदाप्नोति परमित्यदाविति। उपक्रम इत्यर्थः। इत्यादौ वाक्य इति वा। सर्वं वै तेऽन्नमाप्नुवन्ति येऽन्नं ब्रह्मोपासते सर्वमेव ते आयुर्यन्ति ये प्राणं ब्रह्मोपासत इत्याद्यन्नमयादिज्ञानान्मोक्षप्रतिपादकतत्त-त्प्रकरणगतवाक्येष्विति भावः। यद्यपि साक्षादन्नमयादिप्रकरणगतत्वादेतदेव वाक्यजातमुदाहर्तव्यम्। तथापि सर्वायुस्सर्वान्नमोक्षाप्रतीतेरुपक्रमवाक्यस्य स्वपदेन ग्रहणम्। तस्य च मान्त्रवर्णिकसूत्रोक्त-न्यायेनानन्दमयादिपरत्वमिति भावः।

### **तत्त्वसुबोधिनी**

कथञ्चिदल्पार्थतामिति। अन्नप्राणमनःशब्दानां प्रसिद्धार्थतां परित्यज्य अत्तृत्वचेष्टाज्ञानरूपार्थत्व-मङ्गीकृत्य विज्ञानशब्देन पौनरुक्त्यपरिहाराय मनःशब्दस्य सामान्यविषयकत्वेन रूपेण विष्णुज्ञानार्थत्व-मङ्गीकृत्य अल्पार्थतां परिहृत्येत्यर्थः। दुर्बलत्वेन सावकाशत्वादिति। अन्नमयादिप्रकरणानां विष्णुपरत्वेन निर्णीतमन्त्रवर्णगतसत्यादिपदार्थसृष्टिकर्तृत्वादिप्रतिपादकत्वेन याऽर्थिकसमाव्या तस्याश्चतुर्मुखरुद्रादावपि स्वस्वावरापेक्षया सृष्टिकर्तृत्वादिप्राचुर्यसम्भवेन सावकाशत्वादित्यर्थः। ननु हेत्वन्तरबलात्केषां ब्रह्मत्वम् अङ्गीक्रियते इत्यत आह॥ अनन्यथासिद्धेति। ब्रह्मविदिति। अत्रादिपदेन ‘सर्वं वै तेऽन्नमाप्नुवन्ति येऽन्नं ब्रह्मोपासते आनन्दं ब्रह्मणो विद्वान् न विभेति कदाचन’। ‘शरीरे पाप्मनो हित्वा सर्वान्कामान् समश्नुत इति। रसं ह्येवायं लब्ध्वाऽनन्दी भवति। अथ सोऽभयङ्गतो भवति’ इत्यादितत्प्रकरणगतानाम् अन्नमयादिज्ञानान्मोक्षप्रतिपादकवाक्यानां ग्रहणम्।

### **वाक्यार्थमञ्जरी**

ॐ नेतरोऽनुपपत्तेः ॐ॥ विष्ण्वितरश्चतुर्मुखादिर्नान्नमयादिशब्दवाच्यः। तस्य ब्रह्मविदाप्नोति परमित्युक्तमोक्षहेतुज्ञानविषयत्वानुपपत्तेरित्यर्थः। इत्यादावित्यादिपदेनैतमन्नमयमात्मानमुप-सङ्क्रामतीत्यादिग्रहणम्॥

### **विवृतिः**

कथञ्चिदल्पार्थतामिति॥ अन्नप्राणमनःशब्दानां प्रसिद्धार्थतां परित्यज्यात्तृत्वचेष्टाज्ञानरूपार्थत्व-मङ्गीकृत्य विज्ञानशब्देन पौनराक्त्यपरिहाराय मनःशब्दस्य सामान्यविषयकत्वेन रूपेण विष्णुज्ञानार्थत्व-मङ्गीकृत्याल्पार्थतां परिहृत्येत्यर्थः॥ दुर्बलत्वेन सावकाशत्वादिति॥ अन्नमयादिप्रकरणानां विष्णुपरत्वेन निर्णीतमन्त्रवर्णगतसत्यादिपदार्थसृष्टिकर्तृत्वादिप्रतिपादकत्वेन या आर्थिका समाख्या। तस्याश्चतुर्मुखे रुद्रादावपि स्वस्यावरापेक्षया सृष्टिकर्तृत्वादिप्राचुर्यसम्भवेन सावकाशत्वादित्यर्थः। ननु हेत्वन्तरबलात्तेषां ब्रह्मत्वमङ्गीक्रियत इत्यत आह॥ अनन्यथासिद्धेति॥ ब्रह्मविदिति॥

------------------------------------------------------------------------

ॐ भेदव्यपदेशाच्च ॐ

## **सूत्रभाष्यम्**

॥ ॐ भेदव्यपदेशाच्च ॐ॥ १७॥

‘ते ये शतं प्रजापतेरानन्दाः’ (तै.उ. २-८)॥ ‘अदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते। अथ सोऽभयं गतो भवति’ (तै.उ. २-७)। ‘स यश्चायं पुरुष’ (तै.उ. २-८) इत्यादिभेदव्यपदेशात्। न च तत्त्वमसि (छां.उ. ६-८) अहं ब्रह्मास्मि (बृ.उ. ३-४-१०) इत्यादिश्रुतिविरोधः॥ ‘नामानि सर्वाणि यमाविशन्ति’ इति (भाल्लवेयश्रुतिः) तत्तच्छब्दवाच्यत्वोक्तेः॥ ‘इदं हि विश्वं भगवानिवेतरो यतो जगत्स्थाननिरोधसम्भवः’ (भागवते)॥ ‘असर्वः सर्व इत्यपि’ (तुरश्रुतिः)॥ ‘विद्याऽऽत्मनि भिदाबोधः’ (भागवते)॥

‘भेददृष्ट्याऽभिमानेन निस्सङ्गेनापि कर्मणा’ (भागवते)।

‘जुष्टं यदा पश्यत्यन्यमीशमस्य महिमानमिति वीतशोकः’ (मु.उ. ३-१-२)। ‘असर्वः सर्व इवात्मैव सन्ननात्मेव प्रत्यङ्पराङिवैक ईयते बहुधेयते’ ‘स पुरुषः’ ‘स ईश्वरः स ब्रह्म’।

‘सर्वान्तर्यामिको विष्णुः सर्वनाम्नाऽभिधीयते।

एषोऽहं त्वमसौ चेति न तु सर्वस्वरूपतः’॥

‘नैतदिच्छन्ति पुरुषमेकं कुरुकुलोद्वह’ (मोक्षधर्मे) इत्यादेश्च।

उक्ता च प्राप्तिः। ‘ब्रह्मैव सन्’ (बृ.उ. ६-४) इत्यपि जीव एव ब्रह्मशब्दः। उपपद्यते च विरोधे। प्रमादात्मकत्वाद्बन्धस्य विमुक्तत्वं च युज्यते।

‘मुक्तिर्हित्वाऽन्यथारूपं स्वरूपेण व्यवस्थितिः’ इति हि भागवते॥ १७॥

### **सत्तर्कदीपावली**

अतोऽप्यत्र हिरण्यगर्भादिभ्योऽन्य एवानन्दमयः परमात्मा प्रतिपाद्यते तेभ्यस्तस्य भेदव्यपदेशादित्येतमर्थं प्रतिपादयत्सूत्रमुपन्यस्य व्याचष्टे॥ भेदेत्यादिना॥ अयमर्थः। ते ये शतं प्रजापतेरानन्दाः स एको ब्रह्मण आनन्द इति परिमितानन्दत्वेन निर्दिष्टेभ्यो हिरण्यगर्भादिभ्योऽपरिमितानन्दत्वेन आनन्दमयस्य भेदं व्यपदिशति। यतो वाचो निवर्तन्ते। अप्राप्य मनसा सह। आनन्दं ब्रह्मणो विद्वान् इति श्रुतिः। यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दत इत्यनेन। तत्राप्यानन्दमयोऽदृश्यत्वेन स्वामिरहितत्वेनानिरुक्तत्वेन सामस्त्येनाश्रयरहितत्वेन प्रकृत्यादिप्रपञ्चाद्भिन्नः। जीवो ध्यानरूपां निष्ठां लब्ध्वा तमेव प्राप्नोतीति व्यपदिश्यते। अतो ब्रह्मादिजीवेभ्य आनन्दमयस्य भेदः सिद्ध्यति। स यश्चायं पुरुषे यश्चासावादित्ये स एक इत्यादिना स एक इत्यनेन आनन्दमयस्य मनुष्यादित्वोपलक्षितो-त्कृष्टापकृष्टजीवेभ्यो नियम्येभ्यस्तदन्तर्यामितया भेदोऽप्युपदिश्यते। अत्र जीवपरमात्माभेदवाक्यविरोधशङ्कां प्रमाणेनैव परिहरति। न चेत्यादिना। अयमर्थः। तत्वमस्याद्यभेदव्यपदेशमात्रेण दुःखिजीवस्य परमात्माभेदे पृथिव्यादेरपि जडस्य तेनाभेदः स्यात्। सर्वं खल्विदं ब्रह्मेति वाक्यात्। ततश्च दुःखित्वजडत्वादिदोषः परमात्मनोऽपि स्यात्। नेति नेतीत्यादिवाक्यवैय्यर्थ्यं च स्यात्। अतो नामानि सर्वाणि यमाविशन्तीति श्रुत्या सर्वपदवाच्यो विष्णुरित्युक्तत्वात्तत्वमस्यादिवाक्यगतपदैस्तत्वादि-गुणयोगाद्विष्णुरुच्यते। न तु तस्य जीवादिभिरभेद इत्यङ्गीकरणीयम्। अभेदव्यपदेशमात्रेणाभेदे ग्रामो नामायमिति ग्रामाधिपतेर् ग्रामस्य सामानाधिकरण्येन ग्रामाभेदः स्यात्। इदं हि विश्वं भगवानिवेतरो ऽसर्वः सर्व इत्यनेनापि पुराणगतवचनेन सर्वं परमात्मव्यतिरिक्तमपि परमात्माधीनत्वात्परमात्माभिन्नमिव वक्तुं शक्यमित्युच्यते। जीवपरमात्मभेदस्य काल्पनिकत्वे विद्यऽऽत्मनि भिदाबोध इत्यनेन भागवतवचनेन विरोधः स्यात्। न च जीवेशभेदज्ञानस्यानर्थहेतुत्वादविद्यामयत्वमिति वाच्यम्।

आद्यः स्थिरचराणां यो वेदगर्भः सहर्षिभिः।

भेददृष्ट्याऽभिमानेन निःसङ्गेनापि कर्मणा।

कर्तृत्वात्सगुणं ब्रह्म इत्यादिभागवतवचनविरोधात्। जुष्टं यदा पश्यत्यन्यमीशमस्य महिमानमिति वीतशोक इत्यादिश्रुतिविरोधाच्च। अत्र जीवेश्वरभेदज्ञानस्य परमपुरुषार्थसाधनत्वावगमात्। भारतेऽपि जीवपरमात्मैक्यं निषिद्धम्। बहवः पुरुषा ब्रह्मन्नुताहो एक एव त्विति प्रश्नस्य नैतदिच्छन्ति पुरुषमेकं कुरुकुलोद्वहेति परिहारश्रवणात्। असर्वः सर्व इव, सर्वान्तर्यामिक इत्येतद्वचनोक्तप्रकारेण जीवाद्यभेदवचनं योजयितव्यम्। ब्रह्मैव सन् ब्रह्माप्येतीत्येषा श्रुतिर् न जीवेशभेदं निषेद्धुं शक्नोति। गौणवृत्त्या जीवे ब्रह्मशब्दसम्भवात्। मुख्यार्थे विरोधे गौण्या वृत्तेरुपपद्यमानत्वात्। न हि नित्यमुक्तत्वादिलक्षणब्रह्मभावः संसारिणो जीवस्य न विरुद्ध्यते। मुख्यतो ब्रह्मत्वे जीवस्य ब्रह्माप्येतीति ब्रह्मप्राप्तिश्रवणविरोधस्य स्यात्। जीवो न मुक्तश्चेद्विमुक्तश्च विमुच्यत इति श्रुतिः कथं युज्यत आह प्रमादात्मकत्वादिति॥

तत्वप्रदीपिका

भेदव्यपदेशाच्च। इतश्च न प्रकृतिविरिञ्चादीनामानन्दमयत्वम्। ‘ते ये शतं प्रजापतेरानन्दाः स एको ब्रह्मण आनन्द’ इति पशुपतिविरिञ्चयोः ‘यतो वाचो निवर्तन्त’ इत्यानन्दमयत्वसाधकश्लोकनिर्दिष्टाद-मितानन्दाद् ब्रह्मणो भेदव्यपदेशात्।

प्रजापतिः शिवः शेफो लिङ्गमित्यभिधीयते।

लिङ्गाभिमानी लोकस्य स्रष्टा गिरिश एव हि॥ इति शैवपुराणे।

‘यदा ह्येवैष’ इत्यादेरयमर्थः। आत्मीया जीवधर्मास्तद्रहिते ‘अनात्म्ये’, अस्वामिसम्बन्धिनि वा। अन्यनिलयनहीने ब्रह्मणि यदा ह्येष जीवो निर्भयं निष्ठां विन्दतेऽथ स निर्भयं ब्रह्म प्राप्नोति। अयमेव प्रकृतेरपि भेदव्यपदेशः। दृश्यत्वान्निर्वक्तुं शक्यत्वादन्यनिलयनवत्त्वाच्च तस्याः। ‘स यश्चायं पुरुषे यश्चासावादित्य’ इति च सर्वजीवेभ्यो भेदव्यपदेशः।

अत्राऽह, नायं जीवेशभेदव्यपदेशस्साधीयान्। ‘तत्त्वमसि’ ‘अहं ब्रह्मास्मि’ ‘तद्योऽहं सोऽसौ योऽसौ सोऽहं’ ‘योऽसावसौ पुरुषस्सोऽहमस्मि’ इत्यादिश्रुतिभिरभेदावधारणात्। न ह्येता भेदमणुमात्रमपि सहेरन्। पूर्वापरपर्यालोचनया तत्रैव तात्पर्यपर्यवसानात्। अतस्सौत्रमपि भेदव्यपदेशं न पारमार्थिकगोचरमनुजानीमहे। काल्पनिकभेदानुवादित्वात्सूत्राणाम्। अपरथा कथमिवारचितानां श्रुतीनामविरोधस्सुसाध्यस्स्यादित्यत आह– न चेति। न च ‘तत्त्वमसि’ ‘अहं ब्रह्मास्मि’ ‘तद्योऽहं सोऽसौ योऽसौ सोऽहं’ ‘योऽसावसौ पुरुषस्सोऽह-मस्मि’ इत्यादिश्रुतिविरोधः। ‘नामानि सर्वाणि यमाविशन्ति’ इति विष्णोरेव तत्तच्छब्दवाच्यत्वोक्तेः। ततत्त्वात्तत्, तवस्तेजः, तद्रूपत्वात्त्वम्, असनादसि। ओयत्वादहं, न हन्यत इति वा। अस्तीति मेयत्वादस्मि, ज्ञानरूपो नियन्तृरूपश्च। परोक्षत्वादसौ, असुष्वोतत्वादमुष्मिन् स्थितत्वाच्चासावसावित्युच्यते। ‘सप्तसु प्रथमा’ इति सूत्रादसाविति सप्तमी वा। आ समन्तादीष्ट इत्येषः। अयनादयम्। सरणात्सारत्वाच्च स इति।

‘इदं हि विश्वं भगवानिवेतरो यतो जगत्स्थाननिरोधसम्भवः’ इति हि भागवते। इदं विश्वं भगवानिव, तदधीनत्वात्तत्, न त्वितरः, यस्माद्भगवतो जगत्सृष्ट्यादिकम्। असर्वस्सर्व इत्यपीति तुरश्रुतिः।

भेददृष्ट्याऽभिमानेन निस्सङ्गेनापि कर्मणा।

कर्तृत्वात्सगुणं ब्रह्म पुरुषं पुरुषर्षभ।

स सङ्गत्य पुनः काले कालेनेश्वरमूर्तिना।

जाते गुणव्यतिकरे यथापूर्वं प्रजायते॥

अभितो मानेन विशेषज्ञानेन। जगत्कर्तृत्वाज्ज्ञानैश्वर्याद्यनन्तगुणं ब्रह्म। ‘सः’ ब्रह्मादिजीवसङ्घः प्रलये सङ्गत्य पुनस्सृष्टिकाले कालात्मना ज्ञानात्मना ईश्वरमूर्तिना गुणव्यतिकरे जाते यथापूर्वं ज्ञानादिगुणतारतम्येन विशिष्टोऽत्यन्तान्योन्यभेदेन ‘प्रजायते’ प्रकृष्टो मुक्तोऽभिव्यज्यते, न तु तदभिन्नो भवतीत्यर्थः। जुष्टं यदा पश्यत्यन्यमीशमित्यादेरयमर्थः। यदा जीवसेव्यमीश्वरमन्यं पश्यति, अस्य महिमानं च ‘इति’ उक्तप्रकारेण, ‘द्वा सुपर्णा’ इत्यादिपूर्ववाक्ये समानशरीरस्थत्वेऽप्यकर्मफलभुक् सर्वसाक्षीत्यादिरुक्तप्रकारः। तदा विशोको भवति। प्रत्यङ्परागिव अभिमुखोऽप्यनभिमुख इव एक एव बहुधा ज्ञायते प्राप्यते च। तत्तदन्तर्यामित्वेनापि तत्तच्छब्दवाच्यत्वं विष्णोरेस्तीत्याह सर्वान्तर्यामको विष्णुरित्यादिना।

‘बहवः पुरुषा ब्रह्मन्नुताहो एक एव तु।

को ह्यत्र पुरुषश्रेष्ठस्तद्भवान्वक्तुमर्हति॥

नैतदिच्छन्ति पुरुषमेकं कुरुकुलोद्वह।

बहूनां पुरुषाणां हि यथैका योनिरुच्यते।

तथा तं पुरुषं विश्वमाख्यास्यामि गुणाधिकम्’ इति मोक्षधर्मे।

एवं तर्हि विष्णोस्सर्वनामवाच्यत्वश्रुतेस्सर्वान्तर्यामित्वाच्च सर्वनामत्वोपपत्तेः सर्वश्रुतिस्मृतिप्रसिद्धत्वाच्च भेदस्य नाभेदनिरासप्राप्तिरित्याशङ्क्याऽह– उक्ता च प्राप्तिरिति। एतदुक्तं भवति, कानिचिद्वाक्यानि कैश्चिन्मन्दमतिभिरतिदीर्घभ्रान्तिभिरभेदवाचकान्यभिधीयमानानि साक्षाद्भेदसाधकान्यपि मृदुहृदयानां सन्देहमावहेयुरिति। ‘ब्रह्मैव सन्ब्रह्माप्येति’ इति जीव एव सन्ब्रह्माप्नोतीत्यर्थः, न तु ब्रह्मैव सन्निति। ब्रह्मत्वे तत्प्राप्त्ययोगात्। न हि स्वयमेव स्वात्मानं प्राप्नोतीति समञ्जसम्।

ब्रह्माणि जीवास्सर्वेऽपि परब्रह्माणि मुक्तिगाः।

प्रकृतिः परमं ब्रह्म परमं महदच्युत इति परमश्रुतिः॥

उपपद्यते च अमुख्यार्थत्वं मुख्यविरोधे। ‘विमुक्तश्च विमुच्यत’ इति श्रुतिः कथमवितथार्था स्यादित्यत आह– प्रमादात्मकत्वाद्बन्धस्येति। प्रमादस्वरूपत्वात् प्रमादनिमित्तत्वाद्वा बन्धस्य विमुक्तत्वं च युज्यते। प्रमादोऽज्ञानम्।

सनत्सुजात यदिदं शृृणोमि मृत्युर्न चास्तीति तवोपदेशम्।

देवासुरा ह्यचरन्ब्रह्मचर्यममृत्यवे तत्कतरन्नु सत्यम्॥

उभे सत्ये क्षत्रियाद्यप्रवृत्ते मोहान्मृत्युस्संमतोऽयं कवीनाम्।

प्रमादं वै मृत्युमहं ब्रवीमि तथाऽप्रमादममृतत्वं ब्रवीमि इति हि भारते॥

### **तत्त्वप्रकाशिका**

हेत्वन्तरेण ब्रह्मादीनामानन्दमयत्वं निराकुर्वत्सूत्रं पठित्वा व्याचष्टे॥ भेदेति॥ नेतर इत्यनुषज्जते। ‘ते ये शतं प्रजापतेरानन्दाः स एको ब्रह्मण आनन्दः’ इति रुद्राच्छतगुणमात्रानन्दत्वोक्तेर्न तावदानन्दमयो विरिञ्चः। ‘यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान्’ इत्यानन्दमयास्या-परिमितानन्दत्वोक्तेः। अत एव न रुद्रस् तस्य हिरण्यगर्भाच्छतांशोनानन्दत्वोक्तेः। एवं नेन्द्रबृहस्पत्या-दयोऽपि। अदृश्येऽनात्म्ये स्वामिरहिते जैवगुणविधुरे वा। साकल्येन निर्वचनागोचरे। अपराश्रये तस्मिन्नानन्दमये योऽभयतया ध्यानरूपां प्रतिष्ठां विन्दते अनन्तरं स उपासकोऽभयं भगवन्तं गतो भवतीति श्रुतौ प्रकृत्याद्ययोग्यस्वातन्त्र्यादिश्रवणान्न प्रकृत्यादीनामानन्दमयत्वम्। ‘स यश्चायम्’ इत्यानन्दमयस्याप-कृष्टजीवेषु पुरुषादित्यपदोपलक्षितेषु स्थितिकथनान्नाऽऽनन्दमयो ब्रह्मादिजीवसमूह इत्याशयः। नन्वस्त्वा-नन्दमयः परं ब्रह्म तथापि कथं तेन ब्रह्मादीनां भेदः सम्भवति। तद्भेदस्य तत्त्वमसीत्यादिश्रुतिविरोधादित्यत आह॥ न चेति॥ भवेदेतद्यद्येतच्छ्रुतीनामद्वैतार्थता स्यात्। न चैवम्। ‘नामानि सर्वाणि’ इति श्रुत्या तत्त्वमस्यादिशब्दैर्विष्णोरेव वाच्यत्वोक्तेरित्यर्थः। सन्तु चैताः श्रुतयोऽद्वैतपरास्तथापि नोक्तभेदस्य तद्विरोधः। भगवतः सकलस्वामित्वेनैक्यव्यपदेशोपपत्तेरित्येतत्प्रमाणेनाह॥ इदमिति॥ इदं विश्वं भगवानिवोच्यते स्वयमितरोऽपि सन्। यतः कारणाज्जगत्स्थाननिरोधोत्पत्तिकर्तेत्यर्थः। एतदेवाह। असर्व इति वाक्यं च। ननु भेदज्ञानस्य मिथ्याज्ञानत्वात्कथं तदनुसारेणैक्यश्रुतयो योज्यन्त इत्यत आह॥ विद्येति॥ न च भिदाया अबोध इति व्याख्येयम्। अज्ञानस्य विद्यात्वाभावात्। ननु भेदज्ञानस्यापुरुषार्थ-हेतुत्वात्कथं तस्य विद्यात्वमित्यत आह॥ भेददृष्ट्येति॥ वेदगर्भो जीवेश्वरभेदज्ञानेन परमेश्वरबहुमानेन चानन्दादिगुणपूर्णं ब्रह्म प्राप्त इति स्मृत्यर्थः। सर्वसेव्यमीशं जीवादन्यं तदेतत्सत्यमित्यादिश्रुत्या प्रागुक्त-प्रकारेणास्य महिमानं च यदा पश्यति तदा मुक्तो भवतीति श्रुत्यर्थः। एवं स्वामित्वार्थतयाऽद्वैतश्रुती-र्व्याख्यायान्तर्यामित्वार्थतयाऽपि ताः श्रुतिस्मृतिभ्यां व्याचष्टे॥ असर्व इति॥ असर्वात्मकोऽपि सर्वात्मकत्वेनान्तर्याम्यप्यनन्तर्यामित्वेन देहान्तर्गतोऽपि बहिर्मात्रवृत्तित्वेन ज्ञायते तथैक एव बहुधा ज्ञायत इत्यर्थः। अनेनान्तर्यामित्वादसर्वस्य सर्वत्वोक्तिरिति सिध्यति। विशिष्टैक्यार्थतया च ताः स्मृत्या व्याख्याति॥ नैतदिति॥ एतदित्यस्य विवरणं पुरुषमेकमिति। अत्र पुरुषैक्यं निराकृत्याद्वैत-श्रुतिविरोधपरिहाराय तदर्थत्वेन बहूनामिति विशिष्टैक्यमुच्यते। नन्वेवमद्वैतश्रुत्यभावे कथमद्वैतं श्रुत्यादिना निषिध्यते तस्याप्रत्यक्षत्वेन श्रुतिं विना प्राप्त्यभावात्। अप्राप्तस्य च निषेधायोगादित्यत आह॥ उक्ता चेति॥ न च तत्त्वमस्यहं ब्रह्मास्मीत्यादिश्रुतिविरोध इति भाष्येऽद्वैतनिषेधाय श्रुत्यर्थापरिज्ञाननिमित्त-प्राप्तेरुक्तत्वाद्युज्यते तन्निषेध इत्यर्थः। नन्वेतच्छ्रुतीनामविरोधकत्वेऽपि ब्रह्मैव सन् ब्रह्माप्येतीति श्रुतिविरोधस्तु भविष्यति। अत्र ब्रह्मैवेत्यब्रह्मतानिषेधेन तदधीनत्वादिनाऽतद्भूते तद्व्यपदेश इत्युक्तगतेरसम्भवादित्यत आह॥ ब्रह्मैवेति॥ नात्र परब्रह्मत्वाभिप्रायोऽयमाद्यो ब्रह्मशब्दः किन्तु ‘ब्रह्माणि जीवाः सर्वेऽपि’ इति श्रुतेर्जीवपर एव। तथा च जीवभावमविहायैव ब्रह्माऽऽप्नोतीत्यर्थोपपत्तेर्नोक्तभेदस्यै-तच्छ्रुतिविरोध इत्यर्थः। ब्रह्मशब्दस्य परब्रह्मणि मुख्यत्वान्न जीवेऽसावुपपद्यत इत्यत आह॥ उपपद्यते चेति॥ परब्रह्मणि मुख्योऽपि ब्रह्मशब्दो जीवेऽप्युपपद्यते। जीवस्य परब्रह्मत्वार्थतास्वीकारे ब्रह्माप्येतीति श्रुतब्रह्मप्राप्तिविरोधात् प्रामाणान्तरविरोधाच्चेत्यर्थः। ननु विस्मृतकण्ठमणिरपि स्मृतकण्ठमणिरित्येवोच्यते न तु प्राप्तमणिरिति। परमं साम्यमुपैतीत्यादावप्राप्तभोगादेरपि प्राप्त्युक्तेः। ननु संसारिणोऽपि ‘विमुक्तश्च विमुच्यत’ इति विमुक्तत्वश्रवणात्तदन्यथानुपपत्त्या तस्य परब्रह्मत्वसिद्धेस्तद्विरोधो भेदाभिधानस्येत्यत आह॥ प्रमादेति॥ जीवस्य परब्रह्मत्वाभावेऽपि विमुक्तत्वोक्तिर्युज्यते। तद्गतबन्धस्याज्ञानमूलत्वेना-स्वाभाविकत्वात्। अस्वाभाविके चाविद्यमानप्रयोगदर्शनादिति भावः। बन्धस्यास्वाभाविकत्वं कुत इत्यत आह॥ मुक्तिरिति॥ १७॥

### **गुर्वर्थदीपिका**

शतगुणानन्दत्वोक्तेरपरिमितानन्दत्वोक्तेरिति व्यावर्तकधर्मं वदता भिद्यतेऽनेनेति भेद इति सूत्रार्थः सूचितः। व्यावर्तकधर्मकथने भेदस्याप्यर्थात्कथनेन भेदनं भेदस्तस्यैव व्यपदेशादिति वा। चतुर्वर्णा एव चातुर्वर्ण्यमितिवदात्मैवाऽऽत्म्यमिति भावेनोक्तं स्वामिरहित इति। अपराश्रये पराश्रयरहिते। अभयतयेति वदताऽभयं यथा भवति तथेति क्रियाविशेषणत्वं सूचितम्। तत्तच्छब्दवाच्यत्वोक्तेरिति वदता भाष्यकृता व्याप्तत्वात्तच्छब्दनामा भगवान्। ‘तनु विस्तारे’। ‘वा गतिगन्धनयोः’ इति धातोस्त्वंनामाऽपि भगवान्। ‘अस भुवि’ इति धातोरसोऽसनं सर्वत्र सत्ता सोऽप्यस्तीति ‘असु निरसन’ इति धातोरसः दुर्जनसंहारादिः सोऽस्यास्तीति वाऽसिनामाऽपि भगवानिति श्रुतेरर्थः सूचितः। जगत्स्थाननिरोधोत्पत्तिकर्तेत्यनेन स्थीयते निरुध्यते सम्भूयते अनेनेति व्युत्पत्तिं सूचयति। ‘असर्वः सर्व इत्यपि’ इति श्रुतौ सर्वभिन्नस्य पुनः सर्वत्वोक्तिस्साक्षात्सर्वस्वरूपत्वं न वदति। विरोधात्। किन्तु प्रागुक्तस्मृतिसमाख्यया सर्वस्थितिनिरोधोत्पत्तिकारणत्वाद्राजा राष्ट्रमितिवत्सर्व इत्यपि कथितः। अपिपदेन मुख्यार्थे गर्हाऽपि सूचिता। अत इयमपि श्रुतिः स्मृतिसमानार्थैवेति भावेनाऽऽह एतदेवाऽऽ-हेति। असर्वः परमात्मा सर्व इवेयते यथा सर्वः सर्वत्वेनेयते तथाऽयमपि सर्वत्वेनेयते। एवमुत्तरत्रापि श्रौतपदयोजनायां सर्वत्र फलितमर्थमाह असर्वात्मकोऽपि सर्वात्मकत्वेनेत्यादिना। क्वचिदेक ईयते तथैकोऽपि सन्क्वचिद्बहुधेयत इत्यन्तिमवाक्यखण्डस्य योजना। ‘प्रत्यङ्पराङ्श्व’ इत्यत्र प्रत्यङ्पदेन देहान्तस्थितत्वोक्तेस्तत्प्रकरणस्थमात्मपदमपि तस्याः स्थितेर्वैयर्थ्यपरिहारायान्तर्यामिपरम्। एवं चोपस्थितपरित्यागे कारणाभावादेतद्वाक्यस्थसर्वत्वोक्तिरप्यन्तर्यामित्वनिमित्तैवेति भावेनोक्तं– अनेनेति। विशिष्टैक्यार्थतयेत्यत्र विशिष्टः सर्वोत्तमः। तस्यैक्यमैक्यव्यवहारः। क्षीरान्तर्निविष्टनीरवत्प्रलये पृथगदृश्यतया भगवदुदरे निविष्टस्य जगतो वा ऐक्यमैक्यव्यवहार इत्यर्थः। नतु द्वितीयब्रह्मपदस्य भावप्रधानमङ्गीकृत्य संसारदशायां विस्मृतब्रह्मभावं मुक्तिदशायामाप्नोति स्मरतीत्यर्थो ममापि भवेदिति चेन्न। श्रुतावनुपपत्तिं विना स्वप्रयोजनमात्रेण भावप्राधान्यायोगात्। मुख्ये सम्भवत्यमुख्यार्थाङ्गीकारायोगाच्च। दोषान्तरं चाह– विस्मृतेति। सर्वथाऽनुपनीते शूद्रेऽब्राह्मणत्वोक्तिवत्कदाचिदनुपनीते ब्राह्मणकुमारेऽनुपनीत-त्वोपाधिकतातत्कालिकाब्राह्मणत्वसद्भावेऽप्यब्राह्मणत्वोक्तेरदर्शनादिति भावेनोक्तम् अस्वाभाविके इति।

### **भावबोधः**

तस्माददृश्ये जैवानां गुणानामप्यसङ्गतेः।

अनात्म्येऽथ गुणानन्त्यादनिरुक्ते निराश्रयात्॥

अनिलयनेऽभयत्वेन यदा ज्ञानेन तिष्ठति।

तदाऽभयं हरिं गच्छेत्॥

इति वचनानुसारेण श्रुत्यर्थमाह– अदृश्य इति। अनात्म्य इत्यस्य स्वामिरहित इति व्याख्याने प्रत्ययस्य स्वार्धिकत्वं भवतीत्यर्थान्तरमाह– जैवगुणविधुरे वेति। वैकुण्ठादिनिलयनस्य सत्त्वात् कथमनिलयन इत्युक्तमित्यत आह– अपराश्रय इति। ‘अभयतया’ इत्यनेनाभयमिति क्रियाविशेषण-मित्युक्तं भवति।

‘स विष्णुः सर्वजीवेषु नृषु देवेषु च स्थितः।

एक एव’ इति प्रमाणं मनसि निधायाह– अपकृष्टोत्कृष्टजीवेष्विति। ननु श्रुतौ पुरुषे आदित्ये इत्येव श्रवणाद् अपकृष्टोत्कृष्टजीवेष्विति कथमुक्तमित्यत आह– पुरुषादित्यपदोपलक्षितेष्विति। तथा चानया श्रुत्या पुरुषादित्ययोरेवानन्दमयाद् भेदसिद्धिर्न सर्वजीवानामिति शङ्कानवकाश इति द्रष्टव्यम्। ‘भेदव्यपदेशाच्च’ इति सूत्रेणोक्तो भेदः किमानन्दमयचतुर्मुखादिरूपविशिष्टयोरुत तच्चैतन्ययोः। नाद्यः। विशिष्टभेदस्य मिथ्यात्वेन स्वरूपाभेदाविरोधित्वाच्चतुर्मुखादीनामानन्दमयत्वं हि तच्चैतन्याभिन्नचैतन्यकत्वं विवक्षितम्। न द्वितीयः। असिद्धेः। चैतन्याभेदस्य श्रुतिसिद्धत्वादित्यभिप्रेत्य शङ्कते– नन्वस्त्विति। एतेनैतदपि परास्तम्। यदनेन सूत्रेण च चतुर्मुखादीनामेवानन्दमयाद् भेदः प्रतिपाद्यते न जीवब्रह्मणोः। तथा च ‘न च तत्त्वमसि’ इत्यादिभाष्यं न सङ्गच्छत इति।

अत एवानुव्याख्याने

आदित्ये पुरुषे चायमिति भेदोपदेशतः।

नास्याभेदोऽस्ति जीवेन।

इतीदं सूत्रं जीवब्रह्मभेदप्रतिपादकत्वेनापि व्याख्यातम्। अत एव च तत्र ‘न जीवभेदसूत्राणां शङ्क्याऽत्र पुनरुक्तता’ इत्येतत्सूत्रव्याख्यानावसर एवोक्तम्। ‘भगवानिदं विश्वमिवोच्यते’ ‘पुरुष एवेदं सर्वम्’ इत्यादाविति योजना। जगत्स्थाननिरोधोत्पत्तिकर्तेति। अनेन जगतः स्थाननिरोधसम्भवा यस्मादिति बहुव्रीहिरित्युक्तं भवति।

‘आद्यः स्थिरचराणां यो वेदगर्भः सहर्षिभिः’॥ इति पूर्ववाक्यानुसारेणोक्तं वेदगर्भ इति॥ ‘कर्तृत्वात्सगुणं ब्रह्म पुरुषं पुरुषर्षभम्। स सङ्गत्या’ इत्युत्तरवाक्येनान्वयमाह– गुणपूर्णमिति। ईशं जीवादन्यमिति॥ एवं व्यत्यस्तान्वयप्रदर्शनेन जुष्टत्ववदीशत्वमपि जीवादन्यत्वे हेतुरिति सूचितं भवति। इत्यादिश्रुत्या प्रागुक्तप्रकारेणेति। अनेन महिमानमितीति इतिशब्दस्य प्रकारवाचिनः ‘इति महिमानम्’ इति व्यत्यासेनान्वय उक्तो भवति। वीतशोक इत्यस्यार्थो मुक्त इति। बहिर्मात्रवृत्तित्वेन ज्ञायत इति। अनेनैकशब्दात् ‘परस्य ईयते’ इत्यस्यान्वय उक्तो भवति। अत एव क्रियासमुच्चयार्थम् ‘तथा एक एव’ इति तथाशब्दः प्रयुक्तः॥ अनेनान्तर्यामित्वादिति॥ तथा च ‘सर्वः’ इति श्रुतिवाक्यमेवं योजितं भवति— असर्वोऽपि सर्वात्मकत्वेन प्रतीयत इत्यत्र हेत्वाकाङ्क्षायाम् अन्तर्यामित्वं हेतुत्वेनाभिप्रेत्य, सिद्धमन्तर्यामित्वम् अनन्तर्यामित्वेन प्रतीतेरिति शङ्कायां तत्परिहारार्थमात्मैवेत्युक्तम्।

नन्वन्तर्यामित्वे प्रत्यक्त्वं स्यात्। न च तद्युज्यते। बहिर्मात्रवृत्तित्वेन प्रतीयमानत्वादित्याशङ्कायां प्रत्यगित्यभिहितम्।

ननु देहान्तरित्युक्तरीत्यान्तर्बहिर्वर्तमानस्य हरेर्यदेकत्वमुक्तं तन्न सम्भवति। भिन्नभिन्नस्थानादित्वेन तस्य भिन्नत्वादित्यत उक्तम्॥ एक इति॥ अन्यत्रादृष्टमेतत् सर्वं कथमित्यत उक्तम्॥ स पुरुष इत्यादीति॥ एवं सत्यसर्वात्मकस्य सर्वात्मकत्वोक्तौ कथमन्तर्यामित्वं हेतुर्न भवतीति भावः।

ननु ‘नैतदिच्छन्ति’ इति वाक्ये अर्थादैक्यनिराकरण प्रतीयते। नाद्वैतश्रुतिव्याख्यानम्। तत्कथमेवमवतारितमित्यत आह– अत्रेति॥ विवक्षितार्थप्रतिपादकस्यादिपदेनोपात्तत्वादित्यर्थः। तर्हि बहूनामित्येवोदाहर्तव्यं; किमर्थमिदमुदाहृतमित्यत उक्तं– पुरुषैक्यं निराकृत्येति। श्रुत्यर्थापरिज्ञानेति। एतच्छ्रुत्यर्थापरिज्ञानेनाद्वैतप्राप्त्यभावे भेदव्यपदेशस्यैतच्छ्रुतिविरोधाभावात् परिहारोऽनर्थकः स्यादिति भावः॥

ननु जीवस्य परब्रह्मत्वेऽपि न तत्प्राप्तिकथं विरुद्धं; पूर्वमज्ञातपरब्रह्मत्वो जीवः स्वस्य विद्यमानं परब्रह्मत्वं जानातीत्यभिप्रायेण प्राप्तिकथनोपपत्तेः। यथा कश्चिदज्ञातस्वस्थितकण्ठमणिः पूर्वमेव विद्यमान-कण्ठमणिज्ञानाल्लब्धकण्टमणिरित्युच्यत इत्यतो ‘विस्मृतकण्ठमणिरपि ज्ञात इत्येवोच्यते; न तु प्राप्त’ इति बृहदारण्यकभाष्यं मनसि निधायाऽऽह ननु विस्मृतकण्ठमणिरिति। तथा च ज्ञानाभिप्राये ब्रह्म जानातीत्येव निर्देशः स्यात्। न प्राप्नोतीति भावः। ‘परमं साम्यमुपैति’ इत्यत्र यथा प्रागपि विद्यमानस्य साम्यस्य प्राप्तिरुच्यते। तथाऽत्रापि प्रागेव विद्यमानस्य ब्रह्मत्वस्य प्राप्तिरुच्यतामित्यत आह परमं साम्यमुपैतीत्यादावपीति।

### **भावदीपः**

॥ ॐ भेदव्यपदेशाच्च ॐ॥ सूत्रे चशब्दाश्रवणादाह॥ हेत्वन्तरेणेति॥ आनन्दमयत्वमिति। भाष्ये ब्रह्मादिपूर्वपक्षकोटेरानन्दमयादेरभेदोक्तिपरश्रुतिवाक्यानामुक्तत्वेन पूर्वत्रानन्दमयादिरित्युक्तावपीहा-नन्दमयत्वमित्येवोक्तम्। तथा चेदं तद्धेतुसूत्रमिवानन्दमयमात्रपरमिति सूचितम्॥ नेतर इतीति॥ आनन्दमयो विष्णोरितरो नेत्यनुषज्यत इत्यर्थः॥ रुद्रादिति॥ तस्मात्प्रजापतिर्मुक्तो रुद्रः प्रजननेशितेति तद्भाष्योक्तेरिति भावः। इतरशब्दार्थो विरिञ्च इति। एवमग्रेऽपि भेदकोक्त्या भेदोऽर्थादुक्त इति भावः॥ न रुद्र इति॥ आनन्दमय इत्यत्रोत्तरत्र चानुवर्त्यम्॥ एवमिति॥ ‘स एको बृहस्पतेरानन्दः। स एक इन्द्रस्यानन्द’ इति तेषामपि परिमितानन्दश्रुतेरिति भावः। तस्माददृश्ये जैवानां गुणानामप्यसङ्गते-रित्यादितैत्तिरीयभाष्यदिशा पदानामर्थं भेदकज्ञानायाह॥ अदृश्य इति॥ अनात्म्य इत्यस्यार्थद्वयं स्वामीत्यादि। आत्मनः स्वामिनो ऽयमात्म्यः स नेत्यनात्म्य इत्यस्य फलितार्थः स्वामिरहित इति। आत्मनो जीवस्येमे आत्म्या स नेत्यनात्म्य इत्यस्य फलितार्थः स्वामिरहित इति। आत्मनो जीवस्येमे आत्म्या जीवसम्बन्धिगुणाः। ते न सन्ति यस्येति वा अनात्म्यशब्दार्थ इति भावः। अभयमिति क्रियाविशेषणं मत्वाऽऽह अभयतयेति। ‘अथ सोऽभयं गतो भवति’ इति शेषस्यार्थमाह॥ अनन्तरमिति॥ स्वातन्त्र्येति॥ अनात्म्ये स्वामिरहित इत्युक्तत्वादिति भावः॥ इत्याशय इति॥ एतेन भेदव्यपदेशादिति पदं भाष्ये प्रतिवाक्यमन्तेऽन्वेति आनन्दमयो नेतर इति च। तथा चाद्यं वाक्यं ब्रह्मरुद्रार्थं द्वितीयं प्रकृत्याद्यर्थं तृतीयं जीवसमूहव्यावृत्त्यर्थमिति दर्शितम्॥ तत्वमसीत्यादि-श्रुतिविरोधादिति॥ ननु कामाच्चेति सूत्रे औते प्रत्यक्षस्याप्रसक्तेरद्वैतश्रुतीनां तद्गुणसारत्वादिति द्वितीये व्याकरिष्यमाणत्वेनानुमानमात्रनिरासोपपत्तेः पुनरत्र भाष्येऽद्वैतश्रुतिविरोधशङ्कासमाधिर्व्यर्थ इति चेदुच्यते। तद्गुणसूत्रेऽद्वैतश्रुतीनां सादृश्यार्थतया व्याख्यानेऽपि नामानि सर्वाणीत्यादिश्रुत्या पदसमन्वयरूपं तथा

‘स्वातन्त्र्ये च विशिष्टत्वे स्थानमत्यैक्ययोरपि।

सादृश्ये चैक्यवाक्सम्यक्सावकाशा यथेष्टत’

इत्युक्तदिशा स्वातन्त्र्याद्यर्थान्तरपरत्वरूपं च समाधिं वक्तुमिति। तथा च तद्गुणसारत्त्वात्तद्व्यपदेशः प्राज्ञवदित्युक्त्युपलक्षित एव समाधिरत्र सूत्रकृन्निरस्यानुमानमूलभूतश्रुत्यभावद्योतनार्थमियं शङ्का कृतेत्यदोषः॥ विष्णोरेवेति॥ एतच्च ज्योतिरुपक्रमादित्यत्र व्यक्तम्। वाक्यान्वयपक्षमुपेत्याह॥ सन्तु वेति॥ स्वामित्वेन स्वातन्त्र्येण भगवानिवोच्यते। उपचारेण भगवानुच्यते तत्त्वमस्यहं ब्रह्म पुरुष एवेदं सर्वमित्यादिष्वित्यर्थः। मुख्यमेवैक्यं कुतो नेत्यत आह॥ इतरोऽपीति॥ जगत्स्थाननिरोध-सम्भवा यतो भवन्तीति व्यधिकरणबहुव्रीहिमाश्रित्याऽऽह॥ जगत्स्थानेति॥ तत्वप्रदीपे तु यतो यस्माद्भगवतो जगत्स्थानादिस्स त्वितर इत्युक्तम्। एतच्च प्रथमस्कन्धस्थं वाक्यम्॥ एतदेवेति॥ असर्वः सर्व एवेति वक्ष्यमाणदिशा असर्वः सर्वभिन्नोऽपि सर्व इत्युच्यते स्वातन्त्र्यादिति श्रुत्यर्थः॥ विद्येतीति॥ एकादशस्कन्धे का विद्येत्युद्धवप्रश्नं प्रत्युत्तरमिदम्॥ अपुरुषार्थेति॥ पुरुषार्थाहेतुत्वा-त्प्रत्युतानर्थहेतुत्वाच्चेत्यर्थः। तत्राद्यं भेददृष्ट्येति तृतीयस्कन्धस्थस्मृत्या द्वितीयं तु श्रुतौ वीतशोक इत्युक्त्या निरसिष्यत इति ज्ञेयम्॥ वेदगर्भ इति॥ आद्यः स्थिरचराणां यो वेदगर्भः सहर्षिभिरिति पूर्ववाक्योक्तरिति भावः॥ परमेश्वरबहुमानेन चेति॥ तत्वप्रदीपे तु अभिमानेन पूर्णज्ञानेनेति तात्पर्यदिशा अभितो मानेन विशेषज्ञानेनेत्यर्थ उक्तः।

कर्तृत्वात्सगुणं ब्रह्म पुरुषं पुरुषर्षभम्।

स सङ्गत्य पुनःकाले कालेनेश्वरमूर्तिना॥

जाते गुणव्यतिकरे यथापूर्वं प्रजायत

इत्युत्तरवाक्ये भेदज्ञानस्य ब्रह्मप्राप्तिफलमुक्तमिति मत्वा तेनान्वयमाह॥ आनन्दादीति॥ एतेन सगुणमित्यनेन गुणपूर्णत्वमुक्तं ब्रह्मेति तु विशेष्यमिति सूचितम्॥ प्राप्त इति॥ यद्यपि कर्मनिर्णयटीकायां न केवलं सगुणं किं तु ब्रह्म पूर्णं पुरुषमिति भगवतो नामसङ्कीर्तनम्। पुरुषत्वोक्त्या प्राप्तास्मदादि-साधारण्यव्युदासाय पुरुषर्षभमिति। तदुपपादनाय कर्तृत्वात्सगुणं ब्रह्मेति॥ सङ्गत्येति द्वितीयान्वय इत्युक्त्या सुधातत्वप्रदीपयोरुक्त्यनुरोधेन च स प्रलये ब्रह्म सङ्गत्य पुनः सृष्टिकाले कालात्मना ज्ञानात्म-नेश्वरमूर्तिना गुणव्यतिकरे जाते यथापूर्वं ज्ञानादिगुणतारतम्यविशिष्टः प्रजायते प्रकृष्टो जायते मुक्तः सन् स्वरूपानन्दाद्यात्मनाऽभिव्यज्यत इत्येवोच्यते न तु प्राप्त इति। तथापि फलितार्थोक्तिरियं प्रकृतोप-योगित्वेन कृतेत्यदोषः। क्वचित्प्राप्येत्येव पाठः॥ सर्वसेव्यमिति॥ जुषी प्रीतिसेवनयोरिति धातोर्जुष्टमिति रूपात्॥ जीवादन्यमिति॥ पश्यतीति प्रकृतो जीवः यदि न्यायेन प्रतियोगित्वेनान्वेति। तया मुह्यति जीवस्तमन्यं ज्ञात्वा विमुच्यते। जीवादन्यः स्वतन्त्रोऽयमित्याथर्वणभाष्योक्तेरिति भावः॥ तदेतदिति॥ तदेतत्सत्यं मन्त्रेषु कर्माणि कवयो यान्यपश्यन्नित्यादिना अखिलकर्माराध्यत्वादेस् तथा तदेतत्सत्यं यथा सुदीप्तात्पावकाद्विष्फुलिङ्गाः सहस्रशः प्रभवन्ते सरूपाः। तथाऽक्षराद्विविधाः सोम्य भावा इत्यादिना सृष्ट्यादेर्महिम्नः पूर्वमुक्तेर् इतिशब्दः पूर्वोक्तप्रकारवाचीति भावः। तेन भेदकज्ञानस्यापि पुरुषार्थहेतुत्वं प्राप्तमिति ते ये शतमित्यादिनोक्तभेदकज्ञानस्यापि विद्यात्वं सूचितम्। वीतशोको मुक्त इत्यर्थः॥ अन्तर्यामित्वार्थतयेति॥ तत्त्वमसीत्यत्र त्वं त्वदन्तर्यामी। अहं ब्रह्मेत्यत्र अहं मदन्तर्यामीत्यर्थतयेत्यर्थः। यथाक्रमं श्रुतिस्थपदानामर्थमाह॥ बहिर्मात्रवृत्तित्वेन ज्ञायत इति॥ अनेनैकशब्दात्परस्य ईयत इत्यस्यात्रान्वय उक्तो भवति। अत एव क्रियासमुच्चयार्थं तथा एक एवेति तथाशब्दः प्रयुक्तः॥ अनेनान्तर्यामित्वादिति॥ तथा चासर्व इति श्रुतिवाक्यमेवं योजितं भवति। असर्वोऽपि सर्वात्मकत्वेन प्रतीयत इत्यत्र हेत्वाकाङ्क्षायामन्तर्यामित्वं हेतुत्वेनाभिप्रेत्यासिद्धमन्तर्यामित्वम् अनन्तर्यामित्वेन प्रतीतेरित्याशङ्कायां तत्परिहारार्थमात्मैवेत्युक्तम्। नन्वन्तर्यामित्वं प्रत्युक्तं स्यात्। न च तद्युज्यते। बहिर्मात्रवृत्तित्वेन प्रतीयमानत्वादित्याशङ्कायां प्रत्यगित्यभिहितम्। ननु देहान्तरित्युक्त-रीत्याऽन्तर्बहिर्वर्तमानस्य हरेर्यदेकत्वमुक्तं तन्न सम्भवति। भिन्नभिन्नस्थानादित्वेन तस्य भिन्नत्वादित्यत उक्तम्॥ एक इति॥ अन्यत्रादृष्टमेतत्सर्वं हेतुर्न भवेदिति भावः॥ असर्वेति॥ विशिष्टेति विशिष्टमुत्तमं वस्तु एकमेवेत्यर्थकतयेत्यर्थः। अत्र विशिष्टैक्यं न भातीत्यतोऽस्योपयोगं वदन्नुत्तरश्लोकेन तदुक्तं व्यनक्ति॥ अत्रेत्यादिना॥ मोक्षधर्मे हि

बहवः पुरुषा ब्रह्मन्नुताहो एक एव तु।

को ह्यत्र पुरुषश्रेष्ठस्तं भवान्वक्तुमर्हति॥

इति जनमेजयेन पृष्टो वैशम्पायनः नैतदिच्छन्तीत्यर्धेन पुरुषैक्यमतं निरस्य तत्वमसीत्याद्यद्वैतश्रुतीनां

बहूनां पुरषाणां हि यथैका योनिरुच्यते।

तथा तं पुरुषं विश्वमाख्यास्यामि गुणाधिकम्।

इत्यादिना विशिष्टैक्यमर्थमुवाच। पुरुषाणां यथैका योनिर्विशिष्टं कारणमुच्यते श्रुत्यादौ। तथा विशिष्टं तं पुरुषं वक्ष्यामीत्यर्थप्रतीतेः। अस्मिन् ग्रामेऽयमेक एव विप्र इतिवदेकमेवाद्वितीय-मित्याद्यैक्यव्यपदेश इति॥ अप्रत्यक्षत्वेनेति॥ यद्यपि

प्रेरकः सर्वजीवानां प्राणधीचोदिता च सः।

विष्णुः संसारिणोऽन्यो यस्तमविज्ञाय मूढधीः।

देहेन्द्रियप्राणबुद्धिनेतृत्वं मन्यते त्मनः।

इति तत्वनिर्णयटीकायां देहादिप्रेरकत्वरूपभगवल्लक्षणस्याहङ्कारादिवशेन सर्वैरप्यात्मनो मन्यमानत्त्वा-ल्लक्षणाभिमानस्यैवैक्याभिमानित्वमित्याभिमानिकैक्यप्राप्तिरुक्ता। तथापि स्पष्टमात्मनि ब्रह्मतादात्म्याध्यासो नेति भावेनैवमुक्तिः॥ श्रुत्यर्थेति॥ स्वामित्वादिरूपार्थेत्यर्थः॥ श्रुतिविरोधस्त्विति॥ तद्भेदस्येत्यनु-कर्षः॥ प्राप्तिविरोधादिति॥ प्राप्तृप्राप्यभावस्य भेदव्याप्तत्वादिति भावः॥ प्रमाणान्तरेति॥ मुक्तौ भेदबोधकोदाहृतोदाहरिष्यमाणप्रमाणान्तरेत्यर्थः। ननु प्राग्विद्यमानस्यैव ब्रह्मभावस्य विस्मृतस्य पश्चा-त्स्मृत्या तथात्वेन प्राप्तिव्यपदेश इत्यत आह॥ ननु विस्मृतेति॥ नन्वित्यस्येत्येवोच्यते नन्वित्यन्वयः। ननु

यदा पश्यः पश्यते रुग्मवर्णं कर्तारमीशं पुरुषं ब्रह्मयोनिम्।

तदा विद्वान्पुण्यपापे विधूय निरञ्जनः परमं साम्यमुपैति।

इत्याथर्वणे पुंस्त्वादिवत्त्वस्य सतोऽभिव्यक्तियोगादिति भाष्योक्तदिशा प्राक्सत एव ज्ञानानन्दादिरूपसाम्यस्य मुक्तावविद्यानिवृत्तिरूपाभिव्यक्त्या यथा साम्यमुपैतीत्युक्तिस् तद्वदस्तु ब्रह्माप्येति इत्युक्तिरित्यत आह॥ परममिति॥ अप्राप्तभोगादेरिति॥ सम्पद्याविहाय स्वेन शब्दादित्यादिना चतुर्थे वक्ष्यमाणदिशा ‘स तत्र पर्येति जक्षन्क्रीडन्रममाणः स्त्रीभिर्वा यानैर्वा’ इत्युक्त्या वनितादि-विषयभोगस्य तदभिव्यक्तानन्दानुभवस्य च प्रागप्राप्तस्यैव प्राप्त्युक्तेरित्यर्थः। विवृतमेतज्जिज्ञासाधिकरणे।

अज्ञानां ज्ञानदो विष्णुर्ज्ञानिनां मोक्षदश्च सः।

आनन्ददश्च मुक्तानाम्।

इत्यत्र सुधायाम्। ननु चानन्दः स्वरूपमेव। स चाविद्यानिवृत्तौ स्वतः सिद्ध एव। अनुभवोऽप्येव-मेव। विषयत्वमप्यनुभवस्वरूपमेव न त्वागन्तुको धर्मः। अतो मोक्षदानात्कथं पृथगानन्ददानमिति। उच्यते। परमेश्वरशक्तिरेव जीवस्वरूपावरणं मुख्यम् अविद्या तु निमित्तमात्रम्। ततोऽविद्यायां निवृत्तायामपि नाशेषानन्दाभिव्यक्तिर्यावदीश्वर एव स्वकीयां बन्धकशक्तिं ततो न व्यावर्तयति। अत एवानन्दह्रासवृद्धी वक्ष्येते इति। तथा च तदपेक्षया परमं साम्यमुपैतीत्युक्तिरिति भावः। मोहान्मृत्युस्संमतोऽयं कवीनाम्। प्रमादं वै मृत्युमहं ब्रवीमीति तत्वप्रदीपोक्तभारतवाक्या-त्प्रमादशब्दोऽज्ञानपर्याय इति भावेनोक्तमज्ञानमूलत्वेनेति॥ १७॥

### **अभिनवचन्द्रिका**

भाष्ये (सू.१७) ‘ते ये शत’मिति श्रुत्युदाहरणमानन्दतारतम्यविधायकश्रुत्युक्तदेवानामानन्दमयाद् भेदज्ञापनाय। अदृश्येऽनात्म्य इत्यादिश्रुत्युदाहरणं प्रकृत्यादीनां सर्वेषां भेदज्ञापनाय। ‘स य श्चाय’मिति श्रुत्युदाहरणं तु ब्रह्मादिजीवसमूहस्य भेदज्ञापनायेति भावेनाह– ते ये शतमित्यादिना॥ अदृश्ये इति अनात्म्य इत्यादि श्रुतिगतपदव्याख्यानाय श्रुतिप्रतीकधारणमेतत्, न तु व्याख्येयप्रतीकमिति बोध्यम्। एतेन ‘अदृश्य’ इति प्रतीकमुपादाय तस्य व्याख्यानमकृत्वा अनात्म्यपदव्याख्यानमयुक्तमिति परास्तम्। ब्रह्मादिजीवसमूह इति॥ यद्यपि ब्रह्मण एतत्कल्पीयोत्कृष्टापकृष्टजीवसमूहेषु स्थितिरस्ति, तथापि अतीतानागतकल्पस्थितजीवेषु मुक्तेषु च स्थितिर्नास्तीति तद्व्यावृत्तिः। भवेदेतदिति॥ आनन्दमयस्य ब्रह्मादिभेदाङ्गीकारे भवेदेतच्छ्रुतिविरोधः। ‘तत्त्वमस्या’दि श्रुतेर् ब्रह्मादिजीवानां परमात्माऽभेदो वाक्यार्थः स्यात्, न चैवं किं नाम ब्रह्माद्यन्तर्यामिरूपाणां परमात्माभेदो वाक्यार्थः, न च त्वमित्यादिनिर्देशायोगः ‘नामानि सर्वाणी’ति श्रुत्या विष्णोरेव तत्त्वमस्यादिवेदान्तर्गतत्वमहमादिशब्दवाच्यत्वोक्तेः। त्वमहमादि-शब्दैर् अन्तर्यामिग्रहणासम्भवरूपबाधकाभावादिति भावः। एतेन यदि ‘नामानि सर्वाणी’ति श्रुत्या विष्णोः सर्वशब्दवाच्यत्वोक्तेः, तत्त्वमस्यादिश्रुतेर् नाद्वैतार्थकत्वं तर्हि तत एव ज्योतिष्टोमादिवाक्यानां कर्मादिविधायकत्वं न स्यात्। ततश्च कर्मक्रमादिलोप इति परास्तम्। तत्त्वमस्यादिवाक्यानामपि अविरुद्धवाक्यार्थाङ्गीकारेण पदसमन्वयमङ्गीकृत्य वाक्यार्थे वैधुर्याऽनङ्गीकारात्। सन्तु चैताः श्रुतय इति॥ तत्त्वमसीत्यादिश्रुतयो ब्रह्मादीनां परमात्माभेदपराः सन्तु, तथापि ब्रह्मादिजीवानां परमात्मना सह उक्तस्य भेदस्य न ‘तत्त्वमसी’त्यादिश्रुतिविरोधः। ताभिरन्योन्याभावरूपभेदमङ्गीकृत्य सकल-स्वामित्वरूपपारिभषिकसर्वतादात्म्यस्य प्रतिपादनादिति भावः। एवं स्वामित्वेति॥ अन्तर्यामितया अन्तर्यामित्वार्थतयेत्यर्थः। ‘तत्त्वमसी’त्यादिश्रुत्युक्तं पारिभाषिकं जीवपरैक्यं स्वामित्वरूपं प्रागुक्तम्, इदानीं तु श्रुत्युक्तमैक्यमन्तर्यामित्वमित्युच्यत इति भेदः। असर्वात्मकोऽपीति॥ सर्वप्रतियोगिकभेदवानपि अन्तर्यामित्वरूपगौणतादात्म्यप्रतिपादनाय प्रवृत्त ‘तत्त्वमसी’त्यादिश्रुत्या सर्वात्मकत्वेनाऽविद्वद्भिर्ज्ञायते। तथा अन्तर्याम्यऽपि अन्तर्यामित्वरूपगौणतादात्म्यवानपि ‘तत्त्वमसी’त्यादिश्रुतितात्पर्याज्ञानाद् अनन्तर्या-मित्वेन जीवाभिन्नत्वेनाविद्वद्भिर्ज्ञायते। तथा देहान्तर्गतोपि रामकृष्णादिर् अज्ञैः प्रत्यक्षेण बहिर्मात्रवृत्तित्वेन ज्ञायते। यद्यपि ज्ञानिभिर् एक एवेति ज्ञायते तथापि विशेषबलात् स बहुधा ज्ञायत इत्यर्थः। ‘असर्व’ इति श्रुत्युदाहरणप्रयोजनमाह– अनेनेति॥ ‘असर्व’ इति श्रुत्युदाहरणेन असर्वस्य असर्वात्मकस्य परमात्मनः, ‘तत्त्वमसी’त्यादौ सर्वत्वोक्तिर् अन्तर्यामित्वादेव न वास्तावतादात्म्याभिप्रायेणेति भावः। विशिष्टैक्येति॥ एवं तत्त्वमसीत्यादिसर्वाद्वैतश्रुतीस् त्रेधा व्याख्यायेदानीमेकमेवाद्वितीयमित्यादिश्रुतीर् विशिष्टैक्यार्थतया व्याचष्ट इत्यर्थः। अनेनैकमेवाद्वितीयमित्यादिश्रुतेः सर्वोत्तमवस्त्वेकमेव द्वितीयं तु नास्तीत्यर्थः सूचितः। एतेन तत्त्वमसीत्यादिश्रुतीनां विशिष्टैक्यार्थपरतया योजनाऽसम्भवाद् विशिष्टैक्यार्थ-परतया च तां स्मृत्या व्याख्यातीति अयुक्तमिति परास्तम्। ‘एकमेवाद्वितीय’मित्यादिश्रुतेरेव विशिष्टैक्य-मर्थः, न तु ‘तत्त्वमसी’त्यादिश्रुतीनां विशिष्टैक्यमर्थ इत्याशयात्। ‘नैतदिच्छन्ति पुरुषमेकं कुरुकुलोद्वह’ इति स्मृतेर् औतश्रुतिव्याख्यानत्वाभावात् ‘स्मृत्या व्याख्याती’ति अयुक्तमित्यत आह– अत्रेति॥ सत्यमस्मिन्नर्थे पुरुषैक््यमेव निराक्रियते तथापि ‘बहूनां पुरुषाणां हि यथैका योनिरुच्यते। तथा तं पुरुषं विश्वमाख्यास्यामि गुणाधिकम्’ इत्युत्तरश्लोके एकमेवाद्वितीयमित्यादिश्रुतेर् विशिष्टैक्यमर्थ इति भावेन विशिष्टैक्यमुच्यत इति स्मृतेः श्रुतिव्याख्यानत्वमुपपन्नमिति भावः। ‘बहवः पुरुषा ब्रह्मन् उताहो एक एव तु’ इति प्रश्ने सति ‘नैतदिच्छन्ति पुरुषमेकं कुरुकुलोद्वह’ इत्यनेन पुरुषैक्यं निराकृतम्। कथं तर्हि ‘एकमेवाद्वितीय’मित्यादौ पुरुषैक्यव्यपदेश इत्यत उक्तम् – बहूनामिति॥ कारणत्वेन अभिमतानां पुरुषाणां सत्वेऽपि ‘द्यावाभूमी जनयन्देव एक’ इत्यादिश्रुतौ यथा विशिष्टकारणस्यैकत्वाद् एकं कारणमित्युच्यते तथा ‘एकमेवाद्वितीय’मित्यादिश्रुत्यर्थत्वेन तं विश्वं पूर्णगुणाधिकं पुरुषम् आख्यास्यामीति स्मृत्यर्थः। जीवपर एवेति॥ जीवत्ववैशिष्ट्यपर एवेत्यर्थः। ब्रह्मशब्दस्येति॥ ब्रह्मशब्दस्य परब्रह्मत्वावछिन्ने मुख्यत्वाद् असौ जीवत्वे नोपपद्यते। ततश्च ‘ब्रह्मैव स’न्निति श्रुतेर् जीवभावम् अविहायैव ब्रह्माऽप्येति इत्यर्थो नोपपद्यत इति भावः। एतेन परब्रह्मैव सन्निति श्रुत्यर्थं वदतापि ब्रह्मशब्दस्य जीवपरत्वाङ्गीकारान् न जीवेऽसावुपपद्यत इत्ययुक्तं कथमन्यथा जीवपरैक्यं सिध्येदिति परास्तम्। परब्रह्मणीति॥ ब्रह्मत्वावच्छिन्ने मुख्योऽपि जीवत्वे उपपद्यत इत्यर्थः। जीवस्येति॥ ‘ब्रह्मैव सन्नि’ति ब्रह्मशब्दो जीवस्य परब्रह्मत्वप्रतिपादक इत्यर्थस्वीकारे ‘ब्रह्माप्येती’त्युत्तरग्रन्थविरोधाद् आद्यब्रह्मशब्दो जीवपर एवेति भावः। प्रमाणान्तरेति॥ प्रमाणान्तरे जीवस्य न परब्रह्मत्वमिति विस्पष्टाभिधानेन तद्विरोधाच्च जीवपर एवेति भावः। ननु यथा विस्मरणदशायां कण्ठमणेरविद्यमानप्रायत्वात् स्मरणानन्तरं विस्मृतकण्ठमणिः पुमान् प्राप्तकण्ठमणिरहमित्येव व्यपदिशति तथा संसारदशायां विद्यमानमपि ब्रह्मत्वम् अनुभवाभावेनाऽविद्यमानप्रायमिति साधनसंपूर्त्यनन्तरं ब्रह्मत्वानुभवो भविष्यतीति भावेन ‘ब्रह्माप्येती’ति व्यपदेशो भविष्यतीत्यत आह– ननु विस्मृतकण्ठमणिरिति॥ नन्वित्यव्ययं यस्मादित्यर्थे। ‘न तु प्राप्तकण्ठमणि’रित्यतः परं ‘तस्मात् प्राप्तमणिरिति व्यपदेश-दृष्टान्तबलेन ब्रह्माप्येतीति व्यपदेशस्य मुख्यत्वसिद्धि’रिति शेषः। सत्यं विस्मृतकण्ठमणिः स्मरणानन्तरं प्राप्तकण्ठमणिरहमिति व्यपदिशति, तथापि न तद्व्यपदेशदृष्टान्तेन ब्रह्माप्येतीति व्यपदेशस्य मुख्यत्वसिद्धिः। प्राप्तकण्ठमणिरिति व्यपदेशस्य गौणत्वात्। यतो विस्मृतकण्ठमणिर्जनैः स्मृतकण्ठमणिरित्येवोच्यते न तु प्राप्तकण्ठमणिरिति। न च ‘ब्रह्माप्येती’ (बृ.६-४-६)ति व्यपदेशस् तद्वद्गौणोऽङ्गीकर्तुं युक्तो ऽस्मदुक्तरीत्या मुख्यत्वे सम्भवति गौणत्वाङ्गीकारस्य अनुचितत्वादिति भावः। एतेन प्राप्तकण्ठमणिरहमिति व्यपदेशस्य अनुभवसिद्धत्वात् प्राप्तमणिरिति नोच्यत इत्यभिधानमयुक्तमिति परास्तम्। स्मृतकण्ठमणेः पुरुषस्य व्यवहारमङ्गीकृत्य लोकव्यवहारस्यैव निषेधात्। ननु मा भूत्प्राप्त-मणिरहमिति व्यपदेशस्य गौणत्वात् तद्दृष्टान्तेन ‘ब्रह्माप्येती’ति व्यपदेशस्य मुख्यत्वसिद्धिः, ‘परमं साम्यमुपैती’ति व्यपदेशदृष्टान्तेन भवेदेव मुख्यत्वसिद्धिः। ‘परमं साम्यमुपैती’(मु.५.६)त्यत्र प्राप्तस्यैव साम्यस्य प्राप्त्युक्तेरित्यत आह– परमं साम्यमुपैतीत्यादाविति॥ अप्राप्तभोगादेरपीत्यपिशब्द एवार्थे। ‘प्राप्त्युक्ते’रित्यनन्तरं ‘नैतद्दृष्टान्तेनापि ब्रह्माप्येतीति व्यपदेशस्य मुख्यत्वसिद्धि’रिति शेषः। भवेदेतद्दृष्टान्तेन ब्रह्माप्येतीति व्यपदेशस्य मुख्यत्वसिद्धिः। यदि प्राप्तस्यैव साम्यस्य प्राप्तिरुच्यत इति स्यात्। न चैवं, किंनाम अप्राप्तभोगादेरेव प्राप्तिरुच्यते। संसारदशायामानन्दभोक्तृत्वेन भगवत्साम्यस्य प्राप्तत्वभावात्। अत एव श्रुतौ परमं साम्यमिति साम्यस्य परमत्वं मुक्तम्। एवं च दृष्टान्तदार्ष्टान्तिकयोर्वैषम्यान् नैतद्दृष्टान्तेन प्राप्तस्यैव ब्रह्मत्वस्य प्राप्तिप्रतिपादक ‘ब्रह्माप्येती’ति व्यपदेशस्य मुख्यत्वसिद्धिरिति भावः।

### **वाक्यार्थमुक्तावली**

ॐ भेदव्यपदेशाच्च ॐ। यद्यपीदं सूत्रं सुधायामनुव्याख्याने च शङ्कापरिहारकतया व्याख्यातम्। तथापि चशब्दस्वारस्याय युक्त्यन्तरपरतयाऽत्र व्याख्यायत इति ज्ञेयम्। अत्र हेत्वन्तरेण ब्रह्मादीनामन्नमयत्वमिति क्वचित्पाठः। तदप्यानन्दमयत्वादेरुपलक्षणम्। अन्यथा टीकायां ‘यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान् इत्यानन्दमयस्यापरिमितानन्दत्वोक्ते-रित्ययुक्तेः। तस्य प्रकरणस्य मनोमयविषयत्वात्। अतः प्रकरणैक्याभिप्रायेण सङ्कलय्योक्तिरिति ज्ञेयम्। अत एव सुधायां भेदव्यपदेशं व्याख्यायातो न जीवोऽन्नमयादिशब्दवाच्य इत्युक्तम्। केचित्तु ब्रह्मादीनामानन्दमयत्वमिति पाठमाश्रित्य तद्धेतुसूत्रवदिदमानन्दमयमात्रविषयमिति व्याचक्षते॥ रुद्रादिति॥ तस्मात्प्रजापतिर्मुक्तो रुद्रः प्रजननेशितेति तद्भाष्योक्तेरिति भावः॥ एवं नेन्द्रेति॥ स एको बृहस्पतेरानन्द इत्यादिना तेषामपि परिमितानन्दोक्तेरिति भावः। स्वामिरहित इति। न विद्यते आत्मा स्वामी यस्य सोऽनात्मा तद्धितः क्तस्यार्थक इति भावः। अनयैवाऽरुच्या पक्षान्तरमाह– जैवगुणेति॥ आत्मनो जीवजातस्येमे सम्बन्धिन जैवगुणास्ते न सन्ति यस्येति सम्बन्धार्थे तद्धित इति भावः॥ अपराश्रय इति॥ न पर आश्रयो यस्येति द्विपदबहुव्रीहिः॥ अभयतयेति॥ चलन-रहितत्वेनेत्यर्थः। तेनाभयमिति क्रियाविशेषणमित्युक्तं भवति॥ स्वातन्त्र्येति। स्वामिरहितत्वार्थ-कानात्म्यपदेन वाऽनिलयनपदेन वेत्यर्थः। स विष्णुस्सर्वजीवेषु नृषु देवेषु च स्थित इति तद्भाष्यं मनसि निधायानया श्रुत्या ब्रह्मादिसर्वजीवानामानन्दमयभेदसिद्धये श्रुतितात्पर्यमाह– अपकृष्टेति॥ इत्याशय इत्यनेन भेदव्यपदेशादिति वाक्यं भाष्ये प्रतिवाक्यमन्वेति। नेतर इति वचनेन ब्रह्मादि-सज्जीवजातं, द्वितीयेन प्रकृत्यादि, तृतीयेन जीवजातं व्यावर्त्यमिति उक्तं बोध्यम्। इत्यादिभेद-व्यपदेशादिति भाष्ये आदिपदेन रसं ह्येवायं लब्ध्वाऽनन्दी भवतीति लब्धृलब्धव्यतया यदा ह्येवैष इत्युपासकोपास्यतया उपसङ्क्रामतीति प्राप्तृप्राप्यतया भीषाऽस्मादिति नियम्यनियामकतया भेदोपदेशा द्रष्टव्या इति सुधोक्ता विवक्षिताः।

ननु सूत्रोक्तो भेदः किमानन्दमयचतुर्मुखादिरूपविशिष्टयोरुत चैतन्ययोः। नाद्यः। विशिष्टभेदस्य मिथ्यात्वेन स्वरूपाभेदाविरोधित्वात्। न द्वितीयोऽसिद्धे चैतन्याभेदस्य श्रुतिसिद्धत्वादित्यभिप्रेत्य शङ्कते– नन्वस्त्विति॥ एतेनैतन्निरस्तं तत्वमसिवाक्यस्य चैतन्याभेदपरत्वस्य तैरङ्गीकृतत्वात्। ब्रह्मादीनां विशिष्टत्वात्कथं तदभेदे इदमुदाह्रियत इति। यद्यपि तद्गुणसारत्वादिति सूत्रकृतैवाद्वैतश्रुतयो व्याख्यायन्ते तथाप्युत्तरसूत्रे दूष्यानुमानमूलश्रुत्यभावोपपादनाय तद्गुणसूत्रोपलक्षितमर्थान्तरमद्वैतश्रुतीनां भाष्यकृताऽत्र व्युत्पाद्यन्त इति ज्ञेयम्॥ सकलस्वामित्वेनेति॥ राजा राष्ट्रमित्यादाविवेति भावः॥ इदमिति॥ यतः कारणात्स्वमितरोऽपि भगवान् जगत्सृष्ट्यादिकर्ता तस्मादिदं विश्वं भगवानिवोच्यत इत्यर्थः। जगत्स्थानेत्यत्र जगतः स्थाननिरोधसम्भवा यस्मादिति बहुव्रीहिः। यद्वा स्वयमितरोऽपि सन् भगवानिदं विश्वमिवोच्यते पुरुष एवेदं सर्वमित्यादाविति योजना। यतो जगत्स्थाननिरोधोत्पत्तिकर्तेति तात्पर्यानुसारेण योज्यम्। भगवानिवोच्यत इत्यस्यायमर्थः। सामानाधिकरणस्यैक्ये शक्तत्वेन यथा भगवदभिन्नं रामकृष्णादिकं रामो भगवानिति सामानाधिकरण्येनोच्यते। तथेदमपि विश्वं भगवदभिन्नमिव तत्साम्यकत्वेनोच्यत इति। तदुक्तं सत्तर्कदीपावल्याम्। इदं विश्वं परमात्मव्यतिरिक्तमपि परमात्माधीनत्वात्परमात्माभिन्नमिव वक्तुं शक्यमिति। असर्वस्सर्व इत्यपीति वाक्यस्यानन्वितत्वादध्याहारेण योजयति॥ एतदेवाहेति॥ असर्वः सर्व इति वक्ष्यमाणवाक्यमपि स्वामित्वेनैक्यव्यपदेश इत्येतमेवार्थमाह इत्यर्थः। तत्रात्मैवेति स्वामित्वस्य हेतुत्वोक्तेरिति भावः॥ अबोध इति॥ किं ज्ञानविरुद्धभावरूप-मज्ञानमुच्यते उत ज्ञानाभावः। नोभयमपीत्याह– अज्ञानस्येति। वेदगर्भ इति। आद्यः स्थिरचराणां यो वेदगर्भः सहर्षिभिरिति पूर्ववाक्ये प्रकृतत्वादिति भावः। कर्तृत्वात्सगुणं ब्रह्म पुरुषं पुरुषर्षभम्। स सङ्गत्येत्युत्तरवाक्येनान्वयमाह॥ गुणपूर्णमिति॥ प्रकारेणेति॥ एतेन वीतशोक इत्यत्रेतिशब्दः प्रकारवाचीति व्याख्यातं भवति। तदेतत्सत्यं यथा सुदीप्तात्पावकाद्विष्फुलिङ्गाः सहस्रशः प्रभवन्ते सरूपाः। तथाऽक्षराद्विविधाः सौम्य भावाः प्रजायन्ते तत्र चैवापियन्तीत्यादिनाऽथर्वणे महिमोक्तेरिति भावः। श्रुतिस्मृतिभ्यामिति॥ आत्मैव सन्नित्यस्य स्वाम्येवेत्यर्थविवक्षया पूर्वमुपादानं भाष्ये। इदानींत्वन्तर्यामित्वार्थतयोदाहरणमिति भावः। आधस्ये यत इत्यस्य पराङिवेत्यनेनान्वयमाह॥ बहिर्मात्रेति॥ वासुदेवः सर्वमित्यादौ असर्वोऽपि सर्वात्मकत्वेन प्रतीयत इत्यत्र हेतुत्वेनाभि-प्रेतमन्तर्यामित्वमसिद्धम्। कृष्णस्य वासुदेवस्यानन्तर्यामित्वेन प्रतीतेरिति शङ्कापरिहारार्थमात्मैवेत्युक्तम्। नन्वस्मदादिदेहात्तस्य पराक्त्वेन कथमन्तर्यामित्वमित्यत उक्तं प्रत्यङिति। ननु बहिरपि तस्य विद्यमानत्वात्पराङ्त्वं कथमित्यतष् टीकायां बहिर्मात्रेति मात्रपदम्। नन्वेकस्य भगवतः कथं सर्वान्तर्यामित्वमित्यत एक एव बहुधेयत इत्युक्तम्। सर्वशरीरगतत्वेन सर्वान्तर्यामित्वे सर्वस्वामित्वे अन्तर्बहिः पूर्णत्वे च पुरुषेश्वरब्रह्मश्रुतय एव प्रमाणमिति भावेनोक्तं स पुरुष इत्यादि भाष्ये। एकस्यैव बहुत्वं चैश्वर्ययोगकृतमिति भावेन वेश्वरपदम्। अनेनान्तर्यामित्वादिति। अहं मनुरभवमिति वामदेवोपदेशस्यान्तर्यामिपरत्ववदिहापि तदन्तर्गतमिति तत्वमसीत्यभेदवाक्यप्रवृत्तिर्भवतीत्यर्थः। अत्र विशिष्टैक्यं न भवतीत्यस्योपयोगं वदन् मूले आदिपदोपात्तोतरश्लोकेन तदुक्तिं व्यनक्ति॥ अत्रेत्यादिना॥ पुरुषाणं यथैका योनिर्विशिष्टं कारणमुच्यते श्रुत्यादौ तथा विशिष्टं तं पुरुषं वक्ष्यामीत्यर्थप्रतीतेरिति भावः॥ श्रुत्यर्थेति॥ स्वामित्वादिरूपश्रुत्यर्थापरिज्ञानानिमित्तेन प्रातीतिकार्थस्य वेदतः प्राप्तेरित्यर्थः॥ ब्रह्मप्राप्तिविरोधादिति॥ परब्रह्मीभूत एव ब्रह्माप्येतीत्यर्थो न युज्यते ब्रह्मीभूतस्य पुनरभिनवतया तत्प्राप्त्ययोगात्। प्राप्तृप्राप्तव्यभावस्य भेदव्याप्तत्वेन विरोधाच्चेति भावः। जीवस्य ब्रह्मीभाव एव प्रमाणान्तरविरोधश्चेत्याह॥ प्रमाणान्तरेति॥

ननु ब्रह्मीभूतस्य पुनर्ब्रह्मत्वप्राप्तिर्नाम तदनुसन्धानं च विहितम्। यथा कश्चिद्विस्मृतकण्ठमणिः पुनस्तदनुसन्धानाल्लब्धमणिरित्युच्यत इत्यत आह– नन्विति॥ इति नन्वित्यन्वयः। ज्ञानाभिप्राये जानातीत्येव निर्देशः स्यान्न प्राप्नोतीति निर्देश इति भावः।

ननु तद्गुणसारत्वादिति वक्ष्यमाणन्यायेन साम्ये विद्यमानेऽपि परमं साम्यमुपैति इति पुनस्साम्य-प्राप्त्युक्तिरनुसन्धानविवक्षया चोपपूर्वकस्येणोऽपगत्यर्थस्य ज्ञानार्थकत्वाद्वा यथा भवद्भिर्घटनीयैव ब्रह्माप्ये-तीत्यत्रापि पूर्वस्येणो ज्ञानार्थत्वं किं न स्यादित्यत आह– परममिति॥ भोगादेरिति॥ अत्र भोग-पदेन स्त्रीभिर्वा यानैर्वेत्युक्तवनितादिविषयभोगः। आदिपदेन निर्दुःखत्वलिङ्गध्वंसयोर्ग्रहणम्। इणो ज्ञानार्थत्वेऽपि ब्रह्माप्येतीत्युक्ते ब्रह्म जानातीत्यर्थलाभेऽपि ब्रह्मत्वमनुसन्धत इत्यर्थालाभाद्भाव-प्रधाननिर्देशस्यागतिकत्वादिति भावः॥ तदन्यथानुपपत्येति॥ बन्धमिथ्यात्वेन ब्रह्मचैतन्याभेदेनैव जीवचैतन्यस्य संसारे मुक्तत्वस्य घटनीयत्वादिति भावः।

### **तत्त्वसुबोधिनी**

स्पष्टत्वाददृश्य इत्येतदव्याख्याय अनात्म्य इत्येतद् व्याचष्टे॥ स्वामिरहित इति॥ अनात्म्ये इत्यस्य स्वामिहीन इति व्याख्याने प्रत्ययस्य स्वार्थिकत्वं भवतीत्यर्थान्तरमाह॥ जैवेति॥ वैकुण्ठादिनिलयनस्य सत्वात् कथमनिलयन इत्युक्तमत आह॥ अपराश्रय इति॥ तथापि जीवराशिना आनन्दमयस्याभेदः किं न स्यादित्यत आह॥ स यश्चायमिति॥ ननु श्रुतौ पुरुषे आदित्य इत्येव श्रवणात्कथमपकृष्टोत्कृष्टजीवेषु इत्युच्यत इत्यत आह॥ पुरुषादित्यपदोपलक्षितेष्विति॥ तथा च स यश्चायमिति श्रुत्या पुरुषादित्ययोर् एव आनन्दमयाद्भेदसिद्धिर्न सर्वजीवानामिति शङ्कानवकाश इति द्रष्टव्यम्। भेदव्यपदेशाच्च इति सूत्रेणोक्तो भेदः किम् आनन्दमयचतुर्मुखादिरूपविशिष्टयोर् उत तच्चैतन्ययोः। नाद्यः। विशिष्टभेदस्य मिथ्यात्वेन स्वरूपाभेदाविरोधात्। न द्वितीयो ऽसिद्धेः। चैतन्याभेदस्य श्रुतिसिद्धत्वादित्यभिप्रेत्य शङ्कते॥ नन्वस्त्विति॥ ‘भगवानिदं विश्वमिवोच्यते’ ‘पुरुष एवेदं सर्वम्’ इत्यादाविति योजना। जगत्स्थाननिरोधोत्पत्तिकर्तेति। अनेन जगतः स्थाननिरोधसम्भवा यस्मादिति बहुव्रीहिरित्युक्तं भवति। आद्यः स्थिरचरणां यो वेदगर्भः सहर्षिभिर् इति पूर्ववाक्यानुसारेणोक्तं वेदगर्भ इति। ‘‘कर्तृत्वात्सगुणं ब्रह्म पुरुषं पुरुषर्षभम्। स सङ्गत्य’’ इत्युत्तरवाक्येनान्वयमाह॥ गुणपूर्णमिति॥ ईशं जीवादन्यमिति। एवं व्यत्यस्तान्वयप्रदर्शनेन जुष्टत्ववद् ईशत्वमपि जीवादन्यत्वे हेतुरिति सूचितं भवति। इत्यादिश्रुत्या प्रागुक्तप्रकारेणेति। अनेन महिमानमितीति इतिशब्दस्य प्रकारवाचिनः ‘इति महिमानं’ इति व्यत्यासेनान्वय उक्तो भवति। वीतशोक इत्यस्यार्थो मुक्त इति। बहिर्मात्रवृत्तित्वेन ज्ञायत इति। अनेन एकशब्दात् परस्य ईयते इत्यस्यात्रान्वय उक्तो भवति। अत एव क्रियासमुच्चयार्थं तथा एक एवेति तथाशब्दः प्रयुक्तः। अनेनान्तर्यामित्वादिति। तथा च सर्व इति श्रुतिवाक्यमेवं योजितं भवति। असर्वोऽपि सर्वात्मकत्वेन प्रतीयते इत्यत्र हेत्वाकाङ्क्षायाम् अन्तर्यामित्वं हेतुत्वेनाभिप्रेत्य सिद्धमन्तर्यामित्वम् अनन्तर्यामित्वेन प्रतीतेरिति शङ्कायां तत्परिहारार्थम् आत्मैवेत्युक्तम्। ननु अन्तर्यामित्वे प्रत्यक्त्वं स्यात्। न च तद्युज्यते। बहिर्मात्रवृत्तित्वेन प्रतीयमानत्वादित्याशङ्कायां प्रत्यगित्यभिहितम्। ननु देहान्तरित्युक्तरीत्याऽन्तर्बहिर्वर्तमानस्य हरेर् यदेकत्वमुक्तं तन्न सम्भवति। भिन्नभिन्नस्थानादित्वेन तस्य भिन्नत्वादित्यत उक्तम्॥ एक इति॥ अन्यत्रादृष्टमेतत्सर्वं कथमित्यत उक्तम्॥ स पुरुष इत्यादीति॥ एवं सति असर्वात्मकस्य सर्वात्मकत्वोक्तौ कथमन्तर्यामित्वं हेतुर्न भवेदिति भावः। ननु नैतदिच्छन्ति इति वाक्ये अर्थादैक्यनिराकरणं प्रतीयते। नाद्वैतश्रुतिव्याख्यानम्। तत्कथमेवमवतारितम् इत्यत आह– अत्रेति। विवक्षितार्थप्रतिपादकस्यादिपदेनोपात्तत्वादित्यर्थः। तर्हि बहूनामित्येव उदाहर्तव्यं किमर्थमिदमुदाहृतमित्यत उक्तम्॥ पुरुषैक्यं निराकृत्येति॥ बहूनामिति विशिष्टैक्यमिति। तथा च गुणपूर्णसर्वकारणत्वादिविशिष्ट एक एवेति विशिष्टैक्यं तत्वमस्याद्यर्थः॥ श्रुत्यर्थेति॥ एतच्छ्रुत्यर्थापरिज्ञानेनाद्वैतप्राप्त्यभावे भेदव्यपदेशस्य एतच्छ्रुतिविरोधाभावात्तत्परिहरोऽनर्थकः स्यादिति भावः। ननु पूर्वम् अब्रह्मभूतेऽपि जीवे तदधीनत्वेन ब्रह्मशब्दप्रयोगः किं न स्यादित्यत आह। अत्र ब्रह्मैवेति॥ जीवस्येति॥ प्राप्तिकर्तृप्राप्ययोर् भेदादिति भावः। ननु जीवस्य परब्रह्मत्वेऽपि न तत्प्राप्तिकथनं विरुद्धम्। पूर्वमज्ञातपरब्रह्मत्वो जीवः स्वस्य विद्यमानं परब्रह्मत्वं जानातीत्यभिप्रायेण प्राप्तिकथनोपपत्तेः। यथा कश्चिदज्ञातस्वस्थितकण्ठमणिः पूर्वमेव विद्यमानकण्ठमणिज्ञानाद् लब्धकण्ठ-मणिरित्युच्यत इत्यत आह॥ ननु विस्मृतकण्ठमणिरिति॥ नन्वित्यस्य इत्येवोच्यते इत्यनेनान्वयः। तथा च ज्ञानाभिप्राये ब्रह्म जानातीत्येव निर्देशः स्यान् न प्राप्नोतीति भावः। ननु परमं साम्यमुपैतीत्यत्र यथा प्रागपि विद्यमानस्य साम्यस्य प्राप्तिरुच्यते तथा अत्रापि प्रागेव विद्यमानस्य ब्रह्मत्वस्य प्राप्तिरुच्य-तामित्यत आह। परमं साम्यमुपैति इत्यादाविति॥ न चैवमुपैतीत्यनेन प्राप्तसाम्यप्राप्तिकथनमयुक्तमिति वाच्यम्। साम्यमुपैतीत्यस्यावरणाभिभवमुपैतीत्यर्थत्वादिति भावः। अस्तु अस्वाभाविकत्वं ततः किमित्यत आह॥ अस्वाभाविके चेति॥

### **वाक्यार्थविवरणम्**

भाष्ये न च तत्वमस्यहमित्याद्युद्ग्रन्थः सौत्रचशब्दाभिप्राय इत्याहुः॥ विशिष्टैक्यार्थतयेति॥ सर्वोत्तमत्वविशिष्टं वस्त्वेकमेवेत्यर्थतयेत्यर्थः॥ बहूनामिति॥

‘बहूनां पुरुषाणां हि यथैका योनिरुच्यते।

तथा तं पुरुषं विश्वमाख्यास्यामि गुणाधिकम्’

इति वाक्ये इत्यर्थः।

### **वाक्यार्थमञ्जरी**

ॐ भेदव्यपदेशाच्च ॐ॥ ते ये शतं यतो वाच इत्यादिना परिमितापरिमितानन्दत्वादिरूप-विरुद्धधर्मोक्त्या आनन्दमयादेर्विरिञ्चादेर्भेदाभिधानाच्च नानन्दमयश्चतुर्मुखादिरित्यर्थः॥ ते ये शतमिति॥ प्रजापतेः रुद्रस्य ते प्रसिद्धा ये शतमानन्दास् तावान्ब्रह्मणश्चतुर्मुखस्यैक आनन्दः। तथाविधशतानन्दवत्त्वं तस्येत्यर्थः॥ यतो वाच इति॥ ब्रह्मण आनन्दं यो जानाति स कदाचन न बिभेति स आनन्दः किम्प्रकारो ज्ञातव्य इत्याकाङ्क्षायां वागाद्यगोचरतया ज्ञातव्य इत्याशयेनोक्तम्॥ यत इति॥ वाचो वाक्यानि मनसा सह अप्राप्य अपरिमितत्वात्साकल्येनाविषयीकृत्य आनन्दान्निवर्तन्त इति योजना॥ एवमिति॥ ते ये शतं देवानामानन्दाः। स एक इन्द्रस्यानन्दः। ते ये शतमिन्द्रस्यानन्दाः। स एको बृहस्पतेरानन्द इत्यानन्दत्वोक्तरितिभावः। ‘तेभ्यो दक्षश्चेन्द्रनामा स हीन्दुं रारयत्पुरा। तस्माद्बृहस्पतिर्नाम महेन्द्रत्वात्पुरन्दर’ इति तैत्तिरीयभाष्योक्तेरत्रेन्द्रबृहस्पतिशब्दाभ्यां क्रमेण दक्षशचीपत्योर्ग्रहणम्। आत्मनः स्वामिनो ऽयम् आत्म्यः स नेत्यनात्म्य इत्यस्य फलितोऽर्थः॥ स्वामिरहित इति॥ आत्मनो जीवस्येमे आत्म्या जीवसम्बन्धिगुणास् ते न सन्ति यस्येति भावेनोक्तं जैवगुणविधुर इति। प्रतिष्ठां पूजां विन्दते करोति। पुरुषपदोपलक्षितेष्वपकृष्टजीवेषु आदित्यपदोप-लक्षितेषूत्कृष्टजीवेष्विति विवेकः। सकलस्वामित्वेनेति॥ यदधीना यस्य सत्ता तत्तदेवेति भण्यत इत्युक्तेरिति भावः॥ इदमिति॥ भगवान्स्वयमितरोऽपि सन्निदं विश्वमिवोच्यते। पुरुष एवेद-मित्यादावित्यर्थः॥ वेदगर्भ इति॥ आद्यः स्थिरचराणां यो वेदगर्भः सहर्षिभिरिति पूर्ववाक्यादिति भावः॥ आनन्दादीति॥

‘कर्तृत्वात्सगुणं ब्रह्म पुरुषं पुरुषर्षभम्।

स सङ्गत्य पुनःकाले कालेनेश्वरमूर्तिना।

जाते गुणव्यतिकरे यथापूर्वं प्रजायत’

इत्युत्तरवाक्यादिति भावः॥ तदेतदिति॥ तदेतत्सत्यम्। मन्त्रेषु कर्माणि कवयो यान्यपश्य-न्नित्यादिनोक्ताखिलकर्माराध्यत्वप्रकारेणेत्यर्थः॥ अन्तर्यामितयेति॥ त्वमित्यस्य त्वदन्तर्यामीत्यहमित्यस्य मदन्तर्यामीत्यर्थतयेत्यर्थः। असर्वोऽपि सर्वात्मकत्वेन प्रतीयत इत्यत्र हेत्वाकाङ्क्षायामन्तर्यामित्वं हेतुत्वेनाभि-प्रेत्यासिद्धमन्तर्यामित्वेन प्रतीतेरित्याशङ्कायां तत्परिहारार्थमात्मैवेत्याद्युक्तमिति पूर्वत्रोत्तरत्रोक्तानां हेतुत्वादिति भावः॥ विशिष्टेति॥ विशिष्टमुत्तमं वस्त्वेकमेवेत्यर्थतयेत्यर्थः। इदमेकमेवेत्याद्यपेक्षया। तत्त्वमसीत्यादौ विशिष्टैक्याप्रतिपादनादिति ध्येयम्। अत्र विशिष्टैक्यं न प्रतीयत इत्यत आह॥ अत्रेति॥ विवक्षितार्थप्रतिपादकस्यादिपदेनोपात्तत्वादिति भावः। तर्हि बहूनामित्यत्रेवोदाहर्तव्यम्। किमनेनेत्यत उक्तम्। पुरुषैक्यं निराकृत्येति॥ मोक्षधर्मे हि

‘बहवः पुरुषा ब्रह्मन्नुताहो एक एव तु।

को ह्यत्र पुरुषश्रेष्ठस्तं भवान्वक्तुमर्हति’

इति जनमेजयेन पृष्टे वैशम्पायनेन ‘नैतदिच्छन्ति पुरुषमेकं कुरुकुलोद्भव’ इति पुरुषैक्यमतं निराकृतम्। कथं तर्ह्येकमेवाद्वितीयमित्यादौ पुरुषैक्यव्यपदेश इत्यत उक्तम्।

बहूनां पुरुषाणां वै यथैका योनिरुच्यते।

तथा तं पुरुषं विश्वमाख्यास्यामि गुणाधिकम्’

इति कारणत्वेनाभिमतानां बहूनां सत्वेऽपि द्यावा भूमी जनयन् देव एक इति श्रुतौ यथा विशिष्टकारणस्यैकत्वादेकं कारणमित्युच्यते तथैक्यश्रुत्यर्थत्वेन तं विश्वं पूर्णं गुणाधिकं पुरुषमाख्या-स्यामीत्यर्थः॥ तस्याप्रत्यक्षत्वेनेति॥ ईश्वरधर्मिकेश्वरप्रतियोगिकस्य चैक्यस्येश्वराप्रत्यक्षत्वेना-प्रत्यक्षत्वादित्यर्थः। अनुमानन्तु न स्वातन्त्र्येण प्रवर्तत इति भावः॥ श्रुत्यर्थेति॥ ऐक्यश्रुतेर्योऽर्थः स्वामित्वादिरूपस् तदपरिज्ञानेनेत्यर्थः॥ प्राप्तिविरोधादिति॥ प्राप्तृप्राप्यत्वयोर्भेदव्याप्तत्वादिति भावः॥ प्रमाणान्तरेति॥ भेदश्रुतीत्यर्थः। ननु जीवस्य परब्रह्मत्वेऽपि न तत्प्राप्तिकथनं विरुद्धम्। पूर्वमज्ञातब्रह्मत्वो जीवः स्वस्य विद्यमानं ब्रह्मत्वं जानातीत्यभिप्रायेण प्राप्तिकथनोपपत्तेर् यथा कश्चिद्विस्मृतस्वकण्ठस्थितमणिः पूर्वमेव विद्यमानकण्ठमणिज्ञानाल्लब्धकण्ठमणिरित्युच्यते इत्यत आह। ननु विस्मृतकण्ठमणिरिति॥ इत्येवोच्यते नन्विति सम्बन्धः। तथा च ज्ञानाभिप्राये ब्रह्म जानातीत्येव निर्देशः स्यान्न प्राप्नोतीति भावः। ननु परमं साम्यमुपैतीत्यत्र यथा प्रागपि विद्यमानस्यैव साम्यस्य प्राप्तिरुच्यते तथा प्रागपि विद्यमानस्य ब्रह्मत्वस्य प्राप्तिरुच्यतामित्यत आह॥ परमं साम्यमुपैतीति॥ विमुक्तश्चेति॥ प्राङ्मुक्त एव मुक्तो भवतीत्यर्थः॥ तदन्यथानुपपत्त्येति॥ जीवस्य परब्रह्मत्वे खलु अबद्धे तस्मिन्बन्धस्य मिथ्यात्वात्प्रागपि मुक्तव्यवहारः सम्भवतीति भावः॥ बन्धस्याज्ञानमूलत्वेनेति॥ अनादिबन्धस्याज्ञानाधीनत्वं चाद्वैतानामविद्याधीनजीवब्रह्मविभागवत्तार्किकानां च गुणवत्त्वाधीनद्रव्यत्व-वदनादेरपीश्वराधीनत्वोपपत्तेरिति सुधोक्तरीत्या ध्येयम्॥ दर्शनादिति॥ जपाकुसुमसन्निधिवशात् स्फटिके प्रतीयमानस्यापि लौहित्यस्य तत्राविद्यमानत्वव्यवहारदर्शनादित्यर्थः॥ आहेति॥ तत्र बन्धस्यान्यथारूपमित्यस्वाभाविकत्वस्मरणादिति भावः॥ विमतानीति॥ यद्यप्यनेन जीवानामन्योन्याभेदः सिध्यति। न ब्रह्मैक्यं तथापि विशिष्टरूपस्यैक्यायोगेन शुद्धस्यैक्ये वाच्ये शुद्धस्यैव ब्रह्मत्वाद् ब्रह्मैक्यमपि सिद्ध्यतीति भावः।

### **विवृतिः**

अत्रादिपदेन ‘सर्वं वैतेऽन्नमाप्नुवन्ति येऽन्नं ब्रह्मोपासते सर्वमेव त आयुर्यन्ति ये प्राणं ब्रह्मोपासते आनन्दं ब्रह्मणो विद्वान् न बिभेति कदाचन, शरीरे पाप्मनो हित्वा सर्वान् कामान् समश्नुत’ इति॥ रसं ह्येवायं लब्ध्वाऽऽनन्दीभवति। अथ सोऽभयं गतो भवतीत्यादि तत्तत्प्रकरणगतान्नमयादि-ज्ञानान्मोक्षप्रतिपादकवाक्यानां ग्रहणम्।

स्पष्टत्वाददृश्ये इत्येतदाख्याय अनात्म्य इत्येतद् व्याचष्टे॥ स्वामिरहितेति॥ अनात्म्य इत्यस्य स्वामिरहित इति व्याख्याने प्रत्ययस्य स्वार्थिकत्वं भवतीति अर्थान्तरमाह॥ जैवेति॥ वैकुण्ठादि-निलयनस्य सत्वात्कथमनिलयन इत्युक्तमित्यत आह॥ अपराश्रय इति॥ जीवराशिना आनन्दमयस्या-भेदः किं न स्यादित्यत आह॥ यश्चायमिति॥ तथा च यश्चायमिति श्रुत्या पुरुषादित्ययोरेवानन्दमया-द्भेदसिद्धिर्न सर्वजीवानामिति शङ्कानवकाश इति द्रष्टव्यम्॥ भेदव्यपदेशाच्चेति सूत्रेणोक्तो भेदः किमानन्दमयचतुर्मुखादिरूपविशिष्टयोर् उत एतच्चैतन्ययोः। नाद्यः। विशिष्टभेदस्य मिथ्यात्वेन स्वरूपभेदाविरोधित्वात्। न द्वितीयः। असिद्धेः। चैतन्याभेदस्य श्रुतिसिद्धत्वादित्यभिप्रेत्य शङ्कते॥ नन्वस्त्विति॥ ‘‘आद्यः स्थिरचराणां यो वेदगर्भः सहर्षिभिः’’ इति पूर्ववाक्यानुसारेणोक्तं वेदगर्भ इति। कर्तृत्वात्सगुणं ब्रह्मपुरुषं पुरुर्षभ। ससङ्गत्येत्युत्तरवाक्येनान्वयमाह॥ गुणपूर्णमिति॥ ईशं जीवादन्यमित्येवं व्यत्यस्यान्वयप्रदर्शनेन जुष्टत्ववदीशत्वमपि जीवादन्यत्वे हेतुरिति सूचितं भवति॥ इत्यादि श्रुत्या प्रागुक्तप्रकरणेति॥ अनेन महिमानमिति शब्दस्य प्रकारवाचिन इति महिमानमिति व्यत्यासेनान्वय उक्तो भवति। विशोक इत्यस्यार्थो मुक्त इति। बहिर्मात्रवृत्तित्वेन ज्ञायत इति॥ अनेनैवशब्दात्परस्य ईयत इत्यस्यात्रान्वय उक्तो भवति। अत एव ‘क्रियासमुच्चयार्थं’ तथा एक एव इति तथाशब्दः प्रयुक्तः॥ अनेनेति॥ तथा च सर्व इति श्रुतिवाक्यमेवं योजितं भवति॥ असर्वोऽपि सर्वात्मकत्वेन प्रतीयत इत्यत्र हेत्वाकांक्षायामन्तर्यामित्वं हेतुत्वेनाभिप्रेत्य, सिद्धमन्तर्यामित्वम् अनन्तर्यामित्वेन प्रतीतेरित्याशङ्कायां तत्परिहारार्थमात्मैवेत्युक्तम्॥ नचान्तर्यामित्वे प्रत्यक्त्वं स्यान् न च तद्युज्यते बहिर्मात्रवृत्तित्वेन प्रतीयमानत्वादित्याशङ्कायां प्रत्यगित्यभिहितम्। ननु देहान्तरित्युक्त-रीत्याऽन्तर्बहिर्वर्तमानस्य हरेर्यदेकत्वमुक्तं तन्न सम्भवति। भिन्नभिन्नस्थानस्थत्वेन तस्य भिन्नत्वादित्यत उक्तम्॥ एक इति॥ अन्यत्रादृष्टमेतत्सर्वं कथमित्यत उक्तम्॥ स पुरुष इत्यादीति॥ एवं सत्यसर्वात्मकस्य सर्वात्मकत्वोक्तौ कथमन्तर्यामित्वं हेतुर्नभवेदिति भावः। ननु नैतदिच्छन्तीति वाक्ये अर्थादैक्यनिराकरणं प्रतीयते। नाद्वैतश्रुतिव्याख्यानं, तत्कथमेवमवतारितमित्यत आह॥ अत्रेति॥ विवक्षितार्थप्रतिपादकस्यादिपदेनोपात्तत्वादित्यर्थः। तर्हि बहूनामित्येवोदाहर्तव्यं किमर्थमिदमुदाहृतमित्यत उक्तं पुरुषैक्यं निराकृत्येति॥ बहूनामिति विशिष्टैक्यमिति॥ तथा च गुणपूर्णत्व, सर्वकारण-त्वादिविशिष्ट एक एवेति विशिष्टैक्यं तत्वमस्यादिश्रुत्यर्थ इत्यर्थः॥ श्रुत्यर्थेति॥ एतत् श्रुत्यर्था-परिज्ञानेनाद्वैतप्राप्त्यभावे भेदव्यपदेशस्यैतत् श्रुतिविरोधाभावात्तत्परिहारोऽनर्थकः स्यादिति भावः॥ ननु पूर्वमब्रह्मभूतेऽपि जीवे तदधीनत्वेन ब्रह्मशब्दप्रयोगः किं न स्यादित्यत आह॥ अत्र ब्रह्मैवेति॥ जीवस्येति॥ प्राप्तिकर्तृप्राप्ययोर्भेदादिति भावः। ननु जीवस्य परब्रह्मत्वेऽपि न तत्प्राप्तिकथनं विरुद्धं, पूर्वमज्ञातबह्मत्वे जीवः स्वस्य विद्यमानं परब्रह्मत्वं जानातीत्यभिप्रायेण प्राप्तिकथनोपपत्तेः॥ यथा कश्चित् स्वस्मिन्नज्ञातकण्ठमणिः पूर्वमेव विद्यमानकण्ठमणिज्ञानाल्लब्धकण्ठमणिरित्युच्यते इत्यत आह॥ विस्मृतकण्ठमणिरिति॥ नन्वित्यस्य इत्येवोच्यते नन्वित्यन्वयः। तथा च ज्ञानाभिप्राये ब्रह्म जानातीत्येव निर्देशः स्यान् न प्राप्नोतीति भावः॥ ननु परमं साम्यमुपैतीत्यत्र यथाप्रागपि विद्यमानस्य साम्यस्य प्राप्तिरुच्यते तथात्रापि प्रागेव विद्यमानस्य ब्रह्मत्वस्य प्राप्तिरुच्यतामित्यत आह। परमं साम्यमुपैतीत्यादाविति॥ न चैवमप्युपैतीत्यनेन प्राप्तस्वाम्यप्राप्तिकथनमयुक्तमिति वाच्यम्। साम्यमुपैतीत्यस्यावरणाभिभवमुपैतीत्यर्थत्वादिति भावः। अस्त्वस्वाभाविकत्वं ततः किमित्यत आह॥ अस्वाभाविके चेति॥



------------------------------------------------------------------------

ॐ कामाच्च नानुमानापेक्षा ॐ

## **सूत्रभाष्यम्**

न च तत्तदनुमानविरोधः।

॥ ॐ कामाच्च नानुमानापेक्षा ॐ॥ १८॥

यथाकामं ह्यनुमातुं शक्यते। अतो न तत्त्वे पृथगनुमानमपेक्ष्यते। उक्तं च स्कान्दे

‘यथाकामाऽनुमा यस्मात्तस्मात्साऽनपगा श्रुतेः।

पूर्वापराविरोधाय चेष्यते नान्यथा क्वचित्’ इति॥

‘नैषा तर्केण मतिराऽऽपनेया’ इति (कठ.उ. २-९) च॥ १८॥

### **सत्तर्कदीपावली**

विमतो भेदो मिथ्या भेदत्वाच्चन्द्रभेदवत्। जीव ईशेनाभिन्नश्चेतनत्वादीशवदित्याद्यनुमानं जीवेशभेद-विरोधीत्येतन्निषेधत्सूत्रमुपन्यस्य व्याचष्टे। कामादित्यादिना। जीवस्येशत्वमनुभवविरुद्धम्। ईशस्य जीवत्वं श्रुतिविरुद्धम्। एवं प्रत्यक्षादिप्रमाणविरोधान्नानुमानं जीवेशभेदं निषेद्धुं शक्नोति।

प्रमाणविरुद्धानुमानस्य प्रामाण्ये अग्निरनुष्णः पदार्थत्वादित्येतदनुमानस्यापि प्रामाण्यं स्यात्। अतोऽतीन्द्रियार्थे श्रुत्यङ्गत्वेनैवानुमानमुपादेयम्। न श्रुतिमपहायेत्यर्थः।

### **तत्त्वप्रदीपिका**

अथापि स्यात्, अनुमानाज्जीवेश्वराभेदः सेत्स्यति। तथाहि— जीवो ब्रह्म चेतनत्वाद् ब्रह्मवत्, अपि चाऽत्माऽद्वितीयः बोद्धृत्वाद्यन्नैवं तन्नैवं यथा घटः, यद्वा विमतो भेदो मिथ्या भेदत्वाद्बिम्ब-प्रतिबिम्बभेदवदिति प्रमाणान्तरविरोधादागमो भेदं नोपदेष्टुमर्हति। अत्रोच्यते न च तत्तदनुमानविरोध इति। आभासत्वादीदृशानाम्। कामाच्च नानुमानापेक्षा। श्रुत्यननुसारे यथाकाममनुमातुं शक्यते। अतोऽत्र न श्रौते तत्वे श्रुतिनिरपेक्षमनुमानमपेक्ष्यते। निर्विशेषचेतनत्वादिहेत्वसिद्धेश्च। अनुमेयत्वे चाज्ञेयत्वप्रतिज्ञा-हानिः। शब्देनैव लक्षणया तत्सिद्ध्यङ्गीकारात्। ‘नैषा तर्केण मतिराऽपनेया प्रोक्ताऽन्येनैव सुज्ञानाय प्रेष्ठ’ इति। एषा ब्रह्ममतिः, तर्केण नापनेतुं शक्या, न च तर्केण प्रापणीया। ‘अन्येन’ अन्यत्वज्ञानिनैव प्रोक्ता सुज्ञानाय स्यात्॥ इत्यानन्दमयाधिकरणम्।

### **तत्त्वप्रकाशिका**

ननु भेदोक्तेः श्रुत्यविरोधेऽपि ‘विमतानि शरीराणि मद्भोगायतनानि शरीरत्वात्’ इत्याद्यनुमान-विरोधस्तु भविष्यतीत्यत आह॥ न चेति॥ तत्र हेत्वाकाङ्क्षायां सूत्रमुपन्यस्य व्याचष्टे॥ कामाच्चेति॥ किमद्वैतं श्रुत्याद्यनुकूलेनानुमानेन साध्यते पृथगनुमानेन वा। नाद्यः। औतश्रुत्यादेरभावस्योक्तत्वात्। न द्वितीयः। पृथगनुमानस्य कामगामित्वेनादृष्टार्थविषयेऽनपेक्षिततयोक्तबाधकत्वायोगादिति भावः। अत्रैव स्मृत्यादिसंमतिमाह॥ उक्तं चेति॥ श्रुतेरनपगा तदनुकूला। एषा परब्रह्मविषया मतिस्तर्केणाऽऽनेया आपाद्या अपनेया निराकार्या च न भवतीत्यर्थः॥ १८॥

### **भावबोधः**

‘विमतानि शरीराणि मद्भोगायतनानि यत्।

शरीराणीत्यादिका तु’

इत्यनुव्याख्यानं मनसि निधाय भाष्यमवतारयति विमतानीति। शरीरत्वहेतोर्जीवानामन्योन्यमभेद-साधकत्वेऽपि विशिष्टरूपस्याभेदायोगेन शुद्धस्य शुद्धेनाभेदे वक्तव्ये शुद्धस्यैव ब्रह्मत्वाद् ब्रह्माभेदोऽपि सेत्स्यतीति भावः। अत्र सूत्रे भेदव्यपदेशस्य केवलानुमानविरोधो निराक्रियते। स चागमविरोधपरिहार-स्याप्युपलक्षकः। अन्यथा ‘आगमेन वा तदनुकूलानुमानेन वा जीवब्रह्माभेदसिद्धिः’ इत्यस्योत्तरा-भावप्रसङ्गात्। अतो भाष्यकृता ‘न च तत्वमसि अहं ब्रह्मास्मि इत्यादिविरोध’ इत्यादिना पूर्वमागम-विरोधः परिहृत इत्यवधेयम्।

### **भावदीपः**

॥ ॐ कामाच्च नानुमानापेक्षा ॐ॥ श्रुत्यविरोधेऽपीति॥ प्रत्यक्षस्याप्रसक्त्या प्रत्यक्षाविरोध इत्यपि ध्येयम्॥ विमतानीति॥ यद्यप्यनेन जीवानामन्योन्यमैक्यं सिद्ध्यति न तु ब्रह्मैक्यं तथापि विशिष्टरूपस्यैक्यायोगेन शुद्धस्य शुद्धेनैक्ये वाच्ये शुद्धस्यैव ब्रह्मत्वाद् ब्रह्मैक्यं सेत्स्यतीति भावः। साक्षात्तदैक्यसाधकं तु विमता आत्मानः परमात्मनो न भिद्यन्ते आत्मत्वात्परमात्मवदित्यादिपदोपात्तं बोध्यम्। शरीरत्वोक्तिस्तु विमतानि शरीराणि मद्भोगायतनानि यदित्यनुभाष्योक्तत्वात्। अत एव तत्र सुधायामाक्षिप्येत्थं समाहितम्। आत्मत्वानुमानं चोक्तम्। भाष्ये तत्तदित्यस्य तत् तत्र भेदोक्तावद्वैतानुमानविरोध इत्यर्थः॥ उक्तत्वादिति॥ एतेनाद्वैतश्रुतीनामनेकधा सावकाशत्वोक्तेरुपयोगो दर्शितः। अत इत्यस्यार्थः पृथगनुमानस्य कामचारित्वेनेति। तच्च विवृतं जड आत्मैव वस्तुत्वादित्यादि-नाऽनुभाष्ये। आपनेयेत्यत्र आ अपेति विच्छिद्यार्थमाह॥ आनेयेत्यादिना॥ असाधकत्वाबाधकत्व-योर्द्वयोरप्युक्तेः श्रुत्युक्तिः। स्पष्टत्वात्स्मृत्युक्तिः। भाष्ये पूर्वापराविरोधाय च। पूर्वापराविरोधायैवेत्यर्थः

॥ १८॥

### **अभिनवचन्द्रिका**

(सू.१८) विमतानि शरीराणीति॥ नन्वेवं जीवानामेव परस्परमैक्यसिद्धिर्भवेत्, न परमेश्वरेणेति नैतदुदाहरणमिति चेत्, न – नैतदनुमानं साक्षादुपहितस्वरूपाणां प्रतिक्षेत्रक्षेत्रज्ञानामभेदं साधयति। प्रत्यक्षविरोधात्। किंनाम निरुपाधिकेन रूपेण अभेदं साधयति। तच्च निरुपाधिकं रूपं ब्रह्मैवेति न किंचिदत्र अनुपपन्नमिति। आदिशब्देन विमतात्मानः परमात्मनो न भिद्यन्ते आत्मत्वात्परमात्मवद् इत्यनुमानं ग्राह्यम्।

### **वाक्यार्थमुक्तावली**

ॐ कामाच्च नानुमानापेक्षा ॐ। विमतानीति॥ यद्यप्यनेन जीवानामन्योन्यमैक्यं सिद्ध्यति न तु ब्रह्मैक्यं तथापि विशिष्टैक्यायोगेन चैतन्यमात्रैक्ये साधनीये ब्रह्मैक्यमेव पर्यवस्यतीति भावः। आदिपदेन विमता आत्मानः परमात्मनः परमार्थतो न भिद्यन्ते आत्मत्वात्परमात्मवदित्यादीनां ग्रहणम्। कामाच्चेति सूत्रे चशब्दस्यैक्ये शुष्कानुमानापेक्षा न कार्या कामात् कामानुसारित्वादनुमानस्येति श्रुत्यभावसमुच्चये वा स्मृतिसूचनाय वा चशब्दः। अत एव भाष्ये न च तत्तदनुमानविरोधः। उक्तं चेत्युभयत्र चशब्दप्रयोगः। यथाकामेत्यस्यायमर्थः। श्रुतेरनपगाऽनुकूला साऽनुमा श्रुतेः। पूर्वापराविरोधा-येष्यते। अन्यथा क्वचिदपि नेष्यते। कुतः यस्मात्साऽनुमा यथाकामा तस्मादिति।

### **तत्त्वसुबोधिनी**

विमतानीति॥ शरीरत्वहेतोर् जीवानामन्योन्यमभेदसाधकत्वेऽपि विशिष्टरूपस्याभेदायोगेन शुद्धस्य शुद्धेनाभेदे वक्तव्ये शुद्धस्यैव ब्रह्मत्वाद् ब्रह्माभेदोऽपि सेत्स्यतीति भावः। अनुमानस्य कामगामित्वे धूमेन वह्न्यनुमानं स्यादित्यत उक्तम्। अदृष्टार्थनिर्णय इति॥

### **वाक्यार्थमञ्जरी**

ॐ कामाच्च नानुमानापेक्षा ॐ॥ चोऽवधारणे। अदृष्टेऽर्थे शुष्कानुमानापेक्षा न कार्या कुतः कामात् कामचारित्वादेवेत्यर्थः॥ पृथगिति॥ केवलेत्यर्थः। उक्तत्वादिति॥ अनेनैतदर्थमेव न च तत्त्वमसीत्याद्युद्ग्रन्थप्रदर्शनमिति सूचितम्। आ अपेत्युपसर्गद्वयमित्याशयेनाह॥ आनेयेति॥

### **विवृतिः**

विमतानीति॥ शरीरत्वहेतोर्जीवानामन्योन्यमभेदसाधकत्वेऽपि विशिष्टरूपस्य भेदायोगेन शुद्धस्य शुद्धेनाभेदे वक्तव्ये शुद्धस्यैव ब्रह्मत्वाद् ब्रह्माभेदोऽपि सेत्स्यतीति भावः। अनुमानस्य कामगामित्वे धूमेन वह्न्यनुमानं न स्यादित्यत उक्तम् अदृष्टार्थ(विषय)निर्णय इति।

[Load More](javaऽcriptःvoid(0))
