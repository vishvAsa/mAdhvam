+++
title = "०५ ईक्षत्यधिकरणम्"
+++
## ॐ ईक्षतेर्नाशब्दम् ॐ

**५. ईक्षत्यधिकरणम्**

## **सूत्रभाष्यम्**

ननु ‘यतो वाचो निवर्तन्ते अप्राप्य मनसा सह’ (तै.उ.२-२२)॥ ‘अशब्द-मस्पर्शमरूपमव्ययं तथाऽरसं नित्यमगन्धवच्च यत्’ (क.उ.१-३-१५)। ‘अवचनेनैव प्रोवाच’ (बाष्कलश्रुति)॥ ‘यद्वाचाऽनभ्युदितं येन वागभ्युद्यते। (क.उ.१-५) यच्छ्रोत्रेण न शृृणोति येन श्रोत्रमिदं श्रुतम्’ (के.उ.१-८) इत्यादिभिर्न तच्छब्दगोचरम्। नेत्याह।

॥ ॐ ईक्षतेर्नाशब्दम् ॐ॥

‘स एतस्माज्जीवघनात्परात्परं पुरिशयं पुरुषमीक्षते’ (ष.प्र.उ.५-५)। ‘आत्मन्येवात्मानं पश्येत्॥ विज्ञाय प्रज्ञां कुर्वीत’ (बृ.उ.६-४-२३, ६-४-२१) इत्यादिवचनैरीक्षणीय-त्वाद्वाच्यमेव। औपनिषदत्वान्नावचनेनेक्षणम्।

‘सर्वे वेदा यत्पदमामनन्ति तपांसि सर्वाणि च यद्वदन्ति’ (क.उ.२-१५)। ‘वेदैश्च सर्वैरहमेव वेद्यो वेदान्तकृद्वेदविदेव चाहम्’ (भ.गी.१५-१५) इत्यादिश्रुतिस्मृतिभ्यश्च।

### **सत्तर्कदीपावली**

योऽयं सर्ववेदवाक्यपदसमन्वयो ब्रह्मणि प्रतिज्ञातस् तं तावदाक्षिपति। यतो वाच इत्यादिश्रुतिभिर् अशब्दत्वेन ब्रह्मणः प्रतिपादितत्वात् तत्रैकस्यापि पदस्य न समन्वयः किमु सर्ववेदसमन्वय इत्येतन्निषेधक-सूत्रमवतारयति॥ ईक्षतेरिति॥ व्याचष्टे स इति। न चाशब्दत्वेन श्रुत्युक्तत्वात्परमात्मनो तत्राशेष-श्रुतिसमन्वय इति न वाच्यम्। तं त्वौपनिषदं पुरुषमित्यस्यां श्रुतावुपनिषदेकसमधिगम्यत्वेन अनुमानाद्य-गोचरत्वस्योक्तत्वात्। अतः सर्ववेदवेद्यो विष्णुः। सर्वे वेदा यत्पदमामनन्ति इत्यादिश्रुतिवचनात्। एवं सति यतो वाच इत्यादिश्रुत्यर्थः क इत्यतोऽपेक्षितमर्थमाह॥ अवाच्येति॥ साकल्येन वक्तुमशक्यत्वेन अप्रसिद्धत्वात्। ब्रह्मणोऽवाच्यत्वादिव्यपदेश इत्येतत्सोदाहरणमाह॥ न तदिति॥ न च वाच्यमीक्षतेर्ना-शब्दमित्यनेन शब्दावाच्यत्वं मायावाद्यभ्युपगतं ब्रह्मणो न निषिध्यते किं तु प्रधानस्य जगत्कारणत्वं साङ्ख्याभ्युपगतं श्रुतिशब्दावाच्यत्वहेतुना निषिध्यत इति। अजामेकामित्यादिश्रुत्युक्तस्य प्रधानस्याशब्दत्वेन साङ्ख्यानभ्युपगतत्वादित्याह॥ न चेति॥

### **तत्त्वप्रदीपिका**

एवं तावद्ब्रह्मणो जिज्ञास्यत्वं प्रतिज्ञाय तस्य जन्मादिकारणत्वोक्त्या सर्वगुणपूर्णत्वं प्रदर्श्यायोगान्य-योगव्यवच्छेदेन शास्त्रगम्यत्वमुक्तम्। अत्रेदमसहमानैर्मायिभिराक्षिप्यते न ब्रह्म शास्त्रगम्यं, शब्दागोचरत्वात्। ‘यतो वाचो निवर्तन्त’ इत्यादिश्रुतेः। गोचरत्वे, घटादिवदब्रह्मत्वप्रसङ्गाच्च। औपनिषदत्वं तु, लक्षणया तत्रोपनिषद्वृत्तेरिति। तन्निराकरणायेदमधिकरणमारभ्यते। ॐ ईक्षतेर्नाशब्दम् ॐ। जीवघनो जीवसारो ब्रह्मा। तस्मात्तदुपदेशादित्यर्थः। ‘‘तमेव धीरो विज्ञाय प्रज्ञां कुर्वीत ब्राह्मण’’ इति, तमेव शास्त्रा-दाचार्याद्विज्ञाय प्रकृष्टमपरोक्षं ज्ञानमापादयेत्। ब्राह्मणो ब्रह्मनिष्ठः।

‘सर्वे वेदा यत्पदमामनन्ति तपांसि सर्वाणि च यद्वदन्ति’ इति। ‘तप आलोचन’ इति धातोरालोचनरूपा युक्तयस्तपांसि।

### **तत्त्वप्रकाशिका**

अत्र ब्रह्मणो वाच्यत्वसमर्थनादस्ति शास्त्रसङ्गतिः। सकलजगज्जन्मादिकारणत्वेन ब्रह्मैव शास्त्रस्य मुख्यार्थ इत्यभिहितम्। उपक्रमादिभिर्निर्णीतस्य मुख्यार्थत्वात्। तच्च वाच्यत्व एव सम्भवतीति। तन्मुख्यतः शास्त्रयोनित्वं विषयः। ब्रह्मणो युक्तमयुक्तं वेति सन्देहः। वादिविप्रतिपत्तिः सन्देहबीजम्। तत्र पूर्वपक्षयति॥ नन्विति॥ न ब्रह्मणः शास्त्रमुख्यार्थत्वमुपपद्यते। यतस्तत ‘यतो वाचो निवर्तन्ते’ इत्यादिश्रुतेः शब्दावाच्यम्। न ह्यवाच्यस्य शास्त्रमुख्यार्थता सम्भवति। अतो न शास्त्रोक्तकारणत्वं तस्येति भावः। अशब्दमित्यादेः शब्दादिगुणशून्यं तदविषयश्चेत्यर्थः। ‘अवचनेनैव प्रोवाच’ इति वचनवृत्तिं विना लक्षणयोपदिदेश। यच्छ्रोत्रेण न शृृणोति पुरुषः। ‘त्रयी न श्रुतिगोचरा’ इति गोचर-शब्दस्य विशेष्यलिङ्गतयाऽऽर्षप्रयोगान्न तच्छब्दगोचरमिति युक्तम्। सिद्धान्तयत्सूत्रमवतारयति॥ नेति॥ अत्र सूत्रकारो ब्रह्मणोऽवाच्यत्वं श्रुतिप्राप्तं प्रतिषेधतीत्यर्थः। सूत्रं व्याचष्टे। स इति॥ स प्रणवोपासको जीवोत्तमहिरण्यगर्भोपदेशेन परमं पुरुषं पश्यति। परोक्षतो ब्रह्म विज्ञायाऽपरोक्षतो जानीयादित्यादिश्रुतिभि-र्ब्रह्मण ईक्षणीयत्वावगतेस्तदन्यथानुपपत्त्या वाच्यमेव तदतस्तस्य शास्त्रयोनित्वोपपत्तेः कारणत्वसम्भव इत्यर्थः। नेक्षणीयत्वान्यथानुपपत्त्या ब्रह्मणो वाच्यत्वं वाच्यम्। ईक्षणस्य प्रत्यक्षादिनापि सम्भवादित्यत आह॥ औपनिषदत्वादिति॥ भवेदेतद्यदि ब्रह्म प्रत्यक्षादिगम्यम्। नैतदस्ति। तस्योक्तरीत्योप-निषदेकगम्यत्वात्। तथा च प्रत्यक्षाद्यवेद्यत्वे सतीक्षणीयत्वान्यथानुपपत्त्या वाच्यमेव तदिति भावः। परिशेषप्रमाणेन वाऽत्र वाच्यत्वं साध्यते। तथा हि। श्रुतिषु तावदीक्षणीयत्वं ब्रह्मणः श्रूयते। ईक्षणं च प्रमाणेन भवेत्। प्रसक्तप्रमाणेषु न ब्रह्मणो वचनेतरप्रमाणेनेक्षणम्। तस्यौपनिषदत्वात्। वचनेनेक्षणं चावाच्ये वृत्त्यन्तरायोगेन परिशेषाद्वाच्यत्वमेव साधयतीति।

ननु श्रुतिसिद्धमवाच्यत्वं कथं युक्तिमात्रेण दूष्यते। ‘प्राबल्यमागमस्यैव जात्या तेषु त्रिषु स्मृतम्’ इति युक्तितः श्रुतेः प्राबल्योक्तेरित्यतः श्रुतिस्मृती चाह॥ सर्व इति॥ तपांसि यत्प्रति वदन्ति वेदाः।

### **गुर्वर्थदीपिका**

‘पुरुषमीक्षत’ इति श्रुतौ ‘इक्श्तिपौ’ इति धातुनिर्देशाद् ईक्षतेर् ईक्षधातुश्रवणात् तेन च परमात्मन ईक्षणीयत्वमपि श्रुतमिति भावेनोक्तं ब्रह्मण ईक्षणीयत्वावगतेरिति। सौत्रप्रयोगबलादीक्षणवाच्यपीक्षतिरिति वैदिकं पदं वा। औपनिषदत्वाद् ब्रह्मणो न श्रुतिनिरपेक्षप्रत्यक्षादिप्रमाणैरीक्षणम्। श्रुत्यर्थश्रवण-मनननिदिध्यासनैः शक्त्युत्तेजने यन्मनसा भगवदीक्षणं तत् ‘असाधारण्येन व्यपदेशा भवन्ति’ इति न्यायात् श्रुत्यैवेक्षणमिति सौत्राभिप्रायं हृदि निधायोक्तम् ईक्षणं च प्रमाणेनेत्यादि। श्रुतिसहितयौक्तानुभवस्य केवलश्रुतितः प्राबल्यमिति सौत्राभिप्रायस्फोरणायोक्तं न्यायविवरणे श्रुतिसहितानुभवस्य प्रबलत्वादिति। का सा श्रुतिरित्यतो भाष्येऽस्मिन्यः श्रुतिस्मृत्योरुद्धारस्तस्य सङ्गतिमाह॥ नन्विति॥

### **भावबोधः**

॥ ॐ ईक्षतेर्नाशब्दम् ॐ॥ वाच्यत्वसमर्थनादिति। उपलक्षणमेतत्। सकलशास्त्रप्रतिपाद्यत्व-दर्शनादित्यपि द्रष्टव्यम्। अत एव सुधायां वचनवृत्त्यैव सकलशास्त्रप्रतिपाद्यं ब्रह्मेत्युक्तम्। तमाक्षिप्य समाधातुम् इदमधिकरणमारभ्यत इत्युक्तम्। एवञ्च ‘सं’शब्दार्थसकलवेदमुख्यार्थत्वाक्षेप-समाधानपरेऽस्मिन्नधिकरणे वेदमुख्यार्थत्वोपपादकवाच्यत्वसमर्थनपरसूत्राणामिव सकलवेदार्थत्वसमर्थनपरस्य ‘गतिसामान्यात्’ इति सूत्रस्याप्यन्तर्भाव उपपद्यते। ‘सं’शब्दाक्षेपसमाधानरूपत्वज्ञापनार्थमेव वाच्यत्व-समर्थनपरसूत्रमध्येऽस्य सूत्रस्य निवेशः कृतः। पृथक्करणे तु वाच्यत्वसमर्थनपरत्वाभावादधिकरणान्तरत्व-प्रतीतिप्रसङ्गात्। यथोक्तं सुधायाम्– सूत्रकारस्यापि प्रकरणसाङ्कर्यस्यैतदेव प्रयोजनम्। यदाक्षेपद्वय-समाधानस्य पूर्वसूत्रस्थ‘सं’ शब्दार्थसमर्थनमेकमेव प्रयोजनमिति सूचनमिति। अत्रानन्तरसङ्गतिस्तु वचनवृत्त्यैवेत्यादिपूर्वोदाहृतसुधाग्रन्थ एव स्पष्टमुक्ता।

ननु रुद्रादिशब्दयुक्तवेदवाक्येषु उपक्रमादिलिङ्गबलाद्विष्णुरेव प्रतिपाद्य इत्युक्तम्, न तु विष्णोर्वेद-मुख्यार्थत्वं, यत्सिद्ध्यर्थं वाच्यत्वसमर्थनं सङ्गतं स्यादित्यत आह– उपक्रमादिभिरिति। उपलक्षणञ्चैतत्। सुधोक्तरीत्या ‘सं’शब्देन विष्णोर्मुख्यार्थत्वं स्यादित्युक्तत्वादिति बोध्यम्। युक्तमयुक्तं वेति। अत्र पूर्वसूत्रस्थ‘सं’शब्दोक्तसर्ववेदमुख्यार्थत्वं ब्रह्मणो न युक्तमुत युक्तमिति चिन्ता। तदर्थं तस्य वाच्यत्वं नास्त्युतास्तीति। तदर्थं ‘यतो वाचः’ इति श्रुतिः किं ब्रह्मावाच्यत्वाभिप्रायतया निरवकाशा। उताप्रसिद्धेरवाच्यं तदित्युक्तप्रकारेण सावकाशेति। तदर्थं श्रुतेरवाच्यत्वाभिप्रायत्वे बाधकं ब्रह्मणो वाच्यत्वे साधकं नास्त्युतास्तीति। तदर्थम् ‘आत्मन्येवात्मानं पश्येत्’ इत्यादिश्रुत्युक्तेक्षणीयत्वं ‘पूर्णमदः’ ‘एको देवः’ इत्यादिश्रुत्युक्तञ्च किं गौणस्य; उत शुद्धस्य ब्रह्मण इति। तदर्थमात्मशब्दस्वाप्यय-वचननिर्गुणपदानि गौणे मुख्यानि, उत शुद्ध एव मुख्यानीति। तदर्थं ‘यस्यानुवित्त’ इत्यादिरात्मनिष्ठस्य मोक्षोपदेशः ‘तमेवैकम्’ इत्युक्तहेयत्वावचनम् ‘पूर्णमेवावशिष्यते’ इत्युक्तं प्रलयेऽवशिष्यमाणत्वं ‘सर्वव्यापी केवलः’ इत्याद्युक्तसर्वव्यापित्वजडामिश्रत्वादिकं किं गौणात्मनि सम्भवत्युत शुद्ध एव सम्भवतीति। यतस्तदिति। अनेन न च तस्यावाच्यत्वं श्रुत्यभिप्राय इति न्यायविवरणं व्याख्यातं भवति। उपदिदेशेति। विष्णुमिति शेषः। तथा च न व्याहतिरिति भावः। न तच्छब्दगोचरमिति युक्तमिति। उपलक्षणं चैतत्। सुधोक्तरीत्या शब्दानां सम्बन्धिनां गवां ज्ञानानां चरश्चरणं वृत्तिर्यस्मिंस्तच्छब्दगोचरमिति व्यधिकरणबहुव्रीहित्वं वा चरश्चरणमस्यास्तीति मत्वर्थीयाच्प्रत्ययान्तत्वं वाऽऽश्रित्य शब्दगोचरमित्यस्य साधुत्वं द्रष्टव्यम्। ततश्च ‘मनसा सह’ इति श्रुतौ यदज्ञेयत्वमभिप्रेतं तदपि सङ्गृहीतं भवति। अत एवावाच्यत्वादिकत्वाप्रसिद्धत्वादिकवदज्ञेयत्वस्यापि गतिं वक्ष्यति भाष्यकारः। सूत्रे वाच्यमित्येव वक्तव्ये नाशब्दमिति वचनम् ‘द्वौ नञौ प्रकृतमर्थं सातिशयं गमयतः’ इति वचनादवधारणार्थमित्यभिप्रेत्योक्तम्। वाच्यमेवेति। प्रत्यक्षत्वाद्यवेद्यत्वे सतीति। आगमाननुसारिप्रत्यक्षादिप्रमित्यविषयत्वे सति प्रमाविषयत्वान्यथानुपपत्त्येत्यर्थः। तेन आगमानुसारिप्रत्यक्षादिवेद्यत्वेन भ्रान्तिवेद्यत्वेन वा न विशेषणा-सिद्ध्यन्यथासिद्धी। आगमानुसारिप्रत्यक्षादिवेद्यत्वं तु वाच्यत्वव्यतिरेकेण न सम्भवतीति भावः। एवमर्थापत्तिपरतया ‘औपनिषदत्वात्’ इति वाक्यं व्याख्याय परिशेषप्रमाणपरतयापि व्याचष्टे– परिशेषप्रमाणेन वेति। यद्यप्यर्थापत्तिपरिशेषयोरनुमानतैव। तथापि तयोर्भेदमभ्युपेत्य वाऽनुमानत्वा-वान्तरभेदमाश्रित्य वा पक्षान्तरोक्तिः। प्रमाणेनेति। भ्रान्तेरविद्यानिवर्तकत्वाभावेन प्रमाणाभासेन मोक्षजनकेक्षणासम्भवादिति भावः। ‘अवचनेन’ इत्येतद्वचनेतरप्रमाणेनेति व्याख्याय प्रकारान्तरेण व्याख्याति– वृत्त्यन्तरेति। श्रुतिस्मृती चाहेति। श्रुतावामनन्तीति साक्षाद्वाच्यत्वोक्तेः स्मृतौ च ‘अहमेव’ इत्यवधारणोपपत्तयेऽन्येषाममुख्यतया वेदवेद्यत्वेऽस्यापि मुख्यतया वेदवेद्यत्वस्य विवक्षणीय-त्वात्तस्य च वाच्यत्वं विनाऽयोगात् सर्वशब्दलक्षणायोगाच्च वाच्यत्वसिद्धिरिति भावः।

### **भावदीपः**

॥ ॐ ईक्षतेर्नाऽशब्दं ॐ॥ ब्रह्मण इति॥ तथा च तद्ब्रह्मेति श्रौतब्रह्मणः श्रुत्यन्तरोक्तेक्षणीय-त्वादिन्यायेन वाच्यत्वसमर्थनान्न्यायग्रथनात्मकशास्त्रेऽन्तर्भावसङ्गतिरित्यर्थः। यद्यपि पूर्वत्र संशब्दोक्तस्य वाच्यत्वस्येव सर्वशास्त्रयोनित्वस्यापि गतिसूत्रे समर्थनमस्ति तथापीहैकस्य प्राधान्यमुपेत्य वाच्यत्वेत्येवोक्तम्। नन्वत्र वाच्यत्वोक्तौ का पूर्वसङ्गतिः किं च फलमित्यतः श्रुत्यधिकरणसङ्गती प्रयोजनं चाह॥ सकलेति॥ कारणत्वेनेति॥ कारणत्वाद्यनन्तगुणत्वेनेत्यर्थः। ननु संशब्देन मुख्यत्वप्रतिज्ञानेऽपि समन्वयादित्युक्तहेतुना कथं तत्सिद्धमित्यत आह॥ उपक्रमेति॥ अबाधे सतीत्यपि योज्यम्। तेषां तात्पर्यलिङ्गत्वेन मुख्यत्वावगमकत्वात्। बाधकस्य चेहाशङ्क्य निरसिष्यमाणत्वादिति भावः॥ वादीति॥ वाच्यत्वावाच्यत्ववादीत्यर्थः। पूर्वाक्षेपपूर्वं भाष्योक्तपूर्वपक्षं व्यनक्ति॥ न ब्रह्मण इति॥ तत्र हेतुत्वेन इत्यादिभिर्न तच्छब्दगोचरमिति भाष्यं व्यनक्ति। यत इति॥ तद्ब्रह्मेत्यर्थः। अप्राप्य मनसा सहेत्युक्तेरज्ञेयं चेत्यपि ध्येयम्। अवाच्यत्वादज्ञेयत्वाच्च न ब्रह्मणश्शास्त्रमुख्यार्थत्वमित्यर्थः। हेत्वोर-सिद्धिवारणायोक्तमित्यादिश्रुतेरिति। भाष्ये बहुवचनोक्तावपि प्रत्येकं साधकत्वद्योतनाय श्रुतेरित्येक-वचनोक्तिः। हेत्वोरप्रयोजकत्वं निराह॥ न ह्यवाच्यस्येति॥ अज्ञेयस्य चेत्यपि ज्ञेयम्। व्याघात-प्रसङ्गादिति भावः॥ अत इति॥ शास्त्रमुख्यार्थत्वाभावादित्यर्थः॥ कारणत्वमिति॥ कारणत्वा-दीत्यर्थः॥ शब्दादीति॥ न विद्यते शब्दो यस्येति व्युत्पत्त्येत्यर्थः। अरूपमित्यादौ तु रूपादिराहित्यं रूपादिग्राहकचक्षुराद्यविषयत्वं चेत्यर्थः। महत्त्वसमानाधिकरणोद्भूतरूप वतस्तादृशस्पर्शवतो वा द्रव्यस्य चक्षुरादिविषयत्वात्। एवं चावाच्यत्वमज्ञेयत्वं चोभयं प्राप्तमिति भावः। सूत्रानुगुणत्वादेतद्वाक्योक्तिर्भाष्ये। अत्रावाच्यत्वादेरस्फुटत्वात्पूर्ववाक्योक्तिः। ब्रह्मणोऽवाच्यत्वे कथं तद्ब्रह्मेत्याद्युक्तिरित्यतो भाष्येऽवचनेनैव प्रोवाचेत्युक्तं तद्व्याहतिनिरासाय व्याचष्टे॥ अवचनेनेति॥ उपदिदेश। तद्ब्रह्मेत्यर्थः। यदित्येतत्कर्म-कारकमिति भावेनाह॥ पुरुष इति॥ अत्रावाच्यत्वाज्ञेयत्वे स्पष्टमुक्ते। गोचरा इन्द्रियार्थाश्चेति गोचरपदस्य पुंलिङ्गत्वात्कथं गोचरमित्युक्तिरित्यत आह॥ त्रयीति॥ ‘स्त्रीशूद्रब्रह्मबन्धूनां त्रयी न श्रुतिगोचरा’ इति प्रथमस्कन्धे प्रयोगादित्यर्थः। उपलक्षणमेतत्। यदि तत्स्यादगोचरमित्यनुव्याख्यान-सुधायामुक्तदिशा शब्दानां गवां ज्ञानानां चरश्चरणं वृत्तिर्यस्मिन् तच्छब्दगोचरमिति व्यधिकरण-बहुव्रीहिमाश्रित्यापि साधुत्वं ध्येयमित्युक्तं चन्द्रिकायाम्। तृतीये ग्रहवृधनिश्चिगमश्चेति सूत्रे घञर्थे कविधानमिति वार्तिकोक्त्या चरतेः कप्रत्यये चरेति रूपम्। गोचरसञ्चरवहव्रजव्यजापणनिगमाश्चेति सूत्रे मञ्जर्यां रूढशब्दोऽयं तस्य यथाकथञ्चिन्निर्वचनमित्युक्तेः। तथा च प्रागुक्तावाच्यत्वाज्ञेयत्वयोर्द्वयोरपि पूर्वपक्षभाष्येऽभिधानं लब्धम्। अप्राप्य मनसा सहेत्यंशोक्तिश्चार्थवतीति ज्ञेयम्। तेनेक्षणीयत्वमप्य-सिद्धमिति शङ्कितुर्भावः। अत एवाग्रे भाष्ये अवाच्यत्वादिकं त्वित्यादिशब्दः। एतेन न च तस्यावाच्यत्वं श्रुत्यभिप्राय इति न्यायविवरणेऽज्ञेयत्वमप्युपलक्ष्यं बोध्यम्। अत्र सूत्रे पूर्वसूत्रात्तत्पदमनुवर्त्य तदशब्दमिति योज्यमिति भावेन भाष्ये न तच्छब्दगोचरमित्युक्तम्। श्रुतिप्राप्तं श्रुतितात्पर्याज्ञानप्राप्तमित्यर्थः। न च तस्यावाच्यत्वं श्रुत्यभिप्राय इति न्यायविवरणोक्त्या किन्तु श्रुत्यभिप्रायाज्ञानप्राप्तमिति ध्वनितत्वात्। सूत्रे चावाच्यं नेत्यनुक्त्वा अशब्दं नेत्युक्त्या अशब्दमस्पर्शमित्यादिश्रुत्यर्थाज्ञानप्राप्तमिति लाभादिति भावः। ननु ‘यः पुनरेतं त्रिमात्रेणोमित्यनेनैवाक्षरेण परं पुरुषभिध्यायीत। स तेजसि सूर्ये सम्पन्नो यथा पादोदरस्त्वचा विनिर्मुच्यत एवं ह वै स पाप्मना विनिर्मुक्तः स सामभिरुन्नीयते ब्रह्मलोकम्। स एतस्मात्’ इति श्रुतौ स हि ध्याता तं ध्येयं परमेश्वरमपरोक्षीकृत्य तेजसि सूर्ये सम्पन्नः सम्प्राप्तो जीर्णत्वङ्मुक्तसर्पवत्प्रारब्धपाप्मना विनिर्मुक्तः सामाभिमानिदेवताभिः सत्यलोकं नीतः स एतस्मात्सत्यलोकपतेर्जीवसाराच्चतुर्मुखादुत्तमोत्तमं सर्वशरीरगं पुरुषमीक्षत इत्यपरोक्षमीक्षणं भाति। तस्य च शब्दाकरणकत्वात्कथं तेन वाच्यत्वादिसिद्धिरित्यतः सत्यं सर्वं जीवघनादित्यत्र तदुपदेशेनेति व्याख्यायत इति भावेनाह॥ जीवोत्तमहिरण्यगर्भोपदेशेनेति॥ पश्यतीति जानातीत्यर्थः।

प्रणवेन हरिं ध्यायन् ब्रह्मलोकं समेत्य च।

ज्ञानं चतुर्मुखात्प्राप्य मुच्यते नात्र संशयः॥

इति षट्प्रश्नभाष्योक्तेरिति भावः। पश्यतीत्युक्तिस्तु ईक्षदर्शनाङ्कनयोरिति धातोर्दृशि धात्वादेशरूप-पश्यतेर्ज्ञानमात्रार्थत्वमुपेत्येति। भाष्ये आत्मन्यात्मानमिति श्रुतिर् उत्तरसूत्रार्था ईक्षत इति श्रुत्युक्तिश्च सूत्रोपात्तत्वादुभयत्रापि पश्यतेरपरोक्षेऽपि सम्भवात्स्पष्टमपरोक्षार्था विज्ञायेति श्रुतिः। आत्मनीति श्रुतिः प्रागेव व्याख्याता। भाष्ये वचनैरित्यस्येक्षणीयत्वे हेतुत्वानुपयोगादीक्षणीयत्वावगतेरित्युक्तम्। एतेन हेतोरसिद्धिरुद्धृता। सूत्रे ईक्षतेरिति धातुनिर्देशमात्रत्वेन तदर्थलक्षणाया ईक्षणादिति लाभात्तस्य चासम्बद्धस्य हेतुत्वायोगाद्योग्यतया पुरुषमीक्षत इति श्रुत्यानुगुण्याच्च क्रियाकर्मभाव इति मत्वेक्षणीयत्वादित्युक्तं भाष्य इति भावः। अशब्दं नेत्यस्य द्वौ नञाविति न्यायलब्धार्थस्योक्तिर्भाष्ये वाच्यमेवेति। तदनुवदन्विशेष्याकाङ्क्षां पूरयति॥ वाच्यमेव तदिति॥ पूर्वपक्षभाष्यात्तत्पदमिहानुवर्त्यम्। सूत्रे च पूर्वसूत्रादिति भावः। ननु सूत्रे अशब्दं नेत्यनुक्त्वा पूर्वस्मात्तत्त्वित्यनुवर्त्य ईक्षतेर्वाच्यमित्युक्तावपि तद्ब्रह्म वाच्यं तु वाच्यमेवेति सिध्यतीति चेन्न। तत्पदान्विततुशब्दस्यात्रान्वये सति तत्त्वित्याध्यायसमाप्त्यनुवृत्तिर्न स्यात्। शिष्टं तन्त्रदीपिकायां व्यक्तम्। वाच्यत्वोक्तेः फलमाह॥ अत इति॥ वाच्यत्वादित्यर्थः। सौत्रहेतोर-प्रयोजकत्वं शङ्कते॥ नेति॥ नावचनेनेक्षणमित्येतदर्थमाह॥ भवेदेतदिति॥ तत्र हेतुमाह। तस्योक्तेति॥ शास्त्रयोनिसूत्रोक्तरीत्येत्यर्थः। एवमीक्षणीयत्वाद्वाच्यमेवेति भाष्यमर्थापत्तिपरतया औपनिषदत्वादित्यादिभाष्यं तत्रेक्षणीयत्वे विशेषणार्पकमिति व्याख्यायेदानीमित्यादिवचनैरीक्षणीयत्वा-द्वाच्यमेवेति भाष्यं परिशेषपरतया औपनिषदत्वादित्यादि तु तत्र प्रसक्तप्रतिषेधपरतया व्याचष्टे॥ परिशेषेत्यादिना साधयतीत्यन्तेन॥ अर्थापत्तिपरिशेषयोरनुमानत्वेऽप्यवान्तरविशेषात्पृथगुक्तिः॥ श्रूयत इति॥ इत्यादिवचनैरिति भाष्यं पूर्ववदसिद्धिनिरासकमिति भावः। भाष्यस्थावचनेनेत्यस्यार्थो वचनेतरेति। वचनवृत्त्यन्येनेत्यर्थान्तरं चाह॥ वृत्त्यन्तरेति॥ उपस्थिते हि लक्षणादिर्वाच्यः। औपनिषदस्योपस्थितिश्च शब्देनैव। तत्रापि लक्षणादिश्चेत्तत्रापि लक्ष्योपस्थित्यर्थं शब्दान्तरमित्यनवस्थापत्तेरिति भावः। स्वप्रकाश-तया सिद्धे ब्रह्मणि शब्दानां लक्षणेति तु सूर्यदर्शने दीपस्येव वैयर्थ्यादयुक्तम्। विवरिष्यते चैतदग्रे।

इत्यादिश्रुतिस्मृतिभ्यश्चेति भाष्ये वाच्यमेवेति साध्यस्यान्वयात्सूत्रोक्तेक्षणीयत्वयुक्तिसहायत्वेन श्रुत्याद्युक्तौ बीजमाह॥ नन्विति॥ तेषु त्रिष्विति॥ प्रत्यक्षानुमानागमेषु मध्ये आगमस्य प्राबल्यं जात्यैवोत्सर्गेणैव स्मृतमिति तत्वनिर्णयोक्तेरित्यर्थः॥ इत्यत इति॥ एतेन सर्वे वेदा यत्पदमामनन्तीति श्रुतिसहितानुभवस्य बलवत्त्वादिति न्यायविवरणे साहित्योक्तरुक्तप्रयोजना॥ श्रुतिस्मृती चाहेति॥ भाष्ये अथ कस्मादुच्यते ब्रह्मेति नामानि सर्वाणि यमाविशन्तीति वचसां वाच्यमुत्तममित्यादीनां बहुत्वेन बहुवचनोक्तावप्युपात्तं तु श्रुतिस्मृतिरूपं द्वयमेवेति भावेन द्विवचनोक्तिः। श्रुतावाङ्प्रयोगेण साक्षादेव वाच्यत्वस्य स्मृतौ चाहमेवेत्यवधारणलब्धमुख्यमेववेद्यत्वाद्यन्यथानुपपत्त्या च वाच्यत्वस्य सिद्धेरिति भावः। सूत्रे श्रुत्याद्यनुक्त्वा ईक्षणीयत्वयुक्त्युक्तिस्तु पूर्वपक्ष्यक्तश्रुत्यादिप्रतिरुद्धत्वेन स्वतोऽनिर्णायकत्वा-त्तदनुग्राहकत्वेनेति बोध्यम्।

### **अभिनवचन्द्रिका**

ईक्षतेरिति धातुनिर्देशः। न चाऽविविक्षितार्थशब्दमात्रं ब्रह्मणो वाच्यत्वे हेतुर्भवितुमर्हतीति तदर्थोऽनेन लक्ष्यते। न च ब्रह्मासम्बन्धीक्षणमप्यत्र हेतुर्भवति। अतिप्रसङ्गात्। सम्बन्धश्च न कर्तृत्वादिरूपः श्रुत्यननुगमात्। विपक्षे बाधकाभावप्रसङ्गाच्च। अत ईक्षणं ब्रह्मकर्मकमेव हेतुत्वेन वाच्यम्। न चैतदपि युक्तं व्यधिकरणत्वात्। तस्मादीक्षणकर्मत्वमेव हेतुतया विवक्षितम्। इममेवाभिप्रायं मनसि निधाय ‘ईक्षणीयत्वतो विष्णुर्वाच्य एवे’(अनुव्या.१-१-५)त्युक्तम्। ततश्चैवं सूत्रयोजना – न विद्यते वाचकः शब्दो यस्य तद् अशब्दम्। ईक्षणकर्मत्वाद्ब्रह्म अशब्दम् अवाच्यं न, किन्तु वाच्यमेवेति। वाच्यमिति वक्तव्ये ‘नाशब्द’मिति वचनं तु ‘द्वौ नञौ प्रकृतमर्थं सातिशयं गमयत’ इति न्यायाद् अवधारणार्थम्। यद्यप्येक एव नञ् प्रकृतमर्थं सातिशयं गमयति, अपरस्तु प्रकृतार्थाभावं गमयतीति ‘नञुत्तरो नञ् प्रकृतमर्थं गमयती’ति वक्तव्यं तथापि छत्रिन्यायेन तथोक्तमिति ध्येयम्।

अन्तर्भेदाधिकरणमिदम्। वाच्यत्वसमर्थनपरेऽस्मिन्नधिकरणे ‘गतिसामान्या’(१-१-१०)दिति अप्रसिद्धशाखाप्रतिपाद्यत्वस्य समर्थनात्। यद्यपि इदमपि ‘गतिसामान्या’दिति सूत्रं पूर्वाधिकरण एव निवेशनीयम्, तथापि शास्त्रीयप्रमेयस्य बहुवारं स्मृतेः फलातिशयहेतुत्वात् सिंहावलोकनन्यायमवष्टभ्य इहाधिकरणे प्रवेशितम्। तदुक्तं ‘बहुवारं स्मृतेस्तस्य फलबाहुल्यकारणा’दिति। ननु वाच्यत्वसमर्थनमेव कुत इत्यतस् तस्यावश्यकत्वं वक्तुमुपक्रमते– सकलजगदिति॥ सकलजगज्जन्मादिकारणत्वेन ब्रह्मैव सकलशास्त्रान्तर्गतपदानां वचनवृत्त्या लभ्योऽर्थ इत्यभिहितमित्यर्थः। अत्र टीकायामितः परं श्रूयमाणम्। ‘उपक्रमादिभिर्निर्णीतस्य मुख्यार्थत्वा’दिति वाक्यं प्रक्षिप्तम्। अवश्यं चैतदेवं विज्ञेयम्, ‘शास्त्रमुख्यार्थ इत्यभिहित’मित्यस्य हेत्वाकाङ्क्षाविधुरत्वेन तस्याऽवक्तव्यत्वात्। न हि पूर्वाधिकरणनिर्णीतप्रमेयानुवादावसरे हेत्वाकाङ्क्षा भवति। अन्यथा – अधिकरणान्तरेषु सङ्गतिप्रदर्शनाय वृत्तानुवादवेलायां हेत्वाकाङ्क्षा भवति।

तन्निवृत्तये हेत्वभिधानं च स्यात्। उपक्रमादीनां तात्पर्यसाधकत्वेऽपि शक्तिसाधकत्वाभावाच्च। तच्चेति॥ वृत्त्या लभ्यार्थत्वं वाच्यत्व एव सम्भवति न तु सर्वथा केनाप्यवाच्यत्वे। पदशक्त्यविषयस्य शक्तिलभ्यार्थत्वासम्भवाद् वाच्यत्वं समर्थनीयमिति भावः। तन्मुख्यत इति॥ नन्वत्राधिकरणे ब्रह्मणो वाच्यत्वसमर्थनात्, ब्रह्म विषयः वाच्यमवाच्यं वेति संदेह इति वक्तव्यं, न तु तन्मुख्यतः शास्त्रयोनित्वं विषयः ब्रह्मणो युक्तमयुक्तं वेति संदेह इति। साध्यसंदेहस्यानुमानाङ्गत्वेन तस्यैव दर्शनीयत्वात्। शास्त्रयोनित्वस्य सिद्धान्तफलत्वेनासाध्यत्वादिति चेत्, सत्यमिह तथैव वक्तव्यम्, तथापि सर्वेष्वप्याक्षेपकाधिकरणेषु तदधिकरणसंशयस्याऽऽक्षेप्याधिकरणप्रमेयसंशयपर्यवसन्नतेति सूचनाय तथोक्तमिति। भाष्ये – ‘नन्वित्यारभ्य न तच्छब्दगोचर’मित्यन्तं वाक्यं पूर्वपक्षप्रदर्शकम्, ‘नेत्याहे’ति तु सिद्धान्तप्रदर्शकमिति ज्ञापनाय प्रथमवाक््यमवतारयति – तत्र पूर्वपक्षयतीति॥ एतेन – नन्वित्यनेन पूर्वपक्षस्य स्पष्टं प्रतिभासात् तत्र पूर्वपक्षयतीत्यवतारिका अनुपपन्नेति परास्तम्। न ह्यवाच्यस्येति॥

केनापि पदेनावाच्यस्य शक्तिबललभ्यशास्त्रार्थत्वं नास्तीति हि प्रसिद्धमित्यर्थः। अत इति॥ यस्मादवाच्यमेव ब्रह्म अतस्तस्यकारणादिपदशक्तिबलेन शास्त्रोक्तं कारणत्वं न सम्भवति कारणपदावाच्यस्य कारणत्वासम्भवात्। अन्यथा गङ्गापदावाच्यस्यापि तीरस्य गङ्गात्वप्रसङ्गादिति भावः। ननु कारणपदावाच्यत्वादकारणमित्ययुक्तम्। कारणपदावाच्यस्यापि कारणत्वे प्रमाणसद्भावेन स्वीकर्तव्यत्वात्, गङ्गापदावाच्यस्य गङ्गात्वाभावस्तु प्रमाणाभावादेव। अन्यथा – अशब्दपदोक्तमशब्दत्वं न स्याद् यदि ‘यतो वाच’ (तै.उ.२०) इत्यादि प्रमाणबलाद् अशब्दपदावाच्यस्यापि अशब्दत्वसिद्धिः, तर्हि – ‘यतो वा इमानि भूतानी’ति वाक््यबलात् कारणपदावाच्यस्यापि कारणत्वसिद्धिरस्त्विति चेद् लक्षणया समन्वयवादिनामशब्दपदावाच्यस्यापि प्रमाणबलेन अशब्दत्वसिद्धिसम्भवेऽपि त्वन्मते कारणपदावाच्यस्य न कारणत्वसिद्धिः। लक्षणया समन्वयस्य त्वयाऽनङ्गीकारात्। अवाच्ये मुख्यसमन्वयस्याप्यभावेन त्वन्मते जगत्कारणत्वे प्रमाणवैधुर्यस्यैव प्राप्तेः। न च – प्रमाणबलाद् अशब्दपदप्रवृत्तिनिमित्तसद्भावे तच्छब्दवाच्यत्वमवर्जनीयमिति वाच्यम्। प्रमाणबलेन तत्तच्छब्दप्रवृत्तिनिमित्तसद्भावेऽपि श्रुत्या वाच्यत्वस्य निषिद्धत्वेन तस्यानंगीकर्तव्यत्वात्। ननु ब्रह्मणो वाच्यत्वाभावे ‘यतो वाचो निवर्तन्ते’ (तै.उ.२) इत्यादिश्रुतिप्रतिपाद्यत्वाभावेन तस्यावाच्यत्वं न सिध्येदिति शंकापरिहारार्थं भाष्ये प्रवृत्तं ‘अवचनेने’ति वाक्यं व्याचष्टे – अवचनेनेति॥ ब्रह्मणोऽवाच्यत्वसमर्थनाय भाष्योदाहृतं ‘यच्छोत्रेणे’ति वाक्यं व्याचष्टे – यच्छ्रोत्रेणेति॥ ‘न शृृणोती’त्यत्र अयमित्यनुक्तेर् ब्रह्मेति प्रतीति निरासायाह – पुरुष इति॥ ततश्चैवं योजना। पुरुषः यद्बह्म श्रोत्रेण न शृृणोति यद्वाचकं शब्दं न शृृणोतीत्यर्थः। श्रोत्रशब्दार्थमाह श्रुतिः – येन श्रोत्रमिति॥ येन कारणेन इदं शब्दजातं श्रोत्रेण श्रुतं तेन निमित्तेन इदं श्रोत्रमुच्यते। शब्दग्राहित्वं श्रोत्रशब्दप्रवृत्तिनिमित्तमिति भावः। ननु – ‘रोपध’ (५५) इति लिङ्गानुशासनसूत्रेण गोचरशब्दस्य पुंलिङ्गत्वविधानात् ‘न तच्छब्दगोचर’मित्यनुपपन्नम्। न च – अस्य प्रयोगस्यार्षत्वान्नपुंसकत्वमुपपन्नमिति वाच्यम्। आर्षग्रन्थेषु नपुंसकत्वेन प्रयोगाभावादित्यत आह– त्रयीति॥ नपुंसकत्वेन प्रयोगाभावेऽपि विशेष्यलिङ्गतया प्रयोगस्य विद्यमानत्वा दार्षप्रयोगस्यानियतलिङ्गत्वं सिद्धमिति भावः॥ ईक्षणीयत्वावगतेरिति॥ ‘स एतस्मा’दित्यादि-श्रुतिसिद्धशब्दजन्यापरोक्षज्ञानविषयत्वान्यथानुपपत्त्या ब्रह्म वाच्यमेवेत्यर्थः। अत्र शब्दस्यापरोक्ष-ज्ञानजनकत्वं च तज्जनकेन्द्रियसहकारित्वमेव न साक्षादिति बोध्यम्। यद्यपि शब्दविषयत्वमात्रेणैव वाच्यत्वसाधनमुचितं परेणापि ‘यतो वाचो निवर्तन्त’ इत्यादिश्रुतिविषयत्वस्याङ्गीकृतत्वेनाऽसिद्धि-शङ्कानुदयात्, तथापि शिष्यबुद्धिशुद्धये मीमांसाप्रवृत्त्यर्थं ‘स एतस्मा’दि त्यादिश्रुतिसिद्धमीक्षणविशेषकर्मत्वं हेतुत्वेनोपात्तम्। ननु ईक्षणीयत्ववाच्यत्वयोर् व्याप्तिसद्भावाद् धूमादिना वह्न्यादिसाधनमिव, ईक्षणीयत्वेन लिङ्गेन वाच्यत्वसाधनमुचितम्, न त्वर्थापत्तिविधया। यत्र हि नात्यन्तकी व्याप्तिस् तत्रार्थापत्तिविधया गमकत्वमङ्गीकरणीयम्। तद्यथा – पीनत्वं यस्य रात्रिभोजनमन्तराऽनुपपद्यमानं तस्यैव रात्रिभोजनं कल्पयति, न तु दिवा भुंजानस्य। योगिनो वा रोगिणो वा दिवा भोजनादिनैवोपपन्नत्वेन अन्यथानु-पपत्तेरभावादिति चेत्, सत्यम् – तथापि ईक्षणीयत्ववाच्यत्वयोर्व्याप्तेः परेणानङ्गीकाराद् अर्थापत्तिविधया गमकत्वमुक्तम्। ईक्षणमात्रं हेतुत्वेन सूत्रकृतोक्तमिति मन्यमानः शङ्कते – नेक्षणीयत्वान्यथानुपपत्त्येति॥ कुतो न वाच्यमित्यत आह– ईक्षणस्येति॥ ऐन्द्रियकत्वे केवलप्रत्यक्षेण अतीन्द्रियत्वे अनुमानोपनीत-प्रत्यक्षेण वा ईक्षणस्य सम्भवाद् वाच्यत्वमन्तराऽप्युपपन्नस्य न वाच्यत्वसाधकत्वमिति भावः। भवेदेत-दिति॥ यदि ब्रह्मविषयकमीक्षणं केवलप्रत्यक्षेण, अनुमानोपनीतप्रत्यक्षेण वा। उपपन्नं भवेत् तदैव वाच्यतां न साधयेत्। नैतदस्तीत्यर्थः। कुतो नेत्यत आह – तस्योक्तरीत्येति॥ नन्वस्तु आगमसहकृत-प्रत्यक्षजन्येक्षणस्य वाच्यत्वसाधकत्वं, सूत्रोक्तेक्षणस्य अन्यथोपपन्नत्वेन न वाच्यत्वासाधकत्वमित्यत आह– तथा चेति॥ सूत्रकृता शब्दसहकृतप्रत्यक्षजन्येक्षणमेव हेतुत्वेन विवक्षितं नेक्षणमात्रमिति भावः। परिशेषप्रमाणेन वेति॥ परिशेषप्रमाणसिद्धेनेक्षणेन अत्र सूत्रे वाच्यत्वं साध्यत इत्यर्थः। पूर्वं ‘स एतस्मा’ (प्र.उ.)दित्यादिश्रुत्यैव शब्दसहकृतप्रत्यक्षजन्येक्षणं सिद्धमित्यभिप्रेत्य तदन्यथानुपपत्त्या वाच्यत्वं साध्यत इत्युक्तम्, इदानीं तु श्रुत्या ईक्षणमात्रं सिद्धं परिशेषेण तु तस्मिन्नीक्षणे शब्दसहकृतप्रत्यक्षजन्यत्वरूपविशेषः सिध्यति। एवं च श्रुतिपरिशेषसिद्धविशिष्टेक्षणान्यथानुपपत्त्या वाच्यत्वं साध्यत इत्युच्यत इति भेदः। एतेन – ‘परिशेषप्रमाणेन वा अत्र वाच्यत्वं साध्यत’ इत्ययुक्तम्, ‘वचनेनेक्षणं च अवाच्ये वृत्त्यन्तरायोगेने’ति ईक्षणीयत्वार्थं पराभ्युपगतलक्षणान्यथानुपपत्त्या वाच्यत्वसिद्धेर्वक्ष्यमाणत्वेनोत्तरग्रन्थविरोधात्, ईक्षतेरिति सूत्रोक्तेक्षणहेतुत्वपरित्यागप्रसङ्गाच्चेति परास्तम्। परिशेषसिद्धेनेक्षणेन वाच्यत्वसिद्धेरिहाभिमतत्वात्। परिशेषमेव दर्शयति – ईक्षणं च प्रमाणेन भवेदित्यादिना॥ अत्र ईक्षणसाधनानि त्रीणि प्रमाणानि प्रसक्तानि। केवलं प्रत्यक्षं, अनुमानसहकृतम् आगमसहकृतं चेति। तत्र केवलम् अनुमानसहकृतं प्रत्यक्षं वा न सम्भवति। परमेश्वरस्य औपनिषदत्वेन तदयोग्यत्वात्। परिशेषाच्छब्दसहकृतप्रत्यक्षमेव परमेश्वरेक्षणजनकत्वेन सिद्धमिति भावः। परिशेषसिद्धि-फलमाह – वचनेनेक्षणं चेति। परिशेषात्सिद्धं वचनेन जन्यमीक्षणं शब्दानां ब्रह्मणि लक्षणावृत्ति-स्वीकारेऽपि वाच्यत्वं साधयति। अवाच्ये लक्षणादिरूपवृत्त्यन्तरायोगादिति भावः। श्रुतिस्मृती चाहेति॥ ईक्षतिशब्दार्थत्वेन श्रुतिस्मृती चाहेत्यर्थः। एतेन श्रुतिसिद्धस्य अवाच्यत्वस्य युक्तिमात्रेण दूषणमनुपपन्नमित्याशङ्काया भाष्यकारीयश्रुतिस्मृत्युदाहरणेनाऽपरिहारात्। तदुदाहरणमयुक्तम्। न हि अन्यस्य प्रमेयसिद्धये दुर्बलप्रमाणोदाहरणमयुक्तमिति शङ्काप्राप्तौ तदन्यनेन केनचित्प्रबलप्रमाणोदाहरण-मुपयुज्यते, येन भाष्यकारीयं तदुदाहरणं युक्तं स्यादिति परास्तम्। ईक्षतेरिति धातुनिर्देशस्य ईक्षणीयत्वोप-लक्षकत्ववत् श्रुतिस्मृत्युपलक्षकत्वस्य इहाभिमतत्वात्। भाष्ये– सर्वे वेदा यत्पदमामनन्तीति॥ सर्वे वेदाः, नामानि सर्वाणीत्येवमादयः वाच्यत्वादिप्रतिपादका यावन्तो वेदास् ते सर्वे यत्स्वरूपमामनन्ति। ननु तपःप्रतिपादकानां वेदानां न भगवत्परत्वमिति सर्वेषां वेदानां भगवत्परत्वमयुक्तमिति शङ्कापनोदा-योक्तम् – तपांसीति॥ तपःप्रतिपादकत्वेनाभिमता यावन्तो वेदास् ते सर्वेऽपि सर्वाणि तपांसि यत्प्रति वदन्ति। उपलक्षणमेतत्। ‘न सुरां पिबे’दित्येवमादयो भगवत्प्रीतिमुद्दिश्य सुरापाननिषेधं कुर्वन्तीत्यादिकमूह्यम्। वाच्यत्वादिप्रतिपादकैः सर्वैरपि वेदैरहमेव वेद्य इत्यर्थः। एतेन – उदाहृत-श्रुतिस्मृत्योर् वेदानां भगवत्परत्वाभिधायकत्वेऽपि वाच्यत्वाभिधायकत्वाभावात्तदुदाहरणमयुक्तमिति परास्तम्। साक्षाद्वाच्यत्वाभिधायकत्वाभावेऽपि सर्वेषां भगवत्परत्वोक्तौ ‘नामानी’त्यादिश्रुतीनामपि भगवत्परत्वप्राप्त्या वाच्यत्वस्यापि सिद्धेः। न हि ‘नामानी’त्यादिवाक््यं भगवत्परं तदर्थञ्च वाच्यत्वं न भगवत इति सम्भवति। येन श्रुतिस्मृत्युदाहरणमसंगतं स्यात्।

### **वाक्यार्थमुक्तावली**

ॐ इक्षतेर्नाशब्दं ॐ॥ अत्र सर्वे वेदा यत्पदमामनन्तीत्यादिब्रह्मप्रतिपादकश्रुत्यर्थभूतस्य ब्रह्मण-स्सर्ववेदमुख्यप्रतिपाद्यत्वस्य निर्णयाङ्गन्यायानुसन्धानस्य क्रियमाणत्वाच्छास्त्रसङ्गतिरित्याह। अत्रेति। शास्त्रमुख्यार्थत्वसिद्धय इति शेषः। वाच्यत्वेत्युपलक्षणम्। सर्वशास्त्रप्रतिपाद्यत्वेत्यपि ग्राह्यम्। वेदमुख्यार्थत्वोपपादकवाच्यत्वसमर्थनपरसूत्राणामिव सकलवेदार्थत्वसमर्थनपरस्य गति सामान्यसूत्रस्याप्यत्र विद्यमानत्वात्।

ननु तर्हि प्रमेयद्वयप्रतिपादनेऽधिकरणभेदप्रसङ्ग इति चेन्न। उभयोरपि पूर्वसूत्रीयसंशब्दार्थत्वेनैकत्व-विवक्षयैकाधिकरणत्वात्। अत एवाधिकरणान्तरत्वप्रतीतिनिरासाय गतिसूत्रस्य मध्ये निवेशः। अधिकरणादिसङ्गतिं दर्शयति सकलेति॥ शास्त्रेति॥ सर्वशास्त्रेत्यर्थः। अभिहितमिति। संशब्देनेति शेषः। आर्थिकी तत्सिद्धिरित्याह॥ उपक्रमादिति॥ युक्तमयुक्तं वेति। अत्र सकलवेदमुख्यार्थत्वं ब्रह्मण किमयुक्तमुत युक्तमिति चिन्ता। तदर्थं तस्य वाच्यत्वं नास्त्युतास्तीति। तदर्थं ब्रह्मणो वाच्यत्वसाधकप्रमा नास्त्युतास्तीति। तदर्थं प्रमाणतयोपन्यस्यमानमीक्षणीयत्वं पूर्णमद इति श्रुत्युक्तत्वं च किं जीवाख्यगौणस्योत ब्रह्मण इति। तदर्थम् ईक्षणीये श्रुतात्मशब्दः पूर्णमद इत्यत्रोक्तस्वप्ययः किं गौणे मुख्य उत शुद्ध एव मुख्य इति। तदर्थं यस्यानुवित्त इत्यादेरात्मनिष्ठस्य मोक्षोपदेशस्य तमैवैकमित्युक्ते हेयत्वावचनस्य च पूर्णमेवावशिष्यत इत्युक्तस्य प्रलयेऽवशेषस्य च किं गौणे सम्भव उत शुद्ध एव सम्भव इति। एतत्सर्वनिर्वाहार्थं निर्गुणस्यावाच्यत्वश्रुतिबाधकं वाच्यत्वसाधकमुपपत्तिनिरपेक्षं स्पष्टं प्रमाणं नास्त्युतास्तीति। हेतोरप्रयोजकत्वं परिहरति॥ न ह्यवाच्यस्येति॥ भाष्ये अप्राप्य मनसा सहेत्यंशोदाहरणं तु सिद्धान्त्यभिमतवाच्यत्वसाधकेक्षणीयत्वहेतोरसिद्धिव्युत्पादनाय। अत एवावाच्यत्वादिकं त्वप्रसिद्धत्वादित्यत्राज्ञेयत्वस्यापि गतिं वक्ष्यति। अशब्दमित्यादेः प्रकृतोपयुक्तमर्थ-द्वयमाह अशब्दमित्यादेरिति॥ शब्दादिगुणशून्यमिति॥ तथा चायमर्थः। वचनवृत्तिः खलु गुणादि-योगनिमित्ता। तस्य च निर्गुणत्वान्न तत्र वचनवृत्तिरिति भावः। अथवा शब्दादिगुणशून्यतया श्रोत्राद्यग्राह्यत्वादज्ञेयत्वं तस्येति भावः॥ तदविषयश्चेति॥ अशब्दमित्यस्य शब्दाविषय इत्यर्थः। अशब्दमित्यादेः शब्दादिग्राहकश्रोत्राद्यविषय इत्यर्थः। नन्वौपनिषदः पुरुष इति वाच्यत्वस्य श्रुतत्वात्कथमवाच्यत्वमित्यतः प्राप्तमवचनेनैव प्रोवाचेत्यंशं व्याचष्टे वचनवृत्तिमिति॥ उक्तं च सुधायाम्। औपनिषदत्वं तु लक्षणया वृत्त्या सम्भवान्न वाच्यतामपेक्ष्यत इति। यद्वाचानभ्युदितमित्यस्य यद्यद्वाचकं शब्दतत्वं वा वाचा इन्द्रियेण न व्यवहृतमिति वा यद् ब्रह्म वाचा वेदवाचा अनभिहितमिति वार्थः। यच्छोत्रेणेत्यत्र यद्यद्विषयं शब्दमित्यर्थः। यद्वा तस्य लौकिकशब्दगुणशून्यत्वादलौकिकशब्दगुणस्य श्रोत्राविषयत्वमित्यर्थः।

ननु गोचरा इन्द्रियार्थाः स्युरित्यभिधानात् कथं गोचरमिति नपुंसकलिङ्गप्रयोग इत्यत आह त्रयीति। सूत्रे ईक्षतेरिति धातुनिर्देशः। तेन तदर्थभूतमीक्षणं लक्ष्यते। न च ब्रह्मसम्बन्धीक्षणं तस्य वाच्यत्व-साधकमित्यत ईक्षणकर्मत्वमेव हेतुतया विवक्षितम्। तदित्यनुवर्तते। न विद्यते शब्दो वाचको यस्य तदशब्दमवाच्यं न। नाशब्दमिति वचनं द्वौ नयौ प्रकृतमर्थं सातिशयं गमयत इत्यतो वाच्य-मेवेत्यवधारणार्थमित्यभिप्रेत्य स एतस्मादित्यादिभाष्यं प्रवृत्तमिति भावेन व्याचष्टे। स प्रणवोपासक इत्यादिना॥ यः पुनरेतं त्रिमात्रेणोमित्यनेनाक्षरेण परं पुरुषमिभिध्यायीतेति षट्प्रश्ने पूर्ववाक्ये प्रणवोपासकस्य प्रकृतत्वादिति भावः। उत्तमाज्जीवघनाच्चतुर्मुखादपि परं पुरिशयं पुरुषमीक्षत इति परकृतापव्याख्याननिरासाय व्याचष्टे जीवोत्तमहिरण्यगर्भोपदेशेनेति।

पश्यत्यपरोक्षतो जानाति। अपरोक्षस्य शब्दाकरणत्वेऽपि शब्दजन्यपरोक्षज्ञानोपासनाद्वारकत्वाद् उपदेशेन पश्यतीति युज्यते। विज्ञाय प्रज्ञां कुर्वीतेत्येतत्समानार्थकत्वात्। आत्मन्येवात्मानमित्यत्र ह्युपदेशेनेति योज्यम्। ईक्षणस्य शब्दसम्बन्धाभावे तेन वाच्यत्वनिर्णयायोगादिति॥ वाच्यमेवेति॥ यद्यपि तत्त्वित्यनुवृत्तावधारणं स्वत एव भवति। तदर्थं नञ्द्वयं न प्रयोक्तव्यं तथापि तत्पदान्विततु-शब्दस्याध्यायपरिसमाप्तिपर्यन्तं धर्म्यन्वितत्वेन साध्यान्वितत्वाभावात्। अत्र तद्ब्रह्म वाच्यमेवेत्यन्वये तद्भङ्गभयेन पुनरवधारणस्यापेक्षितत्वादिति। प्रत्यक्षादिनापीति। आगमाननुगृहीतप्रत्यक्षादिनेत्यर्थः। सिद्धान्तिनोऽपि प्रात्यक्षिकेक्षणस्याङ्गीकृतत्वात्। प्रत्यक्षाद्यवेद्यत्वे सतीति। श्रुत्यननुसारिप्रत्यक्षादि-प्रमित्यविषयत्वे सति प्रमाविषयत्वान्यथानुपपत्येत्यर्थः। तेनागमानुसारिप्रत्यक्षादिवेद्यत्वेन भ्रान्तिवेद्यत्वेन वा विशेषेणासिध्यन्यथासिध्योर् निरासः। आगमानुसारिप्रत्यक्षादिवेद्यत्वं तु वाच्यत्वव्यतिरेकेण न सम्भवतीति भावः। एवमीक्षणीयत्वादिति वाक्यमर्थापत्तिपरतया औपनिषदत्वादिति वाक्यं तत्रेक्षणीयत्वे विशेषणार्पकतया व्याख्यायेदानीं प्रथमं वाक्यं परिशेषपरतया द्वितीयं प्रसक्तिप्रतिषेधपरतया व्याचष्टे॥ परिशेषेत्यादिना साधयतीत्यन्तेन। भ्रान्तेरविद्यानिवर्तकत्वाभावेन प्रमाणेन मोक्षजनकेक्षणासम्भवादिति भावः। वचनेतरप्रमाणेनेति वचनाननुगृहीतप्रमाणेनेत्यर्थः। अवचनेत्येतत् प्रकारान्तरेण व्याख्याति॥ वृत्यन्तरेति॥ श्रुतिस्मृती चाहेति। एतेन श्रुतिस्मृतिभ्यश्चेत्यस्य वाच्यमेवेत्यनेनान्वयं सूचयति। श्रुतिस्मृतीनामादिपदोपात्तानां बहुत्वेऽपि जातिविवक्षया टीकायां द्विवचनम्। तपांसीत्यत्र वेदा इति श्रुतावाङ्प्रयोगेन साक्षादेव वाच्यस्य स्मृतौ चाहमेवेत्यवधारणलब्धमुख्यवेद्यत्वान्यथानुपपत्त्या च वाच्यत्वसिद्धिरिति भावः। सूत्रे श्रुत्याद्यनुक्तेक्षणीयत्वयुक्तिस्तु सर्वे वेदा इत्यादेरेव विषयवाक्यत्वेन पूर्वपक्ष्युक्तश्रुतिप्रतिरुद्धत्वेन स्वतो निर्णायकत्वात् तदनुग्राहकत्वेनेति बोध्यम्।

### **तत्त्वसुबोधिनी**

ॐ ईक्षतेर्नाशब्दम् ॐ॥ वाच्यत्वसमर्थनादिति। उपलक्षणमेतत्। सकलशास्त्रप्रतिपाद्यत्व-समर्थनादित्यपि द्रष्टव्यम्। आद्यसूत्रे ब्रह्मशब्देन जीवादिव्यावर्तकगुणपूर्तिलक्षणत्वेन सूचयित्वा द्वितीये तस्य गुणपूर्तिवाचितासिद्धये जीवपरतानिरासाय कारणता जिज्ञास्यब्रह्मलक्षणत्वेनोक्ता। तृतीये पूर्तिकारणतयोरतिव्याप्तिपरिहाराय तत्र शास्त्रं प्रमाणीकृत्य चतुर्थे तयोर् विष्ण्वेकनिष्ठत्वाय शास्त्रस्यान्यपरतां निषिध्य सर्वशास्त्रशब्दप्रवृत्तिनिमित्तसर्वगुणसिद्धये वचनवृत्त्या सर्वशास्त्रतात्पर्यविषयतायां चोक्तायां संशब्दार्थस्य वाच्यत्वस्य कार्त्स्नस्य च इहाक्षिप्य समाधानादनन्तरसङ्गतिः। एवं वाच्यत्वोपपादकेऽ-स्मिन्नधिकरणे सकलवेदार्थत्वसमर्थनपरस्य गतिसूत्रस्यान्तर्भावः संशब्दार्थाक्षेपसमाधानरूपत्वज्ञापनार्थमेव कृतः। पृथक्करणे तु वाच्यत्वसमर्थनपरत्वाभावादधिकरणान्तरत्वप्रतीतिप्रसङ्गादिति भावः। ननु रुद्रादि-शब्दयुक्तवेदवाक्येषु उपक्रमादिलिङ्गबलाद्विष्णुरेव प्रतिपाद्य इत्युक्तम्। न तु विष्णोर् वेदमुख्यार्थत्वं यत्सिद्ध्यर्थं वाच्यत्वसमर्थनं सङ्गतं स्याद् इत्यत आह॥ उपक्रमादिभिरिति॥ उपलक्षणं चैतत्। सुधोक्तरीत्या संशब्देन विष्णोर् मुख्यार्थत्वस्याप्युक्तत्वादिति बोध्यम्। शब्दवाच्यत्वेऽपि न शास्त्रमुख्यार्थत्वमित्यत आह॥ न हीति॥ उपदिदेशेति। विष्णुमिति शेषः। तथा च न व्याहतिरिति भावः। न तच्छब्दगोचरमिति युक्तमिति। उपलक्षणं चैतत्। सुधोक्तरीत्या शब्दानां गवां ज्ञानानां चरश्चरणं वृत्तिर् यस्मिन् तच्छब्दगोचरमिति व्यधिकरणबहुव्रीहित्वं वा चरश्चरणमस्यास्तीति मत्वर्थीयाच्प्रत्ययान्तत्वं वाश्रित्य शब्दगोचरमित्यस्य साधुत्वं द्रष्टव्यम्। ततश्च यतो वाचो इत्यादिश्रुतौ मनसा सहेत्यदृश्यत्वस्यापि उक्तत्वाद् ईक्षणीयत्वम् असिद्धमिति पूर्वपक्षस्याभिप्रायः। सूत्रे वाच्यमित्येव वक्तव्ये नाशब्दमिति वचनं द्वौ नञौ प्रकृतमर्थं सातिशयं गमयत इति वचनाद् अवधारणार्थम् इत्यभिप्रेत्योक्तं वाच्यमेवेति॥ प्रत्यक्षाद्यवेद्यत्वे सतीति॥ आगमाननुसारिप्रत्यक्षादिप्रमित्यविषयत्वे सति प्रमाविषयत्वान्यथानुपपत्तेत्यर्थः। तेनागमानुसारिप्रत्यक्षादिवेद्यत्वाद् भ्रान्तिविषयत्वाद्वा न विशेषणा-सिध्यन्यथासिद्धी। आगमानुसारिप्रत्यक्षादिवेद्यत्वन्तु वाच्यत्वव्यतिरेकेणासम्भवीति भावः। ‘औपनिषद-त्वात्’ इति वाक्यं पूर्वमर्थापत्तिपरतया व्याख्यातम् इदानीं परिशेषप्रमाणपरतया व्याचष्टे। परिशेषप्रमाणेन वेति। यद्यपि स्वमते अर्थापत्तिपरिशेषयोर् अनुमानता। तथापि तयोर् भेदमुपेत्य वा अनुमानत्वा-वान्तरभेदमाश्रित्य वा पक्षान्तरोक्तिः॥ प्रमाणेनेति॥ भ्रान्तेर् अविद्यानिवर्तकत्वाभावेन प्रमाणाभासेन मोक्षजनकेक्षणासम्भवादिति भावः। अवचनेन इत्येतद्वचनेतरप्रमाणेनेति व्याख्याय प्रकारान्तरेण व्याख्याति॥ वृत्त्यन्तरायोगेनेति॥ न च ईक्षणकर्मत्वरूपम् ईक्षणीयत्वं कथं सूत्रलब्धम् इति वाच्यम्। अन्यथानुपपत्त्यैव तस्य लाभात्। तथाहि। ईक्षतेरिति धातुनिर्देशः। तत्राविवक्षितशब्दमात्रे वाच्यत्वे हेतुत्वासम्भवात् तदर्थम् ईक्षणरूपोऽनेन लक्ष्यते। तथा चासम्बद्धस्यान्यसम्बन्धिनो वा ईक्षणस्य हेतुत्वासम्भवाद् ब्रह्मसम्बन्धिन एव तस्य हेतुत्वं वक्तव्यम्। सम्बन्धश्च न कर्तृत्वादिरूपः श्रुत्यननुगमाद् वाच्यत्वसाधकत्वाभावाच्च। तथा चेक्षणं ब्रह्मकर्मकमेव हेतुत्वेन वाच्यम्। तदपि न युक्तम्। तथात्वे ब्रह्म वाच्यं तत्कर्मकेक्षणादिति वैय्यधिकरण्यं स्यात्। ईक्षणकर्मत्वमेव वाच्यत्वे हेतुतया विवक्षितमित्यन्यथानुपपत्त्या ईक्षणीयत्वं लक्ष्यते इति न कोऽपि दोष इति भावः। श्रुतिस्मृती चाहेति। श्रुतावामनन्तीति साक्षाद्वाच्यत्वोक्तेः स्मृतौ चाहमेवेत्यवधारणोपपत्तये मुख्यतया वेद्यत्वस्य विवक्षणीयत्वात् तस्य च वाच्यत्वं विना अयोगात् सर्ववेदलक्षणाया अयोग्यत्वाच्च वाच्यत्वसिद्धिरिति भावः। ननु सर्वस्यापि वेदस्य ब्रह्मस्वरूपप्रतिपादकत्वे धर्मादिसिद्धिर् न स्यात् तत्प्रतिपादकाभावादित्यत आह॥ वेदा इति॥ तथा च वेदस्य धर्मादिप्रतिपादकत्वान् न तदसिद्धिः। न च तथात्वे विष्णु-प्रतिपादकत्वायोगः। स्वतन्त्र्येण विष्णुज्ञानार्थमेव तत्प्रतिपादनादिति भावः। यद्वा पदसमन्वयाभिप्रायेण सर्वे वेदा इति। वाक्यसमन्वयाभिप्रायेण तपांसीति। तथा च मुखतो धर्मादिप्रतिपादकत्वेऽपि वाक्यतात्पर्यं विष्णावेवेति भावः।

### **वाक्यार्थमञ्जरी**

वाच्यत्वेति॥ उपलक्षणमेतत्। सुधोक्तरीत्या संशब्दार्थसर्वशास्त्रप्रतिपाद्यत्वसमर्थनादित्यपि ध्येयम्। तेन सकलशास्त्रप्रतिपाद्यत्वसमर्थकगतिसामान्यसूत्रस्यैतदधिकरणान्तर्भाव उपपन्नः। ननूपक्रमादिलिङ्ग-बलाद्रुद्रादिशब्दोपेतशास्त्रस्यापि विष्णुरेवार्थ इत्येवोक्तं न तु तस्य मुख्यत्वमित्यत आह॥ उपक्रमादीति॥ उपलक्षणमेतत्। सुधोक्तरीत्या संशब्देन विष्णोर्मुखार्थत्वस्याप्युक्तत्वात्॥ वादीति॥ वाच्यत्वा-वाच्यत्ववादीत्यर्थः। तद्ब्रह्म। न हीति। वचनवृत्त्या लब्धस्य मुख्यार्थत्वादिति भावः। प्रकृतोप-योगायाह॥ तदविषयश्चेति॥ शब्दत्वगाद्यविषय इत्यर्थः। एतदुपपादनायैव गुणराहित्यकथनमिति भावः। प्रोवाचेत्यनेन वचनप्राप्त्या अवचनेनेत्येतद्व्याहतमित्यत आह॥ वचनवृत्तिं विनेति॥ उपदिदेशेति॥ विष्णुमिति शेषः। यच्छ्रोत्रेणेत्यत्र यच्छब्दार्थब्रह्मणः कर्तृत्वे येन श्रोत्रमिदं श्रुतमित्यनेन व्याहतमित्यत आह॥ पुरुष इति॥

‘अत्रोदाहृतवाक्यार्थविशेषो लिख्यते मया।

पूर्वपक्षोत्थितिर्ज्ञेया प्रतीतार्थानुसारतः।

अत्रायं भाष्योदाहृतश्रुत्यर्थः। वाचः सवेऽपि शब्दा मनसा सह अप्राप्य साकल्येनाविषयीकृत्य यत आनन्दरूपाद् ब्रह्मणो निवर्तन्ते तं ब्रह्मस्वरूपानन्दं विद्वान्न वेत्तीत्यन्वयः। यद् ब्रह्म अशब्दं प्राकृतशब्दरहितं साकल्येन तदप्रतिपाद्यं तद्ग्राहिश्रोत्रागोचरं तद्ग्राहिरसनागोचरं नित्यं नाशरहितम् अगन्धवत् प्राकृतगन्धवन् न भवति तद्ग्राहिघ्राणागोचरं च तदित्यन्वयः। अस्पर्शं प्राकृतस्पर्शरहितं तद्ग्राहिस्पर्श-नेन्द्रियागोचरञ्च। अव्ययं ह्रासरहितम्। अरसं प्राकृतरसरहितम्। यद् ब्रह्म वाचा वागिन्द्रियेण अनभ्युदितम् अभि साकल्येन नोक्तं येन ब्रह्मणा वाक् वागुपलक्षितं सर्वं जगत्। अभ्युद्यते अभि साकल्येन वागिन्द्रियेणोच्चार्यते तदेव ब्रह्म त्वं विद्धीत्यन्वयः। पुरुषो यद् ब्रह्म श्रोत्रेण साकल्येन न शृृणोति येन च ब्रह्मणा इदं श्रोत्रोपलक्षितं जगत्साकल्येन श्रुतं श्रवणादिविषयीकृतं तदेव ब्रह्म त्वं विद्धीत्यन्वय इति॥ त्रयीति॥ स्त्रीशूद्रब्रह्मबन्धूनां त्रयी न श्रुतिगोचरा इति प्रथमस्कन्धे प्रयोगादिति भावः। त्रयी श्रुतिः श्रुतिगोचरा न श्रवणविषयीभूता न। उपलक्षणमेतत्। सुधोक्तरीत्या शब्दानां गवां ज्ञानानां चरश्चरणं वृत्तिर्यस्मिन् तच्छब्दगोचरमिति व्यधिकरणबहुव्रीहिं वा चरश्चरणमस्यास्तीति मत्वर्थीयाच्प्रत्ययान्तत्वं वा आश्रित्य शब्दगोचरमित्यस्य साधुत्वं द्रष्टव्यम्। तेनाप्राप्य मनसा सहास्पर्श-मित्यादिश्रुतौ यदज्ञेयत्वमभिप्रेतं तदपि सङ्गृहीतं भवति। अन्यथा तदंशोदाहरणं न स्यात्। अत एव भाष्ये अवाच्यत्वादिकमित्यादिशब्दः, तदवतारिकाग्रन्थे अवाच्यत्वाज्ञेयत्वाभिधायकेति टीकावचनम्, अतर्क्यमज्ञेयमित्यादिप्रमाणोदाहरणं च सङ्गच्छते। न च ज्ञेयत्वसमर्थनमसङ्गतमिति वाच्यम्। ईक्षणीयत्वहेतोरसिद्धिपरिहारार्थत्वात्। अत एवेक्षणीयत्वासिद्धिपरिहारकत्वेन गौणश्चेन्नात्मशब्दादिति सूत्रं न च गौण आत्मा दृश्य इत्यादिना भाष्येण व्याख्यातमिति बोद्धव्यम्।

ॐ ईक्षतेर्नाशब्दम् ॐ॥ तद् ब्रह्म अशब्दम् अवाच्यं न किं तु वाच्यमेव ईक्षतेः पुरुषमीक्षत इति कर्मत्वव्यपदेशादित्यर्थः। श्रुतिप्राप्तम् आपापत इति शेषः। हिरण्यगर्भोपदेशेनेति॥

‘‘प्रणवेन हरिं ध्यायन् ब्रह्मलोकं समेत्य च।

ज्ञानं चतुर्मुखात्प्राप्य मुच्यते नात्र संशय’’

इति षट्प्रश्नभाष्योक्तेरिति भावः। पौनरुक्तिपरिहाराय विज्ञायेत्येतद्व्याचष्टे॥ परोक्षत इति॥ ईक्षणीयत्वं ज्ञेयत्वम्। ईक्षणस्य ज्ञानस्य। प्रत्यक्षादिनापीति॥ अतोऽन्यथाप्युपपत्तिरिति भावः। उक्तरीत्या शास्त्रयोनित्वादित्युक्तरीत्या॥ प्रत्यक्षाद्यवेद्यत्वे सतीति॥ आगमाननुसारिप्रत्यक्षाद्यवेद्यत्वे सतीत्यर्थः। तेनागमानुसारिप्रत्यक्षादिवेद्यत्वाद्विशेषणासिद्धिरिति निरस्तम्॥ ईक्षणीयत्वान्यथानुपपत्त्येति॥ प्रमाविषत्वान्यथानुपपत्त्येत्यर्थः। तेन भ्रान्तिविषयत्वेनान्यथासिद्धिरिति निरस्तम्। ‘औपनिषदत्वात्’ इति वाक्यमेवमर्थापत्तिपरत्वेन व्याख्याय परिशेषपरत्वेनापि व्याचष्टे॥ परिशेषप्रमाणेन वेति॥ प्रमाणेनेति॥ भ्रान्तेरज्ञानानिवर्तकत्वेन प्रमाणेन मोक्षजनकेक्षणासम्भवादिति भावः॥ अवाच्ये वृत्त्यन्तरेति॥ अवाच्येऽपि लक्षणाङ्गीकारेऽनवस्था वक्ष्यत इति भावः। अनेनावचनेनैतत्प्रकारान्तरेण योजितम्॥ प्राबल्यमिति॥ तेषु त्रिष्वक्षादिकरणेषु मध्ये यदागमस्य प्राबल्यमुक्तं तज्जात्यैव स्मृतम् उत्सर्गेणैव स्मर्तव्यमित्यर्थः॥ श्रुतिस्मृती चाहेति॥ श्रुतावाङा साक्षाद्वाच्यत्वोक्तेः स्मृतौ कर्मादीनामपि वेद्यत्वादहमेवेत्यवधारणानुपपत्त्या तदुपपत्तयेऽन्येषां मुख्यतया वेद्यत्वेऽपि हरेः परममुख्यवृत्त्या वेद्यत्वस्य वक्तव्यत्वात्तस्य च वाच्यत्वं विनाऽयोगात्तत्सिद्धिरिति भावः। भाष्ये वेदान्तकृद् वेदनिर्णायकब्रह्ममीमांसा-कर्ता। यत्प्रति यत्प्रीत्यर्थम्।

### **विवृतिः**

वाच्यत्वसमर्थनादिति॥ उपलक्षणमेतत्। सकलशास्त्रप्रतिपाद्यत्वसमर्थनादित्यपि द्रष्टव्यम्। आद्यसूत्रे ब्रह्मशब्देन जीवादिव्यावर्तक गुणपूर्तिलक्षणत्वेन सूचयित्वा, द्वितीये तस्य गुणपूर्तिवाचित्वसिद्धये जीवपरता निरासाय कारणता जिज्ञास्यब्रह्मलक्षणत्वेनोक्ता। तृतीये पूर्तिकारणतयोरतिव्याप्तिपरिहाराय शास्त्रं प्रमाणीकृत्य चतुर्थे तयोर्विष्ण्वैकनिष्ठत्वाय शास्त्रस्यान्यपरतां निषिध्य सर्वशास्त्रस्य शब्दप्रवृत्तिनिमित्त-सर्वगुणपूर्तिसिद्धये, वचनवृत्या, सर्वशास्त्रतात्पर्यविषयतायां चोक्तायां संशब्दार्थस्य वाच्यत्वस्य कार्त्स्न्यस्य चेहाक्षिप्य समर्थनादनन्तरसङ्गतिः। एवं वाच्यत्वोपपादकेऽस्मिन्नधिकरणे सकलवेदार्थत्वसमर्थनपरस्य गतिसूत्रस्यान्तर्भावः संशब्दार्थाक्षेपसमाधानरूपत्वज्ञापनार्थमेव कृतः। पृथक्करणे तु वाच्यत्वसमर्थनपरत्वा-भावादधिकरणान्तरत्वप्रतीतिप्रसङ्गात्। ननु रुद्रादिशब्दयुक्तवेदवाक्येषु उपक्रमादिलिङ्गबलाद्विष्णुरेव प्रतिपाद्य इत्युक्तं, न तु विष्णोर्वेदमुख्यार्थत्वं यत्सिध्यर्थं वाच्यत्वसमर्थनं सङ्गतं स्यादित्यत आह॥ उपक्रमादिभिरिति॥ उपलक्षणं चैतत्। संशब्देन विष्णोर्मुख्यार्थत्वस्याप्युक्तत्वादिति बोध्यम्। शब्दावाच्यत्वेऽप्यस्तु शास्त्रमुख्यार्थत्वमित्यत आह॥ न हीति॥ उपदिदेशेति॥ विष्णुमिति शेषः। तथा च न व्याहतिरिति भावः। न तच्छब्दगोचरमिति युक्तमिति॥ उपलक्षणं चैतत्। शब्दानां गवां ज्ञानानां चरश् चरणं, वृत्तिः, यस्मिन् तच्छब्दगोचरमिति व्यधिकरणबहुव्रीहिं वा, चरश्चरणमस्या-स्तीति मत्वर्थीयाच्प्रत्ययान्तत्वं वाऽऽश्रित्य शब्दगोचरमित्यस्य साधुत्वं द्रष्टव्यम्। ततश्च यतो वाच इत्यादिश्रुतौ मनसा सहेत्यदृश्यत्वस्याप्युक्तत्वादीक्षणीयमसिद्धमिति पूर्वपक्ष्यभिप्रायः।

सूत्रे वाच्यमित्येव वक्तव्ये नाशब्दमिति वचनं ‘द्वौ नञौ प्रकृतमर्थं सातिशयं गमयतः’ इति वचनादवधारणार्थमित्यभिप्रेत्योक्तम्। वाच्यमेवेति॥ पूर्वमर्थापत्तिपरतया व्याख्यातम् इदानीं परिशेषप्रमाणपरतया व्याचष्टे॥ परिशेषप्रमाणेन वेति॥ यद्यपि स्वमतेऽर्थापत्तिपरिशेषयोरनुमानता, तथाऽपि तयोर्भेदमुपेत्य वाऽनुमानत्वावान्तरभेदमाश्रित्य वा पक्षान्तरोक्तिः॥ प्रमाणेनेति॥ भ्रान्तेरविद्या-निवर्तकत्वाभावेन प्रमाणाभासेन मोक्षजनकेक्षणासम्भवादिति भावः। अवचनेनेत्येतद्वचनेतरप्रमाणेनेति व्याख्याय प्रकारान्तरेण व्याख्याति॥ वृत्यन्तरायोगेनेति॥ न हि ईक्षतेरिति धातुनिर्देशस् तत्र विवक्षितशब्दमात्रस्य वाच्यत्वे हेतुत्वाभावात् तदर्थ ईक्षणरूपोऽनेन लक्ष्यते। तथाचासम्बद्धस्यान्य-सम्बन्धिनो वेक्षणस्य हेतुत्वासम्भवाद्ब्रह्मसम्बन्धिन एव तस्य हेतुत्वम्। वक्तव्यं सम्बन्धश्च न कर्तृत्वादिरूपः श्रुत्यननुगमाद् वाच्यत्वसाधकत्वाभावाच्च। तथाचेक्षणं ब्रह्मकर्मकमेव हेतुत्वेन वाच्यं तदपि नयुक्तं, तथात्वे, ब्रह्म, वाच्यं, तत्कर्मकेक्षणादिति वैय्यधिकरण्यं स्यात्। तस्माद् ईक्षणकर्मत्वमेव हेतुतया विवक्षितमित्यन्यथानुपपत्या, ईक्षणीयत्वं लभ्यत इति न कोऽपि दोष इति भावः॥ श्रुतिस्मृती चाहेति॥ श्रुतावामनन्तीति साक्षाद्वाच्यत्वोक्तेः स्मृतौ चाहमेवेत्यवधारणोपपत्तये मुख्यतया वेद्यत्वस्य विवक्षणीयत्वात्तस्य च वाच्यत्वं विनाऽयोगात्सर्ववेदलक्षणाया अयोग्यत्वाच्च वाच्यत्वसिद्धिरिति भावः। ननु सर्वस्यापि वेदस्य ब्रह्मस्वरूपप्रतिपादकत्वे धर्मादिसिद्धिर्न स्यात्, प्रतिपादकाभावादित्यत आह॥ वेदा इति॥ तथा च वेदस्य धर्मादिप्रतिपादकत्वान्न तदसिद्धिः। न च तथात्वे विष्णुप्रतिपादकत्वायोगः, स्वातन्त्र्येणैव विष्णुज्ञानार्थं तत्प्रतिपादनादिति भावः। यद्वा पदसमन्वयाभिप्रायेण सर्वे वेदा इति वाक्यसमन्वयाभिप्रायेण तपांसीति। तथा च मुखतो धर्मादिप्रतिपादकत्वेऽपि वाक्यतात्पर्यं विष्णावेवेति भावः।

------------------------------------------------------------------------

ॐ ईक्षतेर्नाशब्दम् ॐ

## **सूत्रभाष्यम्**

अवाच्यत्वादिकं त्वप्रसिद्धत्वात्॥

‘न तदीदृगिति ज्ञेयं न वाच्यं न च तर्क्यते।

पश्यन्तोऽपि न पश्यन्ति मेरो रूपं विपश्चित’ इतिवत्॥

‘अप्रसिद्धेरवाच्यं तद्वाच्यं सर्वागमोक्तितः।

अतर्क्यं तर्क्यमज्ञेयं ज्ञेयमेवं परं स्मृतम्’ इति गारुडे॥

न चाशब्दत्वमितरसिद्धम्॥ ५॥

### **तत्त्वप्रदीपिका**

मेरोरप्रसिद्धत्वादवाच्यत्वेऽपि, ब्रह्मणस्त्वगोचरत्वादेवेत्याशङ्क्य विशेषप्रमाणमाह– अप्रसिद्धेरवाच्यं तदिति। न चाशब्दत्वमितरसिद्धमित्यस्यायमर्थः। उक्तन्यायेन वाच्यत्वाद्ब्रह्मणो मायिसिद्धमशब्दत्वं न श्रुत्यर्थः। अस्यैव भाष्यस्यान्योऽर्थः न चावाच्यत्वं ब्रह्मण इतरस्य मायिनोऽपि सिद्धम्। ब्रह्मणि व्यवहाराभावप्रसङ्गात्। अन्योऽर्थः कथ्यते यन्मायिनोक्तं प्रधानस्याशब्दत्वं हेतुत्वेनाशब्दं हि तदिति साङ्ख्यं प्रति, तदितरस्य साङ्ख्यस्य न सिद्धम्। तेन प्रधानस्य वेदगम्यत्वाङ्गीकारात्। किञ्च, यदितरेण मायिनोक्तं प्रधानस्याशब्दत्वं सूत्रार्थत्वेन, तन्न तस्य सिद्धम्। स्वयमेव भगवद्गीताव्याख्याव्याजग्रन्थे प्रधानस्य शब्दगम्यत्वाङ्गीकारात्। न च समन्वयप्रतिपादनादन्यो व्यापारः सत्यां गतौ सम्भवत्यस्मिन्नध्याये। अत ईक्षतेर्नाशब्दमिति सूत्रं ब्रह्मणोऽशाब्दत्वनिराकरणपरमिति सिद्धम्॥

### **तत्त्वप्रकाशिका**

नन्वेवं युक्त्यादिसिद्धत्वे वाच्यत्वस्यावाच्यत्वाज्ञेयत्वाभिधायकोदाहृतश्रुतेः का गतिरित्यत आह॥ अवाच्यत्वादिकमिति॥ अवाच्यत्वादिकमवाच्यत्वादिव्यपदेशः। अप्रसिद्धिः साकल्येनागोचरता। नन्वप्रसिद्धेरवाच्यत्वादिव्यपदेशः क्व दृष्ट इत्यत आह॥ न तदिति॥ पश्यन्त इत्युक्तेरप्रसिद्ध्यैवैतदिति ज्ञायते। न केवलमन्यथाऽनुपपत्तिमात्रसिद्धेयं व्यवस्थाऽपि तु स्मृतिसिद्धा चेति भावेनाह॥ अप्रसिद्धे-रिति॥ एवमप्रसिद्धिप्रसिद्धिभ्याम्। एवं यतो वाच इत्यादिश्रुतीनां युक्त्यादिबलादर्थान्तरोपपत्तेर्नाशब्दं ब्रह्मेति सूत्रं व्याख्याय परकृतापव्याख्यां प्रत्याख्याति॥ न चेति॥ जगत्कारणत्वं सदेव सौम्येत्यादौ कस्यचित्प्रतीयते। तत्किं ब्रह्मोत प्रधानमिति सन्देहे प्रधानमिति प्राप्ते सिद्धान्तितम्। न प्रधानं श्रौतजगत्कारणम्। तदैक्षतेति ईक्षतिश्रवणादशब्दं हि तदिति। तदेतद् व्याख्यानमयुक्तम्। यतोऽशब्दं हि तदिति हेतुतयोक्तमश्रौतत्वं न साङ्ख्यस्य प्रतिवादिनः सिद्धम्। तेन वैदिकत्वाभ्युपगतेः। नापि स्वन्यायेन तदुक्तिः। अजामेकामित्यादौ प्रधानस्य श्रुतत्वात्। न च तत्रान्यत्कल्प्यम्। नाममात्रे विवादादर्थान्तरस्य चाभावादिति भावः। किं च ब्रह्मणोऽपि श्रौतत्वं न युक्तम्। अवाच्यत्वात्। अवाच्ये वृत्त्यन्तरायोगात्। नापि तस्येक्षितृत्वम्। तस्येक्षतिस्वरूपत्वात्। जगत्कारणस्य मायावच्छिन्नस्येक्षणं सम्भवतीति चेन्न। जिज्ञास्यस्यैव जगत्कारणतयोक्तत्वात्। न हि जिज्ञास्यं मायावच्छिन्नम्। तज्जिज्ञासाया अप्रयोजकत्वात्। किञ्च माययेक्षणं भवत्युपचर्यते वा। आद्ये दृश्यत्वाद्यपि किं न स्यात्। न द्वितीयः। प्रधानेऽपि सम्भवादिति॥ ५॥

### **गुर्वर्थदीपिका**

साकल्येनागोचरतेत्यत्र साकल्येन शब्दादिप्रमाणानामगोचरतेत्यर्थः। वाच्यं तर्क्यमिति शब्दानुमानयो-र्गृहीतत्वाज्ज्ञेयमित्यवशिष्टप्रत्यक्षेण ज्ञेयत्वमेव स्मृतेरर्थ इत्यनुसन्धेयम्। एवमप्रसिद्धिप्रसिद्धिभ्यामित्यस्य साकल्येनाप्रसिद्धिप्रसिद्धिभ्याम् इत्यर्थः। जडत्वानादित्वत्रिवर्णप्रजाजनकत्वसंसार्युपभोग्यत्वमुक्तानुप-योगित्वाख्यसाङ्ख्योदितप्रधानलक्षणानां श्रुतौ श्रवणात्प्रकृतिरेवैतच्छ्रुत्यर्थभूता। तस्या अत्र चाविद्येति नामान्तरं त्वया दत्तमिति भावेनोक्तम् अर्थान्तरस्य चाभावादिति। माययेक्षणं भवतीत्यत्रेक्षण-पदेनेक्षणकर्तृत्वमुच्यते तद्भवत्युत्पद्यते चेत्यर्थः। ननु मायाविशिष्टे ईक्षितृत्वस्योत्पत्तिरस्ति। विशिष्टस्य मिथ्यात्वाद्दृश्यत्वादिकमप्यस्तीति मायिनां मतम्। अतः कथमिदमनिष्टमिति चेत्सत्यं माययाऽपि जडभूतस्वस्वरूपे स्वसम्बन्धिमात्रे वा नेक्षितृत्वमुत्पाद्यते। घटादावपि प्रसङ्गात्। प्रकृत्याख्यमायया प्रकृतिस्वरूपेऽपि न्यायसाम्येनोत्पादयितुं शक्यत्वात्। अतो विशेष्यभूतचिदंश एवोत्पादयतीति वक्तव्यम्। तस्य दृश्यत्वादिकं परस्यानिष्टमेवेति भावः।

### **भावबोधः**

युक्त्यादिबलादिति। अनेन ‘सर्वे वेदा यत्पदमामनन्ति’ इति श्रुतिसहितानुभवस्य बलवत्त्वादिति न्यायविवरणमुक्ततात्पर्यकं भवति। तथा हि– न्यायविवरणे साक्षात्सूत्रोक्तेक्षणीयत्वलिङ्गजन्यानुभवस्य ‘च’ इत्यनेनाभिधाय तस्य प्राबल्यव्युत्पादनार्थं श्रुतिसहितेत्युक्तम्। अत्रापि युक्त्येति लिङ्गं स्वपदेनोपादाय तत्प्राबल्योपपादकश्रुत्यादेरादिपदेन ग्रहणमिति। एवं भाष्यगतमितरपदं मायावाद्यपेक्षयेतरसांख्यपरं कृत्वा ‘न चाशब्दत्वम्’ इति वाक्यं व्याख्यामिदानीमस्मदपेक्षयेतरमायावादिपरं कृत्वा तदेव वाक्यं व्याख्याति– नापि स्वन्यायेनेति।

तेजोऽबन्नात्मकञ्चापि यद्युपादानमिष्यते।

अनाद्येवापराधः कः प्रधानमिति चोदितः॥

इत्यनुव्याख्यानानुसारेणाऽऽह न च तत्रेति। अन्यत्तेजोबन्नात्मकम्। ननु न विशिष्टमीक्षितृ; येन जिज्ञास्यत्वायोगः। किन्तु शुद्धमेव मायासम्बन्धादीक्षितृ इत्याशङ्कापरिहारार्थमाह– किञ्च माययेति। किञ्चेति न दूषणान्तरप्रतिज्ञार्थः। किन्तु मायया चेक्षणं किं भवतीत्यर्थः। एवं सत्याद्ये दृश्यत्वा-द्यपीत्युत्तरवाक्यमपि सङ्गच्छते। विशिष्टपक्षे दूषणान्तरत्वे इष्टापत्तिप्रसङ्गेन तदयुक्तं स्यादिति बोध्यम्।

### **भावदीपः**

अज्ञेयत्वेति भाष्यस्थादिपदार्थोक्तिः। श्रुतेरिति जात्येकवचनम्। अतोऽग्र इत्यादिश्रुतीनामित्युक्तिः। अवाच्याप्रसिद्धादिपदवाच्यत्वाद् व्याहतिनिरासायावाच्यत्वादिव्यपदेश इत्युक्तम्॥ अन्यथेति॥ पश्यन्त इत्युक्त्यन्यथानुपपत्येत्यर्थः। एवमिति पदमतर्क्यं तर्क्यमित्यनेनाज्ञेयं ज्ञेयमित्यनेन चान्वेतीति भावेनैव-मित्यस्यार्थमाह॥ एवमप्रसिद्धिप्रसिद्धिभ्यामिति॥ स्मृतावज्ञेयं ज्ञेयमिति श्रुतिमूलप्रत्यक्षादिति बोध्यम्। वाच्यं तर्क्यमिति शब्दतर्कयोरुक्तेर्भाष्यमुत्सूत्रमिति भ्रमनिरासायोक्तमनुवदति॥ एवमिति॥ युक्त्यादीति॥ सूत्रे श्रुत्याद्यनुग्राहकन्यायमात्रोक्तावपि तदनुग्राह्यवाच्यत्वे श्रुत्यादेरपि सूत्रकृतो हेतुत्वेनाभिमतत्वादीक्षतेरित्यस्य श्रुतिसहितानुभवस्य बलवत्त्वादिति न्यायविवरणोक्त्यनुरोधेन युक्त्यादि-बलादित्यनुवादः कृतः। स्मृतिभ्यश्चेत्यन्तभाष्यार्थानुवादोऽयम्। अवशिष्टभाष्यार्थानुवादोऽर्थान्तरेति। वाच्यमेवेत्यस्य व्याख्येयप्रदर्शनेनानुवादो नाशब्दमिति। अनुवृत्ततत्पदार्थो ब्रह्मेति। वादिप्रतिवादिनोर्मायि-साङ्ख्ययोरन्योन्यापेक्षयान्योन्ययोरितरत्वाद् द्वावपि भाष्यस्थेतरपदोपात्ताविति भावेनाह॥ न साङ्ख्यस्येति॥ नापि स्वन्यायेनेति च॥ तेन वैदिकत्वेति॥ अजामेकां लोहितशुक्लकृष्णामित्यादिमन्त्रार्थत्वेनोक्ते-रित्यर्थः॥ अन्यदिति॥ त्रिगुणात्मिकानाद्यविद्यादिकमित्यर्थः। एवं व्याख्यानं स्वव्याहतं चेत्याह॥ किं चेति॥ वृत्त्यन्तरेति॥ वक्ष्यमाणदिशेति भावः। एतेन भाष्ये चशब्दस्य किञ्चेत्यर्थः। नेति काकुः। अशब्दत्वमितरसिद्धं प्रधानादितरस्य मायावाद्यङ्गीकृतब्रह्मणः सिद्धं न भवति किं भवत्येवेति योजना सूचिता। भाष्यस्थचशब्दमनुक्तसमुच्चयं मत्वा ईक्षतेरिति सूत्रांशव्याख्यां च निराह॥ नापीति॥ एतेनेक्षितृत्वं चेतरसिद्धं मायावाद्यङ्गीकृतब्रह्मणः सिद्धं न भवतीति भाष्यार्थो दर्शितः। अर्थान्तरं चाभिप्रेत्य शङ्कान्तरं निराह॥ जगत्कारणस्येति॥ अप्रयोजकत्वादिति॥ शुद्धात्मज्ञानादेव मोक्षोक्तेरिति भावः। एतेनेक्षितृत्वं चेतरसिद्धं मायावच्छिन्नब्रह्मणः सिद्धं न वाच्यम्। कुतो ऽशब्दं हेतुगर्भमिदम्। अशब्दत्वात्। श्रवणादिरूपजिज्ञास्यत्वासम्भवात्तस्येति भाष्यार्थः सूचितो भवति। ननु न विशिष्टमीक्षितृ येन जिज्ञास्यत्वायोगः। किन्तु शुद्धमेव मायासम्बन्धादीक्षितृ तेन न कोऽपि दोष इत्यत आह॥ किञ्चेति॥ भवति उत्पद्यते शुद्धस्येत्यर्थः॥ दृश्यत्वेति॥ तथा च मिथ्यात्वापत्तिरिति भावः। एतेनेक्षितृत्वं चेतरसिद्धम् इतरेण मायोपाधिना इतरस्य शुद्धब्रह्मणः सिद्धम् उत्पन्नं न भवति तथात्वे इतरसिद्धम् इतरस्येक्षितृत्वेतरस्य दृश्यत्वादेरपि सिद्धं भावे निष्ठा। सिद्धिर्न स्यात्किं भवेदेवेति तथेक्षितृत्वमुपचरितं चेदितरसिद्धम् इतरस्य प्रधानस्य सिद्धं न भवेत्किं भवेदेवेति च भाष्यार्थः सूचितः॥

### **अभिनवचन्द्रिका**

शिष्यः शङ्कते – नन्विति॥ ‘यतो वाच’ इति वाङ्निवृत्त्युक्त्या अवाच्यत्वस्य ‘अप्राप्य मनसा सहे’ति मनसोऽविषयत्वोक्त्याऽज्ञेयत्वस्य च लाभो भवतीत्यभिप्रेत्योक्तम्। अवाच्यत्वाज्ञेय-त्वाभिधायकश्रुतेः का गतिरित्येव प्रष्टव्यम्, न तु अज्ञेयत्वाभिधायकश्रुतेः का गतिरिति प्रष्टव्यमिति परास्तम्। अस्य शिष्यप्रश्नत्वेन पूर्वपक्षिप्रश्नत्वाभावात्। उपसंहरति – एवमिति॥ ‘न चाशब्दत्व-मितरसिद्धमिति भाष्यम् इतरस्य पूर्वपक्षिणोऽशब्दत्वं प्रधानस्य न सिद्धमित्यर्थपरतया व्याख्याय इतरस्य सिद्धान्तिनो ऽशब्दत्वं प्रधानस्य न हि सिद्धमित्यर्थपरतयापि व्याचष्टे– नापि स्वन्यायेनेति॥ इतरसिद्धं मायावादिसिद्धं ‘सदेव सोम्ये’(छा.६)त्यादिवाक्यप्रतिपाद्यत्वं ब्रह्मणो न सम्भवति। यतस् तेन तस्य शब्दावाच्यत्वमङ्गीकृतमिति ‘न चाशब्दत्वमिति भाष्यस्य योजनान्तरमभिप्रेत्याह – किं चेति॥ यथा त्वन्मते ‘सदेवे’त्यादिवाक््यप्रतिपाद्यत्वं प्रधानस्य न सम्भवति, तथा ब्रह्मणोऽपि न सम्भवतीत्यर्थः। जगत्कारणं जिज्ञास्यं स्यात्, भिन्नमेवेति मन्वानः शङ्कते – जगत्कारणस्येति॥ नन्वस्ति तावन्मायाया ईक्षितृत्वं, तत्सम्बन्धात् ‘तदैक्षते’(छा.६-२)ति श्रुतौ शुद्धस्येक्षितृत्वमुच्यत इत्यत आह– किं च मायया ईक्षणमिति॥ मायसम्बन्धाद्ब्रह्मणि ईक्षणं भवति। तच्च श्रुत्या उच्यत इत्युच्यते उत श्रुत्या ईक्षितृत्वमुपचर्यत इत्युच्यत इत्यर्थः। प्रधानेऽपि सम्भवादिति॥ ‘तदैक्षते’ति ईक्षितृत्वं प्रधानेऽपि सम्भवतीति तस्य जगत्कारणत्वे बाधकमित्यर्थः।

### **वाक्यार्थमुक्तावली**

व्यपदेश इति॥ वस्तुतस्तस्याभावादिति भावः। न केवलमन्यथानुपपत्तीति। अवाच्यत्व-वाच्यत्वादिप्रतिपादकप्रमाणद्वयविरोधान्यथानुपपत्येत्यर्थः। एवमिति पदमतर्क्यमिदिनान्वेतीति भावेन व्याख्याति एवमिति॥ युक्त्यादिबलादिति॥ युक्तिरीक्षणीयत्वादिका। आदिपदेन सर्वे वेदा इति श्रुतिः। यद्वा युक्तिरर्थापत्तिः। आदिपदेनाप्रसिद्धेरिति स्मृतिर्गृह्यते। न प्रधानं श्रौतजगत्कारणमिति साध्यम्, अशब्दं हि तदिति हेतुः कारणत्वाभिधायकवैदिकशब्दगोचरत्वाद् इत्यर्थः। कथमशब्दत्वमित्यत उक्तम्। तदैक्षतेति ईक्षतिश्रवणादिति। तदैक्षत तत्तेजोऽसृजत स एक्षत लोकान् व्यसृजदिति स ईक्षांचक्रे। स प्राणमसृजतेति कारणस्येक्षितृत्वश्रवणात्तस्याचेतनेऽयुक्तत्वादित्यर्थः। स्पष्टमेतत् सुधायाम्। केचित्तु अशब्दं हि तदिति हेत्वन्तरम् इति व्याचक्षते। इतःपरं सिद्धान्तिततया अभिमतमायीतर-साङ्ख्यपरत्वेन व्याख्यानम् इत्यर्थः। अन्यदिति तेजोऽबन्नात्मकजगदुपादानमित्यर्थः। तदुक्तम् अनुव्याख्याने। तेजोऽबन्नात्मकं चापि यद्युपादानमिष्यत इति। नाममात्र इति। अनादितो जगदुपादा-नस्य प्रकृतिसूक्ष्मानतिरेकादिति भावः। एवं व्याख्यानं स्वन्यायविरुद्धमित्याह किञ्चेति। एतेन भाष्ये किञ्चाशब्दत्वं प्रधानादितरस्य ब्रह्मणस्त्वन्मते सिद्धं न किमिति योजनान्तरमुक्तं भवति। इदानीं चशब्दसूचितं दूषणान्तरमाह॥ नापीति॥ एतेन चेक्षितृत्वम् इतरमते इतरस्य ब्रह्मणो न सिद्धमिति व्याख्यातं भवति। अर्थान्तरमभिप्रेत्य शङ्कां परिहरति। जगत्कारणस्येति। अप्रयोजकत्वादिति। शुद्धात्मज्ञानादेव मोक्षोपपत्तेरिति भावः। एतेन चेक्षितृत्वमितरस्य शुद्धातिरिक्तस्य मायावच्छिन्नस्य सिद्धम् इति वाच्यम्। कुतश्च यस्मात्तस्याशब्दत्वं श्रवणादिरूपजिज्ञासाविषयत्वमित्यर्थ उक्तो भवति। ननु न विशिष्टमीक्षितृ येन जिज्ञास्यत्वायोगः किन्तु शुद्धमेव मायासम्बन्धादीक्षित्रित्यत आह किञ्चेति॥ अत्र किञ्चेति न दूषणान्तरप्रतिज्ञार्थं किन्तु मायायेक्षणं भवत्युत किमित्यर्थः। अन्यथा वक्ष्यमाणदूषणस्य परस्येष्टत्वेन तत्कथनमयुक्तं स्यादिति बोध्यम्। दृश्यत्वाद्यपि इत्यादिपदेन मिथ्यात्वं गृह्यते। यद्वा दृश्यत्वमीक्षणीयत्वमादिपदेन वाच्यत्वं गृह्यते। एतेनेति॥ ईक्षितृत्वमितरस्य शुद्धस्य सिद्धमुत्पन्नं भवति। तथात्वे इतरस्येक्षितृत्वादितरस्य दृश्यत्वादेरपि सिद्धं सिद्धिर् भावे निष्ठा न स्यात्किमिति योजना सूचिता भवति। इति शब्दो भाष्यार्थोक्तिसमाप्तिद्योतकः। न चैवं श्रद्धाजाड्येनानेकार्थकथनं न टीकाभिप्रेतमिति वाच्यम्। भाष्यस्य बह्वर्थत्वात्। टीकाकृतश्च तद्ववचने शक्तत्वात्। अक्षरार्थानुगुण्याच्चेति।

### **तत्त्वसुबोधिनी**

सर्वथाऽप्रसिद्धे अवाच्यत्वव्यपदेशोऽपि कथम् इत्यतो व्याचष्टे॥ साकल्येनेति॥ एवं भाष्यगत-मितरपदं मायावाद्यपेक्षया इतरसाङ्ख्यपरं कृत्वा ‘न चाशब्दत्त्वमिति’ वाक्यं व्याख्यातम्। इदानीम् अस्मदपेक्षया इतरमायावादिपरं कृत्वा तदेव वाक्यं व्याख्याति॥ नापि स्वन्यायेनेति॥ न च तत्रेति॥ अन्यत्तेजोऽबन्नादिकम्। अवच्यत्वेऽपि लक्षणया श्रौतत्वं भविष्यतीत्यत आह॥ अवाच्य इति॥ ननु न विशिष्टमीक्षितृ येन जिज्ञास्यत्वायोगः। किन्तु शुद्धमेव मायासम्बन्धादीक्षित्रिति शङ्कापरिहारार्थमाह। किञ्च माययेति। किञ्चेति न दूषणान्तरप्रतिज्ञार्थः। किन्तु मायया चेक्षणं किं भवतीत्यर्थः। एवं सति आद्ये दृश्यत्वाद्यपीत्युत्तरवाक्यमपि सङ्गच्छते। विशिष्टपक्षे दूषणान्तरत्वे इष्टापत्तिप्रसङ्गेन तदयुक्तं स्यादिति बोध्यम्॥ आद्ये दृश्यत्वाद्यपीति॥ तथात्वे च दृश्यत्वस्य हेतोर् अनैकान्तिकत्वमिति भावः।

### **वाक्यार्थमञ्जरी**

अप्रसिद्धिनिमित्तकावाच्यत्वस्य वास्तव्यत्वे व्याहतिरित्यत आह॥ अवाच्यत्त्वादिव्यपदेश इति॥ व्यवहार इत्यर्थः। सर्वागमोक्तस्य कथमप्रसिद्धत्वमित्यत आह॥ साकल्येनेति॥ अप्रसिद्धैवेति॥ पश्यन्तोऽपि न पश्यन्तीत्यनयोर्विरोधपरिहाराय साकल्येन न पश्यन्तीति वाच्यम्। तदेव चाप्रसिद्धत्वमिति भावः। अन्यथानुपपत्तीति॥ वाच्यत्वसाधकप्रमाणान्यथानुपपत्तीत्यर्थः। इयम् अप्रसिद्धत्वादवाच्य-त्वादिरूपा॥ अप्रसिद्धिप्रसिद्धिभ्यामिति॥ तथा चाप्रसिद्धेरतर्क्यमज्ञेयं प्रसिद्धेस्तर्क्यं ज्ञेयं चेति व्याख्येयमिति भावः। अत्र ज्ञेयत्वमागमानुकूलतर्कप्रत्यक्षेणावचनतर्कयोः पृथगुक्तेरिति ध्येयम्। तदीयाधिकरणं सङ्क्षेपतोऽनुवदति॥ जगत्कारणत्वमिति॥ सदेवेति॥ ‘सदेव सौम्येदमग्र आसीत्’ ‘एकमेवाद्वितीयं’ ‘तदैक्षत बहुस्यां प्रजायेयेति’ ‘तत्तेजोऽसृजत’ इत्यादावित्यर्थः॥ प्रधानमिति प्राप्तमिति॥ चेतनस्य ब्रह्मणोऽपरिणामितया क्रियाकर्तृत्वलक्षणसच्छक्त्यसम्भवात् प्रधानस्य तत्सम्भवादिति भावः॥ श्रौतेति॥ श्रुत्युक्तेत्यर्थः॥ ईक्षणश्रवणादिति॥ तस्य जडेऽसम्भवादिति भावः। अशब्दमित्यंशोक्तहेतुमाह॥ अशब्दमिति॥ प्रधानस्य श्रुत्यप्रतिपाद्यत्त्वात्तत् श्रुत्युक्तकारणं न भवतीत्यर्थः। इतरशब्दस्य मायिपरत्वमुपेत्य प्रकारान्तरमाह॥ नापीति॥ श्रुतत्वादिति॥ तत्र लोहितशुक्लकृष्णामिति त्रिगुणात्मकत्वरूपतल्लिङ्गश्रवणादिति भावः। अन्यत्तेजोऽबन्नात्मकम्। अत्रोक्तरूपाणां यदग्ने रोहितं रूपं तेजसस्तद्रूपं यच्छुक्लं तदपां यत्कृष्णं तदन्नस्येति तेजःप्रभृतिषु प्रसिद्धत्वादिति भावः॥ नाममात्रेति॥ तेजोऽबन्नात्मकस्यैव प्रधानत्वादिति भावः। अत एवाह॥ अर्थान्तरस्येति॥ इत्थं व्याख्यानं स्वव्याहतं चेत्याह॥ किं चेति॥ ईक्षतिस्वरूपत्वादिति॥ क्रियारूपस्य क्रियाश्रयत्वरूपकर्तृत्वानुपपत्तिरिति भावः। ननु ‘तदैक्षत तत्तेजोऽसृजत’ इति जगत्कारत्वेनोक्तस्येक्षितृत्वमङ्गीक्रियते। जगत्कारणं च नेक्षारूपं शुद्धं किन्तु मायाविशिष्टं शबलमेव। अतो नोक्तदोष इत्याशङ्कते॥ जगत्कारणस्येति॥ जगत्कारणत्वेनोक्तं शुद्धमेवेति परिहरति॥ नेति॥ आदिसूत्रे जिज्ञास्यत्वेनोक्तस्यैव द्वितीये जन्मादिकारणत्वेनोक्तत्वादिति भावः। जिज्ञास्यं तु शुद्धमेवेति भावः। विशिष्टमेव जिज्ञास्यमस्त्वित्यत आह॥ न हीति॥ अप्रयोजकत्वादिति॥ प्रयोजनविकलत्वादित्यर्थः। विशिष्टस्य मिथ्यात्वेन तज्ज्ञानस्य भ्रमत्वेन मोक्षाहेतुत्वादिति भावः। ननु न विशिष्टमीक्षितृ येन जिज्ञास्यत्वायोगः। किन्तु विशिष्टान्तर्गतं विशेष्यभूतं शुद्धमेव। न च तस्येक्षारूपत्वविरोधः। केवलवह्नेः रोगनिवर्तकत्वायोगेऽप्ययःपिण्डसमारूढस्य तथात्ववदीक्षारूपस्यापि शुद्धस्य मायासम्बन्धेनेक्षितृत्वसम्भवादित्याशङ्क्य किं श्यामेऽप्याम्रफले सौरातपसम्बन्धात्पीतरूपमिव शुद्धेऽपि माययेक्षणं सम्भवतीति विविक्षितम् उत विशिष्टगतं विशेष्ये केनचित्सम्बन्धेनोपचर्यत इति पृच्छति॥ किं चेति॥ माययेक्षणं च किमित्यर्थः। एतेन विशिष्टपक्ष एव दूषणान्तरप्रतिज्ञाने तेनापि विशिष्टस्य दृश्यत्वाङ्गीकारेण दृश्यत्वाद्यपि किं न स्यादिति दूषणाभिधानमसङ्गतमिति निरस्तम्॥ दृश्यत्वाद्यपीति॥ केवलस्य वह्नेरित्यादिन्यायसाम्यात्। तथा च मिथ्यात्वं स्यादिति भावः॥

### **विवृतिः**

सर्वथाऽप्रसिद्धे अवाच्यत्वव्यपदेशोऽपि कथमित्यतो व्याचष्टे॥ साकल्येनेति॥ एवं च भाष्यगत-मितरपदं मायावाद्यपेक्षया इतरसांख्यपरं कृत्वा न चाशब्दत्वमिति वाक्यं व्याख्यातम्। इदानी-मस्मदपेक्षयेतरमायावावादिपरं कृत्वा तदेव वाक्यं व्याख्याति॥ नापि स्वन्यायेनेति॥ न च तत्रेति॥ अन्यत्तेजोबन्नादिकम्। अवाच्यत्वेऽपि लक्षणया श्रौतत्वं भविष्यतीत्यत आह॥ अवाच्य इति॥ ननु न विशिष्टमीक्षितृ, येन जिज्ञास्यत्वायोगः किं तु शुद्धमेव मायासम्बन्धादीक्षित्रिति शङ्कापरिहारार्थमाह॥ किं च माययेति॥ किञ्चेति न दूषणान्तरप्रतिज्ञापनार्थः किं तु मायया चेक्षणं किं भवतीत्यर्थः॥ एवं सत्यति दृश्यत्वाद्यपीत्युत्तरवाक्यमपि सङ्गच्छेत। विशिष्टपक्षे दूषणान्तरत्वे इष्टापत्तिप्रसङ्गेन तदयुक्तं स्यादिति बोध्यम्। आद्ये अदृश्यत्वाद्यपीति॥ तथात्वे च दृश्यत्वस्य हेतोरनैकान्तिकत्वमिति भावः।

------------------------------------------------------------------------

ॐ गौणश्र्चेन्नात्मशब्दात् ॐ

## **सूत्रभाष्यम्**

॥ ॐ गौणश्चेन्नात्मशब्दात् ॐ॥ ६॥

न च गौण आत्मा दृश्यो वाच्यश्च न निर्गुण इति युक्तम्। आत्मशब्दात्।

‘यो गुणैः सर्वतो हीनो यश्च दोषविवर्जितः।

हेयोपादेयरहितः स आत्मेत्यभिधीयत॥

एतदन्यस्वभावो यः सोऽनात्मेति सतां मतम्॥

अनात्मन्यात्मशब्दस्तु सोपचारः प्रयुज्यत’ इति वामने॥

द्वे वाव ब्रह्मणो रूपे आत्मा चैवानात्मा च। तत्र यः स आत्मा स नित्यः शुद्धः केवलो निर्गुणश्च। अथ ह योऽनीदृशः सोऽनात्मेति तलवकारब्राह्मणम्। न च मुख्ये सत्यमुख्यं युज्यते॥ ६॥

### **सत्तर्कदीपावली**

उक्तार्थमाक्षिप्य समादधत्सूत्रमुपन्यस्य व्याचष्टे॥ गौणश्चेदित्यादिना॥ ननु जगत्कर्तरि परमात्मनि निखिलश्रुतिसमन्वयदोषपरिहारायोदाहृतं वचनमात्मन्येवात्मानं पश्येदित्यादि तत्सत्वरजस्तमोगुण-बद्धात्मविषयतयोपपन्नमिति। यन्निषिद्धं तत्त्रिगुणातीतस्य परमात्मनो अदृश्यत्वावाच्यत्वसाधकमिति चेत्। मैवम्। आत्मशब्दमुख्यार्थपरित्यागप्रसङ्गात्। त्रिगुणातीतस्यैव मुख्यार्थत्वात्। प्रमाणवचनेनैतदुपपादयति॥ यो गुणैरित्यादिना॥ न च मुख्ये सत्यमुख्यं युज्यते।

### **तत्त्वप्रदीपिका**

गौणश्चेन्नाऽत्मशब्दात्। एकमेव ब्रह्माविद्यावस्थायां स्रष्टृत्वादिगुणैस्सगुणं, दृश्यं, वाच्यं च, विद्यावस्थायां निर्गुणमदृश्यमवाच्यं चेति चेन्न। आत्मशब्दात्। तस्मिन्नीक्षणीये ब्रह्मणि, ताभिरेव श्रुतिभिः ‘आत्मन्येवाऽत्मानं पश्येत्’ ‘अज आत्मा महान्ध्रुव’ इत्यादिभिरात्मशब्दप्रयोगात्। न च सगुणस्याऽत्म-शब्दवाच्यत्वमस्तीत्याह– यो गुणैस्सर्वतो हीन इत्यादिना। हेयोपादेयरहितः स्वाभाविकदोषवर्जितः, सर्वगुणपूर्णः। द्वे वाव ब्रह्मणो रूपे इत्यत्रानात्मनो ब्रह्मरूपत्वं तदधीनत्वात्, ‘सर्वं खल्विदं ब्रह्म’ इतिवत्तत्प्रतिमात्वाद्वा। रूप्यतेऽस्मिंस्तदिति तद्रूपमेतत्।

### **तत्त्वप्रकाशिका**

उक्तार्थमाक्षिप्य समादधत्सूत्रं पठित्वा व्याचष्टे॥ गौणश्चेदिति॥ यद् दृश्यत्वबलाद् ब्रह्म वाच्यमित्युक्तं न तद्युक्तम्। यत ईक्षतिश्रुतौ जीवाख्यो गौणात्मा दृश्य उच्यते तदन्यथानुपपत्त्या च स एव वाच्यः स्यान्न गुणातीतं ब्रह्मेक्षतिश्रुत्युक्तम्। गौणग्रहणे बाधकस्येतरज्ञापकस्य चाभावात्। अतो न तद्वाच्यमिति चोद्यं न युक्तम्। ईक्षणीये तस्मिन्नेव (आत्मन्येव) आत्मानं पश्येत्। ‘अज आत्मा महान् ध्रुवः’ ‘तमेव धीरो विज्ञाय’ इत्यात्मशब्दश्रवणात्तेन च तस्य निर्गुणत्वसिद्धेः। स एव ईक्षत्या वाच्य इत्यर्थः। नन्वात्मशब्दसद्भावेऽपि कुतोऽयं निर्गुणो न गौण इत्यत आह॥ य इति॥ गुणैः सत्त्वादिभिः। हेयोपादेयरहित अत्युपादेय एवेत्यर्थः। हृदि ह्येष आत्मेत्येतदन्यस्वभावेऽप्यात्म-शब्दप्रयोगात्कथं सोऽनात्मेत्यत आह॥ अनात्मनीति॥ रूपशब्दः स्वरूपप्रतिमारूपाभिप्रायः। तत्रात्मानात्मनोः स य आत्मा स नित्यो देहहान्यादिरहितः शुद्धः कर्मलेपविधुरः केवलो जडामिश्रः। ननूपचारेणापि गौणे प्रयोगसद्भावात्स एव श्रुत्युक्तदृश्यात्मा किं न स्यादित्यत आह॥ न चेति॥ आत्मपदमुख्यार्थे निर्गुणे दृश्यतया प्रतिपाद्ये सम्भवत्यमुख्यार्थगौणग्रहणं न युज्यते। मुख्यासम्भव एव गौणाश्रयणादिति भावः॥ ६॥

### **गुर्वर्थदीपिका**

सत्त्वादिगुणत्रयबद्धत्वं गौणत्वं तदतीतत्वञ्च निर्गुणत्वमिति भावेनोक्तं जीवाख्यो गौण आत्मेति। न गुणातीतं ब्रह्मेति च। एवमुत्तरत्राऽपि ज्ञेयम्। अज आत्मा महान्ध्रुव इत्येत्रक्षणीये आत्मशब्दश्रवणं बोधयितुं तमेव धीरो विज्ञायेति वाक्यशेषोदाहरणम्। ‘गौणग्रहणे बाधकस्य’ इत्यादौ गौणशब्दः सत्त्वादिगुणयुक्तजीवरूपमुख्यार्थपरः, न तु ‘मुख्यासम्भवेऽमुख्याश्रयणात्’ इत्यत्रेवाऽमुख्यार्थपर इति ज्ञेयम्। उपादेय एवेत्यर्थ इति। अनेन हेयोपादेयेति भावप्रधानो निर्देशः। निषेधस्य च समुचितोभय-प्रतियोगिकत्वम्, न तु प्रत्येकप्रतियोगिकत्वमित्युक्तं भवति। यद्यपि हेय एवेत्यपि सम्भावितम्। तथापि तस्य बाधितत्वादेवमुक्तम्। स्वरूपप्रतिमारूपाभिप्राय इति। आत्मनि स्वरूपाभिप्रायो ऽनात्मनि प्रतिमारूपाभिप्राय इत्यर्थः। स य इति। स नित्य इति तच्छब्दस्य पृथग्विद्यमानत्वादेवमन्वय उक्तः। जीवस्यापि नित्यत्वादाह– देहहान्यादीति।

### **भावदीपः**

॥ ॐ गौणश्चेन्नाऽऽत्मशब्दात् ॐ॥ उक्तार्थमाक्षिप्येत्युक्तं व्यञ्जयन् तत्र साध्यहेतुभावेन भाष्यं व्यनक्ति॥ यद्दृश्यत्वेति॥ गौणेति॥ सत्वादिगुबद्धेत्यर्थः। जीवश्चेदिति वाच्ये गौण इत्युक्तिकृत्यमुत्तरसूत्रे व्यक्तम्। गौणात्मेत्यात्मपदप्रयोगेणैतत्सूचयति। पूर्वसूत्रेऽनुषक्ततत्पदानुरोधेन अशब्दमिति क्लीबोक्तावपि इह सूत्रे आत्मानं पश्येदित्यात्मपदानुरोधेन गौण इति पुल्लिङ्गोक्तिरिति॥ गौणेति॥ सत्वादिगुणबद्धजीवग्रहणम् इत्यर्थः॥ इतरेति॥ निर्गुणेत्यर्थः। आत्मपदोक्त्यर्थमज इत्याद्युक्तिः॥ उपादेय एवेति॥ हेयत्वसहितोपादेयत्वरहित इति स्मृतौ व्याख्येति भावः। हृदि हीति श्रुतेर्जीवपरत्वं तु अवस्थितिवैशेष्यादिति चेन्नाभ्युपगमाद्धृदि हीति सूत्रसिद्धमिति भावः। भाष्ये अनात्मनि जीवे सोपचार इति परममुख्यवृत्त्यपेक्षयेति भावः। न तु गौणवृत्त्येति। कल्पनोपदेशाच्चेति सूत्रविरोधात्॥ स्वरूपेति॥ आत्मनि स्वरूपाभिप्रायोऽनात्मनि जीवे प्रतिमाभिप्राय इत्यर्थः। तत्रेति व्याख्येयानुवादेनात्मानात्मनोरिति व्याख्या। प्रागात्मेति निर्देशात्स इत्युद्दिश्य आत्मेति विधिरयुक्त इति मत्वाऽनुवाद इत्याह॥ स य आत्मेति॥ तेन योऽनात्मा सोऽनीदृश इत्यपि दर्शितम्। पुनरुक्तेराह॥ शुद्ध इति॥ गौणे जीवे। गौणाश्रयणादमुख्याश्रयणादित्यर्थः॥ ६॥

### **अभिनवचन्द्रिका**

उक्तार्थमाक्षिप्येति॥ भवत्येव निर्गुणो वाच्यः, तथापि ‘स एतस्मा’ (ष. उ. ५-२)दित्यादि श्रुत्युक्तेक्षणीयत्वान्यथानुपपत्त्वा निर्गुणस्य एतच्छ्रुतिप्रतिपाद्यत्वाभावादिति मन्यमानस्य तटस्थस्य मतमालंब््य, उक्तार्थमाक्षिप्येत्यर्थः। एतेन – सर्वशब्दावाच्यत्ववादिनं प्रति आत्मशब्देन हेतुना सगुणस्य ‘स एतस्मा’दिति श्रुतिप्रतिपाद्यत्वनिराकरणं निर्गुणस्य तत्प्रतिपाद्यत्वसमर्थनं चायुक्तम्। आत्मशब्दस्य निर्गुणवाचकत्वानङ्गीकारादिति परास्तम्। अतो न तद्वाच्यमिति॥ वस्तुगत्या आत्मादि-शब्दवाच्यमपि अत ईक्षणीयत्वलिङ्गात् तद्वाच्यमिति न सिध्यतीति यच्चोद्यं तन्न युक्तमित्यर्थः। तेन च तस्येति॥ निर्गुणवाचकेनाऽऽत्मशब्देन ईक्षतिश्रुतिप्रतिपाद्यस्य निर्गुणत्वसिद्धेरित्यर्थः। आत्म-शब्दप्रवृत्तिनिमित्तनिरूपणाय प्रवृत्तं ‘यो गुणैः सर्वतो हीन’ इत्यादिकं व्याचष्टे। गुणैः सत्वादिभि-रिति॥ यद्यपि ‘यश्च दोषविवर्जित’ इत्यनेनैव सत्वादिगुणशून्यत्वं लभ्यते, तथापि तेषां गुणशब्द-वाच्यत्वाद् व्यावृत्तिरकृतेति भ्रमः स्यात् स मा भूदित्येवमर्थं पृथङ्निराकरणम्। हेयोपादेयरहित इत्युपादेय एवेत्यर्थ इति॥ भावप्रधानोऽयं र्निर्देशः। ततश्च हेयत्वसमानाधिकरणोपादेयत्वशून्यत्वोक्त्या उपादेय एवेत्यर्थो लभ्यत इति भावः।

(सू.६) भाष्ये अनात्मनीति॥ परब्रह्मव्यतिरिक्ते जीवादावात्मशब्दः सोपचारः प्रयुज्यते। पराधीनप्रवृत्तिनिमित्तमपेक्ष्य प्रयुज्यत इत्यर्थः। एतेन ‘आत्मा जीवे धृतौ देहे स्वभावे परमात्मनी’ति वचनाद् आत्मशब्दो जीवे रूढ एवेति तस्यौपचारिकत्वाभिधानमयुक्तमिति परास्तम्। ब्रह्मणि परममुख्य-वृत्तिः, जीवे मुख्यवृत्तिरित्यङ्गीकारात्। रूपशब्दः स्वरूपप्रतिमारूपाभिप्राय इति॥ स्वरूपप्रतिमा-साधारणपूजास्पदत्वरूपसामान्यधर्मावच्छिन्नपर इत्यर्थः। जडामिश्र इति॥ जडदेहानवच्छिन्न इत्यर्थः। ननु – उपचारेणापीति॥ पराधीनप्रवृत्तिनिमित्तमपेक्ष्य जीवे ‘हृदि ह्येष आत्मे’त्यादौ आत्मशब्द-प्रयोगदर्शनात् ‘आत्मन्येवात्मानं पश्ये’(बृ. ६-४-२३)दित्यादावपि स एवोक्तः किं न स्यादिति भावः। आत्मपदेति॥ ‘आत्मन्येवात्मानं पश्ये’दित्यत्र आत्मशब्दपरममुख्यार्थे प्रतिपाद्ये सम्भवति न मुख्यार्थः प्रतिपाद्यतयाऽभ्युपगन्तव्यः परममुख्यार्थासम्भव एव मुख्यार्थस्य ग्राह्यत्वादिति भावः।

### **वाक्यार्थमुक्तावली**

ॐ गौणश्चेन्नात्मशब्दात् ॐ॥ गौणात्मेति। सत्वादिगुणबद्ध इत्यर्थः। जीव इति सूत्रे वक्तव्ये गौणग्रहणकृत्यं तदुत्तरसूत्रे न हि गौणात्मनिष्ठस्य मोक्ष इत्युक्तिसौकार्यायेति बोध्यम्। पूर्वसूत्रे अनुषक्ततत्पदानुरोधेनाशब्दमिति क्लीबोक्तावप्येतत्सूत्रोपात्तश्रुतिस्थात्मपदानुरोधेन गौण इति पुल्लिङ्गनिर्देशः। विज्ञाय प्रज्ञां कुर्वीतेत्यत्र नात्मशब्दः श्रूयते इत्यत आह– अज आत्मेति। पूर्वशेषोदाहरणम् उपादेय एवेति। अनेन हेयोपादेयेति भावप्रधानो निर्देशः। तथा चोपादेयत्वोपेतेति। एकसत्वे द्वयं नास्तीति प्रतीत्या द्वित्वावच्छिनोभयाभावम् एकमादाय योजनायामुपादेयत्वमात्रं पर्यवस्यति इत्यर्थः। भाष्ये अनात्मनि जीवे सोपचार इत्यत्र परममुख्यापेक्षया अल्पवृत्तिरुपचार इत्युच्यते॥ स्वरूपेति॥ आत्मनि स्वरूपाभिप्रायो नात्मनि जीवे प्रतिमारूपाभिप्राय इत्यर्थः। स य इति॥ स नित्य इति तच्छब्दस्य पृथग्विद्यमानत्वादिति भावः। जीवस्यापि नित्यत्वादाह। देहहान्यादीति। गौणाश्रयणादिति। अमुख्याश्रयादित्यर्थः।

### **तत्त्वसुबोधिनी**

गौणग्रहणे बाधकस्येत्यादौ गौणशब्दः सत्वादिगुणयुक्तजीवरूपमुख्यार्थपरः। न तु मुख्यस्या-सम्भवेऽमुख्याश्रयणाद् इत्यत्रेवामुख्यार्थपर इति ज्ञेयम्। अस्तु आत्मशब्दश्रवणं ततः किमित्यत आह॥ तेन चेति॥ उपादेय एव इत्यर्थ इति॥ अनेन हेयोपादेयेति भावप्रधानो निर्देशः। निषेधस्य समुचितोभयप्रतियोगिकत्वम्। न तु प्रत्येकप्रतियोगिकत्वमित्युक्तं भवति। यद्यपि हेय एवेत्यपि सम्भावितं तथापि तस्य बाधितत्वादेवम् उक्तम्। स्वरूपप्रतिमारूपाभिप्राय इति॥ आत्मनि स्वरूपाभिप्रायो ऽनात्मनि प्रतिमारूपाभिप्राय इत्यर्थः। स य इति॥ स नित्य इति तच्छब्दस्य पृथग्विद्यमानत्वादेवमन्वय उक्तः। जीवस्यापि नित्यत्वादाह॥ देहहान्यादीति॥

### **वाक्यार्थविवरणम्**

अत्युपादेय एवेति॥ हेयत्वसहितमुपादेयत्वं नास्तीत्युक्ते सविशेषणे हीति न्यायेन हेयत्वसाहित्यनिषेधेऽत्युपादेयत्वमेव प्राप्नोतीत्यर्थः॥

### **वाक्यार्थमञ्जरी**

ॐ गौणश्चेन्नात्मशब्दात् ॐ॥ पुरुषमीक्षत इत्यादावीक्षणकर्मत्वेनोक्तो गौणस्त्रिगुणसम्बद्धो जीव एव न विष्णुरिति चेन्न। आत्मानं पश्येदित्यादावीक्षणकर्मणि विष्णुमात्रनिष्ठात्मशब्दश्रवणादित्यर्थः॥ गौणेति। सत्वादिगुणबद्धेत्यर्थः। ईक्षतिश्रुत्युक्तं निर्गुणमेवास्त्वित्यत आह॥ गौणग्रहण इति॥ भाष्योदाहृते विज्ञाय प्रज्ञामित्यंशे आत्मशब्दाभावात्पूर्वांशमुदाहरति॥ अज इति॥ ध्रुवः निश्चलः। आनन्दादिभ्रमं वारयति॥ सत्वादिभिरिति॥ अत्युपादेय इति॥ अनेन हेयत्वसहितोपादेयत्वा-भाववानित्यर्थ उक्तो भवति॥ हृदि ह्येष इति॥ अस्य जीवपरत्वं हृदि हीति सूत्रसिद्धमिति भावः। भाष्ये अनात्मनि जीवे॥ सोपचार इति॥ परममुख्यत्वापेक्षया न तु गौण्या वृत्त्या॥ स्वरूपप्रतिमाभिप्राय इति॥ आत्मनि स्वरूपाभिप्राय अनात्मनि प्रतिमाभिप्राय इत्यर्थः॥ स य इति॥ सः प्रसिद्धो य इत्यर्थः। तेन न तच्छब्दान्तरवैयर्थ्यमिति भावः। जीवस्यापि नित्यत्वादाह॥ देहहानीति॥ जडामिश्रः प्राकृतदेहरहितः॥ गौणाश्रयणादिति॥ अमुख्याश्रयणादित्यर्थः।

### **विवृतिः**

गौणग्रहणे बाधकस्येत्यादौ गौणशब्दः सत्वादिगुणयुक्तजीवरूपमुख्यार्थपरः। न तु मुख्यस्यासम्भवे अमुख्याश्रयणादित्यत्रेवामुख्यार्थपर इति भावः। अस्त्वात्मशब्दश्रवणं ततः किमित्यत आह॥ तेन चेति॥ उपादेय एवेत्यर्थ इति॥ अनेन हेयोपादेयेति भावप्रधानो निर्देशः। हेयत्वे सत्युपादेय इत्यर्थः। निषेधस्य च समुच्चितोभयप्रतियोगिकत्वं न तु प्रत्येकप्रतियोगिकत्वमित्युक्तं भवति॥ यद्यपि हेय एवेत्यपि सम्भवति तथापि तस्य बाधितत्वादेवमुक्तम्। स्वरूपप्रतिमारूपाभिप्राय इति॥ आत्मनि स्वरूपाभिप्रायो ऽनात्मनि प्रतिमाभिप्राय इत्यर्थः॥ स य इति॥ सनित्य इति तच्छब्दस्य पृथग्विद्यमानत्वादेवमन्वय उक्तः। जीवस्यापि नित्यत्वादाह॥ देहहान्यादीति।

------------------------------------------------------------------------

ॐ तन्निष्ठस्य मोक्षोपदेशात् ॐ

## **सूत्रभाष्यम्**

॥ ॐ तन्निष्ठस्य मोक्षोपदेशात् ॐ॥ ७॥

न हि गौणात्मनिष्ठस्य मोक्षः। ‘यस्यानुवित्तः प्रतिबुद्ध आत्माऽस्मिन् सन्दोहे गहने प्रविष्टः। स विश्वकृत्स हि सर्वस्य कर्ता तस्य लोकः स उ लोक एव’ (बृ.उ. ६-४-१३) इत्यात्मनिष्ठस्य मोक्ष उपदिश्यते। ‘अयमात्मा ब्रह्म’ (मा.उ. १-२, बृ.उ. ४-५-१९)॥

ब्रह्मेति परमात्मेति भगवानिति शब्द्यते (भाग. १-२-११)।

दत्तं दूर्वाससं सोममात्मेशब्रह्मसम्भवान् (भाग. ४-१-१५)॥

‘चेतनस्तु द्विधा प्रोक्तो जीव आत्मेति च प्रभो।

जीवा ब्रह्मादयः प्रोक्ता आत्मैकस्तु जनार्दनः॥

इतरेष्वात्मशब्दस्तु सोपचारः प्रयुज्यते।

तस्याऽत्मनो निर्गुणस्य ज्ञानान्मोक्ष उदाहृतः॥

सगुणास्त्वपरे प्रोक्तास्तज्ज्ञानान्नैव मुच्यते।

परो हि पुरुषो विष्णुस्तस्मान्मोक्षस्ततः स्मृत’ इति पाद्मे॥ ७॥

### **सत्तर्कदीपावली**

युक्त्यन्तरेण त्रिगुणातीतस्य औपनिषदात्मत्वं साधयत्सूत्रमुपन्यस्य व्याचष्टे॥ तन्निष्ठस्येत्यादिना॥ यस्येति श्रुतेरयमर्थः। यस्य निरन्तरोपासकस्यानुवित्तो ज्ञातः स्वयंप्रभ आत्मा दहराकाशप्रविष्टः सर्वकृद् यः स हि परमात्मा सर्वस्य कर्ता। अतः स्ववेत्तारं कृतकृत्यं करोतीत्यभिप्रायः। तस्य परमात्मनो यो वैकुण्ठादिलोकः स एव तद्वेत्तुर्लोक इति। एतदुक्तं भवति। यन्निष्ठस्यात्र मोक्ष उपदिश्यते सोऽत्रोच्यमान आत्मा त्रिगुणातीत एव भवेत्। न हि गुणबद्धात्मनिष्ठस्य मोक्ष उपपद्यते। स्वतस्त्रिगुणातीतस्य मोक्षदस्य विष्णोरेवात्मशब्द इत्यत्र श्रुतिपुराणवचनान्याह अयमिति।

अनसूया तथैवात्रेर्जज्ञे पुत्रानकल्मषान्।

दत्तं दूर्वाससं सोममात्मेशब्रह्मसम्भवान्॥

इत्यादिभागवतवाक्ये शर्वपितामहौ पृथङ्निर्दिश्य विष्णोरेवात्मशब्देन निर्देशात्तस्य गुणबद्धब्रह्माद्य-वाचकत्वं विष्णुवाचकत्वं च सिद्ध्यति। स्वतस्त्रिगुणवर्जितत्वं विष्णोस्तन्निष्ठस्य मोक्षश्च भागवत एवोक्तः।

हरिर्हि निर्गुणः साक्षात्पुरुषः प्रकृतेः परः।

स सर्वदृगुपद्रष्टा तं भजन्निर्गुणो भवेदिति।

### **तत्त्वप्रदीपिका**

तन्निष्ठस्य मोक्षोपदेशात्। तस्मिन्नीक्षणीयत्वेनोक्त आत्मनि निष्ठस्य मोक्षोपदेशाच्च स निर्गुणः। न हि शबलब्रह्मनिष्ठस्य जीवनिष्ठस्य वा मोक्षस्तन्मतेऽपि।

यस्येत्यादेरयमर्थः। यस्य सर्वज्ञ आत्मा यथावज्ज्ञातः। ‘सन्दोहः’ कार्यकारणसङ्घातः। सन्दुह्यतेऽ-नेन पुरुषार्थ इति वा सन्दोहो देहः। तस्मिन्गभीरे प्रविष्टः। स ‘विश्वकृत्’ कृतकृत्यः। कुतः ? स हि परमात्मा प्रसन्नः सर्वशक्तिः सर्वमस्य ज्ञानिनः कार्यं करोति। ‘तस्य’ परमात्मनो यो ‘लोकः’ स्थानं, तदेव ह्यस्य स्थानं भवति। ब्रह्मशब्देन पूर्वं प्रस्तुते विष्णौ ‘गौणश्चेन्नाऽत्मशब्दादि’त्यात्मशब्दः प्रयुक्तः। अस्य शब्दत्रयस्यैकार्थत्वे प्रमाणमाह– अयमात्मेति श्रुतिं भागवतवचनं च।

‘वदन्ति यत्तत्वविदस्तत्वं यज्ज्ञानमद्वयम्।

ब्रह्मेति परमात्मेति भगवानिति शब्द्यत’ इति॥

‘अनसूया तथैवात्रेर्जज्ञे पुत्रानकल्मषान्।

दत्तं दुर्वाससं सोममात्मेशब्रह्मसम्भवान्’ इति च॥

विष्णोरात्मत्वं, ब्रह्मरुद्रादीनाममुख्यात्मत्वं, तस्य सत्वादिगुणवर्जितत्वं, सर्वोत्तमत्वं, तज्ज्ञानान्मोक्षं पाद्मवचनेनापि साधयति॥

### **तत्त्वप्रकाशिका**

नन्वात्मशब्दो मुख्यत एव गौणपर इति किं न स्यात्। न चोक्तश्रुतिस्मृतिविरोधः। तत्राऽऽत्मशब्दो विष्णौ मुख्यो जीवेष्वमुख्य इत्यनुक्तेश्चेतनाचेतनविषयत्वसम्भवात्। तथा च श्रुतेरार्जवसम्भवात्। निर्दोषत्वादेः स्वभावविषयत्वोपपत्तेरित्याशङ्कां परिहर्तुं सूत्रं पठति॥ तन्निष्ठस्येति॥ नात्मशब्दो गौणे मुख्य इति युक्तम्। आत्मनिष्ठपुरुषस्य मोक्षोपदेशादिति सूत्रार्थः। तन्निष्ठस्य मोक्षोपदेशेऽपि कुतोऽसौ न गौण इत्यत आह॥ न हीति॥ गुणबद्धात्मविज्ञानाद् गुणनिवृत्तिरूपमोक्षो न युक्त इत्यर्थः। कोऽ-सावात्मनिष्ठस्य मोक्षोपदेश इत्यतस्तमाह॥ यस्येति॥ सर्वकर्तृत्वात्स वायुकर्ता सर्वज्ञोऽस्मिन् देहे गुहा-स्थाने प्रविष्ट आत्मा येनोपासकेन ज्ञातो भवति तस्योपासकस्य स विष्णुलोके एव लोको भवतीत्यात्म-निष्ठपुरुषस्य मोक्ष उपदिश्यतेऽतो नात्मशब्दो गौणपर इत्यर्थः। आत्मशब्दो विष्णावेव न जीवेष्वित्यत्र स्पष्टश्रुतिस्मृतीश्चाऽऽह॥ अयमिति॥ कुतस्तस्यैवात्मत्वं नान्येषामित्यत आह॥ तस्येति॥ आत्म-ज्ञानान्मोक्षो ‘यस्यानुवित्त’ इत्यादावुदाहृतोऽतो नात्मशब्दो विष्णोरन्यत्र। तस्यैव निर्गुणस्य मोक्षदातृत्व-सम्भवादित्यर्थः। मोक्षोपदेशेऽपि कुतो नेतरेषामात्मत्वमित्यत आह॥ सगुणा इति॥ विष्णोर्निर्गुण-त्वेनास्तु मोक्षदातृत्वसम्भावनानिश्चयस्तु कुत इत्यत आह॥ परो हीति॥ परः स्वतन्त्रः॥ ७॥

### **गुर्वर्थदीपिका**

हेयोपादेयशब्दौ भावप्रधानाविति भावेनोक्तम् उपादेय एवेति। सतामिति शेषः। सज्जनेषु हेयत्वरहितं दुर्जनेषूपादेयत्वरहितमिति वा हेयोपादेयरहितम्। यद्यप्यात्मशब्दोऽयं काञ्चिदभिधावृत्तिं विना जीवादिषु न केवलोपचारेण प्रवृत्तः। लौकिकलिङ्गानुशासनादिविरोधात्। अनङ्गीकाराच्च। तथाऽपि विद्वद्रूढ्या महायोगेन च भगवत्यभिधीयमानपरममुख्यवृत्त्यपेक्षयाऽज्ञरूढिमात्रमूलाया अभिधावृत्तेरप्यस्या अमुख्यत्वेनोपचारप्रायत्वात्सोपचार इत्युक्तम्। अत एव हि परममुख्याऽवान्तर-मुख्याऽमुख्या चेति त्रिधा वृत्तिं वर्णयन्ति। आत्मशब्दवाच्यतया लोकप्रसिद्धजीवस्याऽत्मशब्देन ग्रहणेऽनात्मतया प्रसिद्धजडस्यानात्मशब्देन ग्रहणे लोकप्रसिद्ध्यनुरोधाख्यमार्जवं चास्तीति भावेनोक्तं तथा चेति। ‘दुह प्रपूरण’ इति धातोः ‘दादेर्धातोर्घ’ इति हकारस्य घकारे कृते सन्दोह एव सन्दोघः। एवं च पञ्चभूतसमूहवाची स शब्द इति भावेनोक्तं देह इति विशति देहिनां हृदयगुहां वाति च श्वासोच्छ्वासादिरूपेणेति विश्व इति। भावेन विश्वकृच्छब्दार्थमाह वायुकर्तेति। तस्योपासकस्य सः प्रसिद्ध उलोक एव उच्चत्वादुकारवाच्यविष्णुलोक एव लोको भवतीति श्रौतपदानामर्थष्टीकाकृता तु फलितोऽर्थः कथितः। अन्यथोत्तरलोकपदस्यैवपदस्य च वैयर्थ्यं स्यादिति ज्ञेयम्। अस्यां श्रुतावात्म-ज्ञानादेव मोक्षोक्तेर्विष्णुरेव मुख्याता। अज्ञरूढिमात्रेणामुख्यतयोक्तो जीवस्त्वमुख्य एव। तस्यापि मुख्यात्मत्वे श्रुतिरियं तद्व्यवच्छेदाय परमात्मेति पदमुपादद्यात्। अतोऽनया श्रुत्योपेक्षितः स जीवो न कुत्रापि श्रुतेर्मुख्यार्थः। बाधकाभावे च परममुख्यार्थस्य क्वापि त्यागायोगात्। एवं चालौकिकश्रुतीनां मार्गेऽलौकिकमार्गाश्रयण एवाऽऽर्जवं न त्वज्ञलौकिकमार्गानुसरण इति भावः। अयमात्मा ब्रह्मेत्यत्रायं पूर्वप्रकरणे प्रस्तुत आत्मा न त्वज्ञप्रसिद्धो जीवात्मा। अन्तरङ्गप्रकरणप्रस्तावमुल्लङ्घ्य बाह्याज्ञ-प्रस्तावानुसरणे कारणाभावात्। विष्णोरात्मशब्दवाच्यत्वे ब्रह्मेति परमात्मेति परमात्मपदसहितस्मृत्युपादा-नस्य कथमुपयोग इति चेदित्थं यथा राजत्वजात्याक्रान्तेषु महत्त्वाभिधायकं महाराजपदं राजत्वे तस्य मुख्यतायां च प्रमाणं तथा परमात्मपदमपि विष्णोरात्मत्वे तस्य भगवत्येव मुख्यत्वे च प्रमाणमिति सुतरां प्रकृतोपयोगित्वात्।

### **भावबोधः**

श्रुतेरार्जवसम्भवादिति। आत्मानात्मशब्दयोश्चेतनाऽचेतनविषयत्वेन प्रसिद्धेः रूपशब्दः स्वरूपाभिप्राय इत्यकल्पनाच्च तद्विषयत्वे ‘द्वे वाव ब्रह्मणः’ इति श्रुतेरार्जवसम्भवादित्यर्थः। स्वभावविषयत्वोपपत्तेरिति। जीवात्मन्यपि दुःखादिदोष औपाधिक एवेति भावः।

यस्य ज्ञातो नित्यबुद्धो भगवान् पुरुषोत्तमः।

तस्य लोकः स एवैको यो लोकः परमात्मनः॥

स हि विष्णुः परो वायोरपि कर्ता प्रकीर्तितः।

विश्वो वायुः समुद्दिष्टः पूर्णत्वाज्जीवसङ्घतः॥

तदन्यस्यापि सर्वस्य कर्तैको विष्णुरेव हि।

प्रविष्टो गहने देहमध्ये सन्दोहनामनि॥

इति बृहदारण्यकभाष्योदाहृतवचनानुसारेण श्रुत्यर्थमाह– सर्वकर्तृत्वादित्यादिना।

### **भावदीपः**

॥ ॐ तन्निष्ठस्य मोक्षोपदेशात् ॐ॥ आर्जवेति॥ आत्मानात्मशब्दयोश्चेतनाचेतनविषयतया प्रसिद्धेस्तदबाधनाद्रूपशब्दे प्रतिमारूपैकार्थत्वसम्भवेनानेकार्थत्वस्याकल्पनाच्च। तद्विषयत्वे द्वे वाव ब्रह्मण इति श्रुतेरार्जवं सम्भवतीत्यर्थः॥ स्वभावेति॥ जीवेऽपि दुःखादिदोष औपाधिक इति भावः। आत्मनिष्ठस्य मोक्ष उपदिश्यत इति भाष्यं हेतुगर्भमिति मत्वा योग्यसाध्यमध्याहृत्यार्थमाह॥ नात्मेति॥ आत्मेति॥ एतेन सौत्रतच्छब्दः पूर्वसूत्रप्रकृतात्मपरामर्शीति दर्शितम्। अत्र यद्यपि तस्मिन्नीक्षणीय-त्वेनोक्ते आत्मनि निष्ठस्य मोक्षोपदेशाच्च निर्गुण इत्यादिना तत्वप्रदीपे, तथा नन्वीक्षणीयत्वेन वाच्यत्वं मायाशबलस्य ब्रह्मणो न शुद्धस्येत्याशङ्कापरिहारकत्वेन तावद्गौणश्चेदिति तन्निष्ठस्येति च सूत्रद्वयमिति सन्यायरत्नावल्यां चेक्षणीयस्य सगुणत्वनिरासपरत्वेन सूत्रद्वयं व्याख्यातम्। तथापि जीवेऽप्यात्मशब्दो मुख्योऽस्त्विति शङ्कानिरासकस्यान्यस्याभावादत्र टीकायां तन्निरासकत्वेन व्याख्यातम्। अत एव प्रागुक्तश्रुतिस्मृती नोक्तशङ्कानिरासिके इति दर्शितम्। अस्मिन्पक्षे चशब्दाकर्षो न कार्य इति भावः। तथा चास्मिन्पक्षे भाष्योक्तश्रुतिस्मृत्योरात्मशब्दादित्युक्तहेतुदार्ढ्यानापादकत्वाद्भाष्ये पूर्वं तदुक्तिव्यर्थेति न शङ्क्यम्। तन्निष्ठसूत्रोक्तदिशा मुक्तिहेतुज्ञानविषयस्यात्मशब्दार्थत्वात्तस्य च निर्गुण एव सम्भवात्तद्वशेनायमात्मेत्यादिस्पष्टश्रुत्यादिवशेन च प्रागुक्तश्रुतिस्मृतीचेतनाचेतनप्रसिद्धिबाधेन जीवपरविषये स्यातामिति तयोरप्यर्थनिर्णयायेति तात्पर्यात्॥ गुणबद्धेति॥ एतेन सूत्रे गौणपदप्रयोगकृत्यं व्यक्तीकृतम्। रूपोपन्यासाच्चेति सूत्रे विश्वो हिरण्यगर्भोऽग्निरिति भाष्योक्तश्रुताविव विश्वशब्दो वायपुरः। अतो न पुनरुक्तिरिति मत्त्वाऽऽह॥ सर्वकर्तृत्वा (द्वा)त्स वायुकर्तेति॥ प्रतिबुद्धशब्दार्थः सर्वज्ञ इति। सन्दोहपदार्थो देह इति। कार्यकारणसङ्घातत्वात्तस्येति भावः। गहनपदार्थो गुहास्थान इति। यस्येत्यस्य येनेति। मतिबुद्धिपूजार्थेभ्य इति वर्तमानार्थकक्तप्रत्यये क्तस्य च वर्तमान इति षष्ठी। अनुवित्त इत्यस्य ज्ञात इति। यस्य ज्ञातो नित्यबुद्धो भगवानिति बृहद्भाष्योक्तेरिति भावः॥ श्रुतिस्मृतीश्चाहेति॥ अयमात्मेति श्रुतिः। ब्रह्मेति दत्तमिति च द्वे भागवतस्थे। चेतनस्त्विति पाद्मीति तिस्रः स्मृतय इति सूचितम्। श्रीब्रह्मादिसर्वजीवानां हिताहितप्रवृत्तावस्वातन्त्र्यानुभवेन तेषामादानादिकर्तृत्वेनास्ति कश्चित्तेषां शरीरेष्वित्यनुमानसिद्धमादानादिकर्तारमयमात्मेत्युद्दिश्य ब्रह्मेति तस्य ब्रह्मत्वोक्तेरिति माण्डूकोपनिषद्भाष्य-दिशा श्रुत्यर्थो ध्येयः। ‘वदन्ति तत्तत्वविदस्तत्वं यज्ज्ञानमद्वयम्। ब्रह्मेति परमात्मा’ इत्यत्र मुख्यात्मेति शब्द्यत इत्यर्थः। ‘अनसूया तथैवात्रेर्जज्ञे पुत्रानकल्मषान्। दत्तं दुर्वाससम्’ इत्यत्र दत्तात्रेयस्यात्मशब्दित-विष्ण्वतारत्वमुक्तम्। ‘ब्रह्मणो नावतारोऽस्ति सन्निधानं तु केवलमिति’ तात्पर्यवशात् सोमस्य ब्रह्मावेशा-वतारत्वं ज्ञेयम्। जज्ञे जनयामासेत्यर्थः। सोपचार इति प्राग्वदर्थः। स्मृतौ तज्ज्ञानान्नैव मुच्यत इत्यस्य गुणबद्धेत्यादिटीकोक्तयुक्तेरेवेति भावो ज्ञेयः॥ ७॥

### **अभिनवचन्द्रिका**

(सू.७) नन्वात्मशब्द इति॥ आत्मशब्दो जीवे परममुख्य एव ततश्च ‘आत्मन्येवात्मानं पश्ये’दित्यत्र श्रूयमाणोऽप्यात्मशब्दो जीवपर एव किं न स्यादित्यर्थः। तथा च श्रुतेरिति॥ ‘द्वे वाव ब्रह्मणो रूपे’ इत्यस्याः श्रुतेः रूपशब्दस्य प्रतिमामात्रपरत्वेन आर्जवसम्भवात् सुबोधकत्व-सम्भवादित्यर्थः। नात्मशब्द इति॥ आत्मशब्दो गौणे मुख्यः। ततश्च ‘आत्मन्येवात्मानं पश्ये’दिति श्रुतिप्रतिपाद्योऽपि स एवेति यदुक्तं तन्न युक्तमित्यर्थः। एतेन मोक्षोपदेशस्य परब्रह्मणि तात्पर्यमात्र-साधकत्वेऽपि जीवे शक्तिनिरासकत्वाभावात्तन्निरासाय तदुपादानमयुक्तमिति परास्तम्। परब्रह्मणि तात्पर्यसाधनायैव मोक्षोपदेशरूपलिङ्गस्योपादानात्। आत्मशब्दो विष्णावेवेति॥ ‘परममुख्य’ इति शेषः। भाष्ये दत्तमिति॥ ‘अत्रेः पत्न््नयनसूया त्रीन् जज्ञे सुयशसः सुतान्’ इति पूर्वार्धम्। अस्यार्थः– अनसूया अत्रेः पत्नी, सुयशस आत्मेशब्रह्मसम्भवान् त्रीन् सुतान्, जज्ञे जनयामास, तत्र एकं दत्तमाहुः, अपरं दूर्वाससमाहुः, अन्यं सोममाहुरिति। कुतस्तस्यैवात्मत्वमिति॥ ‘आत्मन्ये-वात्मानं पश्ये’दिति श्रुत्युक्तात्मशब्दविषयत्वं तस्यैव नान्येषामित्येतत्कुतः ‘हृदि ह्येष आत्मे’त्यादौ परममुख्यातिरिक्तार्थेऽपि तात्पर्यदर्शनाद् इत्यत आहेत्यर्थः।

आत्मज्ञानादिति॥ यस्मात् ‘यस्यानुवित्त’ इत्यादावात्मज्ञानान्मोक्ष उदाहृतः, अतः ‘आत्मन्ये-वात्मानं पश्ये’दित्यादौ आत्मशब्दो विष्णुपर एव नान्यपर इहात्मनो मोक्षार्थं ज्ञेयत्वाभिधानादिति भावः। मोक्षोपदेशेऽपीति॥ आत्मज्ञानान्मोक्षोपदेशेऽपि मोक्षार्थं ज्ञेयताप्रतिपादकश्रुतिगतात्म-शब्दविषयत्वमन्येषां कुतो नेत्यर्थः।

### **वाक्यार्थमुक्तावली**

ॐ तन्निष्ठस्य मोक्षोपदेशात् ॐ॥ आर्जवसम्भवादिति॥ आत्मानात्मशब्दयोश् चेतनाचेतन-विषयतया प्रसिद्धेस्तदबाधनात्, रूपशब्दस्य प्रतिमारूपैकार्थत्वसम्भवेनानेकार्थत्वस्याकल्पनाच्च, तद्विषयत्वे द्वे वावेति श्रुतेरार्जवं सम्भवति इति भावः॥ निर्दोषत्वादेरिति॥ यश्च दोषविवर्जित इत्याद्युक्तनिर्दोष-त्वादेरित्यर्थः। दुःखादिविशेषस्य अस्माभिः सज्जीव इव परैर्जीवमात्रेऽपि सोपाधिकत्वाङ्गीकारादिति भावः। आत्मनिष्ठस्य मोक्षोपदेशादिति। यस्यानुवित्त इतीक्षणीयात्मनिष्ठस्येत्यर्थः। यद्यपि सन्याय-रत्नावल्यां तत्वप्रदीपे च ईक्षीणीयस्य सगुणत्वनिरासे हेत्वन्तरपरत्वेन तन्निष्ठस्येति सूत्रं व्याख्यातम्। तथापि जीवेऽप्यात्मशब्दो मुख्योऽस्त्विति शङ्कानिरासकस्यान्यस्याभावात्। सूत्रे चशब्दाभावाट्टीकायाम् इत्त्थं व्याख्यातम्॥ गुणबद्धेति॥ एतेन पूर्वसूत्रे गौणपदप्रयोगकृत्यमुक्तं भवति। ‘विश्वो वायुस्समुद्दिष्टः पूर्णत्वाज् जीवसङ्घतः’ इत्यादिबृहद्भाष्यं हृदि निधाय व्याचष्टे। सर्वकर्तृत्वादित्यादिना॥ देह इति॥ कार्यकारणसङ्घातात्मकदेहमध्य इत्यर्थः। प्रविष्टो गहने देहमध्ये सन्दोहनामनीति वचनात्॥ विष्णुलोक एवेति॥ उलोक इत्यत्र उशब्दस्य विष्णुनामसु पाठादिति भावः। श्रुतिस्मृतीति। अयमात्मेति श्रुतिः। ब्रह्मेति दत्तमिति भागवतस्थे स्फुटे इति नाकरनिरूपणं भाष्ये कृतम्। चेतनश्चेत्यारभ्य पाद्मी स्मृतिर् इति विवेकः।

### **तत्त्वसुबोधिनी**

चेतनाचेतनविषयत्वसम्भवादिति। आत्मानात्मशब्दयोरिति शेषः॥ श्रुतेरार्जवसम्भवादिति॥ आत्मानात्मशब्दयोश्चेतनाचेतनविषयतया प्रसिद्धेः रूपशब्दः स्वरूपप्रतिमाभिप्राय इत्यकल्पनाच्च तद्विषयत्वे द्वे वाव ब्रह्मण इति श्रुतेरार्जवं भवतीति अर्थः। तर्हि आत्मनः श्रुतौ निर्दोषत्वाद्युक्तिः कथं घटते जीवस्य दुःखादिमत्वादित्यत आह। निर्दोषत्वादेः स्वभावविषयत्वोपपत्तेरिति। जीवात्मन्यपि दुःखादि-दोष औपाधिक एवेति भावः। यस्येति श्रुतौ विश्वशब्दः विश्वो हिरण्यगर्भोऽग्निरित्यादाविव याय्वर्थः। तेन सर्वकर्तेत्यनेन न पुनरुक्तिरित्याह॥ वायुकर्तेति। प्रतिबुद्धशब्दार्थमाह। सर्वज्ञ सति। अनुवित्त-शब्दार्थमाह। ज्ञात इति। ततश्च तयोर् न पौनरुक्त्यमिति भावः। चेतनस्तु द्विधा प्रोक्तो जीव इति भाष्ये जीवशब्देनास्वतन्त्रं चैतन्यं विवक्षितम्। चित्प्रकृतेरप्यस्वतन्त्रत्वात्तस्यापि जीवशब्देन परिग्रहः। एवं च चित्प्रकृतेरत्रानुक्तत्वादयुक्तमेतदित्यपास्तम्। न च तर्हि ब्रह्मादय इत्यत्र ब्रह्मा आदिर् येषामिति पुंलिङ्गचतुर्मुखपरब्रह्मशब्दो विरुद्ध्येतेति वाच्यम्। ब्रह्म आदि येषामिति विग्रहाश्रयणात्। प्रकृतिः परमं ब्रह्मेति प्रमाणानुसारेण ब्रह्मशब्दस्य चित्प्रकृतिवाचकत्वेन दोषाभावादिति द्रष्टव्यम्।

### **वाक्यार्थमञ्जरी**

तर्हि कोऽर्थ इत्यत आह॥ चेतनेति॥ किमत्र नियामकमत आह॥ तथा चेति॥ चेतनाचेतन-परत्वे आत्मानात्मशब्दयोश्चेतनाचेतनपरतया प्रसिद्धत्वेद तदबाधनाद्रूपशब्दस्य प्रतिमारूपार्थत्वसम्भवेन अनेकार्थत्वस्य अकल्पनाच्च द्वे वावेति श्रुतेर् ऋजुत्वं सम्भवतीत्यर्थः। आत्मशब्दस्य चेतनमात्रपरत्वे यश्च दोषविवर्जित इत्याद्यनुपपत्तिरित्यत आह॥ निर्दोषत्वादेरिति॥ जीवात्मन्यपि दुःखादिदोष औपाधिक एवेति भावः॥

ॐ तन्निष्ठस्य मोक्षोपशात् ॐ॥ तन्निष्ठस्यात्मज्ञानिनः यस्यानुवित्तः प्रतिबुद्ध आत्मा तस्य लोकः स उलोक एवेति मोक्षाभिधानान्नात्मशब्दोक्तो गौण इत्यर्थः। असौ आत्मा॥ गुणबद्धेति॥ एतत्सूचनार्थमेव पूर्वसूत्रे जीव इत्यनुक्त्वा गौण इत्युक्तमिति ध्येयम्। कः कुत्रत्यः। विश्वकृच्छब्दार्थो वायुकर्तेति। विशति देहिनां हृदयगुहां वाति च श्वासोछ्वासादिरूपेणेति योगाद्विश्वो वायुः समुद्दिष्ट इत्युक्तेः। विश्वो हिरण्यगर्भ इत्यादौ विश्वशब्दस्य वायौ प्रयोगाच्च। अतो न सर्वस्य कर्तेत्यनेन पुनरुक्तिरिति भावः। प्रतिबुद्धशब्दार्थः सर्वज्ञ इति। सन्दोहशब्दार्थो देह इति। तस्य कार्यकारण-सङ्गातत्वात्। गहनशब्दार्थो गुहाशब्दार्थ इति। यस्येत्यस्य येनेति। अनुवित्त इत्यस्य ज्ञात इति। तेन न प्रतिबुद्ध इत्यनेन पौनरुक्त्यमिति भावः। उच्चत्वादुकारवाच्यो विष्णुस्तल्लोक उलोक इत्याशयेनोक्तं विष्णुलोक इति। भाष्ये अयमिति श्रुतिः। तत्र श्रीब्रह्मादिनियामकत्वेन प्रकृतस्यायमिति परामर्शः। ‘वदन्ति तत्त्वत्वविदस्तत्त्वं यज्ज्ञानमद्वयम्। ब्रह्मेति परमात्मेति’ इति भावगतवाक्यम्। ‘अनसूया तथैवात्रेर्जज्ञे पुत्रानकल्मषान्। दत्तम्’ इत्यपि भागवतवाक्यम्। अत्र दत्तात्रेयस्य आत्मशब्दित-विष्ण्वतारत्वमुक्तम्। ‘ब्रह्मणो नावतारोऽस्ति सन्निधानं तु केवलम्’ इति तात्पर्यात्सोमस्य ब्रह्मावेशावतारत्वं ज्ञेयम्। जज्ञे जनयामास। चेतनस्तु द्विधा प्रोक्त इत्यत्र जीवशब्दो जीवेशयोर्भिदा चैवेत्यादाविवास्वतन्त्रचेतनपरः। तेन रमाया अपि सङ्ग्रहः। न च जीवा ब्रह्मादय इत्यनुपपत्तिः। ‘मम योनिर्महद्ब्रह्म तस्मिन्गर्भं दधाम्यहम्’ इति तस्यामपि ब्रह्मशब्दार्थप्रवृत्तेः। प्रकृतोपयोगायाह। स्वतन्त्र इति॥

### **विवृतिः**

चेतनाचेतनविषयत्वसम्भवादिति॥ आत्मशब्दस्येति शेषः॥ श्रुतेरार्जवसम्भवादिति॥ आत्मानात्मशब्दयोश्चेतनाचेतनविषयतया प्रसिद्धेः रूपशब्दः स्वरूपप्रतिमाभिप्राय इत्यकल्पनाच्च तद्विषयत्वे द्वे वाव ब्रह्मणो रूपे, इति श्रुतेरार्जवं भवतीत्यर्थः॥ तर्हि श्रुतौ निर्दोषत्वाद्युक्तिः कथं घटत इत्यत आह॥ निर्दोषत्वादेः स्वभावविषयत्वोपपत्तेरिति॥ जीवात्मन्यपि दुःखादिदोष औपाधिक एवेति भावः। यस्येति श्रुतौ विश्वशब्दो विश्वो हिरण्यगर्भोऽग्निरित्यादाविव वाय्वर्थः। तेन सर्वकर्तेत्यनेन न पुनरुक्तिरित्याह॥ वायुकर्तेति॥ प्रतिबुद्धशब्दार्थमाह॥ सर्वज्ञ इति॥ अनुवित्तशब्दार्थमाह॥ ज्ञात इति॥ ततश्च तयोर्न पौनरुक्त्यमिति भावः॥ ‘‘चेतनस्तु द्विधाः प्रोक्तो जीव’’ इति भाष्ये जीवशब्देनास्वतन्त्रचैतन्यं विवक्षितम्। एवं च चित्प्रकृतेरप्यस्वतन्त्रत्वात्तस्या अपि जीवशब्देन परिग्रहः। एवं च चित्प्रकृतेरत्रानुक्तत्वादयुक्तमेतदित्यपास्तम्। न च तर्हि ब्रह्मादय इत्यत्र ब्रह्मा आदिर्येषामिति पुल्लिङ्गचतुर्मुखपरब्रह्मशब्दो विरुध्येतेति वाच्यम्। ब्रह्म आदि येषामिति विग्रहाश्रयणात्। प्रकृतिं परमं ब्रह्मेति प्रमाणानुसारेण ब्रह्मशब्दस्य चित्प्रकृतिवाचकत्वेन दोषाभावादिति द्रष्टव्यम्।

------------------------------------------------------------------------

ॐ हेयत्वावचनाच्च ॐ

## **सूत्रभाष्यम्**

॥ ॐ हेयत्वावचनाच्च ॐ॥ ८॥

‘तमेवैकं जानथ आत्मानमन्या वाचो विमुञ्चथ अमृतस्यैष सेतुः’ (मुं.उ. २-२-५) इत्यन्येषां हेयत्ववचनादस्याहेयत्ववचनान्न गौण आत्मा॥ ८॥

### **सत्तर्कदीपावली**

पुनरपि युक्त्यन्तरेण स्वतस् त्रिगुणातीतस्यैवौपनिषदात्मत्वं साधयत्सूत्रमुपन्यस्य व्याचष्टे। हेयत्वे-त्यादिना। तमेवैकमिति श्रुतौ जानथ मुञ्चथेति व्यापारोपलक्षणरूपो विद्ध्यर्थोपदेशस्तेन स्मरणवचन-श्रवणादिरूपं व्यापारमात्मविषयं कुरुतानात्मविषयं त्यजतेत्यर्थः भवति। तत्रानात्मा त्रिगुणबद्ध आत्म-शब्दोक्तः स्वतस्त्रिगुणवर्जितो योग्यतावशात्सिद्ध्येत्। गुणबद्धस्यापि विरिञ्चादेः पुरुषोत्तमशेषत्वेन सेव्यत्वेऽपि प्रधानतया हेयत्वमस्तीत्यदोषः। एतच्च तमेवैकं प्रधानं जानथेति व्याख्यानादवगम्यते। एकशब्दस्य प्रधानेऽपि प्रयोगदर्शनात् किमेकं दैवतं लोक इत्यादौ। अत्र चैकशब्दस्य प्रधानविषयत्वं दैवतं देवतानां चेति परिहारवचनादवगम्यते। अन्यथा त्वेकशब्दो व्यर्थः स्यात्। न हि किञ्चिदनेकत्वविशिष्टं दैवतमस्ति लोके येनैकत्वसङ्ख्याविशिष्टं दैवतं पृच्छ्येत।

### **तत्त्वप्रदीपिका**

हेयत्वावचनाच्च। तमेवैकं जानथ आत्मानं प्रधानं जानथ। अत्र **विवृतिः** सर्वतो विलक्षणत्व-प्रदर्शनार्था। अन्यविषया वाचो अन्या वाचः। अमृतस्याऽश्रय इति मुक्ताश्रय इति श्रुत्यर्थः। अस्यां श्रुतावन्येषां हेयत्ववचनादस्य दृश्यस्याऽत्मनोऽहेयत्ववचनाच्च नायं गौणाः।

### **तत्त्वप्रकाशिका**

युक्त्यन्तरेणाप्यात्मशब्दस्य गौणपरत्वं पराकुर्वत् सूत्रमुपन्यस्य व्याचष्टे॥ हेयत्वेति॥ यद्यात्मशब्दो गौणपरस्तर्हि तमेवैकमिति श्रुत्युक्तात्माऽपि गौणः स्यात्। न चास्त्विति वाच्यम्। तथा सति हेयत्व-प्रसङ्गात्। न चास्य हेयत्वमुच्यते। प्रत्युत जानथेत्यस्याहेयत्ववचनात्। न च गौणस्याप्यहेयता। अन्या वाचो विमुञ्चथ इति गौणात्मनो हेयत्ववचनात्। अतो न गौण आत्मशब्दवाच्यः किन्तु निर्गुण एवेत्यात्मशब्दादीक्षतिश्रुत्युक्तोऽपि स एव। तस्य चेक्षत्यन्यथानुपपत्त्या वाच्यत्वमिति भावः। न च वाच्यं सगुणपरोऽप्यात्मशब्दो मोक्षदातृत्वाहेयत्वाभ्यां निर्गुणलिङ्गाभ्यामपह्रियत इति। तस्य मुख्यतो जीववाचित्व एव मानाभावात्॥ ८॥

### **गुर्वर्थदीपिका**

अमृतसेत्वात्मनोऽन्येषामन्यपदेन सङ्ग्रहाद्गौणात्मापि सङ्गृहीत इति भावेनाक्तं गौणात्मनो हेयत्ववचनादिति।

### **भावबोधः**

प्रत्युतेति। अनेनास्य ओयत्ववचनादिति भाष्येण सूत्रे नञ्व्यत्यासः कृतः। अवचनमात्रस्या-साधकत्वात्। सूत्रे तथा वचनं तु अन्येषां हेयत्ववचनज्ञापनार्थम्। तथाहि। ‘हेयत्वावचनात्’ इत्यत्र हेयत्ववचनाभावादित्यर्थः। तथा चान्यप्रसिद्धस्य हेयत्ववचनस्यात्र निषेधबलादन्यत्र तत्सत्त्वं सूचितमित्युक्तं भवति। मोक्षदातृत्वेति। ‘यस्यानुवित्तस्तमेवैकं जानथ’ इति श्रुत्युक्ताभ्यामित्यर्थः।

### **भावदीपः**

॥ ॐ हेयत्वावचनाच्च ॐ॥ सौत्रचशब्दानुरोधादाह॥ युक्त्यन्तरेणेति॥ भाष्ये आत्मा गौणो जीवो न अस्य तमेवेत्युक्तात्मनोऽहेयत्ववचनादित्युक्ते वैय्यधिकरण्यं निरस्यन् योजयति॥ यदीति॥ न चास्येति॥ एतेनात्मा गौणो न हेयत्वावचनात्। अन्यथा तद्वचनप्रसङ्ग इति सूत्रं योजितम्। भाष्यं सूत्रशेषतया सङ्गमयति॥ प्रत्युतेति॥ जानथ जानीतेत्यर्थः॥ अस्येति॥ तमेवेति श्रुत्युक्तात्मन इत्यर्थः। अन्येषामित्यादेरुपयोगमाह॥ न चेति॥ अन्या अन्यविषयाः। साध्यांशं व्यनक्ति॥ अत इति॥ हेयत्वावचनाहेयत्ववचनान्यहेयत्ववचनानां सत्त्वादित्यर्थः। श्रुतौ जानथ आत्मानमिति विवृत्त्या निर्देशस्तु तस्य सर्ववैलक्षण्यज्ञापनार्थ इति तत्वप्रदीपोक्तिः। ‘विश्लिष्टार्थे च विश्लिष्टमिति ऋग्भाष्योक्तेः। विवृतावपि सर्गः स्यात्संहितायां च यत्र हि। समानोत्तमहीनत्वमुच्यते वस्तुनोऽञ्जसा’ इत्यैतरेयभाष्योक्तेः। भाष्ये सेतुरित्यन्तोक्तिस्तु हेयत्वावचनादिहेतुत्रयवदमृतसेतुत्वलिङ्गस्यापि मुक्तोपसृप्येत्यत्र वक्ष्यमाणस्यानुसन्धानाय। ईक्षणीयत्वात्मशब्दतन्निष्ठमोक्षोपदेशहेयत्वावचनानाम् एकत्रैकवाक्ये सद्भावसूचनाय वा। अत एव वक्ष्यति टीकायां मोक्षदातृत्वेति। तेन पुरुषमीक्षत इत्यत्रेक्षणम् आत्मानं पश्येदित्यादावात्मपदं यस्यानुवित्त इत्यत्र मोक्षोपदेश आत्मानं जानथेत्यत्राहेयत्ववचनमिति व्यधिकरणमिति निरस्तम्। एकत्रैव तेषां सत्त्वात्। अस्यैव वाक्यस्य चतुस्सूत्र्यामुदाहार्यत्वेऽपि यावद् दृश्यत्वपरं वाक्यं तावत्सर्वमपीह विषय इति दर्शयितुं नानावाक्योक्तिः। श्रुतौ तमित्यनेन यस्मिन्द्यौः पृथिवी चान्तरिक्षमित्युक्तद्युभ्वाद्यायतनं परामृश्यते। तस्य च ब्रह्मत्वं द्युभ्वाद्यायतनं स्वशब्दादित्यत्र वक्ष्यते। नन्वेवं हेयत्वावचनादित्यदिनाऽत्रत्यात्मशब्दस्य विष्णौ मुख्यत्वे सति मुक्तोपसृप्यव्यपदेशादिति सूत्रे कथमन्यपरत्वमाशङ्क्य मुक्तप्राप्यत्वेनोद्धार इति चेन्न। विष्णावेवात्मशब्दस्य मुख्यत्वेऽपि जायमानत्वरूपलिङ्गेनामुख्यवृत्त्या अन्यपरत्वे शङ्किते अमृतसेतुत्व-रूपलिङ्गेनोद्धारः। एवं च हेयत्वावचनादिकं च तत्राप्यनुसन्धेयम्। तथा च हेयत्वावचनादिहेतुचतुष्टये-नात्रात्मशब्दो जीवे मुख्यो नेति। तत्र तु अमृतसेतुत्वादिभिरेतैरेव हेतुभिरमुख्यवृत्त्याऽपि जीवपरो नेत्युच्यत इति व्युत्पादनभेदादपौनरुक्त्यम्। एवं चात्र तत्र चोक्तयुक्त्याऽऽत्मशब्दस्य विष्णौ मुख्यत्वे तात्पर्ये च सिद्धे तेनात्मशब्दादिना प्राणभृज्जीवो न द्युभ्वाद्यायतनमिति वक्ष्यत इति न कोऽपि दोषः॥

### **अभिनवचन्द्रिका**

अत्र गुणसूत्रम् – ‘हेयत्वावचनाच्चे’ति। अस्यार्थः – आत्मन्येवात्मानं पश्ये’दित्यादौ गौणात्मा नात्मशब्दार्थः। तथा सति, हेयत्वस्यावचनप्रसङ्गत्=अनुक्तिप्रसङ्गत्, हेयत्वप्रतिपादकवचनविषयत्वं न स्यादिति यावत्। न च – तदिष्टम् – गुणबद्धस्याहेयत्वे गुणबन्धस्याहेयत्वप्राप्त्या तन्निवृत्ति-रूपमोक्षस्यापुरुषार्थत्वं स्यादिति। किं तद्धेयत्ववचनं कुतस्तद्विषयत्वाभावप्रसङ्ग इत्यत आह – (सू.८) भाष्ये – तमेवैकमिति॥ ‘तमेवैक’(मु.उ. २-२-५)मिति श्रुतौ ज्ञेयादन्यस्य हेयत्वमुच्यते अस्य तु ज्ञेयत्वमुच्यत इति त्वयाऽङ्गीकारत् तस्य हेयत्ववचनविषयत्वाभावप्रसङ्गः। ततश्च गौणात्मा नेक्षति श्रुतिगतात्मशब्दार्थः। न हि कस्यचिज् ज्ञेयत्वमुक्त्वा तदन्यस्य हेयत्वोक्तौ ज्ञेयस्यैव हेयत्वमुक्तं भवति। ज्ञेयस्य ज्ञेयान्यत्वासम्भवादिति भावः। टीकायां यद्यात्मेति॥ यदि ज्ञेयत्वप्रतिपादक ‘आत्मन्येवात्मानं पश्ये’दित्यादिश्रुतिगतात्मशब्दः गौणपरः स्यात् तर्हि ‘तमेवैक’मिति श्रुत्युक्तात्मापि गौणः स्यात्। ज्ञेयत्वप्रतिपादकसर्ववाक््यान्तर्गतात्मशब्दानां गौणपरत्वस्य त्वयाऽङ्गीकारात्। अन्यथा – ‘तमैवैक’मिति श्रुत्यैव ईक्षणीयत्वसम्भवात् ‘स एतस्मा’दित्यादिश्रुतीनां सगुणपरत्वव्युत्पादनं व्यर्थं स्यात्। न च अयमप्यात्मा गौणोऽस्त्विति वाच्यम्। तथा सति हेयत्वप्रसङ्गात् त्वदभ्युपगतस्य ‘अन्या वाचो विमुञ्चथे’ति वाक्यप्रतिपाद्यत्वस्य हेयत्वप्रसङ्गात् परित्यागप्रसङ्गादित्यर्थः। यद्यपि – यदि ईक्षणीयत्वप्रतिपादकसर्ववाक््यान्तर्गतात्मशब्दो गौणपरः स्यात्, तर्हि – ‘अन्या वाचो विमुञ्चथे’(मु.२-२-५)ति वाक्यप्रतिपाद्यत्वपरित्यागः स्यादित्येव वक्तुमुचितम्, तथापि ज्ञेयस्यापि गौणात्मनः ‘अन्या वाचो विमुञ्चथे’ति हेयत्वप्रतिपादकवाक््यप्रतिपाद्यत्वमस्त्वित्याशङ्कापरिहाराय अन्तरङ्गानुपपत्तिं वक्तुं यद्यात्मशब्दो गौणपरस् तर्हि ‘तमेवैक’मिति श्रुत्युक्तात्मापि गौणः स्यादित्याद्युक्तम्। एतेन – तथा सति हेयत्वप्रसङ्गादित्यनेन हेयत्वं गौणस्यापाद्यते, उत निर्गुणस्य। नाद्यः – गौणात्मनो हेयत्वेनेष्टापादनप्रसङ्गत्। ‘तमेवैकं जानथे’ति श्रुत्युक्ताऽऽत्मशब्दार्थत्वाभावेऽपि गौणात्मनो हेयत्वस्यावर्जनीयत्वेन तथा सति हेयत्वप्रसङ्गादित्युक्त्ययोगाच्च। न द्वितीयः – न चास्य हेयत्वमुच्यते, प्रत्युत ‘जानथे’त्यस्य ‘ओयत्ववचना’दित्युत्तरग्रन्थविरोधाद् आत्मशब्दो गौणपरः। ततश्च ज्ञेयत्वमपि तस्यैवेति वदता निर्गुणस्य ज्ञेयत्वाऽनङ्गीकरेण ‘न चास्य हेयत्वमुच्यत’ इति विपर्ययपर्यवसानायोगात्। ‘जानथे’त्यस्य निर्गुणविषयत्वाऽनङ्गीकाराच्चेति परास्तम्। गौणात्मनोऽहेयत्वप्रतिपादकवाक््यप्रतिपद्यत्व-त्यागस्यैवापाद्यत्वात्। ननु गौणात्मनो ज्ञेयत्वेऽपि कुतस्तद्वाव्यविषयत्वपरित्याग इत्यत आह– न चास्येति॥ अस्य गौणस्य, हेयत्वमुच्यत इत्यस्यायुक्तत्वादित्यर्थः। कुतो न युक्तमित्यत आह– प्रत्युतेति॥ प्रत्युत ‘तमेवैक’मिति पूर्वभागे अस्य गौणात्मन ‘जानथे’त्यहेयत्वमुच्यत इति त्वयाऽङ्गी-कारादिति भावः। न च गौणस्यापीति॥ हेयत्वेनोक्तस्यापि गौणस्य अधिकारिविशेषं प्रति ओयता ‘जानथे’त्यनेन ज्ञेयता उच्यत इति न वाच्यमित्यर्थः। कुतो न वाच्यमित्यत आह– अन्या वाच इति॥ ‘अन्या वाच’ इत्यनेन ज्ञेयत्वेनोक्तान्यविषयकवचसाहेयत्वोक्त्या हेयज्ञेययोर्भेदावगमान् नैकस्य वस्तुनोधिकारिभेदेन ज्ञेयत्वं हेयत्वं चोच्यत इति न युक्तमिति भावः। अत इति॥ गौण ईक्षणीयत्व-प्रतिपादकवाक्यान्तर्गताऽऽत्मशब्दविषयो नेत्यर्थः। ईक्षतिश्रुत्युक्तोऽपि स एवेति॥ यस्मादीक्षतिश्रुत्यन्त-र्गताऽऽत्मशब्दविषयस् तस्माद्वाक्यतात्पर्यविषयोऽपि स एव। पदतात्पर्यविषयस्यैव वाक्यतात्पर्य-विषयत्वादित्यर्थः। नन्वस्तु ‘यस्यानुवित्तः प्रतिबुद्ध आत्मा, तमेवैकं जानथे’त्यादिश्रुतिप्रतिपाद्यो निर्गुणः, ततश्च तत्सिद्धेक्षणीयत्वान्यथानुपपत्त्या वाच्यश्च, तथापि नात्मशब्दवाच्यः। तस्य मुख्यतः सगुणवाचकत्वात्। ‘यस्यानुवित्त’ इत्यादिश्रुतेर्निर्गुणलिङ्गरूपबाधकबलेन आत्मपदलक्ष्यार्थपरत्वोपपत्तेरिति मन्यमानस्य चोद्यमनूद्य निषेधति॥ न च वाच्यमिति॥ एतेन ‘तमेवैक’मिति श्रुतिगतस्यात्मशब्दस्य बाधकवशादपि न निर्गुणपरत्वं पूर्वपक्षिणा वक्तुं युक्तम्। पूर्वपक्षिणा ईक्षणीयत्वं सगुणस्यैव न निर्गुणस्य। ततश्च तदन्यथानुपपत्त्या वाच्यत्वं सगुणस्यैव न निर्गुणस्येत्याशङ्कितत्वादिति परास्तम्। तस्य मुख्यत इति॥ भवेदात्मशब्दस्य लक्षणया निर्गुणपरत्वं, यद्यात्मशब्दस्य परममुख्यतो जीववाचित्वे मानं स्यान् न चैतदस्तीति भावः।

### **वाक्यार्थमुक्तावली**

ॐ हेयत्वावचनाच्च ॐ। तमेवैकमिति श्रुत्यात्मापीति। आत्मन्येवात्मानमिति श्रुताविव तमेवैकमित्यत्रापि ईक्षणीयत्वोक्त्या समाख्यारूपत्वादिति भावः। हेयत्वप्रसङ्गादिति। सगुणास्त्वपरे प्रोक्तास् तद्भानान्नैव मुच्यत इति मुमुक्षुणा ज्ञेयत्वाभावोक्त्या गौणानां हेयत्वनियमादिति भावः॥ न चास्येति॥ एतेन हेयत्वावचनादिति यथाश्रुतं योजितं भवति। तथा च हेयत्ववचनादित्यन्तभाष्यस्य तमेवैकमिति श्रौतात्मा न गौणस्तस्य हेयत्वावचनादन्यथा हेयत्ववचनाप्रसङ्गादिति योजनोक्ता भवति। ओयत्ववचनादिति भाष्यं व्याचष्टे। प्रत्युतेति। एतेन हेयत्वावचनादिति सूत्रे ‘आ’कारस्य पूर्वसम्बन्दो बुध्या विवेकेनेत्युक्तं भवति।

ननु तमेवैकमित्युक्तात्मा गौण एवास्तु। न च तथात्वे तस्य हेयत्वप्रसङ्गेन हेयत्वावचनविरोध इति वाच्यम्। गौणस्याप्यहेयत्वे विरोधाभावात्। तद्भानान्नैव मुच्यते इत्यत्र स्पष्टं गौणानां हेयत्वावचना-दित्याशङ्कानिवर्तकतयाऽन्येषां हेयत्वावचनादिति भाष्यं प्रकारान्तरेण व्याचष्टे। न च गौणस्याप्यहेयतेति। नचान्या वाच इति जडविषय इति वाच्यम्। तथात्वे गौणात्मनां बहुत्वेन तमेवैकमित्येकपदप्रयोगाज् जात्यभिप्राये वा। निर्गुणस्यापि हेयपक्षप्रवेशापत्तेरिति भावेन न च गौणस्याप्यहेयतेत्येकवचनं गौणात्मनां हेयत्ववचनादिति बहुवचनान्तात्मपदं च प्रयुक्तम्। एतेन हेयत्वावचनादित्यन्यत्र प्रसिद्धहेयत्वस्यात्र निषेधबलात्। न च विवक्षया वाऽन्यत्र तत्स्वरूपं सूचितमित्युक्तं भवति। अत इति। हेयत्वावचनान्य-हेयत्ववचनानां सत्वादित्यर्थः। न च वाच्यमिति। वस्तुतः सगुणे मुख्योऽप्यात्मशब्दस्तस्यानुवित्त-स्तमेवैकमिति श्रुत्योर् मोक्षदातृत्वाहेयत्वाभ्यां निर्गुणलिङ्गाभ्यां सगुणाद्व्यावर्तते। आत्मन्येवात्मानं पश्येदित्यादौ तु बाधकाभावात् सगुणपर एवेति न वाच्यमित्यर्थः। यद्यपीयं शङ्का न वाच्यत्वविरोधिनी। निर्गुणत्वेऽपीक्षणीयत्वस्य सत्वात्। तथाप्युक्तिनिर्वाहार्थं निराकृतेति द्रष्टव्यम्।

ननु भाष्ये अमृतस्यैष सेतुरित्यधिकांशोदाहरणं कुत इति चेन्न। ओयत्वोपपादनार्थत्वात्। यद्वा हेयत्वावचनादिहेतुत्रयवदमृतसेतुत्वलिङ्गस्याप्यात्मशब्दस्य गौणपरत्वनिराकरणेऽनुसन्धेयत्वज्ञापनार्थत्वाच्च। एतदभिप्रायेण वा टीकायां मोक्षदातृत्वेत्युक्तम्। अस्यैव वाक्यस्य चतुर्थसूत्रविषयत्वेऽपि यावद् दृश्यत्वपरं वाक्यं तावत्सर्वमपीह विषयवाक्यमिति दर्शयितुं नानावाक्योदाहृतिरिति ध्येयम्। नन्वेवं हेयत्वावचनादिना अत्रात्मशद्बस्य विष्णौ मुख्यत्वे सति मुक्तोपसृप्यव्यपदेशादिति सूत्रे कथमात्मशब्दस्यान्यपरत्वमाशङ्क्य मुक्तप्राप्यत्वेन उद्धार इति चेन्न। हेयत्वावचनादिहेतुभिरात्मशब्दो न जीवे मुख्य इति व्युत्पादनमत्र सूत्रे विवक्षितम्। तत्र तु जायमानत्वरूपलिङ्गेनामुख्यवृत्याऽन्यपरत्वे शङ्किते अमृतसेतुत्वादिभिरेतैरेव हेतुभिरमुख्यवृत्यापि जीवपरो नेत्युच्यत इति व्युत्पादनभेदादपौनरुक्त्यमिति।

### **तत्त्वसुबोधिनी**

प्रत्युतेति॥ अनेनास्याहेयत्ववचनादिति भाष्येण सूत्रे नञ्व्यत्यासः कृतः। अवचनमात्रस्य असाधकत्वात्। सूत्रे तथा वचनं तु अन्येषां हेयत्ववचनज्ञापनार्थम्। तथाहि। हेयत्वावचनादित्यत्र हेयत्ववचनाभावादित्यर्थः। तथा चान्यप्रसिद्धस्य हेयत्ववचनस्यात्र निषेधबलाद् अन्यत्र तत्सत्वं सूचितं भवतीति भावः॥ मोक्षदातृत्वेति॥ अनेन अमृतस्यैष सेतुरित्येतदुदाहरणप्रयोजनमुक्तम्।

### **वाक्यार्थमञ्जरी**

ॐ हेयत्वावचनाच्च ॐ॥ न गौर आत्मशब्दोक्तः। तमेवैकं जानथात्मानमन्या वाचो विमुञ्चथेति आत्मशब्दार्थस्य हेयत्वावचनात्। प्रत्युताहेयत्ववचनात्। अन्यस्य हेयत्ववचनाच्चेत्यर्थः॥ हेयत्वप्रसङ्गादिति॥ मुमुक्षुणेति शेषः। गौणस्य वक्ष्यमाणरीत्या हेयत्वादिति भावः। अस्य तमेवेति श्रुत्युक्तस्य। जानथ विजानथ। अन्या भगवदितरविषयकाः। ननु सगुणानामपि ब्रह्मादीनामङ्गाव-बद्धास्त्वित्यादावहेयत्वं वक्ष्यति सूत्रकारः। सत्यम्। अत्र प्राधान्येय हेयत्वमुच्यते। तत्र तु परिवार-तयोपास्यत्वमिति न विरोधः॥ मोक्षदातृत्वेति॥ तथा च बाधकवशात्‘आत्मन्येवात्मानम्’ ‘अज आत्मा’ ‘तमेवैकमि’त्यादौ तत्त्यागेऽपीक्षतिश्रुतौ बाधकाभावाज्जीवग्रहणं न सम्भवतीति भावः॥

### **विवृतिः**

प्रत्युतेति॥ अनेनास्याहेयत्ववचनादिति भाष्येण सूत्रे नञ्व्यत्यासः कृतो ऽवचनमात्रस्यासाधक-त्वात्। सूत्रे तथावचनं तु अन्येषां हेयत्ववचनज्ञापनार्थम्। तथा हि। हेयत्वावचनादित्यत्र हेयत्ववचनाभावादित्यर्थः। तथाचान्यत्र प्रसिद्धस्य हेयत्ववचनस्यात्र निषेधबलादन्यत्र तत्सत्वं सूचितं भवतीति भावः। मोक्षदातृत्वेति॥ अनेनामृतस्यैष सेतुरित्येतदुदाहरणप्रयोजनमुक्तम्॥

------------------------------------------------------------------------

ॐ स्वाप्ययात् ॐ

## **सूत्रभाष्यम्**

॥ ॐ स्वाप्ययात् ॐ॥ ९॥

पूर्णमदः पूर्णमिदं पूर्णात्पूर्णमुदच्यते। पूर्णस्य पूर्णमादाय पूर्णमेवावशिष्यते

(बृ.उ.५-१-१)

‘स आत्मन आत्मानमुद्धृत्याऽऽत्मन्येव विलापयत्यथात्मैव भवति।’

‘स देवा बहुधा भूत्वा निर्गुणः पुरुषोत्तमः।

एकीभूय पुनः शेते निर्दोषो हरिरादिकृदि’ति स्वस्यैव स्वस्मिन्नप्ययवचनात्।

न हि गौणात्मनि निर्दोषस्य लयः॥ ९॥

### **सत्तर्कदीपावली**

हेत्वन्तरेण त्रिगुणातीतस्यैव वेदोक्तात्मशब्दत्वं साधयत्सूत्रमुपन्यस्य व्याचष्टे॥ स्वाप्ययादित्या-दिना॥ अयमर्थः। दीपाद्दीपान्तराणीव मूलरूपादवतारानुद्धृत्य तैरेकीभूय महाप्रलये वर्तमानो यो निर्दिष्टः पूर्णस्य पूर्णमादायेत्यादिश्रुतौ स त्रिगुणतत्कार्यलयविशिष्यमाणत्वात्त्रिगुणातीत एव भवेत्। न चायं त्रिगुणसंवलितो अस्मादन्यस् त्रिगुणातीत इति वाच्यम्। त्रिगुणातीतस्य त्रिगुणसंवलिते लयप्रसङ्गात्। न च तद्युक्तम्। नैव तौ द्वावनन्यलीनौ महाप्रलये युज्यते। आत्मा वा इदमेक एवाग्र आसीन्नान्यत्किञ्चन मिषदित्यादिश्रुतिविरोधात्। आत्मशब्दश्च विष्ण्वैकवाचीत्युक्तम्।

### **तत्त्वप्रदीपिका**

स्वाप्ययात्।

‘पूर्णमदः पूर्णमिदं पूर्णात्पूर्णमुदच्यते।

पूर्णस्य पूर्णमादाय पूर्णमेवावशिष्यत’’ इति।

पूर्णमदो, मूलरूपम्। पूर्णमिदमवताररूपम्। अमुष्मादिदं सङ्ख्यामात्रेण ‘उदच्यते’ उद्रिच्यते, एकमेव बहुसङ्ख्याकं भवति, विशेषादेव। स्वस्य पूर्णस्य, पूर्णमिदमवताररूपमादाय तन्मूलरूपमेवाव-शिष्यते। स्वस्यैवावताररूपस्य निर्दोषस्य स्वस्मिन्मूलरूपेऽप्यय उच्यते। न हि निर्दोषस्य गौणात्मनि लयस्तैरभ्युपगम्यते॥

### **तत्त्वप्रकाशिका**

युक्त्यन्तरेणापि निर्गुणस्य वाच्यत्वं प्रतिपादयत्सूत्रमुपन्यस्य व्याचष्टे॥ स्वाप्ययादिति॥ अदो मूलरूपं पूर्णमिदमवताररूपं च पूर्णं तत्पूर्णं सृष्टिकाले पूर्णान्मूलरूपादुद्रिच्यते। प्रलये च पूर्णस्य स्वस्य पूर्णमवताररूपं स्वीकृत्यैकीभूय मूलरूपमन्यत्रालीनं स्वयमवशिष्यत इति निर्गुणस्यैव श्रुत्युक्तत्वाद्भवत्येवासौ वाच्यः। न चायं गौणः। पूर्णत्वात्स्वस्य स्वस्मिन्नप्ययाच्च। गौणस्यापूर्णत्वादन्यस्मिल्लयाच्चेत्यर्थः। नन्वयं स्वाप्ययवानन्यत्रालीनोऽपि गौणः स्यान्निर्गुणोऽन्योऽस्तीति चेन्न। यद्ययं स्वाप्ययवान् गौणस्तर्ह्ययं निर्गुणश्चोभौ प्रलये लयहीनौ तिष्ठत उतैकस्मिन्नन्यस्य लयो भवति। नाद्यः। ‘इदं वाऽग्रे नैव किञ्चिनासीत्’ इत्यादिश्रुतिविरोधात्। द्वितीयेऽपि न तावद्गौणस्य निर्गुणे लयः। तस्य स्वाप्ययेना-वस्थानाभ्युपगतेः। तथा च निर्गुणस्य सगुणे लयो वक्तव्यः। अस्त्विति चेत्तत्राह॥ न हीति॥ गौणात्मनि जीवे निर्दोषस्य निर्गुणस्य परमात्मनो लयो नोपपद्यते। ‘यत्प्रयन्ति’ इत्यादिश्रुतिविरोधात्। अतोऽयमनन्यलीनो निर्गुण एव। तस्य च श्रुत्युक्तत्वेन वाच्यत्वमिति भावः। यद्यपीयं निर्गुणस्य वाच्यत्वेऽभ्युच्चययुक्तिस्तथापि श्रुत्युक्तत्वाच्च निर्गुणो वाच्य इति बहिरेवोक्ते कुतोऽयं निर्गुण इति शङ्कापरिहारात्मकत्वात्सूत्रस्य तत्र भाष्ये च चशब्दाभावः। अत्र गौणादिव्यपदेशः सत्त्वादिधर्मवत्वविषय एवेति सूचनाय निर्दोषस्येति॥ ९॥

### **गुर्वर्थदीपिका**

श्रुतिविरोधादित्युपलक्षणम्। पूर्णमेवेत्येवकारेण द्वयोः प्रलयेऽवस्थानानुपपत्तेश्च। यद्यपि प्राक् सूत्रकृतैव सूचितश्रुत्युक्तत्वादिति सूत्रेऽपि निर्गुणत्वस्य श्रुतत्वमुदितं तथाऽपि स्वाप्ययस्य निर्गुणा-दन्यत्रायोगादार्थिकमेव श्रुतत्वं न साक्षात्। उत्तरत्र श्रुतत्वादिति सूत्रे तु साक्षान्निर्गुणस्यैव श्रुतत्वम्। अतो न सूत्रयोः पौनरुक्त्यमिति भावेन प्रथमत एव सूत्रसूचितश्रुतिमुदाहृत्य निर्गुणश्चेति श्रुतत्वादित्याह भगवान्भाष्यकारः।

### **भावबोधः**

अवतारा महाविष्णोः सर्वे पूर्णाः प्रकीर्तिताः।

पूर्णं च तत्परं रूपं पूर्णात् पूर्णाः समुद्गताः॥

पूर्वरूपस्य पूर्णस्य पूर्णं यदवतारगम्।

रूपं तदात्मन्यादाय पूर्णमेवावतिष्ठते॥

इति बृहदारण्यकभाष्योक्तवचनानुसारेण श्रुतिं व्याचष्टे– अद इत्यादिना। ‘कथं मायाव्यवच्छिन्नः पूर्णो मुख्यतया भवेत्’ इत्यनुव्याख्यानानुसारेणाऽऽह– गौणस्यापूर्णत्वादिति। यत्प्रयन्तीत्यादीति। ‘तद् विजिज्ञासस्व’ इति जिज्ञास्यरूपनिर्गुण एव जीवानां लयोक्तेरित्यर्थः। तत्र भाष्ये च ‘च’शब्दाभाव इति। निर्गुणस्य पूर्णमद इति श्रुतिप्रतिपादितत्वं त्वितः पूर्वं सूत्रान्तरेण न प्रतिपादितमिति भावः। नन्वेवं सति ‘श्रुतत्वाच्च’ इत्यनेनेदं पुनरुक्तम्। तत्राप्यस्यैवार्थस्य विवक्षितत्वादिति चेत्, न; अत्र स्वाप्ययवत्वपूर्णत्वरूपनिर्गुणधर्मप्रतिपादनद्वारा निर्गुणस्य श्रुत्युक्तत्वमभिप्रेतम्। अत एव श्रुत्युक्तत्वादिति, अध्याहृत्य सूत्रविन्यासः प्रदर्शितः। तदुक्तेस्तद्धर्मवचनद्वारापि सम्भवात्। ‘श्रुतत्वाच्च’ इत्यत्र तु साक्षान्निर्गुणवाचकनामात्मकपदोपेतश्रुतिप्रतिपाद्यत्वमभिप्रेतम्। अत एव सूत्राक्षरस्वारस्याय ‘एको देवः’ इति निर्गुणपदोपेतश्रुत्युदाहरणं भाष्ये कृतम्। अनुव्याख्याने च ‘पदं निर्गुणमिति कथं गौणं वदिष्यति’ इत्युक्तम्। गौणादिपदव्यपदेश इत्यत्र निर्गुणस्येति वक्तव्ये यदा निर्दोषस्येत्युच्यते तदा निर्गता गुणा दोषरूपाः सत्त्वादय एव न तु शुभा आनन्दादय इति सूचितं स्यात्। तथा च गौणपदेन निर्गुणविरुद्धस्य विवक्षितत्वात् सत्त्वादिगुणयुक्तत्वमेव गौणत्वमित्यप्यर्थात् सूचितमिति भावः।

### **भावदीपः**

॥ ॐ स्वाप्ययात् ॐ॥ श्रुत्युक्तत्वाच्चेत्यध्याहरिष्यमाणहेतुवाक्ये चशब्दादाह॥ युक्त्यन्तरेणेति॥ न केवलमीक्षणीयत्वयुक्त्येत्यर्थः। अवतारा महाविष्णोः सर्वे पूर्णाः प्रकीर्तिता इत्यादिबृहद्भाष्य-दिशाऽर्थमाह॥ अदो मूलेति॥ एतेन स आत्मन इति श्रुतिः स देवो बहुधेति स्कान्दस्मृतिरपि व्याख्यतप्राया। आदिकृदितीत्यनन्तरं स्वस्येत्यतः प्रागध्याहार्यमाह॥ श्रुत्युक्तत्वादिति॥ श्रुतिस्मृत्युक्तत्वादित्यर्थः। तत्र तदशब्दं नेत्याद्यसूत्रादनुवृत्तसाध्यांश्यफलितार्थमाह॥ भवत्येवासौ वाच्य इति॥ भाष्यशेषं योजयति॥ न चायमिति॥ श्रुत्युक्त इत्यर्थः॥ पूर्णत्वादिति॥ पूर्णमिति श्रुत्यनुरोधादयं हेतुरुक्तः। सूत्रभाष्याभ्यामुक्तमुपलक्षणमिति भावः॥ स्वस्य स्वस्मिन्निति॥ सूत्रे स्वेति तन्त्रम्। श्रुत्युक्तो न गौण इति साध्यं योज्यमिति दर्शितम्। पूर्णत्वलिङ्गस्योपलक्षणत्वादाद्य-श्रुत्युक्तिः। तत्र लयस्यास्फुटत्वाद् द्वितीयश्रुत्युक्तिः। तत्र लयस्वरूपादि विविच्य वक्तुं स्मृत्युक्तिः। स्कान्दवचनेनापि स्वस्यैवावताररूपस्य निर्दोषस्य स्वस्मिन्मूलरूपे अप्यय उच्यत इति तत्वप्रदीपोक्तेः॥ अपूर्णत्वादिति॥ तथाऽनुभवसिद्धत्वादिति भावः॥ अन्यस्मिन्निति॥ यत्प्रयन्तीत्यादेरिति भावः। एतेन श्रुतत्वाच्चेति वक्ष्यमाणेनापौनरुक्त्यं दर्शितम्। इह निर्गुणस्य श्रुत्युक्तत्वं पूर्णत्वस्वाप्ययादि-लिङ्गायत्तम्। तत्र तु निर्गुणश्चेति साक्षादेवेति भेदात्। न हीति भाष्यस्य सङ्गत्यप्रतीतेस्तामाह॥ नन्विति॥ यत्प्रयन्तीत्यादीति॥ अत्र यत्प्रयन्ति भूतानि तद्ब्रह्मेति सर्वजीवानां निर्दोष एव लयोक्तेरिति भावः। श्रुत्युक्तत्वेन श्रुतिस्मृत्युक्तत्वेनेत्यर्थः॥ वाच्यत्वमितीति॥ लक्षणया श्रुत्युक्तत्वं तु निरसिष्यत इति भावः। सूत्रे स्वाप्ययाच्चेति स्यादित्याशङ्कां निरस्यति॥ यद्यपीति॥ श्रुत्युक्तत्वाच्चेति॥ श्रुतिस्मृत्युक्तत्वाच्चेत्यर्थः। ननु श्रुतिस्मृत्युक्तत्वं नाम तज्जन्यज्ञानकर्मत्वमेव। तथा च श्रुत्युक्तत्वादित्यस्य श्रुत्यादिजन्यज्ञानकर्मत्वाच्च नाऽशब्दं ब्रह्मेत्यर्थः स्यात्। अयमेवार्थ ईक्षतेर्नाशब्दमित्यत्रोक्तः। तत्रापि उपनिषदाद्यनेकजन्येक्षणकर्मत्वाद् ब्रह्माशब्दं नेत्युक्तत्वादिति चेन्मैवम्। तत्राद्यसूत्रे सामान्यतः शब्दजन्येक्षणकर्मत्वहेतूक्तौ तस्यासिद्धिनिरासायोक्तेक्षणवाक्यानां गौणपरतयोत्पन्नव्यधिकरणासिद्धिशङ्का त्रिभिः सूत्रैः परम्परया परिहृता। अत्र पुनर्निर्गुणस्यैव ब्रह्मणोऽसाधारणस्वाप्ययादिरूपनिरवकाश-लिङ्गोपेततया गौणपरत्वशङ्कानास्पदवाक्यविशेषजन्यज्ञानविषयत्वरूपश्रुतत्वहेतुना शुद्धं वाच्यमेवेत्युच्यत इति न कोऽपि दोषः। केचित्तु आद्यसूत्रे प्रत्यक्षाद्यवेद्यत्वे सति ईक्षणीयत्वादिति हेतुना वाच्यं ब्रह्मेत्युक्तम्। अत्र तु श्रुत्युक्तत्वात् श्रुत्यादिजन्यज्ञानविषयत्वात्तस्य लक्षणादिनानुपपत्तेरशब्दं न किन्तु वाच्यमेवेत्युच्यत इति भेदान्न दोष इत्याहुः। एवं श्रुतत्वाच्चेत्यनेनाप्यस्य साक्षात्त्वासाक्षात्त्वाभ्यां भेदो ज्ञेयः॥ निर्दोषस्येतीति॥ सत्वादिगुणरूपदोषहीनस्येत्यर्थः। अन्यथा निर्गुणस्येत्यवक्ष्यदिति भावः॥ ९॥

### **अभिनवचन्द्रिका**

(सू.९) युक्त्यन्तरेणेति॥ मीमांसाद्वारा शिष्यबुद्धिशुद्धये ईक्षणीयत्वेन वाच्यत्वं प्रसाध्य, युक्त्यन्तरेणापि निर्गुणस्य वाच्यत्वं साधयत्सूत्रमित्यर्थः। ननु निर्गुणस्य वाच्यत्वसाधिका युक्तिः, अथ सूत्रप्राप्तः स्वाप्ययः, आहोस्विट् टीकोक्तं श्रुत्युक्तत्वम्। नाद्यः – व्याप्त्यभावात्। न हि स्वाप्ययवतः शब्दवाच्यत्वं दृष्टचरं येनानयोर्व्याप्तिः स्यात्। निर्गुणस्यैव श्रुत्युक्तत्वात्। ‘भवत्येवासौ वाच्य’ इत्युत्तरटीकाविरोधाच्च। न द्वितीयः – ‘श्रुतत्वाच्चे’(१-१-११)ति सूत्रेण गतार्थत्वप्रसङ्गात्। न चात्र न श्रुत्युक्तत्वमात्रं हेतुः किंतु – ‘पूर्णमद’ इति श्रुत्युक्तत्वं, तत्रापि न श्रुतत्वमात्रं हेतुः, किंतु – ‘साक्षी चेता केवलो निर्गुणश्चे’ति श्रुत्युक्तत्वं हेतुः, अतो न गतार्थत्वमिति वाच्यम्। श्रुत्युक्तत्वमात्रस्य व्यभिचाराभावेन विशिष्टस्य हेतुकरणायोगादिति चेत्, उच्यते – श्रुत्युक्तत्त्वमात्रमेवात्र हेतुः। सूत्रोक्तस्तु स्वाप्ययो ऽन्यस्यैव श्रुत्युक्तत्वान् निर्गुणस्य श्रुत्युक्तत्वमसिद्धमिति शङ्कानिरासाय। न च ‘श्रुतत्वाच्चे’त्यनेन गतार्थता। तत्र श्रुत्युक्तत्वादन्यस्यैव रूढशब्दरूपश्रुत्युक्तत्वस्य हेतुत्वेन विवक्षितत्वात्। तदुक्तमनुव्याख्याने – ‘पदं च निर्गुण इति कथं गौणवदिष्यत’ इति। ननु पूर्णत्वस्य निर्गुणत्वसाधकत्वसम्भवेऽपि न स्वाप्ययस्य तत्साधकत्वं, तस्य गौणेऽपि सम्भवादित्याशयेन शङ्कते– नन्विति॥ उत्तरमाह – नेति॥ विकल्पासहत्वादिति शेषः। एतेन नेत्यस्य यद्ययमित्युत्तरवाक्येनान्वयस् तत्र विकल्पमात्रस्य कृतत्वेन हेतोरनुक्तेरिति परास्तम्। यद्यपीति॥ यद्यपि स्वाप्ययादिति सूत्रप्राप्ता श्रुत्युक्तत्वादिति युक्तिर् अभ्युच्चययुक्तिरिति, सूत्रे भष्ये च चशब्देन भाव्यम्, तथापि स्वाप्ययादिति सूत्रस्य साक्षादभ्युच्चययुक्तिप्रतिपादकत्वाभावात्सूत्रे भाष्ये च चशब्दाभाव इति भावः।

### **वाक्यार्थमुक्तावली**

ॐ स्वाप्ययात् ॐ। श्रुत्युक्तत्वाच्चेत्यध्याहरिष्यमाणसूत्रे ‘च’शब्दसद्भावविवक्षयाह युक्त्यन्तरेणेति। नकेवलमीक्षणीयत्वयुक्त्येत्यर्थः। पूर्णमद इति श्रुत्यर्थोक्त्यैव स आत्मन इत्यादिरुक्तार्थ इति भावेन न व्याख्यातः। भाष्ये इत्यादीत्यनन्तरं शेषमाह। श्रुत्युक्तत्वादिति। भवत्येवासौ वाच्य इत्यनेन नावाच्य इति लाभात् पूर्वसूत्रादशब्दं नेत्यनुवृत्या योजनेत्युक्तं भवति। स्वाप्ययादिति सूत्रमुपलक्षणं पूर्णत्वादिति च ग्राह्यमिति भावेनाह पूर्णत्वादिति। न चायं गौण इत्यनेन गौणश्चेत्यनुवर्तत इत्युक्तं भवति। अत्र पूर्णत्वस्य स्पष्टत्वादाद्यश्रुत्युदाहरणम्। लयस्य स्पष्टत्वाद्द्वितीयस्य प्रवृत्तिः। लयविवरणार्थं तृतीयवचनप्रवृत्तिरिति बोध्यम्। इदं वाऽग्र इति। तत्र सर्वनिषेधपूर्वकमवस्थानोक्तेरिति भावः। श्रुतिविरोधादिति। यत्प्रयन्ति तद्ब्रह्मेति सर्वजीवानां निर्दोष एव लयोक्तेरिति भावः।

ननु सूत्रभाष्ययोर् वाच्यत्वे युक्त्यन्तरोपन्यासाय प्रवृत्तत्वाच् चशब्दाभावः कुत इत्याशङ्क्य युक्तेर्बहिरेवोक्तत्वान्नानुपपत्तिरिति परिहरति यद्यपीत्यादिना॥ अत्र गौणादीत्यादिपदेन निर्गुणव्यपदेशो गृहीते सत्वादिधर्मवत्वेऽपि। उपलक्षणमेतत्। तदभावविषयश्चेति द्रष्टव्यम्॥ निर्दोषस्येतीति॥ सत्वादिधर्मवतो दोषनियमादिति भावः।

### **तत्त्वसुबोधिनी**

यत्प्रयन्तीत्यादि इति। तद्विजिज्ञासस्वेति जिज्ञास्यनिर्गुण एव जीवानां लयोक्तेरित्यर्थः। ननु स्वाप्ययवचनस्य निर्गुणस्य वाच्यत्वसाधने युक्त्यन्तरत्वाच्चशब्देन भाव्यमत एव सूत्रकृता श्रुतत्वाच्चेत्यत्र न साक्षान् निर्गुणवाचकनामात्मकपदोपेतश्रुतिप्रतिपाद्यत्वमभिप्रेतमत आह॥ तत्र भाष्ये च चशब्दाभाव इति॥ निर्गुणस्य ‘पूर्णमद’ इति श्रुतिप्रतिपादितत्वन्तु इतः पूर्वं सूत्रान्तरेण न प्रतिपादितमिति भावः। न चेदं श्रुतत्वादित्यनेन पुनरुक्तं तत्राप्यस्यैवार्थस्य विवक्षितत्वादिति वाच्यम्। अत्र स्वाप्ययवत्व-पूर्णत्वरूपनिर्गुणधर्मप्रतिपादनद्वारा निर्गुणस्य श्रुत्युक्तत्वमभिप्रेतम्। अत एव श्रुत्युक्तत्वादिति अध्याहृत्य सूत्रविन्यासः प्रदर्शितः। तदुक्तेस् तद्धर्मवचनद्वारापि सम्भवात्। श्रुतत्वाच्च इत्यत्र तु साक्षान्निर्गुणवाचक-नामात्मकपदोपेतश्रुतिप्रतिपाद्यत्वमभिप्रेतम्। अत एव सूत्राक्षरस्वारस्याय एको देव इति निर्गुणपदोपेत-श्रुत्युदाहरणं भाष्ये कृतम्। अनुव्याख्याने च ‘पदं निर्गुणमिति कथं गौणं वदिष्यति’ इत्युक्तम्॥ अत्र गौणादीति॥ निर्गुणस्येति वक्तव्ये यदा निर्दोषस्येत्युच्यते तदा निर्गता गुणा दोषरूपा सत्त्वादय एव न तु शुभा आनन्दादय इति सूचितं स्यात्। तथा च गौणपदेन निर्गुणविरुद्धस्य विवक्षि-तत्वात्सत्वादिगुणयुक्तत्वमेव गौणत्वमित्यप्यर्थात् सूचितमिति भावः।

### **वाक्यार्थमञ्जरी**

ॐ स्वाप्ययात् ॐ॥ आत्मन्येवात्मानं विलापयतीति श्रुतिप्रतिपाद्यत्वान्न निर्गुणमवाच्यम्। श्रुत्युक्तं निर्गुणं कुत इति चेत्। स्वाप्ययात् स्वस्य स्वस्मिल्लयाभिधानादित्यर्थः। तदवताराख्यम्। उद्रिच्यते बहिर्निःसरति। स्वस्य मूलरूपस्य। स्मृत्यनुसारेण तात्पर्यमाह॥ एकीभूय इति॥ अनेन भगवद्रूपाणामेकीभाव एव लय इत्युक्तं भवति। अवधारणार्थो अन्यत्रालीन एवेति॥ श्रुत्युक्तत्वादिति॥ अवाच्ये वृत्त्यन्तरायोगात् श्रुत्युक्तत्वं वाच्यत्वं गमयतीति भावः॥ पूर्णत्वादिति॥ अनेन सूत्रोक्तस्वाप्यय उपलक्षक इति सूचितम्॥ अपूर्णत्वादिति॥ तथाऽनुभवादित्यर्थः॥ अन्यस्मिन्निति॥ यत्प्रयन्ती-त्यादेरिति भावः॥ अन्यत्रालीनोऽपीति॥ तथा च गौणो द्विविधः। अन्यत्र लीनोऽन्यत्रालीनश्चेति। तत्राद्य उक्तप्रकारेणानुभवसिद्धः। द्वितीयस्तु एतच्छ्रुत्युक्त इति भावः। तर्हि निर्गुणाभावप्रसङ्ग इत्यत आह॥ निर्गुण इति॥ एतच्छ्रुत्युक्तादन्य एव कश्चिदस्तीति भावः। इदमस्य जगतः। तत्र निर्गुणादन्यस्य लयं विनाऽवस्थाननिषेधादिति भावः॥ अवस्थानेति॥ अन्यत्रालीनतेत्यर्थः॥ यत्प्रयन्तीति॥ तदुक्तस्य तद्विजिज्ञासस्वेति जिज्ञास्यत्वोक्त्या निर्गुणत्वावगमात्तस्मिन्सगुणानामिमानि भूतानीत्युक्तानां लयोक्तेरिति भावः। इयं स्वाप्ययरूपा। तथा च सूत्रे चशब्देन भाव्यमिति भावः। तत्र सूत्रे प्रकृतत्वान्निर्गुणस्येति वक्तव्ये निर्दोषस्येति वचनं किमर्थमत आह॥ अत्रेति॥ सूत्रादावित्यर्थः।

### **विवृतिः**

यत्प्रयन्तीत्यादीति॥ तद्विजिज्ञासस्वेति जिज्ञास्यनिर्गुण एव जीवानां लयोक्तेरित्यर्थः। ननु स्वाप्ययवचनस्य निर्गुणस्य वाच्यत्वसाधने युक्त्यन्तरत्वाच्चशब्देन भाव्यमित्यत आह॥ यद्यपीयमिति॥ निर्गुणस्य ‘पूर्णमदः’ इति श्रुतिप्रतिपादितत्वन्त्वितः पूर्वं सूत्रान्तरेण न प्रतिपादितमिति भावः। न चेदं श्रुतत्वादित्यनेन पुनरुक्तं, तत्राप्यस्यैवार्थस्य विवक्षितत्वादिति वाच्यम्। अत्र स्वाप्ययवत्व पूर्णत्वरूपनिर्गुणधर्मप्रतिपादनद्वारा निर्गुणस्य श्रुत्युक्तत्वमभिप्रेतम्॥ अत एव श्रुत्युक्तत्वादित्यध्याहृत्य, सूत्रविन्यासः प्रदर्शितः॥ श्रुतत्वाच्चेत्यत्र तु साक्षान्निर्गुणवाचकनामात्मकपदोपेतश्रुतिप्रतिपाद्यत्वमभिप्रेतम्। अत एव सूत्राक्षरस्वारस्याय एको देव इति निर्गुणपदोपेतश्रुत्युदाहरणं भाष्ये कृतम्। अत्र गौणादीति। निर्गुणस्येति वक्तव्ये यदा निर्दोषस्येत्युच्यते तदा निर्गता गुणादोषरूपाः सत्वादय एव न तु शुभानन्दादय इति सूचितं स्यात्। तथा च गौणपदेन निर्गुणविरुद्धस्याविवक्षितत्वात्। सत्वादि गुणयुक्तत्वमेव गौणत्वमित्यप्यर्थात्सूचितमिति भावः।

------------------------------------------------------------------------

ॐ गतिसामान्यत् ॐ

## **सूत्रभाष्यम्**

न च कासुचिच्छाखास्वन्यथोच्यते।

॥ ॐ गतिसामान्यत् ॐ॥ १०॥

‘सर्वे वेदा युक्तयः सुप्रमाणा ब्राह्मं ज्ञानं परमं त्वेकमेव।

प्रकाशयन्ते न विरोधः कुतश्चिद्वेदेषु सर्वेषु तथेतिहासः’

इति पैङ्गिश्रुतेर्गतेर्ज्ञानस्य साम्यमेव॥ १०॥

### **सत्तर्कदीपावली**

प्रागुक्तार्थस्य शाखान्तरे अन्यथोक्तिसम्भावनयाऽनिश्चितत्वशङ्कां परिहरत्सूत्रमुपन्यस्य व्याचष्टे॥ गतीत्यादिना॥ सर्वज्ञेन भगवता सूत्रकारेण सर्ववेदानां वृत्तौ विष्णौ गतिसामान्यस्योक्तत्वात्। सर्वे वेदा युक्तय इत्यादिश्रुतिबलाच्च तस्य निश्चितत्वान्नादृष्टशाखावचनं विष्णोः संवलितप्रतिपादकं भविष्यतीति शङ्कनीयमित्यर्थः।

### **तत्त्वप्रदीपिका**

न च सगुणं निर्गुणं चेति द्विविधं ब्रह्म वेदेषु प्रतिपाद्यत इत्याह– न च कासुचिदिति॥ गति-सामान्यात्। सुप्रमाणाः सुष्ठु प्रमाणाः सुष्ठु प्रमाणान्तरसहिताः। प्रकाशयन्ते उत्पादयन्ति। गतेर्ज्ञानस्य साम्यमेव, ब्रह्मज्ञानस्य सर्ववेदेषु साम्यमेव। गुणानामनन्यथोक्त्या साम्यम्। न ह्येकत्र ज्ञानानन्दादिक-मुक्त्वाऽन्यत्राज्ञानदुःखादिरूपत्वं ब्रह्मण उच्यते।

### **तत्त्वप्रकाशिका**

नन्वस्त्वेवं निर्गुणस्य वाच्यत्वोपपत्तौ युक्तं तस्य कारणत्वेन शास्त्रयोनित्वम्। तच्च प्रसिद्धशाखासूप-क्रमादिविचारेऽस्तु ब्रह्मणः कारणत्वेन प्रतिपाद्यत्वम्। अप्रसिद्धशाखासु पुनरन्योऽपि कारणतयोच्यताम्। तासामानन्त्येनाऽनिश्चयादित्यत आह॥ न चेति॥ तत्र हेत्वाकाङ्क्षायां सूत्रमुपन्यस्य व्याचष्टे॥ गतीति॥ सर्वे वेदाः सुष्ठु प्रमाणं मूलभूतं यासां ता युक्तय इतिहासश्च ब्रह्मविषयमेकविधमेव ज्ञानमुत्पादयन्ति। न पुनर्वेदादिषु कश्चिद्विरोधोऽस्तीति श्रुत्या स्वयमेव सर्वशाखाद्युत्पादज्ञानस्यैक-विधत्वकथनान्न कासुचिच्छाखासु अन्यथोच्यत इत्यर्थः। एवं ब्रह्मणोऽवाच्यत्वं निराकृत्य तदेव शास्त्रयोनीत्युक्तम्॥ १०॥

### **गुर्वर्थदीपिका**

विचित्रानन्तवाक्यैरेकज्ञानजननायोगाद् एकविधमित्युक्तम्। तच्चैकविधत्वं प्रकारैक्यस्याप्ययोगादेक-वाक्यस्यापरवाक्यानुकूलार्थकत्वमेवेति ज्ञेयम्।

### **भावबोधः**

तथेतिहास इति वक्ष्यमाणानुरोधादाह– इतिहासश्चेति॥ वेदाद्युत्पन्नज्ञानव्यक्त्यैक्याभावादाह– एकविधमिति। वेदादिष्विति। अनेन सुप्रमाणयुक्तयोऽप्यत्र सङ्ग्राह्या इत्युक्तं भवति। अन्यथा इतिहासस्यैवोक्तत्वाद् बहुवचनानुपपत्तिरिति ज्ञेयम्।

### **भावदीपः**

॥ ॐ गतिसामान्यात् ॐ॥ सर्वशास्त्रयोनित्वे साधकं गतिसूत्रसम्बन्धभाष्यमवतारयन्नेव व्यनक्ति। नन्वस्त्वेवमिति॥ भाष्यस्थान्यथापदार्थमाह॥ अन्योऽपीति॥ तथा चातिव्याप्तं लक्षणमिति भावः। अनन्ता वै वेदा इति श्रुतेराह॥ आनन्त्येनेति॥ तथेतिहास इत्युपरिश्रवणादाह॥ इतिहासश्चेति॥ वेदादिष्विति॥ प्रागुक्तयुक्तय इतिहासश्चादिपदार्थः। तेद श्रुतौ वेदेषु युक्तिषु इतिहासे चेत्यर्थो दर्शितः। कथनादित्यनेन सूत्रे गतिसामान्यश्रवणादित्यर्थः सूचितः॥ १०॥

### **अभिनवचन्द्रिका**

(सू.१०) पुनरन्योऽपि कारणतयोच्यतामिति॥ अन्यस्य रुद्रादेः कारणताप्रतिपादनव्याजेन विष्णुरकारणतयोच्यतामिति भावः। एतेन भाष्येऽन्यथोच्यत इत्युक्तत्वात्, ‘ब्राह्मं ज्ञानं परमं त्वेकमेवे’ति प्रमाणस्योदाहृतत्वाच्च, विष्णुरेवाऽन्यथोच्यतामिति वक्तव्यम्, न तु अन्योऽपि कारणतयोच्यतामिति वक्तव्यमिति परास्तम्। एवं ब्रह्मणोऽवाच्यत्वमिति॥ अनेन सूत्रेण ब्रह्मणः शाखान्तरेषु अन्यथा प्रतिपाद्यत्वं निराकृत्य तदेव शास्त्रयोनीत्युक्तमित्यर्थः।

### **वाक्यार्थमुक्तावली**

ॐ गतिसामान्यात् ॐ। समन्वयसूत्रे शास्त्रसाकल्याभिधायकसंशब्दाक्षेपपूर्वकपक्षान्तरव्यावर्तकतया गतिसामान्यसूत्रं प्रवृत्तमित्याशयेन सम्बन्धभाष्यमवतारयति॥ नन्वित्यादिना।

नन्वेवमेव कारणतया प्रसिद्धशाखास्वप्युच्यत इत्यत आह तासामिति। इतिहास इत्युपरि श्रवणादाह। इतिहासश्चेति। भाष्ये परमं त्वेकमेवेत्यत्र वेदाद्युत्पन्नज्ञानानामैक्यायोगाद्विषयैक्यस्य ब्राह्मपदेनैव लब्धत्वात्प्रकारैक्यमर्थ इत्याह एकविधमिति। न पुनस्तत्तद्बाधापातप्रतीत्यनुसारेणानेक-विधमित्यर्थः। इति श्रुत्या स्वयमेवेति। एतेन गतिसामान्यादित्येतद्गतिसामान्यश्रुतेरिति व्याख्यातं भवति। तदुक्तं सुधायामुपासनापादे। तथा भाष्योक्तं गतिसामान्यादिति भाष्योक्तं तृतीयं व्याख्यानमिति।

### **तत्त्वसुबोधिनी**

तथा इतिहास इति वक्ष्यमाणानुरोधादाह। इतिहासश्चेति। वेदाद्युत्पन्नज्ञाननव्यक्त्यैक्याभावादाह। एकविधमिति। वेदादिष्विति। अनेन सुप्रमाणयुक्तयोऽप्यत्र सङ्ग्राह्या इत्युक्तं भवति। अन्यथेतिहास इत्येवोक्तत्वाद्बहुवचनानुपत्तिरिति ज्ञेयम्।

### **वाक्यार्थमञ्जरी**

युक्तमस्त्वित्यन्वयः। तच्च प्रतिपाद्यत्वमिति सम्बन्धः। तथाप्युपक्रमादिभिर्विचारे विष्णोरेव तत्सेत्स्यतीत्यत आह॥ तासामिति॥ अनन्ता वै वेदा इति श्रुतेरिति भावः॥ ॐ गतिसामान्यात् ॐ॥ नान्यत्रान्यथोच्यते। गतेः सर्वशाखोत्पाद्यज्ञानस्य सामान्यात् समानत्वात्। सर्वे वेदा इत्यादावेक-रूपत्वश्रवणादित्यर्थः। तथेतिहास इति वक्ष्यमाणानुरोधेनाह॥ इतिहासश्चेति॥ वेदादिजन्यज्ञानानां व्यक्त्यैक्यायोगादाह॥ एकविधमेवेति॥ गतिसामान्यादिति सूत्रस्यान्ते निवेशे पृथगधिकरणभ्रमः स्यादतो मध्ये निवेशः। न चाधिकरणान्तरत्वमिष्टम्। तस्यापि संशब्दार्थसमर्थनपरत्वेन पृथक् प्रयोजनशून्यत्वादिति सुधायां व्यक्तम्॥

### **विवृतिः**

तथा इतिहास इति वक्ष्यमाणानुरोधादाह॥ इतिहासश्चेति॥ वेदाद्युत्पन्नज्ञानस्य व्यक्त्यैक्याभावा-दाह॥ एकविधमिति॥ वेदादिष्विति॥ अनेन सुप्रमाणयुक्तयोऽप्यत्र सङ्ग्राह्या इत्युक्तं भवति। अन्यथा इतिहासस्येकोक्तत्वाद्बहुवचनानुपपत्तिरिति ज्ञेयम्॥

[Load More](javaऽcriptःvoid(0))
