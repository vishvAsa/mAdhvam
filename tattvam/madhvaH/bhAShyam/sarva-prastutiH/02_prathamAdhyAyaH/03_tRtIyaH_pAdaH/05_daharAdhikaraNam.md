+++
title = "०५ दहराधिकरणम्"
+++
## ॐ दहर उत्तरेभ्यः ॐ

**५. दहराधिकरणम्**

## **सूत्रभाष्यम्**

चन्द्रादित्याद्याधारत्वं विष्णोरुक्तम् । तच्च ‘अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशः.... किं तदत्र विद्यते....’ (छां.उ.८-१-२) ‘उभे अस्मिन् द्यावापृथिवी अन्तरेव समाहिते । उभावग्निश्च वायुश्च सूर्याचन्द्रमसावुभौ । विद्युन्नक्षत्राणि’ (छां.उ.८-१-३) इत्यादिनाऽऽकाशस्य प्रतीयते । स चाऽऽकाशो न विष्णुः । ‘तस्यान्ते सुषिरं सूक्ष्मं तस्मिन् सर्वं प्रतिष्ठितम्’ (म.ना.उ.११) इति श्रुतेरित्यत आह ॥

॥ ॐ दहर उत्तरेभ्यः ॐ ॥ १४ ॥

‘य आत्माऽपहतपाप्मा विजरो विमृत्युर्विशोकोऽविजिघत्सोऽपिपासः सत्यकामस्सत्य-सङ्कल्पः सोऽन्वेष्टव्यः स विजिज्ञासितव्य’ (छां.उ.८-७-३) इत्यादिभ्य उत्तरेभ्यो गुणेभ्यो दहरो’ विष्णुरेव । ‘योऽशनायापिपासे शोकं मोहं जरां मृत्युमत्येति’ (बृ.उ.५-५) ‘स एष सर्वेभ्यः पाप्मभ्य उदित’ (छां.उ.१-६-७) इत्यादिना विष्णोरेव हि ते गुणाः ।

‘नित्यतीर्णाशनायादिरेक एव हरिः स्वतः ।

अशनायादिकानन्ये तत्प्रसादात्तरन्ति हि’ इति पाद्मे ।

सापेक्षनिरपेक्षयोश्च निरपेक्षं स्वीकर्तव्यम् ।

‘सत्यकामः परो (कामोऽपरो पा.) नास्ति तमृते विष्णुमव्ययम् ।

सत्यकामत्वमन्येषां भवेत्तत्काम्यकामिता’ इति स्कान्दे ॥

### **सत्तर्कदीपावली**

चन्द्रेत्यादेरयमर्थः । अथ ‘यदिदमस्मिन् ब्रह्मपुरे’ इत्याम्नायते । तत्राकाशस्य चन्द्राद्याधारत्वमुच्यते । स चाकाशशब्दाभिधेयो भूताकाशो न विष्णुः । ‘हृदयं तद्विजानी-यात्’ । ‘तस्यान्ते सुषिरं सूक्ष्मं तस्मिन् सर्वं प्रतिष्ठितम्’ इति श्रुत्यन्तरसंवादात् । अतश्च यदुक्तं चन्द्राद्याधारत्वम् ‘एतस्य वा अक्षरस्य’ इत्यादिना विष्णोरेवेति तन्न सिध्यतीत्येवं प्राप्तेऽभिधीयते । चन्द्राद्याधारो विष्णुरेवात्र निर्दिश्यते नाकाशम् । ‘य आत्माऽपहतपाप्मा विजरो विमृत्युर्विशोको विजिघित्सोऽपिपासः सत्यकामः सत्यसङ्गल्पः’ इत्युत्तरवाक्य-विरोधात् । ‘अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाश-स्तस्मिन्यदन्तस्तदन्वेष्टव्यं तद्वाव विजिज्ञासितव्यम्’ इत्यन्वेष्टव्यतया यो निर्दिष्टो विष्णुर् दहराकाशस्थस् तद्धृदयाकाशसन्निहितं सर्वमुच्यते । ‘यावान्वाऽयमाकाशस्तावानेषोऽन्तर्हृदय आकाश उभे अस्मिन् द्यावापृथिवी’ इत्यादिना । अथवा विष्णुमेव न बाह्यमाकाशं व्यापकं हृत्कुहरस्थाकाशशब्देन निर्दिश्य तत्स्थं सर्वमुच्यते । उभे इत्यादिना अपहतपाप्मत्वादिगुणकश्च विष्णुरेवेतच्छ्रुत्यन्तरसंवादेन दृढीकरोति ॥ योऽशनायेत्यादिना ॥ अशनाया विजिघत्सा क्षुदित्यर्थः । नन्वशनायादिपिपासाद्यतिक्रमणं न विष्णोरेव मुक्तानामपि सम्भवादित्याशङ्कित आह ॥ नित्येति ॥ न च दहराकाशस्याप्यपहतपाप्मत्वादिकं किञ्चिदाशङ्कनीयम् अप्रसक्त-प्रतिषेधप्रसङ्गात् । भगवदनुकूलेच्छावत्वमेव मुक्तानां सत्यकामत्वमित्यर्थः ॥

### **तत्त्वप्रदीपिका**

चन्द्रादित्याद्याधारत्वं विष्णोरुक्तं ‘सूर्याचन्द्रमसौ विधृतौ’ इत्यादिना । तच्च ‘एतस्मि-न्ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः किं तदत्र विद्यते यदन्वेष्टव्यं यद्वाव विजिज्ञासितव्यमिति, स ब्रूयाद्यावान्वाऽयमाकाशस्तावानेषोऽऽन्तर्हृदय आकाशः । उभे अस्मिन्द्यावापृथिवी अन्तरेव समाहिते । उभावग्निश्च वायुश्च सूर्याचन्द्रमसावुभौ’ इत्यादावा-काशस्य प्रतीयते । स चाऽदित्याद्याधारः किं दहराकाशस्स्यादाहोस्वित्तत्स्थः कश्चिदितीदानीं चिन्त्यते । किं तावत्प्राप्तम् ? दहराकाश इति ‘तस्यान्ते सुषिरं सूक्ष्मं तस्मिन्सर्वं प्रतिष्ठितम्’ इत्यादिश्रुत्यन्तरे दहरसुषिरस्य सर्वाधारत्वप्रतीतेः । तत्स्थः कश्चिदित्यपरः पक्षः । सोऽपि जीव इति प्राप्तम् । हृदयगतदहराकाशान्तस्थत्वात् । उपरि च तत्परामर्शदर्शनादिति । अत्रोत्तरं– ‘दहर उत्तरेभ्यः’ । न तावद्दहराकाशोऽत्र प्रतिपाद्यते । ‘तस्मिन्यदन्तस्तदन्वेष्टव्यं तद्वाव विजिज्ञासितव्यम्’ इति तदन्तस्थस्यैवान्वेष्टव्यत्वप्रतिज्ञानात् । किन्तु तत्स्थः कश्चिदेव । स च दहराकाशे स्थितो विष्णुरेव । ‘य आत्माऽपहतपाप्मा विजरो विमृत्युर्विशोकोऽविजिघत्सोऽपि-पासस्सत्यकामस्सत्यसङ्कल्पः’ इत्यादिभ्यः । न चाऽकाशजीवयोरेते गुणास्सम्भवन्तीत्याह योऽशनायापिपासे इत्यादिना बृहदारण्यकवाक्येन स एष इत्यादिना छन्दोगवाक्येन च । अत्र ब्रह्मपुरं शरीरं दहरो भूताकाश इत्यादि छन्दोगोपनिषद्भाष्ये त्वभाणि निपुणतमं श्रीमच्चरणैः । तस्मादस्माकं न प्रयत्नोऽत्र । ‘दहरोऽस्मिन्नन्तराकाशः किं तदत्र विद्यते’ इत्यत्राऽकाशशब्देन भूताकाशो विवक्षितः । किं तदत्र विद्यते इत्यस्यायं परिहारो ऽस्मिन्भूताकाशे परब्रह्माख्य आकाशो विद्यते । आ समन्तात्काशनादाकाशः, आ समन्तात्कमश्नातीति वा । ‘अस्मि-न्कामास्समाहिताः’ इति वाक्यशेषादासमन्तात्कामानश्नातीति वा । स च यावान्परमात्मा व्याप्तोऽस्ति तावानेव विद्यते गुणतः । पूर्णगुणात्मकत्वात् । अल्पपरिमाणस्य महत्परिमाणत्वं च युज्यते । अचिन्त्यशक्तित्वात् । ‘यस्मिन्विरुद्धगतयोऽप्यनिशं पतन्ति विद्यादयो विविध-शक्तय आनुपूर्व्या’ इति वचनात् । आनुपूर्व्येति श्रुतिप्रमाणादित्यर्थः । ‘आनुपूर्वी श्रुतिर्वेद आम्नायश्चेति कथ्यत’ इत्यभिधानात् । अन्यथाऽनिशमित्युक्तिविरोधात् । ‘एष म आत्माऽन्त-र्हृदयेऽणीयान् व्रीहेर्वा एष म आत्माऽन्तर्हृदये ज्यायान्पृथिव्याः’’ इति हृदयस्थस्यैवाणुत्व-महत्त्वोक्तेश्चेत्यादि, ‘दहरोऽस्मिन्नन्तराकाश’ इति च पूर्वोक्ताकाशस्य दहरत्वमुक्तम् । उत्तरस्य ‘यावान्वाऽयमाकाशः’ इत्यनन्तपरिमाणत्वम् । अतो ब्रह्माकाश एवोत्तरः । पूर्वोक्तस्या-भूताकाशत्वे ‘‘तस्मिन्यदन्तस्तदन्वेष्टव्यं तद्वाव विजिज्ञासितव्यम्’’ ‘तत्रापि दह्रं गगनं विशोक स्तस्मिन्यदन्तस्तदुपासितव्यं’ ‘सहस्रशीर्षं देवम्’ इत्यादि कथं युज्येत । नहि भगवदन्तः-स्थितमेवान्यत्किञ्चिद्विजिज्ञास्यम् । तद्वावेत्यवधारणाच्चेत्यादि च सुविस्तृतम् ।

### **तत्त्वप्रकाशिका**

अत्र ‘यो वेद निहितं गुहायाम्’ । ‘तस्यान्ते सुषिरं सूक्ष्मम्’ । ‘हृदि ह्येष आत्मा’ इत्यादिश्रुतिभिःब्रह्माकाशजीवेषु साधारणस्य हृत्पद्मस्थत्वलिङ्गस्य भगवति समन्वयप्रतिपादना-दस्ति शास्त्रादिसङ्गतिः । श्रुत्यादिसङ्गतिं विषयवाक्यमुदाहृत्य विषयादिकं च सूचयन् सयुक्तिकं पूर्वपक्षं सूचयति ॥ चन्द्रेति ॥ एतस्य वाऽक्षरस्येत्यादिना विष्णोश्चन्द्रादित्याधारत्वमुक्तं तच्छन्दोगश्रुतौ हृत्पद्मस्थस्योच्यते । ‘एतस्मिन्ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशस्तस्मिन् यदन्तस्तदन्वेष्टव्यं तद्वाव विजिज्ञासितव्यमिति तं चेद् ब्रूयुः किं तदत्र विद्यते यदन्वेष्टव्यं यद्वाव विजिज्ञासितव्यमिति । स ब्रूयाद्यावान् वा अयमाकाशस्तावानेषोऽन्तर्हृदय आकाश उभे अस्मिन् द्यावापृथिवी’ इत्यादिना । तस्य च विष्णोरन्यत्वेऽक्षरस्य विष्णुत्व-साधकसर्वाधारत्वं चान्यस्य प्रसज्ज्येतेत्यवश्यं निर्णेयता । तद्धृदयपद्मस्थत्वं विषयः । किं विष्णोरथाकाशस्योत जीवस्येति संशयः । उक्तसाधारण्यं सन्देहबीजम् । सर्वाधारतया हृत्पद्मस्थत्वमाकाशस्येति तावत्पूर्वः पक्षः । दहरोऽस्मिन्नन्तर आकाश इति हृत्पद्मे दहराकाशस्थितिश्रवणात् । तस्यैवोभे अस्मिन्निति सर्वाधारत्वोक्तेरित्यर्थः । नन्वस्त्वाकाशस्य सर्वाधारतया हृदयपद्मस्थत्वम् । तस्य चाऽऽकाशस्तलिङ्गादिति न्यायेन विष्णुत्वे तस्यैव हृत्पद्मस्थत्वसिद्धिरित्यत आह ॥ स चेति ॥ नात्रोक्ता काशो विष्णुः । तस्यान्ते सुषिरमिति प्रसिद्धाकाशस्यैव सर्वाधारतया हृत्पद्मस्थत्वोक्तेस् तत्समाख्यानादित्यर्थः । न च वाच्य-मस्त्वाकाशशब्देन सुषिरमेव । तस्मिन् यदन्तरिति हृत्पद्मस्थाकाशगतो विष्णुः सर्वाधार-तयोच्यत इति । तथा सति वाक्यान्वयानुपपत्तेः । तथा हि । तस्मिन्नित्यत्र विष्णुत्वाभिप्राये किं तदत्र विद्यत इति प्रश्नस्य ब्रह्म विद्यत इति परिहारं विना यावान्वा इत्यादेरभिप्रायासङ्गतिः । आकाशपक्षे त्वस्त्यन्वयः । हृदयाकाशस्थमुपास्यमित्युक्ते किं तत्र स्थितमिति प्रश्ने यावान्वा अयमाकाश इति प्रागुक्ताकाशमेव विशिष्योभे अस्मिन्नित्यादिपरिहारसंश्लेषात् । न च यावानित्यादिनाऽऽकाशाख्यो विष्णुः सर्वाधारतया परिहारे कथ्यत इत्यन्वयोपपत्तिः । तस्मिन् सर्वं प्रतिष्ठितमिति साक्षात्सुषिरस्यैव सर्वाधारत्वोक्तिविरोधात् । तस्मादाकाशस्यैव सर्वाधारतया हृत्पद्मस्थत्वम् । जीवस्य वैतद्भवेत् । उत्तरत्र ‘परञ्ज्योतिरुपसम्पद्य स्वेन रूपेणाभिनिष्पद्यत एष आत्मेति होवाच’ इति जीवस्य य आत्माऽपहतपाप्मा इत्युक्तहृत्पद्मस्थात्मतया परामर्शाद् दहरस्थत्वलिङ्गाच्च । तद्धि अणोर्जीवस्यैव युक्तं न सर्वगतस्य हरेः । न चान्वयाभावदोषः । विष्णुपक्षेऽपि साम्यात् । अतो भगवदितरदेव चन्द्रादित्याद्याधाराक्षरमिति । सिद्धान्तयत्सूत्र-मवतार्य व्याचष्टे ॥ अत इति ॥ दहरपद्मस्थो विष्णुरेव भवेत् । य आत्माऽपहत-पाप्मेत्यादिनोत्तरवाक्ये हृत्पद्मस्थस्यापहतपाप्मत्वादिगुणश्रवणादिति भावः । अपहतपाप्म-त्वादिकं कथं विष्णुत्वनिश्चायकमित्यत आह ॥ य इति ॥ अत्येति अतिक्रम्य वर्तते । न चाकाशस्यापि पापाद्यभावेनैते गुणा युक्ता इति वाच्यम् । तस्याचेतनस्य तत्प्राप्त्यभावेन निषेधायोगात् । विष्णोश्चेतनत्वादस्ति प्राप्तिः । सत्यकामत्वाद्ययोगाच्च । तथापि नैते गुणा विष्णोरेव रमादिष्वपि सम्भवादित्यत आह ॥ नित्येति ॥ ननु यथा कथञ्चिदपि तेऽन्यत्र गुणाः सन्त्येवातः कथं तैर्विष्णुत्वनिश्चय इत्यत आह ॥ सापेक्षेति ॥ अपहतपाप्मत्वादीनां कथञ्चिदन्यत्र वृत्तावपि न कथञ्चिदन्यत्र सत्यकामत्वादीत्याशयेनाऽऽह ॥ सत्यकाम इति ॥ अनेनाकाशाभिमानिविषयतयाऽपहतपाप्मत्वाद्युपपत्तिरिति परास्तम् ॥

### **गुर्वर्थदीपिका**

तस्मिन्नित्यत्रेत्यत्र ‘तस्मिन्यदन्तः’ इति वाक्य इत्यर्थः । ‘तस्यान्ते सुषिर सूक्ष्मम्’ इति समाख्याश्रुतावपि आकाशाधिकरणन्यायेन सुषिरशब्दोऽपि विष्णुपरः किं न स्यादिति चेन्न । ‘तस्याः शिखाया मध्ये परमात्मा व्यवस्थितः’ इत्युत्तरवाक्ये परमात्मनो वक्ष्यमाणत्वेन समाख्याश्रुतौ सुषिरपदस्याऽऽकाशपरत्वे सर्वेषामविवादात् । अविजिघित्स इत्यत्र विशेषेण जग्धुं भक्षितुमिच्छा विजिघत्सा तद्रहित अविजिघत्स इत्यर्थः ।

### **भावबोधः**

न्यायविवरणे हृत्पद्मस्थितत्वसाधारणमित्युक्तम् । कुत्र कथञ्च साधारणमित्याकांक्षायां तत्सूचितश्रुत्युदाहरणपूर्वकं हृत्पद्मस्थत्वस्योभयत्र प्रसिद्धत्वमाह ॥ अत्र यो वेदेत्यादिना ॥ श्रुत्यादिसङ्गतिमिति ॥ अव्यवहितपूर्वाधिकरणसङ्गतिस्तु ‘सदायतनाः सत्प्रतिष्ठाः’ इत्यादिना सद्धर्मतयोक्तसर्वाधारत्वादेः ‘उभे अस्मिन् द्यावापृथिवी’ इत्यादिना हृत्पद्मस्थे श्रवणात्तस्य विष्णोरन्यत्वे प्रागुक्तं सदप्यन्यदेव स्यादिति पूर्वाक्षेपस्यापि सम्भवादिति ज्ञातव्यम् ॥ तद्धृदयत्पद्मस्थत्वं विषय इति ॥ अत्र तच्छब्देन यद्यपि ‘दहरोऽस्मिन्नन्तर आकाशः’ इति वाक्योक्तस्य हृत्पद्मस्थत्वस्य न परामर्शः । तस्य सिद्धान्तेऽप्यब्रह्मनिष्ठत्वात् । नापि ‘तस्मिन् यदन्तस्तदन्वेष्टव्यम्’ इति वाक्योक्तस्य । तत्र भाष्योक्तस्य आकाशशब्दस्य पूर्वपक्षबीजस्या-भावात् । पूर्वपक्षे दहराकाशस्यैव सर्वाधारत्वाभ्युपगमेन तत्स्थस्य तदभावात् । अम्बरान्त-धृत्याक्षेपायोगाच्च । तथापि दहरोऽस्मिन्नन्तर आकाशस्तस्मिन् यदन्तस्तदन्वेष्टव्यम्’ इति वाक्यद्वयोक्तस्य साक्षात् परम्परासम्बन्धसाधारणस्य हृत्पद्मस्थत्वस्य परामर्शः । एवं च नोक्तानुपपत्तिः । ‘दहरोऽस्मिन्नन्तर आकाशः’ इति हृत्पद्मे दहराकाशस्थितिश्रवणात् । तस्यैवोभे अस्मिन्निति सर्वाधारत्वोक्तेरिति टीकायामेव द्वितीयपक्षोक्तदोषस्य परिहृतत्वात् । ‘तस्मिन् यदन्तः’ इति वाक्योक्तस्य हत्पद्मस्थत्वस्य सिद्धान्ते ब्रह्मनिष्ठत्वाच्च । इयांस्तु विशेषः । ‘तस्यान्ते सुषिरं सूक्ष्मम्’ इति समाख्याबलात् साक्षादेव हृत्पद्मस्थत्वमाकाशस्येति पूर्वपक्षिणोऽभिप्रेतम् । ‘तत्रापि दह्रं गगनं विशोकस्तस्मिन् यदन्तः’ इति समाख्याबलात् पद्मगतदहराकाशगततया विष्णोर् हृत्पद्मस्थत्वमिति सिद्धान्तिनामाशय इति ।

यद्वा तत्सर्वाधारत्वेनोक्तं हृत्पद्मस्थत्वं विषय इत्यर्थः । तेन सिद्धान्ते आकाशस्य हृत्पद्म-स्थत्वनिषेधो न व्याहत इति ध्येयम् । अत एव वक्ष्यति । ‘सर्वाधारतया हृत्पद्मस्थितत्वम्’ इति ॥ किं विष्णोरिति ॥ अत्र ‘दहरोऽस्मिन्नन्तर आकाशस्तस्मिन् यदन्त’ इति वाक्योक्तं हृत्पद्मस्थत्वं किमाकाशस्योत विष्णोरिति चिन्ता । तदर्थमाकाशस्य सर्वाधारतया हृत्पद्म-स्थत्वसाधकतया ‘तस्यान्ते सुषिरं सूक्ष्मम्’ इति समाख्यया हृत्पद्मस्थस्य विष्णुत्वसाधकापहत-पाप्मत्वादिलिङ्गबाध उत अपहतपाप्मत्वादिना समाख्याबाध इति । तदर्थं समाख्यानिरव-काशापहतपाप्मत्वादिकं चाकाशस्याचेतनतया पापाद्यभावेन सावकाशमुताचेतनस्य पापादि-प्राप्त्यभावेनाप्राप्तनिषेधापातेनापहतपाप्मत्वादिकमाकाशेऽनवकाशं समाख्या तु विष्णौ लक्षणया सावकाशेति । तदर्थं किं तदत्र विद्यत इति प्रश्नस्य यावान् वायमाकाश इति प्रतिवचनेनान्वयस्य किमाकाशविष्णुपक्षयोः सम्भवासम्भवावुत विष्ण्वाकाशपक्षयोस्ताविति । तदर्थं ‘यावान् वायमाकाशस्तावानेषः’ इति विशेषणस्य उभे अस्मिन्नित्याद्युक्तपृथिव्याद्याश्रयत्वादेश्च किमाकाशविष्णुपक्षयोर्घटनाघटने उत विष्ण्वाकाशपक्षयोस्ते इति । तथा हृत्पद्मस्थत्वं किं जीवस्योत विष्णोरिति चिन्ता । तदर्थं परं ज्योतिरुपसम्पद्य स्वेन रूपेणाभिनिष्पद्यत एष आत्मेति हृत्पद्मस्थात्मतया परामर्शः किं जीवस्य हृत्पद्मस्थत्वसाधको भवत्युत न भवतीति । तदर्थमपहतपाप्मत्वादिकं किं मुक्तिमादाय भाविभावेनामुख्यं सज्जीवे सावकाशमुत मुख्यं निरवकाशमिति । तदर्थम् एष आत्मेतीत्येतच्छब्द उपसम्पद्य स्वेन रूपेणाभिनिष्पद्यत इत्युक्तजीवपर उत परञ्ज्योतिःशब्दोक्तपरमात्मपर इति तदर्थमेतच्छब्दस्य परमात्मपरत्व-नियामकमात्मब्रह्मशब्दसत्यसङ्कल्पत्वादिलिङ्गसमाख्यादिकं हृत्पद्मस्थस्य विष्णुत्वसाधकं न भवत्युत भवतीति । तदर्थमल्पस्थानस्थितत्वरूपजीवलिङ्गं किं विष्णावनवकाशमुत रूपविशेषेण विष्णौ सावकाशमिति । तदर्थं तत्र प्रमाणं नास्त्युतास्तीति ॥ सर्वाधारतया हृत्पद्मस्थत्व-मिति ॥ अत्राधिकरणोदाहृतश्रुतिस्मृतिबलात् सर्वाधारत्वस्य विष्ण्वेकनिष्ठत्वात् तस्य चात्र श्रवणात् हृत्पद्मस्थत्वं विष्णोरेव किं न स्यादित्याशङ्कायाम् ‘तस्मिन् सर्वं प्रतिष्ठितम्’ इति समाख्याबलात् तदाक्षिप्यत इति दर्शनार्थं सर्वाधारतयेत्युक्तमिति द्रष्टव्यम् । अत एवाक्षेप्य-लिङ्गात् समन्वीयमानलिङ्गादेर्विष्णुपरत्वमाशङ्क्य तत्र तत्र न चादृश्यत्वलिङ्गेनान्तःस्थो विष्णुरिति निराकृतम् ।

यद्वा आकाशस्य हृत्पद्मस्थत्वं सिद्धान्तेऽप्यङ्गीक्रियते इति सिद्धान्तिनामनिष्टप्रदर्शनार्थं विषयान्तर्गतया सर्वाधारतयेत्युक्तम् ॥ हृत्पद्मे दहराकाशस्थितिश्रवणादिति ॥ अनेन भाष्ये दहरोऽस्मिन्नन्तर आकाश इत्यंशोदाहरणस्य युक्तिसूचनमपि प्रयोजनम् इत्युक्तं भवति । सर्वं चैतदाकाशस्य प्रतीयत इति भाष्ये आकाशशब्दप्रयोगमूलकमित्यवगन्तव्यम् । अन्यथा हृत्पद्म-स्थस्येत्यवक्ष्यत् ॥ तस्यान्ते सुषिरमिति ॥ प्रसिद्धाकाशस्यैवेति ॥ श्रुतौ तच्छब्देन ‘पद्मकोशप्रतीकाशं हृदयम्’ इत्युक्तहृत्पद्मपरामर्शादिति भावः । न्यायविवरणोक्तान्वयाभाव-लक्षणयुक्तिं सङ्गमयितुमाह ॥ न च वाच्यमस्त्विति ॥ ‘दहरोऽस्मिन्नन्तर आकाशस् तस्मिन्यदन्तस्तदन्वेष्टव्यम्’ इत्यनेन ‘यावान् वा अयमाकाशस्तावानेषोऽन्तर्हृदयाकाशस्तस्मिन् यदन्तस्तदन्वेष्टव्यम्’ इत्यनेन ‘यावान् वा अयमाकाशस्तावानेषो अन्तर्हृदय आकाश’ इत्यस्यान्वयाभाव इति न्यायविवरणार्थमाह । तथा सति वाक्यान्वयानुपपत्तेरित्यादिना ॥ अभिप्रायासङ्गतिरिति ॥ पूर्वोत्तरवाक्ययोरसङ्गतार्थप्रतिपादकत्वेनैवानन्वयः । न त्वन्वयाऽ-ननुकूलविभक्तिकपदत्वादिनेति भावः ॥ प्रागुक्ताकाशमेव विशिष्येति ॥ द्यावापृथिव्या-द्याश्रयत्वयोग्यत्वाय बाह्याकाशतुल्यतया विशिष्येत्यर्थः ॥ आकाशाख्यो विष्णुः सर्वाधार-तयेति ॥ तथा चान्वेष्टव्ये इत्थम्भावप्रदर्शनार्थमुभे अस्मिन्नित्यादिकं प्रवृत्तमिति तदपि नासङ्गतमिति भावः ॥ सर्वाधारत्वोक्तिविरोधादिति ॥ अनेन ‘तस्यान्ते सुषिरं सूक्ष्मम्’ इति श्रुतेरिति भाष्यं तदन्तःस्थत्वापेक्षत्वान्न सुषिरश्रुतिविरोध इत्युत्तरभाष्यानुरोधेन न्यायविवरण-शेषत्वेनापि योजितमिति ज्ञातव्यम् । ‘इतरपरामर्शात् स इति चेत्’ इत्यादिसूत्राभिप्रेत-पूर्वपक्षमाह ॥ जीवस्यैतदिति ॥ दहरं पुण्डरीकश्रुत्यनुसारेण सूत्रे तदनुसारेण भाष्ये च दहरपदप्रयोगाल्लिङ्गं हृत्पद्मस्थत्वमिति न्यायविवरणे ‘हृदब्जग’ इति संक्षेपे चाभिधाना-त्तदुभयानुकुल्यायाह ॥ दहरपद्मस्थ इति ॥ अन्यथा हृत्पद्मस्थ इति वक्तव्यम् । अनेन सूत्र-भाष्ययोः सप्तम्यन्तं दहरपदं दहरं पुण्डरीकमित्युक्तहृत्पद्मपरमित्युक्तं भवति । चेतनत्वादस्ति प्राप्तिरिति । चेतनजातीये जीवे पापादेर्दर्शनादिति ॥ अनेनेति ॥ ‘नित्यतीर्णाशनायादिः’ इत्यनेनेत्यर्थः ।

### **भावदीपः**

अत्र न्यायविवरणे स्पष्टत्वाच्छ्रुतीरनुदाहृत्य हृत्पद्मस्थितत्वं साधारणमित्युक्तम् । तदुदाहरणपूर्वकं साधारण्यं व्यञ्जयन्नस्य पादान्तर्भावमाह ॥ अत्र यो वेदेति ॥ एतच्चानन्द-मयनये ब्रह्मपरत्वेन निर्णीतम् । यद्यपि परमे व्योमन्निति हृदयगुहास्थाकाशस्थत्वमेव तत्रोक्तं मन्दिरे मणिमालेतिवत् सामान्येन गुहास्थत्वमविरुद्धम् । अत एव गुहायामित्याधारसप्तमीति भावः ॥ तस्येति ॥ ‘तैत्तिरीये पद्मकोशप्रतीकाशं हृदयं चाप्यधोमुखम् । अधोनिष्ठ्या वितस्त्यान्ते नाभ्यामुपरि तिष्ठति । ज्वालमालाकुलं भाति विश्वस्यायतनं महत् । सन्ततं शिलाभिस्तु लम्बत्याकोशसन्निभम् । तस्यान्त’ इति प्रकृतहृत्पद्मं तस्येति परामृश्य तदन्त-स्थत्वमाकाशस्योच्यते ॥ हृदीति ॥ षट्प्रश्ने मध्ये तु समान एष ह्येतद्धुतमन्नं समं नयति तस्मादेताः सप्तार्चिषो भवन्तीति पूर्वत्र तस्मात्समानेनान्नस्य समीकरणादेताः सप्तार्चिषो भवन्तीत्युक्तौ आत्मैव विषयसंसर्गेण ताननुभविष्यति किमिन्द्रियवृत्तिभिरिति शङ्कायाम् अणुत्वात्तस्य नैवं युक्तमिति भावेन हृदि ह्येष आत्मा जीवः स्वरूपेण वर्तत इत्युक्तेः । अवस्थितिवैशेष्यादिति चेन्नाभ्युपगमाद्धृदि हीति सूत्रकृता जीवपरत्वेन वक्ष्यमाणत्वाच्चेति भावः ॥ हृत्पद्मस्थत्वेति ॥ साक्षात्परम्परासाधारणहृत्पद्मगतत्वलिङ्गस्येत्यर्थः । आकाशस्येति भाष्यं तु पूर्वपक्षहेत्वभिप्रायं न तु समन्वेतव्यनामाशयमिति भावः । इत्यन्तभाष्यं सङ्गतिसूचकत्वेन व्याकुर्वन्नुक्तमित्यन्तं व्याचष्टे ॥ एतस्य वा इति ॥ उक्तमक्षरनय इत्यर्थः । आकाशस्य प्रतीयत इत्यत्र हृत्पद्मस्थस्येत्याकाशविशेषणमुपेत्य तात्पर्यमाह ॥ तच्छन्दोगश्रुताविति ॥ उच्यते अष्टम इत्यर्थः । केनेत्यत एतस्मिन्नित्यादिभाष्यमिति भावेन भाष्ये पूर्वपक्षयुक्तिद्योतनाय समग्रानुक्तावपि वक्ष्यमाणानन्वययुक्तिसौकर्याय तद्वाक्यं समग्रं पठति ॥ एतस्मिन्निति ॥ ब्रह्मपुरे देहे । दहरं दभ्रमल्पमित्यर्थः । अस्मिन्पुण्डरीके । तस्मिन्नाकाशे । कथं तस्यान्वेषण-मित्यत उक्तम् ॥ विजिज्ञासितव्यमिति ॥ तमेवमुक्तवन्तं गुरुं शिष्याश्चेद् ब्रूयुः किं तदाह ॥ किं तदत्रेति ॥ यदन्वेष्टव्यत्वादिनोक्तं तदत्र किं विद्यते कुतश्च तदन्वेष्टव्यं कीदृशं च तद्विद्यत इति प्रश्नार्थः । स गुरुः शिष्यान् प्रति ब्रूयात् । किं तदाह ॥ यावानिति ॥ हृद्ययत इति हृदये हृत्स्थदहराकाशे । आकाश आकाशनाम ब्रह्म विद्यते । अयं बाह्याकाश आकाशनामा विष्णुर्यावान् व्याप्त्या तावानिति किमित्यस्य । अस्मिन् द्यावाभूम्यादि सर्वं समाहितं यतोऽतो द्यावापृथिव्याद्याधारत्वाज्जिज्ञास्यमिति कुतश्चेति प्रश्नस्योत्तरम् । कीदृशमित्यस्यापि यद्ब्रह्म कीदृशमस्तीति पृष्टं तस्य हृदये यावान्बाह्याकाशस् तावान् द्यावाभूम्यादिकं च सर्वं विद्यते सर्वाधारभूतं तदिति इदमेवोत्तरमिति सिद्धान्तीयोऽर्थः ।

पूर्वपक्षीयस्तु हृदये आकाश इति प्रागुक्तदहराकाशमनूद्य यावानिति बाह्याकाशतुल्यतया तं विशेष्यान्वेष्टव्यतया तत्र द्यावाभूम्यादिकमुच्यत इत्यर्थः । आकाशस्येत्यादेर्भावः ॥ तस्य चेति ॥ चन्द्राद्याहारहृत्पद्मस्थस्येत्यर्थः ॥ अन्यत्व इति ॥ सुषिरश्रुतिसमाख्यासहिताकाशश्रुत्या आकाशत्वे वक्ष्यमाणदिशा जीवत्वे वेत्यर्थः । उक्तमित्यन्तस्य तात्पर्यम् ॥ अक्षरस्येति ॥ इतीति ॥ इति सङ्गतिसम्भवादित्यर्थः ॥ तदिति ॥ यस्मिन् हृत्पद्मस्थे सर्वाधरत्वं श्रुतं तद्गतः साक्षात्परम्परासाधारण्येन पूर्वोत्तरवाक्यस्थहृत्पद्मस्थत्वसामान्यरूपो धर्म इत्यर्थः । तेन साक्षाच्चेद्दहरे विष्णुरेवेति विष्णोर्दहराकाशस्थत्वोक्तिः सिद्धान्ते न युक्ता । परम्परा चेदाकाश-स्थेति पूर्वपक्षायोग इति शङ्कानवकाशः । अस्मिन्पक्षे पूर्वोत्तरपक्षसामञ्जस्यमग्रे विवरिष्यते । जीवपरामर्शादित्युत्तरभाष्यानुरोधादाह ॥ उत जीवस्येति ॥ पूर्वपक्षादिपरत्वेनापि व्याकुर्वन् हृत्पद्मस्थत्वं साक्षाद् व्यवधानेन वा द्वेधा सम्भवति । तत्राद्ये तच्चाकाशस्य प्रतीयत इति प्रतिज्ञाभाष्यं विवृणोति ॥ सर्वेति ॥ दहरोऽस्मिन्नन्तरिति पूर्ववाक्ये य एषोऽन्तर्हृदय इत्युत्तरस्मिन्सर्वाधारवाक्ये च श्रुतहृत्पद्मस्थत्वमित्यर्थः ॥ तावदिति ॥ जीवस्येति पश्चाद्वक्ष्याम इत्यर्थः । पूर्वाक्षेपरूपफलोक्तिसौकर्याय वा सुषिरश्रुत्यैकार्थ्याय वा तदुक्त्यै शङ्कोत्थानाय वा सिद्धान्तिन इष्टापत्तिनिरासाय वा सर्वाधारतयेति विशेषणम् । तेन तच्चेत्येतदर्थो विवृतः । कुत इत्यतो दहरोऽस्मिन्नन्तर आकाश इत्यन्तवाक्योक्तेर्भावमाह ॥ दहर इति ॥ इदमुपलक्षणम् । य एषोऽन्तर्हृदय आकाश इति चेत्यपि बोध्यम् ॥ स्थितीति ॥ हृत्पद्मस्थे आकाशशब्दश्रवणा-दित्यर्थः । किं तदत्रेत्याद्युक्तेर्भावमाह ॥ तस्यैवेति ॥ अन्यथा किं तदत्रेति प्रश्नानानुगुण्यमिति भावः ॥ तस्यान्त इति ॥ विवृतमेतत्पूर्वम् । तस्मिन् सर्वं प्रतिष्ठितमिति वाक्यशेषार्थमाह ॥ सर्वेति ॥ तत्रापि सुषिरस्य विष्णुत्वं तु न युक्तम् । ‘तस्य मध्ये वह्निशिखा अणीयोर्ध्वा व्यवस्थित’ इति सुषिरमध्येऽग्निशिखामुक्त्वा ‘तस्याः शिखाया मध्ये परमात्मा व्यवस्थित’ इति विष्णोः शिखामध्यस्थत्वोक्तेरिति भावेनोक्तमाकाशस्यैवेति ।

एवं साक्षाद्धृत्पद्मस्थत्वपक्षे भाष्यं योजयित्वा व्यवधानेन हृत्पद्मस्थत्वपक्षं शङ्कते ॥ न च वाच्यमिति ॥ अस्मिन् पक्षे न्यायविवरणोक्तं दहरोऽस्मिन्नन्तर आकाशस्तस्मिन् यदन्तस्तद-न्वेष्टव्यमित्यनेन यावान्वा अयमाकाशस्तावानेषोऽन्तर्हृदय इत्यस्यान्वयाभाव इति दोषं व्यञ्जयन् द्यावाभूम्यादेरेवान्वेष्टव्यत्वं न विष्णोरित्याह ॥ तथा सतीति ॥ एतेन भाष्ये आकाशो न विष्णुः सुषिरश्रुतेरित्युपलक्षणम् । आकाशो न विष्णुर् वाक्यान्वयानुपपत्तेरित्यपि बोध्यमिति दर्शितम् । यावान्वा अयमाकाश इति वाक्यस्थाकाशः किं प्रसिद्ध एवोत ब्रह्मेति विकल्पौ हृदि कृत्वा आद्ये अन्वयाभावदोषमाह ॥ तस्मिन्नित्यत्रेति ॥ अन्वेष्टव्यवाक्ये अन्वेष्टव्यतयोक्तस्य दहराकाशस्थस्येत्यर्थः । अयं च दोषो न पूर्वपक्ष इत्याह ॥ आकाशेति ॥ आकाशान्त-र्ब्रह्मास्तीत्यनुपेत्य साक्षाद् हृत्पद्मस्थमाकाशं व्यवहितं तु द्यावाभूम्यादिकमिति पक्षे त्वित्यर्थः । अस्त्यन्वय इत्युक्तं तदुपपादकत्वेनापि एतस्मिन् ब्रह्मपुर इत्यादिभाष्यं योजयति ॥ हृदयेति ॥ इत्युक्त इति ॥ तस्मिन्यदन्तरिति वाक्य इत्यर्थः । किं तदत्रेत्यादि प्रतीयत इत्यन्तभाष्यभावमाह ॥ किमिति ॥ आधेयप्रश्न इत्यर्थः । विशिष्य द्यावाभूम्याद्याधारत्वयोग्यत्वाय बाह्याकाश-तुल्यतया विशिष्येत्यर्थः । यावान्वा इति वाक्यस्थाकाशो ब्रह्मेति द्वितीयपक्षशङ्कोत्तरत्वेन स चाकाश इत्यादिभाष्यं व्याचष्टे ॥ न चेति ॥ परिहारे परिहारवाक्ये । एतेन सः यावानिति वाक्योक्ताकाशो विष्णुरिति न च वाच्यमिति भाष्यार्थो दर्शितः । वाक्यशेषोक्तिपूर्वं तस्यान्त इत्युक्तसमाख्याविरोधं व्यनक्ति ॥ तस्मिन्निति ॥ तस्मादिति ॥ सुषिरश्रुतिसमाख्या-वाक्यान्वयसामञ्जस्याभ्यां सहितस्याऽऽकाशशब्दस्य साधकस्य भावात् ।

विष्णुत्वपक्षे वाक्यान्वयाभावसुषिरश्रुतिविरोधरूपबाधकभावाच्चेत्यर्थः । अपहतपाप्मत्वादिकं तु जडे आकाशे पापास्पृष्ट्या वा अभिमानिद्वारा वा युक्तमिति भावः । बाधवारणां सर्वाधार-तयेत्युक्तम् । इतरपरामर्शात् स इति चेदिति सूत्रतद्भाष्याभ्यामुक्तं व्यनक्ति ॥ जीवस्य वेति ॥ परामर्शादिति ॥ प्रकृतं जीवम् एष इति परामृश्य आत्मेत्यात्मपदेन य आत्मा अपहत-पाप्मेत्यादिवाक्येऽपहतपाप्मत्वादिनोक्तहृत्पद्मस्थात्मत्वस्य विधानादित्यर्थः । अल्पश्रुतेरिति चेदिति सूत्रतद्भाष्याभ्यामुक्तमाह ॥ दहरस्थत्वेति ॥ अर्भकौकस्त्वादिति सूत्रे व्योमवद्विष्णावपि युक्तमित्यतोऽस्य निरवकाशत्वमाह ॥ तद्ध्यणोरिति ॥ उत्क्रान्तिगत्यागतीनामिति वक्ष्यमाण-न्यायेनाणोरित्यर्थः ॥ सर्वगतस्येति ॥ अंशतोऽपीति योज्यम् । व्योम्नोंऽशेनैकत्राल्पदेशेऽ-वस्थितिसम्भवेऽपि हरेरंशस्याप्यपरिच्छिन्नत्वेनाल्पौकस्त्वस्य निरवकाशत्वादिति भावः । विवरिष्यते चैतदग्रे । अपहतपाप्मत्वादिकं तु जीवे मुक्तौ भावाद् भाव्यपेक्षया युक्तमिति भावः । ननु हृत्पद्मस्थाकाशस्थो जीवश्चेद्यावान्वा इति वाक्यानन्वय इत्यत आह ॥ न चेति ॥ हृत्पद्मस्थ आकाश एवेति वा जीव एवेति वा निर्णयाभावात् पूर्वपक्षस्य सन्देहादविशेषः स्यादित्यतो विष्ण्वितरत्वेन निश्चयः स्यादिति भावेन द्विविधपूर्वपक्षफलत्वेनोक्तमित्यन्तभाष्य-तात्पर्यमाह ॥ अत इति ॥ साक्षाद्व्यवधानाभ्यां क्रमादाकाशजीवयोरेव सर्वाधारतया हृत्पद्म-स्थत्वाद् विष्णोश्चैकेनापि रूपेण सर्वाधारतया हृत्पद्मस्थत्वाभावाच्चेत्यर्थः । विष्णोः साक्षाद्हृत्पद्मस्थत्वाभावेऽपि हृत्पद्मस्थदहराकाशस्थतया व्यवधानेन हृत्पद्मस्थत्वं स्यादेवेति भावेनाऽऽकांक्षाक्रमेण भाष्यं व्याचष्टे ॥ दहरेति ॥ परम्परया दहरहृत्पद्मस्थ इत्यर्थः । अत्येति अतिशयेन प्राप्नोतीति भ्रान्तिं निराह ॥ अतिक्रम्येति ॥ सर्वदा शोकादिहीन एवास्त इत्यर्थः ॥ विष्णोरिति ॥ सजातीये जीवे दर्शनेनात्रापि तत्प्राप्तिभ्रान्तौ निषेधसम्भवादित्यर्थः । अभिमानिद्वाराऽऽकाशेऽप्यस्त्वपहतपाप्मत्वमित्यत आह ॥ सत्यकामत्वेति ॥ तत्तु निरवकाशमित्यग्रे व्यक्तमिति भावः । कथञ्चिद् अभिमान्यादिद्वारेत्यर्थः ॥ अनेनेति ॥ क्वापि निरपेक्षधर्माभावकथनेनेत्यर्थः । ननु तर्कताण्डवे पाकसापेक्षस्यापि पृथिवीशौक्ल्यस्य तन्निरपेक्षा-बादिशौक्ल्यस्येव शुक्लशब्दमुख्यार्थत्वेन तुल्यतया प्रतीतेर् व्याप्तिसङ्गतिज्ञानादिसापेक्षयो-रप्यनुमानशब्दयोस्तन्निरपेक्षप्रत्यक्षवत् प्रमाणशब्दमुख्यार्थत्वेन तुल्यतया प्रतीतेश्चेत्यादिनोपक्रम-प्राबल्यभङ्गे सापेक्षस्यापि शब्दमुख्यार्थत्वोक्तेः सत्यकामः सत्यसङ्कल्प इति श्रुतौ सापेक्ष-धर्मस्यापि धीरस्तीति चेन्न । प्रतीतस्यापि तस्य त्यागोपपत्तेरिति भावः ॥

### **अभिनवचन्द्रिका**

हृत्पद्मस्थत्वलिङ्गस्येति ॥ यद्यप्यत्र विषयवाक्ये हृत्पद्मस्थत्वरूपधर्माभिधायकलिङ्गात्मकः शब्दो न श्रूयते । तथाप्येतद्वाक्यसमन्वयाभिधाने हृत्पद्मस्थत्वरूपधर्मसिद्धिर्भवतीत्यभिप्रेत्य तथोक्तम् ॥ एतस्मिन्निति ॥ ब्रह्मपुरे देहे, दहरम् अल्पं पुण्डरीकं पुण्डरीकात्मकं वेश्म, विद्यते । अस्मिन् आकाशे, यदन्तः विद्यते, तदन्वेष्टव्यं, तद्वाव विज्ञासितव्यम्’ इति । तं गुरुं प्रति, शिष्याः, चेच्छब्दो यद्यर्थे । यदि ब्रूयुः किं तदत्र विद्यते, यदन्वेष्टव्यं यद्वाव विजिज्ञासितव्यमिति । स गुरुः, शिष्यान्प्रति ब्रूयात् । यावान्वा अयमाकाश आकाशनामा विष्णुः, व्याप्त्या यावान्वर्तते, तावानेष आकाश आकाशनामा विष्णुः, अन्तः हृदये हृत्पद्मान्तर्गतदहराकाशे वर्तते, अस्मिन् आकाशनामि्न विष्णौ । उभे द्यावापृथिवी वर्तेते इति सिद्धान्तरीत्या श्रुत्यर्थः । अनेनैतदधिकरणप्रतिपाद्यस्य अक्षराधिकरणप्रतिपाद्यस्य च चन्द्र-सूर्याद्याधारत्वेन प्रतीयमानत्वं पूर्वाधिकरणतच्छ्रुतिभ्यामस्याऽधिकरणस्य सङ्गतिरित्युक्तं भवति ॥ सर्वाधारतयेति ॥ ‘हृत्पद्मस्थत्वम् आकाशस्येत्येतावन्मात्रोक्तौ न सिद्धान्तविरोधो भवति । सिद्धान्तिनाऽस्याकाशस्य हृत्पद्मस्थत्वाङ्गीकारात् । तदर्थं सर्वाधारतयेति विशेषणम् । नात्रोक्ताकाशो विष्णुरिति ॥ ‘किं तु प्रसिद्धाकाश एव’ इति शेषः । कुतोऽयं प्रसिद्धाकाश इत्यत आह ॥ तस्यांत इति ॥ स चाकाशो न विष्णुरिति प्रतिज्ञाय ‘तस्यांते सुषिरम्’ इति शाखान्तरस्थश्रुत्युदाहरणमयुक्तमित्यतस् तदभिप्रायमाह ॥ तत्समाख्यानादिति ॥ अस्त्वा-काशस्य हृत्पद्मस्थत्वं, तथापि न तस्य सर्वाधारत्वमत्रोच्यते । किंत्वाकाशान्तर्गतस्य विष्णोरेव । ततश्च ‘सर्वाधारत्वमाकाशस्य’ इति यत्प्रागुक्तं तदयुक्तमित्याशङ्क्य निषेधति ॥ न च वाच्यमिति ॥ तथा सतीति ॥ ‘तस्मिन्यदन्तः’ इति वाक्यस्य अस्मिन् आकाशे यदन्तः विष्ण्वाख्यं ब्रह्म विद्यते तदन्वेष्टव्यमित्यर्थकत्वे ‘किं तदत्र विद्यते यावान्वा अयमाकाश’ इति प्रश्नपरिहारयोरसङ्गतत्वापत्तेरित्यर्थः । ननु न प्रश्नपरिहारयोरसङ्गतिः । तावानेषोऽन्तर्हृदय आकाश’ इत्यनन्तरं ‘तत्र ब्रह्म विद्यत’ इत्यध्याहारेण योजनायां सङ्गतिसम्भवादित्यत आह ॥ तस्मिन्नित्यत्रेति ॥ सत्यमध्याहारेण प्रश्नपरिहारयोः सङ्गतिर्भवति, तथापि अध्याहारं विना आकाशपक्षे प्रश्नपरिहारयोः सङ्गतिवद् विष्णुपक्षे अध्याहारं विना सङ्गत्यभावाद् विष्णोरेव सर्वाधारत्वमिति न श्रुत्यभिप्रायः । ‘यत्रानवसरोऽन्यत्र पदं प्रतिष्ठितम् । वाक्यं वेति सतां नीतिः सावकाशे न तद्भवेत्’ इति प्रमाणेन अध्याहारं विना योजनासम्भवे अध्याहारस्य निषिद्ध-त्वादिति भावः । अत एव टीकायां ब्रह्म विद्यत’ इति परिहारं विना ‘यावान्वा’ इत्यादे-रभिप्रायासङ्गतिः’ इत्युक्तम्, अन्यथा इति प्रश्नस्य ‘यावान्वा’ इत्यादेरभिप्रायासङ्गतिः’ इत्यवक्ष्यत् । एतेन यथा ‘किं तदत्र विद्यत’ इति प्रश्नस्य ‘यावान्वा’ इत्यादिपरिहार आकाशान्तर्गतार्थानिरूपकत्वात् सिद्धान्तिपक्षे असङ्गतः, तथा पूर्वपक्षिमते प्रागुक्ताकाशमेव विशिष्यं वक्तुं ‘यावान्वा’ इत्यादिवाक्यं सङ्गतं, तथा सिद्धान्तिमतेऽपि सङ्गतं भवेत्, ब्रह्म विद्यत इति परिहारं वक्तुं ‘यावान्वा अयमाकाश’ इति विशिष्योक्तिसम्भवादिति परास्तम् । सिद्धान्तिमते अध्याहारं विना न सङ्गतिरिति दूषणे तात्पर्यात् । नन्वकाशपक्षे प्रश्नार्थनिरूप-कत्वेन ‘उभे अस्मिन्नित्यादेः सङ्गतिभवेऽपि यावान्वेति वाक्यस्यासङ्गतिः । प्रश्नोत्तरत्वाभावा-दित्यत आह ॥ आकाशपक्ष इति ॥ हृदयेति ॥ हृदयाकाशस्थमुपास्यमित्युक्ते किं तत्रस्थं यन्मयोपास्यमिति प्रश्नो भवति, तस्मिंश्च प्रश्ने सति द्यावापृथिव्यादिकं तत्रस्थमिति वक्तुं हृदयाकाशस्य द्यावापृथिव्याद्याधारत्वं न सम्भावितम् । अल्पत्वादित्याशङ्कापरिहाराय ‘यावान्वा अयमाकाश’ इति प्रागुक्ताकाशं विशिष्य ‘उभे अस्मिन्’ इति परिहारप्रवृत्तेः । आकाशपक्षे अस्त्यस्य वाक्यस्यान्वय इति भावः ।

ननु न सिद्धान्तपक्षेत्यध्याहारः, ‘यावान्वा अयमाकाश’ इति वाक्यस्य विष्णुपरत्वेन ‘किं तदत्र विद्यत इति प्रश्नोत्तरत्वमित्याशङ्क्य निषेधति ॥ न चेति ॥ समाख्याविरोधादिति भावेनाह ॥ तस्मिन्निति ॥ उत्तरत्रेति ॥ उत्तरत्र उत्तरखण्डे जीवस्य ‘एष आत्मा’ इति वाक्येन हृत्पद्यस्थात्मत्वाभिधानादिति यावत् । जीवस्याप्रकृतत्वात्, ‘एष आत्मा’ इति वाक्येन तस्य हृत्पद्यस्थत्वमुच्यत इत्युक्तमित्यत उक्तम् ॥ परञ्ज्योतिरुपसंपद्येति ॥ इदमुक्तं भवति – ‘अथ यदेतस्मिन्ब्रह्मपुरे’ इत्येतस्मिन्वाक्ये हृत्पद्मस्थत्वमुक्तम् । अनन्तरं ‘एष आत्मा अपहत-पाप्मा’ इति आत्मनो हृत्पद्मस्थत्वमुक्तम् । अनन्तरं ‘परंज्योतिरुपं संपद्य, स्वेन रूपेण अभिनिष्पद्यत’ इति जीव उक्तः । स एव ‘एष आत्मा’ इति वाक्येन हृत्पद्मस्थात्मतयोक्तः । ततश्च जीवस्यैव हृत्पद्मस्थत्वमिति ॥ विष्णुपक्षेऽपि साम्यादिति ॥ नन्विदमयुक्तम् । विष्णुपक्षे दोषोद्भावनमात्रेण स्वपक्षदोषा परिहारात् । न हि पराङ्गं दग्धमिति स्वाङ्गदाहदुःखं निवर्तते इति चेत्, मैवं न ब्रूमो वयमन्वयाभावदोषः सिद्धान्तिन इव ममाप्यस्तीति । येनोक्त-दोषः स्यात् । किं तर्हि यथा सिद्धान्तिनाऽन्वयाभावदोषपरिहाराय वाक्ययोजना क्रियते, तथैवाऽहमपि करिष्यामीति । तथा हि – ‘ब्रह्मपुरम्’ इत्यनेनैव जीवस्थितिसिद्धेः कीदृशं तदितिभावेन ‘किं तदत्र विद्यत’ इति प्रश्ने तत्स्वरूपनिरूपणपरतया ‘यावान्वा अयमाकाश’ इत्यादिवाक्यान्वयः सम्भवतीति ।

अत्र गुणसूत्रं ‘गतिशब्दभ्यां तथा हि दृष्टं लिङ्गं च’ इति । नन्वयं योगः शक्योऽवक्तुम् । अत्रोक्तस्य ‘अहरहर्गच्छन्त्य एतम्’ इति सुप्तप्राप्यत्वस्य, ब्रह्मशब्दस्य च, ‘अरश्च हवै ण्यश्चार्णवौ ब्रह्मलोक’ इति अरण्याख्यसुधासमुद्राश्रयलोकत्वरूपलिङ्गस्य च पूर्वसूत्रोक्तोत्तरेभ्य इत्यनेनैव ग्रहणसम्भवादिति चेत्, सत्यम्, उत्तरेभ्य इत्यनेनैव सर्वेषां लाभ इति, तथापि कुरुपाण्डवन्यायेन पृथग्ग्रहणम् । तथा हि सर्वेषां साधकानां निर्दोषत्वेऽपि अपहतपाप्मत्वादीनां मुक्तेष्वपि सद्भावाद् व्यभिचार इत्याशङ्काऽऽस्कन्दितत्वेन दौर्बल्यम् । सुप्तप्राप्यत्वादीनाम-न्यत्राऽसम्भावितत्वेन तादृशशङ्काऽनुदयात्प्राबल्यमिति । एवमुत्तरत्रापि द्रष्टव्यम् ।

### **वाक्यार्थमुक्तावली**

तस्यान्ते सुषिरं सूक्ष्ममिति ॥ ‘पद्मकोशप्रतीकाशं हृदयं चाप्यधोमुखं तस्यान्त’ इति शेषो बोध्यः । यद्यपि ‘यो वेद निहितं गुहायां परमे व्योमन्’, ‘हृदि ह्येष’ इति श्रुत्योर् नेशजीवयोर् हृत्पद्मस्थत्वं प्रतीयते, तथापि मन्दिरे मणिमालेत्यत्र मजूषानुक्तिवन्मध्ये पद्मा-नुक्तिमात्रं द्रष्टव्यम् ॥ श्रुत्यादिसङ्गतिमिति ॥ अव्यवहितपूर्वाधिकरणसङ्गतिस्तु अहरहर्गच्छन्त्य एतं ब्रह्मलोकं न विन्दन्तीति सुप्तप्रजाप्राप्यत्वेनोक्तं हृत्पद्मस्थं यद्यन्यत्स्यात्तदा सता सोम्य तदा सम्पन्नो भवतीति सुप्तप्राप्यत्वेनोक्तं सदप्यन्यत्स्यादित्याक्षेपेणोत्थानादिति बोध्यम् । अत एव भाष्ये गति शब्दाभ्यामिति सूत्रे समाख्यात्वेन सता सोम्येनेति वाक्यमुपादीयत इति बोध्यम् । भावबोधे तु, उभे अस्मिन् द्यावापृथिवीत्युक्तद्युपृथिव्याद्याधारपद्मस्थं यद्यन्यत्स्यात् तदा सदाय-तनाः सत्प्रतिष्ठा इति सर्वप्रजाश्रयत्वेनोक्तं सदप्यन्यत्स्यादित्याक्षेपिकी सङ्गतिरित्युक्तम् । चन्द्राद्याधारत्वमिति भाष्यम् । यद्यपि सूर्याचन्द्रमसौ विधृताविति पूर्वमुक्तत्वादत्रापि सूर्याचन्द्रमसावुभावित्युच्यमानत्वात् श्रुत्यनुसारेण सूर्याद्याधारत्वमिति वक्तव्यम् । तथाप्यहं सोममाहनसं बिभर्म्यहं त्वष्टारमुत पूषणं भगम्’ इत्यम्भृणीसूक्तसमाख्यावष्टम्भेन चन्द्राद्याधारत्वे श्रीतत्वस्य शङ्किते चन्द्राद्याधाराम्बराधारके, समाख्योक्तं चन्द्राद्याधारत्वमपि सावकाश-मित्युक्तत्वात्तद्विवक्षया चन्द्रस्यादित्वग्रहणम् । भाष्ये सर्वाधारतया हृत्पद्मस्थत्वमाकाश-स्यैवाकाशश्रुतेरिति पूर्वपक्षस्य द्योतनमेतावत्पठनेनैव भवति । तदन्वेष्टव्यमित्यादि तु पूर्वपक्षा-नुपयुक्तम् । यावान्वा इत्यादिकमपि पूर्वोक्ताकाशस्यैव विशेषकं, नातोऽतिरिक्तम् आकाशस्य सर्वाधारत्वमेव श्रुतिपर्यवसन्नोऽर्थ इति द्योतयितुमितरांशानुदाहरणेऽपि वक्ष्यमाणानन्वयाद्युक्ति-सौकर्याय तद्वाक्यं समग्रं पठति ॥ एतस्मिन्निति ॥ तद्धृदयपद्मस्थत्वमिति ॥ अत्र तच्छब्देन यद्यपि दहरोऽस्मिन्नन्तर आकाश इति वाक्योक्तस्य साक्षात् हृत्पद्मस्थत्वस्य न परामर्शः । तस्य सिद्धान्तेऽप्यब्रह्मनिष्ठत्वात् । दहरे विष्णुरेवेति दहराकाशस्थत्वोक्तेः । नापि तस्मिन्यदन्तस्तदुपासितव्यं, तदन्वेष्टव्यमिति वाक्योक्तस्य परम्परया हृत्पद्मस्थत्वस्य तत्राकाश-शब्दस्य भाष्योक्तपूर्वपक्षबीजस्य भावात् । पूर्वपक्षे दहराकाशस्यैव सर्वाधारत्वाभ्युपगमात् तस्थस्य तदभावात् । अम्बरान्तधृत्याक्षेपायोगाच्च । तथाप्येतद्वाक्यद्वयोक्तस्य साक्षात्परम्परा-सम्बन्धसाधारणस्य हृत्पद्मस्थत्वसामान्यमुभाभ्यामुभयमुभयत्राङ्गीकृतमिति न तस्य विषयत्वमिति वाच्यम् । सामान्यतो हृत्पद्मस्थत्वस्य पूर्वपक्षिणा विष्णावनङ्गीकारात् । यद् द्यावापृथिव्या-द्याश्रयतया साक्षाद्धृत्पद्मस्थत्वं तदाकाशस्यैव, भाष्योदाहृतसुषिरश्रुतेः । तद्व्यवहितमन्वेष्टव्य-तया हृत्पद्मस्थत्वं द्यावापृथिव्यादेरेव । तथा च यद्विशेषबाधे सामान्याभाव इति पूर्वपक्षे सति, सत्यं साक्षाद्धृत्पद्मस्थत्वम् आकाशस्य, व्यवहितं तु ब्रह्मणस् तस्यैवान्वेष्टव्यत्वम् । तथा च

विशेषसद्भावात्सामान्यमप्यस्तीति । सिद्धान्तस् तथाचोभयसाधारणं हृत्पद्मस्थत्वं विषयो भवत्येव ।

यद्वा सर्वाधारतया हृत्पद्मस्थत्वं विषयो ऽत एव टीकायां सर्वाधारतया हृत्पद्मस्थत्व-माकाशस्येति तावत्पूर्वपक्ष इत्याद्युक्तम् । नन्वेवं सति जीवस्य न संशयपूर्वपक्षविषयत्वमिति वाच्यम् । हृदि ह्येष आत्मेति आत्मश्रुत्या दहरस्थत्वलिङ्गेन हृदि ह्येष आत्मेति समाख्यया च जीवप्रसक्तौ अदृष्टद्वारा सर्वाधारत्वोपपत्तेरित्याशयेन पूर्वपक्षाद्युपपत्तेरिति दिक् । विस्तरस्तु प्रमेयमुक्तावल्याम् ॥ किं विष्णोरिति ॥ तत्र दहरोऽस्मिन्नन्तर आकाशस्तस्मिन्यदन्त इति वाक्योक्तं, सर्वाधारतया हृत्पद्मस्थत्वमाकाशश्रुत्या, सुषिरश्रुतिसमाख्यया विष्णुपक्षेऽन्वयाभाव-बाधकेन किमाकाशस्य उत इतरत्र परञ्ज्योतिरुपसम्पद्य स्वेन रूपेणाभिनिष्पद्यते एषात्मेति होवाचेति जीवस्य य आत्मा अपहतपाप्मेत्युक्तहृत्पद्मस्थात्मतया परामर्शात्, दहरस्थत्वलिङ्गाच्च जीवस्य । अथवापहतपाप्मत्व, सत्यकामत्वादिसुप्तप्राप्यत्व, ब्रह्मशब्द, अरण्याख्यसुधा-समुद्राश्रयलोकत्व, ससेतुरित्युक्तसर्वाधारकत्व, य एषोऽन्तर्हृदय आकाश इति वाजसनेय-समाख्या न प्रसिद्धलिङ्गैर् विष्णोरिति चिन्ता । तदर्थमपहतपाप्मत्वादीनामभिमानिविवक्षयाऽ-काशे मुक्त्यवस्थाविशिष्टजीवे च सावकाशत्वमुत निरवकाशबहुलिङ्गश्रुतिबलाद्विष्णावाकाश-श्रुतेस् तल्लिङ्गादितिन्यायेन सुषिरश्रुतेस्तदन्तस्थत्वविवक्षयान्वयाभावस्य परपक्ष एवोपपादनेन परामर्शस्यान्यार्थत्वेन दहरस्थत्वलिङ्गस्य निचाय्यत्वादेवं व्योमवच्चेत्युक्तन्यायेन सावकाशत्व-मिति । एवं विष्णोरुक्तं चन्द्राद्याधारत्वम् ‘एतस्मिन्ब्रह्मपुर’ इत्यादिनाऽकाशस्य प्रतीयत इति भाष्यमाकाशपदस्थाने हृत्पद्मस्थेति संयोज्य सङ्गतिप्रदर्शनपरत्वेन व्याख्यातम् । अधुना हृत्पद्मस्थस्याकाशस्य प्रतीयत इति संयोज्य तल्लब्धपूर्वपक्षमाह ॥ सर्वाधारतयेति ॥ हृत्पद्म-स्थत्वसामान्यं विषय इति पक्षे सर्वाधारतयेति किमर्थमिति चेन्न । अक्षराधिकरणोदाहृत-श्रुत्यादिबलात्सर्वाधारत्वस्य विष्ण्वैकनिष्ठत्वात्तस्य चात्र श्रवणाद्धृत्पद्मस्थं ब्रह्मैवेत्याशङ्कायां समाख्याबलात्तदप्याक्षिप्यत इति प्रदर्शनार्थत्वेनोपपत्तेः ॥ आकाशस्यैवेति ॥ ‘पद्मकोश-प्रतीकाशं हृदयं चाप्यधोमुखम् । तस्यान्ते सुषिरं सूक्ष्मं तस्मिन्सर्वं प्रतिष्ठितम्’ इति प्रसिद्धाकाशस्यैव सर्वाधारतया हृत्पद्मस्थत्वमुक्त्वा ‘तस्य मध्ये वह्निशिखाऽणीयोर्ध्वा व्यवस्थितेति,’ सुषिरमध्ये वह्निशिखामुक्त्वा ‘तस्याः शिखाया मध्ये परमात्मा व्यवस्थित’ इति विष्णोस्तच्छिखामध्यस्थत्वोक्तेरिति भावः । भाष्ये दहरम्पुण्डरीकं वेश्म, ‘दहरोऽस्मिन्नन्तर आकाशः किं तदत्र विद्यते उभेऽस्मिन्द्यावापृथिवी’ इत्यादिवाक्यपठनेन किं तदत्र विद्यते इति प्रश्नस्य ब्रह्म विद्यत इति परिहाराभावात् । प्रत्युतोभेऽस्मिन्नित्यादिपरिहारसंश्लेषाद् विष्णुपक्षे यावान्वा इत्यादेरनन्वय इति सूचितां, न्यायविवरणोक्तामनन्वययुक्तिं सङ्गमयितुमाह न च वाच्यमित्यादिना ॥ अभिप्रायासङ्गतिरिति ॥ पूर्वोत्तरवाक्ययोरसङ्गतार्थप्रतिपादकत्वेनैवानन्वयः न तु अनन्वयानुकूलविभक्तिकपदत्वादिनेति भावः ॥ विशिष्येति ॥ द्युपृथिव्याद्याश्रयत्व-योग्यत्वाय बाह्याकाशतुल्यतया विशिष्येत्यर्थः । पूर्वं ‘स चाकाशो न विष्णुरिति’ भाष्यं दहरोऽस्मिन्नन्तर इत्युक्ताकाशस्य विष्णुत्वाभावपरत्वेन व्याख्यातम् । अधुना विष्णुपक्षेऽन्वयो-पपत्तये यावान्वाऽयमाकाश इत्युक्ताकाशो विष्णुरिति शङ्किते तन्निषेधकतया व्याचष्टे न च यावानित्यादिना ॥ अत एव तदन्तस्थत्वादिसिद्धान्ते परिहारो भविष्यतीति बोध्यम् । इतरपरामर्शादिति सूत्र एव जीवपूर्वपक्षप्रदर्शनाद्भाष्ये त्यागेऽपि एकबुध्यारोहाय स्वयमाह ॥ जीवस्य वेति ॥ अपहतपाप्मेत्युक्तेऽपि मुक्तौ भाविविवक्षयाऽपहतपाप्मत्वं जीवेऽविरुद्ध-मिति भावः ।

अल्पश्रुतिसूत्रोक्तमाह ॥ दहरस्थत्वेति ॥ अंशतोऽपीति योज्यम् । तेनार्भकौकसूत्रे व्योमवत्सर्वगतस्याप्यंशतोऽल्पस्थानगतत्वमुक्तमिति निरस्तम् ॥ तस्यांशतोऽपि सर्वगतत्वादिति भावः । सूत्रभाष्ययोः सप्तम्यन्तं दहरपदं दहरं पुण्डरीकम् इत्युक्तदहरपद्मपरम् । सूत्रे तदित्यनु-वर्तते । उत्तरेभ्य इत्युत्तरवाक्योक्तेभ्यो गुणेभ्य इत्यर्थः । उपसंहारस्थततया प्राबल्यं सूचयितु-मुत्तरग्रहणमित्यभिप्रेत्य व्याचष्टे– दहरपद्मस्थ इति ॥ य आत्मेति ॥ यद्यप्येष आत्मेति साक्षाद्धृत्पद्मस्थे श्रूयते तथाप्युत्तरत्र बहुवारं य आत्मेत्यभ्यासलिङ्गाभ्याससूचनाय य आत्मेति भाष्ये पठितमिति ज्ञेयम् । विष्णोरेवेत्येवकारव्यवच्छेद्यमाह न चाकाशस्येति ॥ अस्ति प्राप्तिरिति ॥ चेतनजातीये जीवे पापादिदर्शनादिति भावः ॥ सत्यकामत्वादीति ॥ सत्यकामः सत्यसङ्कल्प इति तदुत्तरवाक्ये सत्यकामत्वादिकथनादिति भावः ॥ कथञ्चिदिति ॥ जीवेषु मुक्त्यनन्तरं रमायां परतन्त्रेणेत्यर्थः । केचिदभिमानिद्वारे(णे)त्यर्थमाहुर् न कथञ्चिदिति । तत्काम्यकामितेत्यविनाभूतत्वेन सत्यकामत्वोक्तेरिति भावः ॥ अनेनेति ॥ क्वापि निरपेक्ष-धर्माभावकथनेनेत्यर्थः ।

### **तत्त्वसुबोधिनी**

अत्र ‘सदायतनाः सत्प्रतिष्ठा’ इत्यादिना सद्धर्मतयोक्तसर्वाधारत्वादेः ‘उभे अस्मिन् द्यावापृथिवि’ इत्यादिना हृत्पद्मस्थे श्रवणात्तस्य विष्णोरन्यत्वे प्रागुक्तं सदप्यन्यदेव स्यादिति पूर्वाक्षेपेण पूर्वपक्षोत्थानादनन्तरसङ्गतिः । श्रुतिसाधारण्येनोभयत्र प्रसिद्धत्वमाह ॥ अत्र यो वेदेति ॥ अथानन्तरं ब्रह्मपुरे शरीरे यदिदं दहरम् अल्पं पुण्डरीकं वेश्म हृत्पद्मं वर्तते । अस्मिन् हृत्पद्मे दहरो ऽल्प आकाशोऽस्ति तस्मिन् आकाशे यदन्तस् तदन्वेष्टव्यम् । वा वेति निपातौ । तज्जिज्ञासितव्यं विचारणीयमिति गुरुणोक्ते शिष्यास् तं चेद्यदि ब्रूयुः किं तद्ब्रूयुरत आह अत्राकाशे किं विद्यते यदन्वेष्टव्यम् । तथा जिज्ञास्यतया चोच्यते इति शिष्यैरुक्ते तान्प्रति सगुरुर् ब्रूयाद् यावान्वायम् आकाशस् तावानेष आकाशः हृदये अन्तस्तिष्ठति अस्मिन्नाकाशे द्यावापृथिव्यन्तरिक्षादिकं समाहितमित्यर्थः ॥ तत् हृत्पद्मस्थत्वमिति ॥ यद्यप्यत्र तच्छब्देन दहरोऽस्मिन्नन्तराकाश इति वाक्योक्तस्य तस्मिन्यदन्तस् तदन्वेष्टव्यमिति वाक्योक्तस्य वा परामर्शः । प्रथमे तस्य सिद्धान्तेऽप्यब्रह्मनिष्ठत्वात् । द्वितीये भाष्योक्तस्याकाशशब्दस्य पूर्वपक्ष-बीजस्याभावात् । अम्बरान्तधृत्याक्षेपायोगाच्च । तथाहि दहरोऽस्मिन्नन्तराकाशस्तस्मिन् यदन्तस् तदन्वेष्टव्यमिति वाक्योक्तस्य साक्षात्परम्परासाधारणस्य हृत्पद्मस्थत्वस्य परामर्श इति नोक्तानुपपत्तेरिति भावः । सर्वाधारतया हृत्पद्मस्थत्वमिति । अत्राक्षराधिकरणोदाहृत-श्रुतिस्मृतिबलात् सर्वाधारत्वस्य विष्ण्वेकनिष्ठत्वात्तस्य चात्र श्रवणात् हृत्पद्मस्थत्वं विष्णोरेव किं न स्यादित्याशङ्कायां तस्मिन्सर्वं प्रतिष्ठितमिति समाख्याबलात्तदप्याक्षिप्यत इति प्रदर्शनार्थं सर्वाधारतयेत्युक्तमिति द्रष्टव्यम् । हृत्पद्मे दहराकाशस्थिति श्रवणादिति । अनेन भाष्ये दहरोऽस्मिन्नन्तर आकाश इत्यंशोदाहरणस्य युक्तिसूचनं प्रयोजनमिति भावः । सर्वमेतदाकाश-शब्दस्य भाष्ये प्रयोगमूलकमित्यव गन्तव्यम् । अन्यथा हृत्पद्मस्थस्येत्वक्ष्यत् ॥ तस्यान्ते सुषिरमिति ॥ प्रसिद्धाकाशस्यैवेति ॥ श्रुतौ तच्छब्देन ‘‘पद्मकोशप्रतीकाशं हृदयं’’ इत्युक्त हृत्पद्मपरामर्शादिति भावः । वाक्यान्वयानुपपत्तिम् एव दर्शयति ॥ तथा हीत्यादिना ॥ अभिप्रायसङ्गतिरिति ॥ पूर्वोक्तवाक्ययोरसङ्गतार्थप्रतिपादकत्वेनैवानन्वयः । नत्वन्यथाऽननुकूल-विभक्तिकपदत्वादिनेति भावः । नन्वाकाशपक्षेऽप्यन्वयाभावात् कथमाकाशस्यैव हृत्पद्म-स्थत्वमुच्यते इत्यत आह ॥ आकाशपक्षेऽत्वस्त्यन्वय इति । प्रागुक्ताकाशमेव विशिष्येति । द्यावापृथिव्याद्याश्रयत्वयोग्यत्वाय बाह्याकाशतुल्यतया विशिष्येत्यर्थः । आकाशाख्यो विष्णुः सर्वाधारतयेति । तथाचान्वेष्टव्ये इत्थं भावप्रदर्शनार्थमुभेऽस्मिन्नित्यादिकं प्रवृत्तमिति तदपि नासङ्गतमिति भावः । न चाकाशपक्षेऽपहतपाप्मत्वादिकमनुपपन्नमिति वाच्यम् । तस्याचेतनत्वेन पापात्यन्ताभावस्य सत्त्वात् । सत्यकामत्वे तु प्रतिहतकामादिराहित्यात् । यद्वाभिमान्यभिमन्य-मानाभिप्रायेणैतदिति न कोऽपि दोष इति भावः । इतरपरामर्शादिति सूत्रं निरस्य पूर्वपक्षमाह ॥ जीवस्य वैतदिति ॥ तत्र युक्तिमाह ॥ उत्तरत्रेति ॥ इति वाक्यस्थैतच्छब्देन प्रकृतं जीवमनूद्येति शेषः । हृत्पद्मस्थात्मतया परामर्शात् ॥ हृत्पद्मस्थस्यात्मत्वविधानादित्यर्थः ॥ जीवलिङ्गाच्च जीव एव हृत्पद्मस्थ इत्याह ॥ दहरस्थत्वलिङ्गाच्चेति ॥ चेतनत्वादस्ति प्राप्तिरिति ॥ चेतनजातीये जीवे पापादेर् दर्शनादिति भावः ॥ अनेनेति ॥ नित्य-तीर्णाशनायादिरित्यनेनेत्यर्थः ।

### **वाक्यार्थविवरणम्**

तस्मिन् यदन्तरित्यादि ॥ तस्मिन्यदन्तरिति वाक्येन उक्तो यो हृत्पद्मस्थाकाशगतो विष्णुः स सर्वाधारतया ‘उभेऽस्मिन्’ इत्यादिवाक्येनोच्यत इति योज्यम् ॥ इत्युक्ते ॥ तस्मिन् यदन्त इति वाक्येन ॥ प्रश्ने ॥ किं तदत्र विद्यत इति वाक्येन ॥ परिहारेति ॥ द्यावा-पृथिव्यादिकं तत्र विद्यत इति परिहारः शिष्ट इत्यर्थः । तर्हि यावान्वा इत्यादेरसङ्गतिरित्यत उक्तं यावान्वेत्यादिविशिष्येत्यन्तम् । अल्पस्य हृत्पद्मस्थाकाशस्य कथं द्यावापृथिव्या-द्याश्रयत्वमिति शङ्कापरिहाराय हत्पद्मस्थाकाशस्य द्यावापृथिव्याद्याश्रयत्वयोग्यत्वाय दहरोऽस्मि-न्नन्तराकाश इति प्रागुक्ताकाशमेव यावन्वा इत्यादिवाक्येन बाह्याकाशतुल्यतया विशिष्यत इत्यर्थः । विष्णुपक्षे अन्वयमाशङ्कते ॥ न च यावानित्यादिनेति ॥ तस्मिन् यदन्तरित्यादिना हृत्पद्मस्थाकाशस्थं ब्रह्मान्वेष्टव्यमित्युक्ते कीदृशं तदिति भावेन किं तदत्र विद्यत इति पृष्टे तत्स्वरूपनिरूपणाय यावान्वा इत्यादि वाक्यं प्रवृत्तम् । तथा च यावान्वा अयमासमन्तात् काशनादाकाशो भगवान् बहिर्व्याप्ततया तिष्ठति तावानेषोऽन्तर्हृदये आकाशो तिष्ठतीत्येक-महिमानं निरूप्य, उभेऽस्मिन्नित्यादिना सर्वाधारत्वरूपमहिमान्तरमुच्यते । इत्यन्वयो-पपत्तेरित्यर्थः ॥ विरोधादिति ॥ विष्णोः सर्वाधारत्वोक्ताविति शेषः ॥ अन्वयाभावदोष इति ॥ तस्मिन्यदन्त इत्यत्र जीवत्वाभिप्राये किं तत्र विद्यत इति प्रश्नस्य जीवो विद्यत इति परिहारं विना यावान्वा इत्यादेरन्वयाभाव इत्यर्थः । एवं सिद्धान्तिना शङ्किते कुतो न चेत्यतः पूर्वपक्षी सिद्धान्तिनं प्रत्याह ॥ विष्ण्विति ॥ साम्यादिति ॥ तस्मिन्नित्यत्र विष्णुत्वाभिप्राये इत्युक्तरीत्या विष्णुपक्षेऽप्यन्वयाभावः समान एवेत्यर्थः ॥ चेतनत्वादिति ॥ तज्जातीये जीवे प्राप्तिरस्तीत्याशयः ।

### **वाक्यार्थमञ्जरी**

तस्यान्त इति ॥ तत्र तच्छब्देन पद्मकोशप्रतीकाशं हृदयमिति प्रकृतं हृत्पद्मं परामृश्यते । तथा च तस्य हृत्पद्मस्यान्ते अन्तः सूक्ष्मम् अल्पं सुषिरम् आकाशं वर्तते । तस्मिंश्चाकाशे भगवांस्तत्र च सर्वं जगत्प्रकर्षेण वर्तत इत्यर्थः ॥ अथ यदिदमिति ॥ अथेत्यारम्भे अस्मिन्ब्रह्मपुरे पुरुषदेहव्यापिपरब्रह्मशरीरे इदं बुद्धिसन्निहितं दहरम् अल्पं पुण्डरीकं पद्मरूपं वेश्म गृहं यदस्ति अस्मिन्नन्तः पद्ममध्ये दहराकाशः भूताकाशोऽस्ति ततः किमित्यत आह ॥ तस्मिन्निति ॥ तस्मिन्नाकाशे यदन्तर्वर्तते तदन्वेष्टव्यं मार्गणीयम् । न घटादिवदस्यान्वेषण-मप्रत्यक्षत्वादित्यतस्तदेव विवृणोति ॥ तद्वावेति ॥ वावेत्यवधारणे तदेवावजिज्ञासितव्यमिति गुरुणोक्ते सतीति शेषः । तङ्गुरुं प्रति शिष्याः पृच्छेयुर् यदिदमित्याद्यनुवादः यद्विजिज्ञासितव्यं तदत्र हृत्पद्मगताकाशे किं विद्यते ब्रह्म च न सम्भवति तस्य व्याप्तत्वेन दहराकाशगतत्वा-योगादिति भावः । इति ब्रूयुरिति सम्बन्धः । तदा स गुरुर् ब्रूयात् ॥ किमिति ॥ अन्तः-शरीरान्तर्हृदये हृद्ययत इति हृदयशब्दवाच्ये हृत्पद्मगते भूताकाशे आकाश आकाशाख्य-परमात्मा वर्तते । एषोऽन्तस्थः यावानयं बहिर्विद्यमान आकाशाख्यपरमात्मा तावान्वै गुणतः परिमाणतश्च तावानेव अनेन हृत्पद्मगतं ब्रह्माण्वपि व्याप्तं लोकदृष्ट्या विरुद्धयुगपदणुत्व-महत्त्वादीनां तस्मिन्समावेश्यस्य प्रमितत्वादित्युक्तं भवति । अन्यपरित्यागेन तस्यैव जिज्ञास्यत्वप्रयोजकं तत्सामर्थ्यमाह ॥ उभेत्यादिना ॥ अस्मिन्नन्तरे वोभे मुक्ते द्यावापृथिव्यौ समाहिते समाश्रिते उभयविधाग्निवायुसूर्यचन्द्रविद्युन्नक्षत्राणि च समाहितानीत्यर्थः । किमाकाशे विद्यत इति प्रश्ने आकाशगतस्यैव वक्तव्यत्वेन यावानित्यादेरसङ्गताकाशपक्षेऽप्यन्वयानुपपत्ति-रित्यत आह ॥ आकाशपक्षे त्विति ॥ हृत्पद्माकाशस्य द्यावापृथिव्याद्याश्रितत्वयोग्यत्वद्योतनाय दहरोऽस्मिन्नन्तर आकाश इति प्रागुक्ताकाशमेव यावान्वेत्यादिना बाह्याकाशतुल्यतया विशिष्येत्यर्थः ॥ परिहारे कथ्यत इति ॥ एतच्च तद्वाक्यव्याख्यावसरे एव व्यक्तम् । उत्तरत्र उत्तरखण्डे । परञ्ज्योतिरिति योऽधिकारी सम्प्रसादः सम्यग्विष्णुप्रसादवान्, एषो ऽस्माच्चरम-शरीरात्समुत्थाय निर्गतः, परं ज्योतिर् अतिप्रकाशमान् परमात्मानम् उपसम्पद्य, स्वेन रूपेणाभिनिष्पद्यते स्वस्वरूपाविर्भावं प्राप्नोति । हृत्पद्मस्थात्मनिरूपणावसरे किं ज्योतिः-प्रसङ्गेनेत्यत उक्तम् ॥ एष इति ॥ यं प्राप्य स्वस्वरूपमाप्नोति स एष प्रागुक्तपरमात्मेति होवाचेत्यर्थः । अत्र यः निष्पद्यते एष आत्मेत्यन्वयः पूर्वपक्षिणोऽभिमतः । न चेति किं तदत्र विद्यत इति प्रश्नस्य जीवे विद्यत इति परिहारं विना यावान्वायमाकाश इत्यादेरसङ्गतत्वादिति भावः ॥ ॐ दहर उत्तरेभ्यः ॐ ॥ दहरे दहरं पुण्डरीकमित्याद्युक्तदहरपद्मे स्थितं ब्रह्मैव उत्तरेभ्यः य आत्मापहतपाप्मेत्याद्युत्तरवाक्योक्तापहतपाप्मत्वादितद्धर्मेभ्य इत्यर्थः । अपहतपाप्मा दूरनिरस्तपापः, अविजिघत्सः बुभुक्षापीडारहितः, अतिशयेन प्राप्नोतीति भ्रान्तिं वारयति ॥ अतिक्रम्येति ॥ कथञ्चिद् अभिमानिद्वारा । अनेन नित्यतीर्णेत्यादिना ।

  

------------------------------------------------------------------------

ॐ गतिशब्दाभ्यां तथा हि दृष्टं लिङ्गं च ॐ

## **सूत्रभाष्यम्**

॥ ॐ गतिशब्दाभ्यां तथा हि दृष्टं लिङ्गं च ॐ ॥ १५ ॥

‘अहरहर्गच्छन्त्य एतं ब्रह्मलोकं न विन्दन्ति’ इति (छां.उ.८-३-२) सुप्तस्य तद्गति-र्ब्रह्मशब्दश्चोच्यते । ‘सता सोम्य तदा सम्पन्नो भवति’ (छां.उ.६-८-१) इति श्रुतेस्तं हि सुप्तो गच्छति । ‘अरश्च ह वै ण्यश्चार्णवौ ब्रह्मलोक’ (छां.उ.८-५-३) इति लिङ्गं च । तथा हि दृष्टम् । ‘अरश्च वै ण्यश्च सुधासमुद्रौ तत्रैव सर्वाभिमतप्रदौ द्वौ’ इत्यादिना तस्यैव हि तल्लक्षणत्वेनोच्यते ॥

### **सत्तर्कदीपावली**

गतीत्यादेरयमर्थः । द्यावापृथिव्याधारं प्रकृत्य ‘इमाः सर्वाः प्रजा अहरहर्गच्छन्त्य एतं ब्रह्मलोकं न विन्दन्ति’ इति श्रूयमाणत्वादप्यसौ विष्णुरेव न हि दहर आकाशः । विष्णुरेव हि सुप्तगम्यः प्रसिद्धो ‘यत्र तत्पुरुषः स्वपिति नाम सता सोम्य तदा सम्पन्नो भवति’ इत्यादि श्रुतो ब्रह्मलोकशब्दोऽत्र दहराकाशविषयत्वे अरश्च ह वै ण्यश्चार्णवौ ब्रह्मलोके इति लिङ्गदर्शनं विरुध्यते । अरण्यशब्दाभिधेयसुधासमुद्रयोर्विष्णुलोकस्थत्वेन प्रसिद्धत्वादा-गमेषु । तथा हि उक्तं पुरुषोत्तमतन्त्रे ‘अरश्च वै ण्यश्च सुधासमुद्रौ तत्रैव सर्वाभिमतप्रदौ द्वौ’ इति ।

### **तत्त्वप्रदीपिका**

‘इमाः सर्वाः प्रजा अहरहर्गच्छन्त्य एतं ब्रह्मलोकं न विन्दन्ति’ न विजानन्तीत्यर्थः ।

अज्ञत्वादेव सुप्तौ तु नित्यं यान्तोऽपि माधवम् ।

नैव पश्यन्त्यसौ विष्णुर्हृदयं नाम हृद्गतेः ॥ इति पर्यङ्कोपासनायाम् ।

तद्गतिर्दहरस्थं प्रति गतिः । सुप्तगम्यत्वलिङ्गाद् ब्रह्मशब्दाच्च दहरस्थो विष्णुरेव । अरण्य-नामार्णवद्वयाधिकरणलोकवत्त्वं लिङ्गं च तथा दृष्टं हि, ब्रह्मशब्देन सहैव दृष्टमित्यर्थः ।

‘परस्य ब्रह्मणो लोके श्वेतद्वीपाभिधे परे ।

अरो ण्यश्चार्णवौ दिव्यौ चिदानन्दरसात्मकौ’ इति च पर्यङ्कोपासनायाम् ॥

### **तत्त्वप्रकाशिका**

युक्त्यन्तरेण हृत्पद्मस्थत्वं विष्णोः प्रतिपादयत्सूत्रमुपन्यस्य व्याचष्टे ॥ गतीति ॥ अत्र हृत्पद्मस्थस्याहरहर्गच्छन्त्य एतमिति सुप्तप्रजाप्राप्यत्वव्यपदेशात् हृत्पद्मस्य ब्रह्मलोकत्वोक्त्या तदन्तर्गते ब्रह्मशब्दश्रवणाच्च विष्णुरेवायमित्यर्थः । ब्रह्मैव सर्वाश्रयत्वादिना लोकपदोक्तं वा । सुप्तप्राप्यत्वं कुतो विष्णुत्वनिश्चायकमित्यत आह ॥ सतेति ॥ सम्पन्नः सङ्गतः । ब्रह्मशब्दस्तु विष्ण्वेकपर इति प्रागेवोक्तम् । किं च हृत्पद्मस्थस्यारण्याख्यसुधासमुद्राश्रयलोकवत्त्वलिङ्ग-श्रवणाच्च तदन्तर्गतो विष्णुरिति सूत्रशेषं व्याचष्टे ॥ अरश्चेति ॥ हृत्पद्मस्थस्यारण्याश्रय-लोकवत्वलिङ्गश्रवणेऽपि कुतोऽयं विष्णुरिति चेत् । तस्य च विष्णुलोकैकलिङ्गत्वादिति हिशब्दाभिप्रायमाह ॥ अरश्चेति ॥ अनेनारण्याश्रयत्वं सत्यलोकलिङ्गमित्यप्यपास्तम् । क्षीराब्धिमध्ये इति तत्प्रसङ्गात् । अरण्याश्रयलोकवत्त्वं हृत्पद्मस्थस्य नोच्यत इति शङ्कापनोदाय तथेत्युक्तम् । यथाऽहरहर्गच्छन्त्य एतं ब्रह्मलोकं न विन्दन्तीत्येतत् हृत्पद्मस्थविषयं तथैतदपि लिङ्गं तन्निष्ठम् । ब्रह्मलोकशब्दश्रवणादेवेति भावः । अथवा ब्रह्मलोकमिति हृत्पद्मस्य विष्णुलोकत्वोक्तेस्तदन्तर्गतो विष्णुरित्युक्तम् । ब्रह्मलोकपदं कुतो विष्णुलोकवाचीत्यत आह

॥ अरश्चेति ॥ ब्रह्मलोकपदस्य विष्णुलोके अरश्चेति प्रयोगादत्रापि तत्परत्वमेव । तत्रापि तत्कुतः । अरण्याश्रयता(त्व)लिङ्गादित्यर्थः । तस्य भगवल्लोकलिङ्गत्वं कुत इत्यत आह ॥ अरश्चेति ॥

### **गुर्वर्थदीपिका**

‘अरश्च ह वै ण्यश्च’ इति श्रुतौ ह वै इति निपातद्वयम् । अरसंज्ञो ण्यसंज्ञश्च सुधासमुद्र इति भावेनोक्तम् अरण्याख्येति ॥ अर इति ण्य इति च आख्या ययोरिति । ‘एष भूताधिपतिरेष भूतपालः’ इत्याद्यस्य महिमाऽस्मिन् हृत्पद्मस्थे उपलब्धेर् बृहदारण्यकशाखायां श्रवणादस्यापि प्रकरणस्य हृत्पद्मस्थविषयकत्वेन तत्समाख्यानात् । छन्दोगोपनिषदुक्तहृत्पद्मस्थोऽपि विष्णुरेवेत्यर्थो ज्ञेयः ॥

### **भावबोधः**

गच्छन्त्य इति स्त्रीलिङ्गाभिप्रायमाह– सुप्तप्रजेति ॥ सर्वाश्रयत्वादिना लोकपदोक्तं वेति ॥ अनेन न पूर्ववत् हृत्पद्मप्राप्तिद्वारा तन्निष्ठभगवतः सुप्तप्राप्यत्वं किन्तु साक्षादेवेत्युक्तं भवति । अत्राऽऽदिना प्रकाशरूपत्वादिकं ग्राह्यम् । हृत्पद्मस्थस्यारण्याख्यसुधासमुद्राश्रयलोक-वत्त्वलाभाय ब्रह्मलोकशब्दश्रवणादेवेत्यादिवक्ष्यमाणाभिप्रायेण हृत्पद्मस्य ब्रह्मलोकत्वोक्त्या इति प्राचीनं व्याख्यानमित्यवधेयम् ॥ लोकवत्त्वलिङ्गश्रवणादिति ॥ सुप्तप्राप्यत्वस्यापि लिङ्गत्वे ‘अपि शब्दादिभ्योऽन्तःप्रतिष्ठानात्’ इत्यत्रेव गतिः पृथगुक्तेति भावः ॥ हिशब्दाभिप्राय-माहेति ॥ अत एव भाष्ये ‘लिङ्गञ्च तथा दृष्टम्’ इत्यत्र ‘हि’ इत्यनुक्त्वा तस्यैव ‘हि’ तल्लक्षणत्वेनोच्यत इत्यत्र ‘हि’ शब्दो योजित इति भावः ॥ एतद्हृत्पद्मस्थविषयमिति ॥ ‘अहरहर्गच्छन्त्य एतं ब्रह्मलोकं न विन्दन्ति’ इत्यस्यानन्तरं स एव आत्मा हृदि’ इति श्रवणादिति भावः ॥ ब्रह्मलोकशब्दश्रवणादेवेति ॥ हृत्पद्मस्थस्यावासत्त्वेन तल्लोके हृत्पद्मे एतं ब्रह्मलोकमिति प्रयुक्तस्य ब्रह्मलोकशब्दस्यारण्याश्रयलोकेऽपि श्रवणादित्यर्थः । अनेन सूत्रे गतिशब्दलिङ्गैरित्यनुक्त्वा लिङ्गञ्चेति किमर्थं पृथगुक्तमिति परास्तम् । गतिशब्दयोर् हृत्पद्म-निष्ठतया प्रसिद्धत्वेन लिङ्गस्योक्तरीत्या साध्यत्वेन पृथगुक्तेरिति भावः ।

पूर्वं हृत्पद्मस्थस्य ब्रह्मत्वे हेत्वन्तरोक्त्यर्थं सौत्रं लिङ्गपदमित्येवं परतया अरश्चेत्यादिभाष्यं व्याख्यातम् । अधुना ब्रह्मलोकशब्दस्य प्रसिद्ध्या सत्यलोकपरत्वशङ्कानिरासार्थं तदित्येव-म्परतया अरश्चेत्यादिभाष्यं व्याचष्टे– अथवा ब्रह्मलोकमिति । अनेन ‘लिङ्गं च’ इति सूत्रोक्तं लिङ्गं न केवलं गतिशब्दवत् हृत्पद्मस्थस्य विष्णुत्वसाधकं; किन्तु हृत्पद्मे प्रयुक्तब्रह्मलोक-पदोक्तस्य विष्णुलोकत्वसाधकत्वेन हृत्पद्मस्थस्य विष्णुत्वसाधकब्रह्मशब्दाख्यहेतुसाधक-मपीत्यतस् तत् पृथक्कृत्योक्तमिति तस्य पृथग्वचने प्रयोजनान्तरमपि सूचितं भवति ॥ अरश्चेति ॥ ‘अरश्च ह वै ण्यश्चार्णवौ ब्रह्मलोके’ इति वाक्य इत्यर्थः ॥ अत्रापीति ॥ एवं ब्रह्मलोकं न विन्दन्तीत्यत्रापीत्यर्थः ॥ तत्परत्वमिति ॥ ब्रह्मलोकपदस्य विष्णुलोक-परत्वमित्यर्थः ॥ तत्रापि तद् इति ॥ अरश्च ह वैण्यश्चेति वाक्ये बह्मलोकपदस्य विष्णुलोकपरत्वमित्यर्थः । तस्य भगवल्लोकलिङ्गत्वमिति ॥ अरण्याख्यसमुद्राश्रयत्वस्येत्यर्थः ।

### **भावदीपः**

युक्त्यन्तरेणेति ॥ जातावेकवचनम् । भाष्यं व्याकुर्वन् सूत्रार्थमाह ॥ अत्रेति ॥ इमाः प्रजा अहरहर्गच्छन्त्य इति पूर्वोक्तप्रजापेक्षया गच्छन्त्य इति स्त्रीलिङ्गमित्युपेत्योक्तम् ॥ सुप्तप्रजेति ॥ परं ब्रह्मैव लोकनात् । ब्रह्मलोक इति प्रोक्तस्तस्य लोकोऽपि कथ्यत इति तद्भाष्योक्तेः षष्ठ्यर्थत्वमुपेत्यार्थमाह ॥ हृत्पद्मस्येति ॥ अयं सर्वाधारतया हृत्पद्मस्थ इत्यर्थः । अर्थान्तरं चाऽऽह । ब्रह्म चासौ लोकश्चेति व्युत्पत्त्येति भावः । अस्मिन्पक्षे साक्षादेव हृत्पद्मस्थस्य गतिशब्दौ । पूर्वव्याख्याने त्वार्थिकौ । तद्व्याख्यानं तूत्तरलिङ्गोक्तिसौकर्यायेति भावः । तादात्म्यं प्राप्त इति भ्रान्तिं निराह ॥ सङ्गत इति ॥ लिङ्गं चेति चार्थं वदन् भाष्यं भावार्थोक्तिपूर्वमवतारयति ॥ किं चेति ॥ लोकवत्त्वलिङ्गेति ॥ ‘अरश्च ह वै ण्यश्चार्णवौ ब्रह्मलोके तृतीयस्यामितो दिवि’ इत्युत्तरवाक्ये अरण्याख्यसुधासमुद्राश्रयलोके प्रयुक्तब्रह्म-लोकपदस्य हृत्पद्मे प्रयोगात् हृत्पद्मस्थस्य तादृशलोकवत्वं लभ्यत इति भावः ॥ हिशब्देति ॥ पूर्वं भाष्ये लिङ्गं च तथाहि दृष्टमिति हिशब्दः केवलमनूदित एवेति भावः ॥ अनेनेति ॥ हिशब्दसूचितस्मृतिकथनेनेत्यर्थः ॥ तत्प्रसङ्गादिति ॥ विष्णुलोकप्रसङ्गादित्यर्थः । अरश्च वै ण्यश्च इति भाष्योक्तवाक्ये पूर्वत्र क्षीराब्धिमध्य इत्युपक्रम्योक्तविष्णुलोकप्रस्तावे अरश्चेति पाठादित्यर्थः ।

यद्वा वराहादिपुराणान्तरे चतुर्दशाध्यायादौ पूर्वत्र क्षीराब्धिमुक्त्वा तन्मध्ये मम लोकस्तु परितो वलयाकृतिरित्युक्त्या अरण्याख्यसुधाम्भोधिरित्याद्युक्तेरिति भावः । भाष्ये हि शब्दार्थ-मात्रविवरणात् सौत्रतथाशब्दकृत्यं स्वयमाह ॥ अरण्येति ॥ ब्रह्मलोकेति ॥ सुधासमुद्राश्रय-लोके प्रयुक्तब्रह्मलोकपदस्य हृत्पद्मे श्रवणादित्यर्थः । एतेनास्य लिङ्गस्य विष्णुनिष्ठताया अस्पष्टत्वेनोपपादनसापेक्षत्वाद् गतिशब्दलिङ्गेभ्य इत्यनुक्त्वा पृथगुक्तिरिति दर्शितम् । पूर्वं हृत्पद्मस्थस्य ब्रह्मत्वे हेत्वन्तरोक्त्यर्थं सौत्रं लिङ्गपदमित्येवम्परतया अरश्चेत्यादिभाष्यं व्याख्यातम् । अधुना ब्रह्मलोकशब्दस्य प्रसिद्धसत्यलोकपरत्वशङ्कानिरासार्थं तदित्येवम्परतया अरश्चेत्यादिभाष्यांशं व्याचष्टे ॥ अथवेति ॥ भाष्ये इतिशब्दानन्तरं हेतुसाध्ये अध्याहृत्य वा सति (यथा) विष्णुलोके ब्रह्मलोकपदप्रयोगस् तथा ब्रह्मलोकमित्यत्रापि विष्णुलोकत्वे लिङ्गमनु-मापकं दृष्टमित्यर्थमुपेत्य वा अरश्चेत्यादिवाक्यं व्याचष्टे ॥ ब्रह्मलोकेति ॥ अरश्चेति ॥ वाक्ये इत्यर्थः । अत्रापि ब्रह्मलोकं न विन्दन्तीत्यत्रापि विष्णुलोकपरत्वमेवेत्यर्थः । तथा अरश्चेत्यादि वाक्येऽपि ब्रह्मलोकशब्दस्य विष्णुलोकवाचित्वेऽपि लिङ्गं सुधासमुद्राश्रयत्वादिरूपविष्णुलोक-लिङ्गं दृष्टमित्यर्थमुपेत्य लिङ्गं चेत्यादिभाष्यमवतार्य व्याचष्टे ॥ तत्रापीति ॥ अरश्चेत्यादि-वाक्येऽपीत्यर्थः ॥ तस्येति ॥ समुद्राश्रयत्वस्येत्यर्थः । भाष्ये तस्यैव विष्णुलोकस्यैव तत् समुद्राश्रयत्वमित्यर्थः ।

### **अभिनवचन्द्रिका**

ननु ‘ब्रह्मशब्दस्योच्यत’ इति भाष्यमनुपपन्नम् । ‘अहरहर्गच्छन्त्य’ इति वाक्ये हृत्पद्मस्य ब्रह्मलोकत्वश्रवणेऽपि हृत्पद्मस्थे ब्रह्मशब्दाश्रवणादित्यत आह ॥ हृत्पद्मस्येति ॥ यद्यपि हृत्पद्मस्थे साक्षाद्ब्रह्मशब्दो न श्रुतः, तथापि हृत्पद्मस्य ब्रह्मलोकत्वोक्त्या हृत्पद्मस्थं ब्रह्म-शब्दोक्तं भवतीत्यर्थः ॥ ब्रह्मैवेति ॥ वाशब्दात्पूर्वम्, ‘इति तदन्तर्गते ब्रह्मशब्दश्रवणा-द्विष्णुरेवायम्’ इति वाक्यं ग्राह्यम् । वाशब्दात्परम्, अर्थशब्दो ग्राह्यः । ततश्चैवं टीका-वाक्यपाठः । ‘ब्रह्मैव सर्वाऽश्रयत्वादिना लोकपदोक्तमिति तदन्तर्गते ब्रह्मशब्दश्रवणाद् विष्णुरेवायमिति वाऽर्थ’ इति । एतेनेदं वाक्यमनन्वितमिति परास्तम् । कुतोऽसाविति ॥ इति चेदित्यतः परं नेति शेषो बोध्यः ॥ अनेनेति ॥ हिशब्दसूचितश्रुत्युदाहरणपूर्वकं विष्णुलिङ्गत्व-कथनेनेत्यर्थः । नन्वेतद्वाक्यस्य विष्णुलोकपरत्वं कुत इत्यत आह ॥ क्षीराब्धिमध्य इति ॥ विष्णुलोकपरत्वमिति शेषः । लिङ्गं च ‘तथा हि दृष्टम्’ इति भाष्ये लिङ्गशब्दस्य तथा शब्दान्वयाभिधानप्रयोजनमाह ॥ अरण्याश्रयेति ॥ ‘लिङ्गं तथा’ इत्युक्त्या कथमुक्तशङ्का-परिहार इत्यतस् तदभिप्रायमाह ॥ यथा अहरहरिति ॥ ‘अहरहर्गच्छन्त्य एतम्’ इति सुप्तप्राप्यत्वं तावत् हृत्पद्मस्थस्योच्यत इत्यविवादम् । स्वापस्य हृदयस्थानत्वात् । तत्सादृश्या-दरण्याश्रयलोकवत्त्वमपि हृत्पद्मस्थस्योच्यत इत्यभ्युपेयम् । तदुभयाभिधायकवाक्ययोर् ब्रह्मलोकशब्दश्रवणेन सदृश्यत्वादिति भावः ।

### **वाक्यार्थमुक्तावली**

युक्त्यन्तरेणेति समुदायवचनम् । इमाः प्रजा अहरहर्गच्छन्त्य इत्येतदनुसारेण सुप्त-प्रजेत्युक्तम् । सर्वाश्रयत्वादिनेत्यादिपदेन प्रकाशरूपत्वं परं ब्रह्मैव लोकनाद् ब्रह्मलोक इति प्रोक्तमिति वचनादवलोककर्तृत्वं च गृह्यते । अस्मिन्पक्षे हृत्पद्मस्थस्य गतिशब्दो साक्षादेव, पूर्वव्याख्याने त्वार्थिकौ । तद्व्याख्यानन्तु अरण्याश्रयलोकवत्वलक्षणं लिङ्गं ब्रह्मलोकं न विन्दन्तीत्येतद्वत् हृत्पद्मनिष्ठं ब्रह्मलोकशब्दश्रवणादेवेति वक्ष्यमाणोक्तिसौकर्यायेति ज्ञेयम् ॥ लोकत्वलिङ्गेति ॥ अरश्च ह वै ण्यश्चार्णवौ ब्रह्मलोके तृतीयस्यामितोदिवीत्युत्तरवाक्ये अण्याख्यसुधासमुद्राश्रयलोके ब्रह्मलोकं न विन्दन्तीत्यत्र हृत्पद्मे प्रत्युक्तब्रह्मलोकपदश्रवणात् हृत्पद्मस्थमेव ब्रह्मसंज्ञितं, सुधासमुद्राश्रयलोकवत्वं हृत्पद्भस्थस्य लिङ्गमिति भावः । स्पष्टी-भविष्यतीति बोध्यम् ॥ क्षीराब्धिमध्ये इति ॥ पुरुषोत्तमसंहितायाम् । ‘अरश्च ह वै ण्यश्च सुधासमुद्रौ तत्रैव सर्वाभिमतप्रदौ द्वौ । अतोऽनवद्या हरिमेव नित्यं विद्याधराणामपि सन्घसन्घा इत्याद्युक्त्वा, तत्रैव विष्णोस्तु सभा मनोज्ञा महाचतुःस्तम्भनिविष्टकोणाः ॥ स्तम्भैश्च मध्ये परिवर्जिता च चित्रा महायोजनकोटिमात्रेत्यादि चोक्त्वा क्षीराब्धिमध्ये तु शुभा-मनन्तां ध्यायेदिमां विश्वकृता कृतां ताम् । स ब्रह्मलोकोद्भववृक्षषण्ढाद् ब्रह्मादिदेवैः सततार्चितां च इत्युक्तत्वादिति भावः । अरश्चेत्यस्याव्यवहितपूर्ववाक्ये, अश्वत्थसन्धश्च पयोब्धिमध्ये, इति क्षीराब्धिप्रसङ्गादिति वा ॥ हृत्पद्मस्थविषयमिति ॥ एतद्वाक्यानन्तरं, स एष आत्मा हृदीति प्रयोगात्, हृत्पद्मस्थविषयमिति गम्यत इति भावः ॥ ब्रह्मलोकशब्देति ॥ प्रागुक्तब्रह्मलोक-शब्दस्य, सुधासमुद्राश्रयलोके श्रवणादित्यर्थः । अभिप्रायस्तु प्रागेवोक्तः ।

पूर्वं सुप्तप्राप्यत्व, ब्रह्मशब्द, सुधासमुद्राश्रयलोकत्वलिङ्गैर् हृत्पद्मस्थो विष्णुरिति व्याख्यातम् । अधुना शब्दपदेन ब्रह्मशब्दो विवक्षितः, किं तु हृत्पद्मे ब्रह्मलोकशब्दश्रवणात्तस्य विष्णुलोके रूढत्वात्तदन्तर्गतो विष्णुरिति शब्देत्यंशं व्याख्याय, ब्रह्मलोकशब्दस्य विष्णुलोके रूढत्वे, प्रयोगाख्यलिङ्गप्रदर्शकतया तथाहीत्यंशः प्रवृत्त इत्याशयेन भाष्यमवतारयति अथवेति ॥ इत्युक्तमिति ॥ शब्देत्यंशेनेत्यर्थः । अत्रापि, ब्रह्मलोकं न विन्दन्तीत्यत्रापि । प्रयोगाख्य-लिङ्गं दृष्टमिति व्याख्यातं भवति ॥ तत्रापीति ॥ अरश्चेत्यत्रापीत्यर्थः ॥ तस्येति ॥ समुद्राश्रयस्येत्यर्थः । अनेन लिङ्गमिति प्रकारान्तरेण व्याख्यातं सूत्रे तत्वित्यस्ति । शब्दपदेन ब्रह्मशब्दो विष्णुलोकवाचकब्रह्मलोकशब्दश्च गृह्यते । तत्र ब्रह्मशब्दः साक्षात् श्रुतित्वेन विष्णुत्वसाधकः ब्रह्मलोकशब्दस्तु हृत्पद्मं, विष्ण्वाश्रयं, विष्णुलोकत्वात् । न चासिद्धिः । विष्णुलोकरूढब्रह्मलोकशब्दस्य तत्र श्रवणादिति लिङ्गविद्यया विष्णुत्वसाधकः । ततश्च सुप्तस्य हृत्पद्मस्थगतिब्रह्मशब्दाभ्यां हृत्पद्मे ब्रह्मलोकशब्दाच्च दहरे विष्णुरेव । किं च यथा गतिशब्दौ हृत्पद्मनिष्ठौ तथा समुद्राश्रयलोकत्वलिङ्गं च हृत्पद्मस्थगतं दृष्टम् अतोऽपि दहरे ब्रह्म । एतल्लोकवत्वं च विष्णोःप्रसिद्धमिति हीत्युक्तम् । ब्रह्मलोकपदं कुतो विष्णुलोकवाचीत्यतश्चोक्तं तथेत्यादि । तथा तथात्वे । ब्रह्मलोकशब्दस्य विष्णुलोकवाचित्वे, अरश्चेति प्रयोगाख्यं लिङ्गं दृष्टम् । तथा च तत्रापि, अरश्चेति श्रुतावपि ब्रह्मलोकपदस्य विष्णुलोकपरत्वे अरण्याश्रयत्वं लिङ्गं दृष्टं तस्य च भगवल्लोकलिङ्गत्वं च श्रुतिसिद्धमिति हेरर्थः । गतेर्लिङ्गत्वेऽपि, अन्तः-प्रतिष्ठानादित्यत्र पाचकत्वेनान्तप्रतिष्ठानस्य कर्मत्वात्पृथगुक्तिवदत्रापि पृथुगुक्तिः । गतिशब्द-योरेकश्रुत्युक्तत्वाल्लिङ्गस्य हृत्पद्मनिष्ठताया उपपादनीयत्वेन गतिशब्दवदस्पष्टत्वाद् ब्रह्मलोक-शब्दस्य विष्णुलोके प्रयोगादिप्रदर्शकतया शब्देत्युक्तशेषत्वाच्च लिङ्गस्य पृथुगुक्तिरिति सर्वमनवद्यम् ।

### **तत्त्वसुबोधिनी**

गच्छन्त्य इति स्त्रीलिङ्गाभिप्रायमाह ॥ सुप्तप्रजेति ॥ हृत्पद्मस्य ब्रह्मलोकत्वोक्त्येति ॥ एतं ब्रह्मलोकमिति ॥ ब्रह्मलोकत्वोक्त्येत्यर्थः । सर्वाश्रयत्वादिना लोकपदोक्तं वेति । अनेन पूर्ववत् पद्मप्राप्तिद्वारा तन्निष्ठभगवतः सुप्तप्राप्यत्वं किन्तु साक्षादेवेत्युक्तं भवति । अत्रादिपदेन प्रकाशरूपत्वादिकं ग्राह्यम् । हृत्पद्यस्थस्यारण्याख्यसुधासमुद्राश्चयलोकवत्वलाभाय ब्रह्मलोक-शब्दश्रवणादेवेत्यादिवक्ष्यमाणाभिप्रायेण हृत्पद्यस्थत्वस्य ब्रह्मलोकत्वोक्त्येति प्राचीनं व्याख्यान-मित्यवधेयम् ॥ तस्येति ॥ अरण्यालोकत्वस्येत्यर्थः ॥ हि शब्दाभिप्रायमाहेति ॥ अत एव भाष्ये लिङ्गं च तथादृष्टमित्यत्र हीत्यनुक्त्वा तस्यैव तल्लक्षणत्वेनोच्यत इत्यत्र हिशब्दो योजित इति भावः ॥ अनेनेति ॥ अरण्याश्रयलोकत्वस्य विष्णुलोकलिङ्गत्वप्रतिपादकप्रमाणोदाहरणे-नेत्यर्थः । नन्वरश्चेत्यत्रापि तत्रेत्येतत्सत्यलोकपरम् । तथा च कथं तेन प्रमाणेन ब्रह्मलोक-शब्दस्य सत्यलोकपरत्वशङ्कानिरास इत्यत आह ॥ क्षीराब्धिमध्य इति ॥ तत्प्रसङ्गात् । विष्णुप्रकरणात् । एतत्पूर्ववाक्ये क्षीराब्धिमध्य इत्युक्तत्वेन विष्णुप्रकरणात् । न तत्रेत्यस्य सत्यलोकपरत्वमिति भावः ॥ एतद्हृत्पद्मस्थविषयमिति ॥ ‘अहरहर्गच्छन्त्य एतं ब्रह्मलोकं न विदन्तीत्यस्यानन्तरं स एष आत्मा हृदीति श्रवणादिति भावः ॥ ब्रह्मलोकशब्दश्रवणा-देवेति ॥ हृत्पद्मस्थस्याब्रह्मत्वेन तल्लोके हृत्पद्म एव तं ब्रह्मलोकमिति प्रयुक्तस्य ब्रह्मलोक-शब्दस्यारण्याश्रयलोकेऽपि श्रवणादित्यर्थः । अनेन एतत्सूत्रे गतिशब्दलिङ्गैरित्यनुक्त्वा लिङ्गं चेति लिङ्गं किमर्थं पृथगुक्तमित्यपास्तम् । गतिशब्दो यो हृत्पद्मनिष्ठतया प्रसिद्धत्वेन लिङ्गस्योक्तरीत्या साध्यत्वे पृथगुक्तेरिति भावः । पूर्वं हृत्पद्मस्थस्य विष्णुत्वे हेत्वन्तरोक्त्यर्थं सौत्रलिङ्गं पदमित्येवम्परतया अरश्चेत्यादिभाष्यं व्याख्यातम् । अधुना ब्रह्मलोकशब्दस्य प्रसिध्या सत्यलोकपरत्वशङ्कानिरासार्थं हृत्पद्मान्तर्गतो विष्णुर् हृत्पद्मस्य विष्णुलोकत्वात् । तस्य विष्णुलोकत्वं कुत इति चेत् । तत्र ब्रह्मलोकशब्दस्य प्रयुक्तत्वम् । ततः किमिति चेत् । ब्रह्मलोकपदस्य विष्णुलोकवाचकत्वात् । तदपि कुतः । विष्णुलोकलिङ्गस्यारण्याश्रयत्वस्य ब्रह्मलोकप्रयुक्तत्वात् । इत्येवम्परतया अरश्चेत्यादिभाष्यं व्याचष्टे ॥ अथवा ब्रह्मलोकमिति ॥ अनेन सूत्रे लिङ्गं चेत्युक्त लिङ्गं न केवलं गतिशब्दवत् हृत्पद्मस्थस्य विष्णुत्वसाधकं किन्तु हृत्पद्मे प्रयुक्तब्रह्मलोकपदोक्तस्य विष्णुलोकसाधकत्वेन हृत्पद्मस्थस्य विष्णुत्वसाधकब्रह्म-शब्दाख्यहेतुसाधकमपीत्यतस् तत्पृथकृत्योक्तमिति तस्य पृथग्वचने प्रयोजनान्तरमिति सूचितम् ॥ अरश्चेतीति ॥ अरश्च ह वैण्यश्चार्णवौ ब्रह्मलोक इति वाक्य इत्यर्थः ॥ तत्परत्वमिति ॥ ब्रह्मलोकपदस्य विष्णुलोकपरत्वमित्यर्थः । तत्रापीति । एतं ब्रह्मलोकं न विन्दन्तीत्यत्रापीत्यर्थः ॥ तस्येति ॥ अरण्याख्यसमुद्राश्रयत्वस्येत्यर्थः ।

### **वाक्यार्थमञ्जरी**

गतिः सुप्तप्राप्तिर् अहरहर्गच्छन्त्य एतं ब्रह्मलोकमिति सुप्तगम्यत्वलिङ्गब्रह्मशब्दाभ्यां च हृत्पद्मस्थं ब्रह्मैव । किञ्च यथागतिशब्दौ हृत्पद्मस्थगौ तथा लिङ्गम् अरण्याख्यसुधासमुद्राश्रय-लोकवत्त्वरूपलिङ्गं च अरश्च वैण्यश्च अर्णवौ ब्रह्मलोक इति तन्निष्ठतया दृष्टं यतोऽतोऽपि हृत्पद्मस्थं ब्रह्मैवेत्यर्थः ॥ अहरह इति ॥ इमाः सर्वाः प्रजा एतं ब्रह्मलोकं विष्णुलोकं हृत्पद्मं तत्रत्यं ब्रह्मैवेति यावत् । अथवा लोकं सर्वाधारत्वेन प्रकाशवत्त्वेन लोकशब्दाभिधेयं ब्रह्मविष्णुम् अहरहः प्रतिदिनं प्राप्नुवन्त्यः सत्य एतं जानन्तीत्यर्थः । हृत्पद्मस्थे ब्रह्मशब्दं प्रकारद्वयेन घटयति ॥ हृत्पद्मस्थेत्यादिना ॥ अरश्च वैण्यश्च अर्णवौ ब्रह्मलोके तृतीयस्यामितो दिवीत्य-स्यायमर्थः । इतो मेर्वपेक्षया तृतीयायां दिवि विद्यमाने ब्रह्मलोके श्वेतद्वीपे अरश्च वैण्यश्चेत्ये-तन्नामानौ लक्ष्म्यात्मकौ ह वै प्रसिद्धार्णवौ समुद्रौ समुद्रोपमे च सरसी तिष्ठत इति । प्रसङ्गात् प्रकरणाद् इदं भाष्योदाहृतात्पूर्ववाक्ये द्रष्टव्यम् । यद्वा वराहादिपुराणान्तरे चतुर्दशाध्यायादौ पूर्वत्र क्षीराब्धिमुक्त्वा तन्मध्ये मम लोकस्तु परितोवलयाकृतिरित्युक्त्वा अरण्याख्यसुधाम्भोधि-रित्याद्युक्तेरिति भावः ॥ नोच्यत इति ॥ हृत्पद्मस्थस्याद्यखण्डे तादृशलोकवत्त्वस्य पञ्चमखण्डे अभिहितत्वेन व्यवधानादिति भावः । एवं हृत्पद्मस्थस्य ब्रह्मत्वे हेत्वन्तरोक्त्यर्थं सौत्रं लिङ्गपद-मित्येवम्परतया अरश्चेति भाष्यं व्याख्यायाधुना ब्रह्मलोकशब्दस्य प्रसिद्ध्यनुसारेण सत्यलोक-परत्वशङ्कानिरासार्थं तदित्येवम्परतया व्याचष्टे ॥ अथवेति ॥ अरश्चेतीति ॥ अरश्चेत्यादिना । अत्र एतं ब्रह्मलोकमित्यत्र ।

------------------------------------------------------------------------

ॐ धृतेश्च महिम्नोऽस्यास्मिन्नुपलब्धेः ॐ

## **सूत्रभाष्यम्**

॥ ॐ धृतेश्च महिम्नोऽस्यास्मिन्नुपलब्धेः ॐ ॥ १६ ॥

‘एष सेतुर्विधृतिः’ (चां.उ.८-४-१) इति धृतेः, ‘(एष सर्वेश्वर) एष भूताधिपतिरेष भूतपाल’ (बृ.उ.६-४-२१) इत्याद्यस्य महिम्नोऽस्मिन्नुपलब्धेः । ‘एतस्मिन् (न्नु) खल्वक्षरे गार्ग्याकाश ओतश्च प्रोतश्च’ (बृ.उ.५-८-११) ‘एतस्य वा अक्षरस्य प्रशासने गार्गि’ (बृ.उ.५-८-९) ‘स हि सर्वाधिपतिः स हि सर्वपालः स ईशः स विष्णुः’ ‘पतिं विश्वस्याऽत्मेश्वरम्’ (म.ना.इ.११) इत्यादिश्रुतिभ्यस्तस्य ह्येष महिमा । ‘सर्वेशो विष्णुरेवैको नान्योऽस्ति जगतः पतिः’ इति स्कान्दे ॥

### **सत्तर्कदीपावली**

धृतेरित्यादेरयमर्थः । द्यावापृथिव्याधारं प्रकृत्य ‘स सेतुर्विधृतिरेषां लोकानाम्’ इति श्रूयमाणत्वादप्यसौ विष्णुरेव न दहर आकाशः । तत्स्थितपुरुष एव हि जगद्धारणादिमहिमा श्रुत्यन्तरोपलब्धः । ‘स एषोऽन्तर्हृदय आकाशस्तस्मिंश्छेते । एष भूताधिपतिरेष भूतपाल एष सेतुर्विधरणा एष लोकानामसम्भेदाय’ इति विष्णोरेवायं महिमेत्येतच्छृत्यन्तरैः साधयति एतस्मिन्नित्यादिना ॥

### **तत्त्वप्रदीपिका**

अस्मिन् विषयवाक्ये ‘एष सेतुर्विधृतिः’ इति जगद्धृतेरुक्तत्वाच्च दहरस्थो विष्णुरेव । ‘स सेतुः’ इति वक्तव्ये च्छन्दोगवाक्ये ‘एष सेतुः’ इति वदता भगवता समानरूपं श्रुत्यन्तरमपि विषयवाक्यमादीयत इत्यावेदितम् । सर्वत्र च सर्वेषां समानजातीयानां श्रुत्यन्तराणां सहोप-लक्षणार्थमेतदुपक्रमे च ‘अस्मिन् ब्रह्मपुरे’ इत्युदाहर्तव्येऽपि ‘एतस्मिन् ब्रह्मपुरे’ इत्युदाहृतम् । ‘गायति त्रायति च’ इति श्रुत्यन्तरमेव सदृशमधस्ताच्च सूचयाम्बभूवे । उपरिष्टाच्च क्वचि-त्क्वचिदेवम्भूतेषु वचनभेदेष्वयमेवाऽशयो बोद्धव्यः । ‘एष सर्वेश्वर एष भूताधिपतिरेष भूतपाल एष सेतुर्विधरण एषां लोकानाम्’ इत्यादेरस्य विष्णोर्महिम्नोऽस्मिन् हृदयाकाशस्थे बृहदारण्यक-वाक्यादुपलब्धेश्च दहरे विष्णुरेव । तत्र ‘य एषोऽन्तर्हृदय आकाशस्तस्मिन् शेते’ ‘सर्वस्य वशी’ इति हृदयाकाशस्थं प्रस्तुत्य हि महिमाऽयमभिहितः । ‘एतस्मिन्नु खल्वक्षरे गार्गि’ इत्यादिश्रुतिभ्यस्तस्यास्य विष्णोरेव ह्येष धृत्यादिको महिमा ॥

### **तत्त्वप्रकाशिका**

हेत्वन्तरेण विष्णोर् हृत्पद्मस्थत्वं प्रतिपादयत् सूत्रमुपन्यस्य व्याचष्टे ॥ धृतेश्चेति ॥ ‘अथ य आत्मा स सेतुर्विधृतिरेषां लोकानामसम्भेदाय’ इति हृत्पद्मस्थस्य सर्वाधारत्वश्रवणाच्च विष्णुरेवासावित्यर्थः । अत्र स सेतुरिति वक्तव्ये एष सेतुरित्युक्तिः शाखान्तराणा-मप्यत्रोपसङ्ग्रहार्थम् । एवमन्यत्रापीति सम्प्रदायविदः । विधृतिः सेतुरिति धारणसमर्थ आश्रयः । न च वाच्यमयं न हृत्पद्मस्थ इति । ‘य आत्मा’ इति प्रागुक्तात्मपरामर्शात् ‘सर्वे पाप्मानोऽतो निवर्तन्ते’ इति तल्लक्षणत्वोक्तेश्च । समाख्ययाऽप्येतमर्थं साधयति ॥ एष इति ॥ वाजसनेयके ‘य एषोऽन्तर्हृदय आकाशस्तस्मिंञ्शेते सर्वस्य वशी’ इत्याद्युक्त्वा ‘एष सर्वेश्वर एष भूताधिपतिरेष भूतपाल एष सेतुर्विधरणः’ ‘एषां लोकानामसम्भेदाय’ इत्यादिना हृदये विष्णोरुक्तत्वेन तत्समाख्यानादत्राप्युक्तो विष्णुरेव । न च वाच्यं समाख्याश्रुत्युक्तोऽपि कुतो विष्णुरिति । अस्मिन्सर्वेश्वरत्वादिविष्णुमहिम्नः श्रवणादेवेति भावः । यदुक्तं हृत्पद्मस्थस्य सर्वाधारत्वश्रवणाद् विष्णुरसाविति तत्र सर्वाधारत्वं कुतो विष्णुत्वनिश्चायकमित्यत आह ॥ एतस्मिन्निति ॥ एतस्येति प्रतीकग्रहणेन बहुवाक्यानि सूचयति । ननु समाख्याश्रुत्युक्तः सर्वेश्वरत्वादिमहिमा कुतो विष्णोरित्यत आह ॥ स हीति ॥ विश्वमचेतनम् । विष्णोरिव अन्यस्याप्ययं महिमा किं न स्यादित्यत आह ॥ सर्वेश इति ॥

### **गुर्वर्थदीपिका**

‘य आत्मा स सेतुर्विधृतिरेषां लोकानामसम्भेदाय’ इति वाक्यस्य ‘अथ यदिदमस्मि-न्ब्रह्मपुर’ इति प्रकरणे एकवाक्यताया अभावात्कथमेकविषयत्वमित्याशङ्क्य परिहरति ॥ न च वाच्यमिति ॥ प्रागुक्तेत्यस्य प्रथमसूत्रोक्तेत्यर्थः । श्रौतमर्यादया ‘य आत्मा स सेतुः’ इति वाक्यस्यैव पूर्ववाक्यत्वेन ‘य आत्मा अपहतपाप्मा’ इत्यस्य प्रागुक्तत्वायोगात् ‘य आत्मा अपहतपाप्मा’ इत्युक्तात्मन एवात्रापि ‘य आत्मा स सेतुः’ इति परामर्शाद्भिन्नयोरप्युभयो-र्वाक्ययोरेकविषयत्वमिति भावः । ‘एतस्य वा अक्षरस्य प्रशासन’ इति भाष्ये सर्वाधारत्व-प्रतिपादकभागस्यासङ्गृहीतत्वादादिपदस्याप्यभावादौत्तरतदर्थकसमग्रवाक्यसूचकं तदित्याह– एतस्येति प्रतीकग्रहणेनेति ॥ ‘पतिं विश्वस्यात्मेश्वरम्’ इत्यत्र आत्मनां चेतनानामीश्वरमिति सिद्धत्वाद्विश्वस्य पतिमित्यत्र विश्वपदं जडमात्रग्राहीत्याह– विश्वमचेतनमिति ॥

### **भावबोधः**

पौनरुक्त्यपरिहारार्थमाह– धारणसमर्थ आश्रय इति ॥ साधारणसामर्थ्यस्याश्रयत्वा-सम्भवाद् वैपरीत्येन पदान्वयः कृत इत्यवधेयम् ॥ तल्लक्षणोक्तेश्चेति ॥ हृत्पद्मस्थलक्षण-स्यापहतपाप्मत्वस्य सर्वे पाप्मानोऽतो निवर्तन्त इत्यनेन ससेतुरित्युक्त्य(क्तेः)भावे सेतु-धर्मत्वोक्तेरित्यर्थः । स सेतुरिति सेतुतयोक्तेः परमात्मन्युक्तेरित्यर्थः । लक्षणत्वोक्तेरिति पाठे तु ‘एष आत्मा अपहत पाप्मा’ इत्यत्र हृत्पद्मस्थलक्षणत्वेनोक्तस्यापहतपाप्मत्वस्य सर्वे पाप्मानोऽतो निवर्तन्त इत्यनेन स सेतुरित्युक्तसेतुधर्मत्वोक्तेरित्यर्थः । अनेनास्य हृत्पद्मस्थस्य महिम्नोऽपहतपाप्मत्वस्यास्मिन् सेतुतयोक्ते उपलब्धेरिति सूत्रांशः प्रकारान्तरेणात्रापि योजितो भवति । ‘एष भूताधिपतिर् इति भाष्योदाहृतवाक्ये हृत्पद्मस्थत्वाप्रतिपादनात् कथं समाख्य-यापीत्युक्तमित्यतः समाख्यारूपतत्पूर्ववाक्यमुदाहृत्य तद्योजयति वाजसनेयके य एषोऽन्तर्हृदय इत्यादिना । तर्हि भाष्ये तदुदाहरणं किमर्थमित्यत एतत् श्रुत्युक्तस्य विष्णुत्वे निश्चिते स्यादस्याः समाख्यात्वं तदेव कुत इत्याशङ्कानिवृत्तये महिम्न इत्यादि सूत्रोक्तहेतुविवरणार्थं तदिति भावेनाह– न वाच्यं समाख्याश्रुत्युक्तोऽपीति ॥ एष भूतपाल इत्याद्यस्येति भाष्ये इत्यादीत्यविभक्तिको निर्देशः । विभक्तिश्चेदित्यादेर्महिम्न इति वा इत्यादिवाक्येनेति वा । इत्याद्युपलब्धेरिति क्रियाविशेषणं वा । इत्यादिश्रुतिभ्यः ‘तस्य ह्येष महिमा’ इत्येतत् ‘एतस्य वा अक्षरस्य प्रशासने’ इत्यतः परमप्यनुकृत्य योज्यमित्यभिप्रेत्य ‘एतस्मिन् खल्वक्षरे’ इत्यादि-वाक्यद्वयम् अवतारयति– यदुक्तं हृत्पद्मस्थस्येति ॥ ‘आकाश ओतश्च प्रोतश्च’ इत्यन्तो-दाहरणवत् ‘एतस्य वा अक्षरस्य प्रशासन’ इत्येतच्छेषोऽति कुतो नोदाहृत इत्यत आह– एतस्येति ॥ प्रतीकग्रहणेनेति ॥ प्रतीकग्रहणेन ‘एतस्य वा अक्षरस्य प्रशासने गार्गि सूर्याचन्द्रमसौ एतस्य वा अक्षरस्य प्रशासने गार्गि द्यावापृथिव्यौ’ इत्यादि बहुवाक्यानि सूचयतीत्यर्थः । शेषोदाहरणे उक्तशेषयुक्तमेव वाक्यं गृहीतमिति विज्ञायेतेति भावः । विश्वमचेतनमिति ॥ आत्मेश्वरमिति चेतनेश्वरत्वस्य पृथगुक्तत्वादिति भावः ।

### **भावदीपः**

हेत्वन्तरेणेति ॥ सूत्रे चशब्दादिति भावः । भाष्ये वाजसनेयवाक्यप्रतीकपूर्वम् अत्रत्य-वाक्यस्योक्तेर्भावमग्रे विवृण्वानः स्वयमेतत्प्रकरणस्थछान्दोग्यवाक्यमुदाहृत्य धृतेरित्यन्तभाष्यं व्याकुर्वन् धृतेश्चेति सूत्रांशार्थमाह ॥ अथ य इति ॥ भाष्यभावमाह ॥ अत्रेति ॥ उपसङ्ग्रहार्थमिति ॥ विवरिष्यते चैतदग्रे ॥ एवमन्यत्रापीति ॥ अत एव प्राण इत्यत्र ह्रीश्च त इति वक्तव्ये श्रीश्च त इत्युक्तिः । तथा पत्यादिशब्देभ्य इत्यत्र सर्वस्य वशी सर्वस्येशान इत्येव वक्तव्ये सर्वस्याधिपतिरित्युक्तिः । अत्रैव अस्मिन् ब्रह्मपुर इति वाच्येऽप्येतस्मिन्निति वाक्योक्तिः । समानजातीयानां श्रुत्यन्तराणां सङ्ग्रहोपलक्षणार्थमेतदित्यादितत्त्वप्रदीपोक्तेः सम्प्रदायविद इत्युक्तम् । अपौनरुक्त्यायाऽऽह ॥ धारणसमर्थ इति ॥ सूत्रखण्डमवतार्य व्याचष्टे ॥ न चेति ॥ अस्य हृत्पद्मस्थस्य अस्मिन्स सेतुरिति वाक्येऽपहतपाप्मत्वरूपमहिम्न उपलब्धे-रित्यर्थमुपेत्याऽऽह ॥ य आत्मेति ॥ भाष्ये एष भूतेत्यादिवाजसनेयवाक्यशेषोक्तिः सर्वे पाप्मान इति छान्दोग्यवाक्यशेषस्याप्युपलक्षणमिति भावः । इदानीं सूत्रस्यार्थान्तरोक्तिपरतया भाष्य-मवतार्य धृतेरित्यन्तं तात्पर्यतो व्याचष्टे ॥ समाख्ययेति ॥ वाजसनेयक इति ॥ षष्ठेऽध्याये । भाष्ये एष सेतुरिति प्रतीकमात्रोक्तेः स्वयं समग्रं पठति ॥ य एष इति ॥ हृत्पद्मस्थत्वस्य तत्स्थाकाशस्थत्वेनैवेहाभिमतत्वाद्हृदये विष्णोरुक्तत्वेनेत्युक्तम् । एष भूतेत्यादिभाष्यशेषमवतार्य व्याचष्टे ॥ न च वाच्यमिति ॥ भाष्ये इत्यादीति क्रियाविशेषणम् । ‘सान्तमहत’ इत्यादा-विवाविभक्तिकनिर्देशो वेति भावः ॥ यदुक्तमिति ॥ स सेतुर्विधृतिरिति वाक्यग्राहिणा धृतेश्चेति सूत्रखण्डेनेत्यर्थः ॥ एतस्मिन्नितीति ॥ भाष्ये आकाश इति सर्वाधारतयोक्त-चित्प्रकृतिरित्यर्थः ॥ प्रतीकेति ॥ ‘एतस्य वा अक्षरस्य प्रशासने गार्गि सूर्याचन्द्रमसौ एतस्य वा अक्षरस्य प्रशासने गार्गि द्यावापृथिव्यौ’ इत्यादीनि बहुवाक्यानि सूचयतीत्यर्थः । आत्मेश्वरमित्यस्यावैयर्थ्यायाऽऽह ॥ विश्वमचेतनमिति ॥ आत्मा चेतन इति भावः । नारायणं महाज्ञेयमित्यग्रे नारायणपदसामानाधिकरण्याद्वैष्णवत्वमस्य सिद्धमिति भावः ॥

### **अभिनवचन्द्रिका**

अत्र गुणसूत्रम् – ‘धृतेश्च महिम्नोऽस्याऽस्मिन्नुपलब्धेः’ इति । ‘य आत्मा स सेतुर्विधृतिः’ इति सर्वाधारत्वश्रवणात्, वाजसनेयसमाख्यानाच्च विष्णुरेवासौ । समाख्या-श्रुत्युक्तेऽपि कुतो विष्णुरित्यत उक्तम् – अस्येति ॥ अस्य विष्णोर्महिम्नः समाख्याश्रुत्युक्ते हृत्पद्मस्थे उपलब्धेः स विष्णुरिति सूत्रार्थः ॥ सर्वाधारत्वश्रवणाच्चेति ॥ ननु हृत्पद्मस्थे सर्वाधारत्वस्यान्यगतत्ववारणाय हृत्पद्मस्थस्य विष्णुत्वं समर्थ्यते । एवं च हृत्पद्मस्थस्य विष्णुत्वसिद्धौ सर्वाधारत्वस्य अन्यगतत्वनिरासः । तस्याऽन्यगतत्वनिरासे च तेन हृत्पद्मस्थस्य विष्णुत्वसिद्धिरित्यन्योन्याश्रय इति चेत्, उच्यते नाऽत्र निरुपचरितसर्वाधारत्वाक्षेपः पूर्वपक्षफलं, किं तु चन्द्रादित्याद्याधारत्वरूपसंकुचितसर्वाधारत्वम् । तदुक्तम् – ‘विष्णोश्चन्द्रादित्या-द्याधारत्वमुक्तम्’ इति । हेतूकृतं सर्वाधारत्वं चासङ्कुचितम् । एवं च – यस्यानतिप्रसङ्गायेद-मधिकरणम्, नासौ हेतुत्वेन विवक्षितः । यश्च हेतुत्वेन विवक्षितः न तस्यानतिप्रसङ्गायेदमाधि-करणमिति नाऽन्योन्याश्रय इति । भाष्ये – ‘एष सेतुः’ इति शाखान्तरस्थवाक्योदाहरण-प्रयोजनमाह – अत्रेति ॥ यदुक्तमिति ॥ यदुक्तं सर्वाधारत्वश्रवणाद् विष्णुरेवासाविति तत्रैषा शङ्का प्राप्नोति । सर्वाधारत्वं विष्णुत्वनिश्चायकमिति कुतोऽङ्गीकर्तव्यम् । येन तेन विष्णुत्व-निश्चयः स्यादिति तत्परिहाराय सर्वाधारत्वस्य विष्णुलिङ्गत्वे श्रुतिमाहाऽऽचार्यो भाष्यकार इत्यर्थः ॥

### **वाक्यार्थमुक्तावली**

एष सेतुरित्युक्तिरिति ॥ वाजसनेयवाक्योदाहरणमित्यर्थः । अत एष वै प्राण, इत्यत्र ह्रीश्च त इति वाच्ये श्रीश्च त इति, पत्यादिशब्देभ्य, इत्यत्र सर्वस्य वशी, सर्वस्येशान इति वक्तव्ये सर्वस्याधिपतिरित्युक्तिर् अत्र चास्मिन् ब्रह्मपुर इति वक्तव्ये एतस्मिन्नित्युक्तिरिति सम्प्रदायविदस् तत्वप्रदीपिकाकृत इत्यर्थः । धारणसमर्थस्यैवाश्रयत्वसम्भवाद्वैपरीत्येन पदान्वय-मभिधाय समुदायार्थमाह– विधृतिः सेतुरिति ॥ धारणसमर्थाश्रय इति ॥ अन्यथा पौनरुक्त्या-दिति भावः । असम्भेदायाविदारणाय ॥ तल्लक्षणोक्तिरिति ॥ तल्लक्षणस्य ससेतुरिति सेतुतयोक्तपरमात्मन्युक्तेरिति अर्थः । तल्लक्षणत्वोक्तेरिति पाठे हृत्पद्मस्थलक्षणस्य अपहत-पाप्मत्वस्य सर्वे पाप्मानो निवर्तन्त इति सेतुलक्षणत्वोक्तेरित्यर्थः । अनेन य आत्मा ससेतुरिति सर्वाधारकत्वश्रवणाच्च दहरे ब्रह्मैव । तल्लिङ्गं हृत्पद्मस्थविषयमिति कुतो ऽस्य हृत्पद्मस्थस्य महिम्नो अपहतपाप्मत्वादेरस्मिन्वाक्ये उपलब्धेरिति सूत्रार्थ उक्तो भवति । समाख्ययाप्येतमर्थं साधयत्सूत्रं व्याचष्टे इत्यर्थः । पूर्वयोजनायां महिम्न इत्यादिभाष्येण विवृतम् । अस्मिन्व्याख्याने धृतेरिति पूर्वांशः वाजसनेयवाक्यं गृह्णथा एष सेतुरिति धृतेरिति भाष्येणैव विवृतः । अतस्त-त्समाख्याद्योतकमिति भावेन धृतिशब्दघटितं समाख्यावाक्यं पठति, वाजसनेय इत्यादिना । महिम्न इत्यंशं व्याख्यानपरं भाष्यं सङ्गमयति– न चेत्यादिना ॥ भाष्ये इत्यादीत्यविभक्तिको निर्देश इत्यादिनेत्यर्थः । क्रियाविशेषणं वा । ततश्च सूत्रे धृतिपदेन धृतिपदयुक्तं वाजसनेय-वाक्यं गृह्यते । धृतेरेष सेतुरिति विधृतिशब्दघटिताद्य एषोऽन्तर्हृदय इत्यादिना वाजसनेय-समाख्यानाच्च दहरे ब्रह्मैव । तत्रापि ब्रह्मेति कुतो ऽस्य विष्णोर्महिम्नः सर्वाधिपतित्वादेरस्मिन् समाख्यावाक्ये उपलब्धेरिति सूत्रार्थ उक्तो भवति ॥ भगवन्महिमोपलब्धिमेव व्यक्तीकर्तुं धृतिपदेन तद्ग्रहणम् । कुतो विष्णुत्वनिश्चायकमित्यत आहेति ॥ इत्यतो धृतेरित्यंशे प्रकारान्तरेण व्याचष्टे इत्यर्थः । तेन एतस्मिन्नक्षर इत्यादिश्रुतौ विष्णोरेव धारकत्वोक्तेरिति व्याख्यातं भवति ॥ बहूनि वाक्यानीति ॥ एतस्य वा अक्षरस्य प्रशासने गार्गि सूर्याचन्द्रमसौ एतस्य वाक्षरस्य प्रशासने गार्गि द्यावापृथिव्यावित्यादीनि बहुवाक्यानीत्यर्थः । कुतो विष्णोरित्यत आहेति । कुतः प्रमाणाद्विष्णोरित्यतः महिम्ना इत्याद्यंशस्य अर्थान्तरमाहेत्यर्थः । ततश्च ‘महिम्नो ऽस्मिन् स हि’ इत्यादिश्रुतिसमुदाये अस्य विष्णोरुपलब्धेरित्यर्थ उक्तो भवति । विश्वमचेतनमिति आत्मेश्वरमिति चेतनेश्वरत्वस्य पृथगुक्तेरिति भावः ।

### **तत्त्वसुबोधिनी**

पौनरुक्त्यपरिहारार्थमाह– धारणसमर्थ आश्रय इति ॥ धारणसामर्थ्यस्याश्रयत्वसम्भवात् । वैपरीत्येन पदान्वयः कृत इत्यवधेयम् । ननु हृदय आत्मेति वाक्ये आत्मशब्दोक्तः न हृत्पद्मस्थ इत्याशङ्क्य निषेधति ॥ न च वाच्यमिति ॥ य आत्मेतीति ॥ यः पूर्वोक्त आत्मा स सेतुरित्यर्थः । किं च एष आत्माऽपहतपाप्मा इत्यत्र हृत्पद्मस्थलक्षणत्वेनोक्तस्य अपहत-पाप्मत्वस्य सर्वे पाप्मानोऽतो निवर्तन्त इत्यनेन आत्मा सेतुर् विधृतिरिति उक्तसर्वाधारधर्म-त्वोक्तेरयं हृत्पद्मस्थ इत्याह ॥ सर्वे पाप्मानोऽतो निवर्तन्त इति तल्लक्षणत्वोक्तेरिति पाठे तत् हृत्पद्मलक्षणस्यापहतपाप्मत्वस्य ससेतुरिति सेतुतया उक्ते परमेत्युक्तेरित्यर्थः । अनेनास्य हृत्पद्मस्थस्य महिम्नोऽपहतपाप्मत्वस्यास्मिन् सेतुतयोक्ते उपलब्धेरिति सूत्रांशः प्रकारान्तरेण योजितः । एष भूताधिपतिरिति भाष्योदाहृतवाक्ये हृत्पद्मस्थत्वाप्रतिपादनात् कथं समाख्यया-पीत्युक्तमित्यतः समाख्यारूपतत्पूर्ववाक्यमुदाहृत्य तद्योजयति । वाजसनेयक इत्यादिना । तर्हि भाष्ये तदुदाहरणं किमर्थम् इत्यत एतच्छ्रुत्युक्तस्य विष्णुत्वे निश्चिते स्याद् अस्याः समाख्यात्वं तदेव कुत इत्याशङ्कानिवृत्तये ‘महिम्न’ इत्यादिसूत्रोक्तहेतुविवरणार्थं तदिति भावेन आह । न च वाच्यमिति ॥ अस्मिन्निति । वाजसनेयकोक्त इत्यर्थः । एष भूतपाल इत्याद्यस्येति भाष्ये इत्यादीत्यविभक्तिको निर्देशः । विभक्तिश्चेत्यादिर्महिम्न इति वा । इत्यादिना वाक्येनेति वा इत्याद्युपलब्धेरिति क्रियाविशेषणं वा । इत्यादिश्रुतिभ्यस् तस्य हैष महिमेत्येतदेतस्य वा अक्षरस्य प्रशासन इत्यतः परमप्यनुकृष्य योज्यमित्यभिप्रेत्य एतस्मिन् खल्वक्षर इत्यादिवाक्यद्वय-मवतारयति ॥ यदुक्तं हृत्पद्मस्थस्येति ॥ आकाश ओतश्च प्रोतश्चेत्यन्तोदाहरणवद् एतस्य वा अक्षरस्य प्रशासने इत्येतत् शेषोऽपि कुत उदाहृत इत्यत आह ॥ एतस्येति ॥ प्रतीक-ग्रहणेनेति ॥ प्रतीकग्रहणेन एतस्य वा अक्षरस्य प्रशासने गार्गि सूर्याचन्द्रमसौ, एतस्य वा अक्षरस्य प्रशासने गार्गि द्यावापृथिव्यावित्यादिबहुवाक्यानि सूचयतीत्यर्थः । शेषोदाहरणे तु उदाहृतशेषयुक्तमेव वाक्यं गृहीतमिति विज्ञायेतेति भावः ॥ विश्वमचेतनमिति ॥ आत्मेश्वर-मिति चेतनेश्वरत्वस्य पृथगुक्तेर् इति भावः ।

### **वाक्यार्थविवरणम्**

पौनरुक्त्यपरिहारायाह ॥ धारणेति ॥ धारणासमर्थश्चासावाश्रयश्चेत्यर्थः । योग्यता-फलोपधानविवक्षया न पौनरुक्त्यमित्याशयः ।

### **वाक्यार्थमञ्जरी**

धृतेर्धारणाद्यात्मा ससेतुर्विधृतिरिति सर्वाधारत्वलिङ्गश्रवणाच्च हृत्पद्मस्थं ब्रह्मैव एतल्लिङ्गस्य हृत्पद्मस्थत्वं कुत इति चेन्न । अस्य हृत्पद्मस्थस्य महिम्नो अपहतपाप्मत्वादेः सर्वे पाप्मानोऽतिवर्तन्त इति अस्मिन् वाक्ये उपलब्धेरित्यर्थः ॥ अथेति ॥ य आत्मा हृत्पद्म-स्थत्वेनोक्तः स एषां लोकानामसम्भेदायासंमेलनायाविदारणाय वा धारणसमर्थाश्रय इत्यर्थः ॥ इति वक्तव्य इति ॥ तथैव छन्दोगपाठादिति भावः ॥ शाखान्तराणाम् ॥ बृहदारण्यकादीनां समानजातीयानां श्रुत्यन्तराणां सङ्ग्रहोपलक्षणार्थमेतदिति तत्त्वप्रदीपोक्तेः सम्प्रदायविद इत्युक्तम् ॥ धारणसमर्थ आश्रय इति ॥ तेन न पुनरुक्तिरिति भावः । अयं सर्वाधारतयोक्तः । यश्चैषः प्रसिद्धः सर्वेश्वरः । सर्वेश्वरत्वं नामादि किं तु यश्चैष भूत एवाधिपतिर्नास्याधिपत्यमादिमदिति भूताधिपतिर् यश्चैष भूत एव पालः पालकः ॥ बहुवाक्या-नीति ॥ एतस्य वाक्षरस्य प्रशासने गार्गि सूर्याचन्द्रमसौ एतस्य वाक्षरस्य प्रशासने गार्गि द्यावापृथिव्यावित्यादिबहुवाक्यानीत्यर्थः । आत्मेश्वरमिति चेतनस्य पृथगभिधानादाह ॥ विश्वमचेतनमिति ॥

------------------------------------------------------------------------

ॐ प्रसिद्धेश्च ॐ

## **सूत्रभाष्यम्**

॥ ॐ प्रसिद्धेश्च ॐ ॥ १७ ॥

‘तत्रापि दह्रं(हरं)गगनं विशोकस्तस्मिन् यदन्तस्तदुपासितव्यम्’ (म.ना.उ. १०-७) इति प्रसिद्धेश्च । तदन्तःस्थत्वापेक्षत्वान्न सुषिरश्रुतिविरोधः ॥

### **सत्तर्कदीपावली**

‘तस्मिन्यदन्तस्तदन्वेष्टव्यं तद्वाव विजिज्ञासितव्यम्’ इति दहराकाशस्थितस्योपास्यत्वेन श्रवणादत्र विष्णुरेव प्रतिपाद्यते । तथाहि श्रुत्यन्तरम् । ‘दहरं विपाप्मं परवेश्मभूतं यत्पुण्डरीकं पुरमध्यसंस्थम् । तत्रापि दह्रं गगनं विशोकस् तस्मिन्यदन्तस्तदुपासितव्यम् । सहस्रशीर्षं देवम्’ इति । तदाह प्रसिद्धेरित्यादिना । यदुक्तं तस्यान्ते सुषिरमिति तत्राह– तदन्तरिति । यथा भाण्डान्तस्थमपि गृहस्थमित्युच्यते एवं सुषिरस्थितविष्णावेव सर्वं प्रतिहितमिति ज्ञातव्यम् । सुषिरस्य सर्वाधारत्वविरोधादित्यर्थः ।

### **तत्त्वप्रदीपिका**

‘दह्रं विपाप्मं परवेश्मभूतं यत्पुण्डरीकं पुरमध्यसंस्थम् । तत्रापि दह्रं गगनं विशोक-स्तस्मिन्यदन्तस्तदुपासितव्यं’ ‘सहस्रशीर्षं देवम्’ इति श्रुत्यन्तरे दहरगगनान्तर्गतस्य नारायणत्वप्रसिद्धेश्च । तस्मिन् गगने यद्विशोकस्तदुपासितव्यमित्यन्वयः । लिङ्गव्यत्यासस्तस्य पुरुषत्वज्ञापनार्थः । ‘एष म आत्माऽपहतपाप्मा विजरो विमृत्युर्विशोकः’ इत्यादावुदित-गुणानामधिकरणैक्यबलेन सन्निधीयमानानामनुकर्षणार्थश्चकारः । यत्तूक्तं हृत्पद्मसूक्ष्मसुषिरे सर्वप्रतिष्ठा श्रुतेस्तस्यैव सर्वाधारत्वमिति, तत्रोच्यते तदन्तस्थापेक्षत्वादिति । सुषिरान्तस्थ-परमात्मापेक्षत्वात्सुषिरे सर्वप्रतिष्ठाश्रुतेर्न विरोधः । यथा मन्दिरस्थमञ्जूषान्तर्गतमपि मन्दिरस्थ-मिति सङ्गीर्यते, एवमिहापि ॥

### **तत्त्वप्रकाशिका**

युक्त्यन्तरेण विष्णोर् हृत्पद्मस्थत्वसाधकं सूत्रं पठित्वा व्याचष्टे ॥ प्रसिद्धेश्चेति ॥ ‘दहरं विपापं परवेश्मभूतं यत्पुण्डरीकं पुरमध्यसंस्थम् । तत्रापि दहरम्’ इति विष्णोर् हृत्पद्मस्थत्वप्रसिद्धेश्च स एव हृत्पद्मस्थ इत्यर्थः । ‘दहरोऽस्मिन्नन्तर आकाशः’ इति हृत्पद्म-स्थाकाशो विष्णुरित्यभ्युपगमे सुषिरश्रुतिविरोध इत्येतदनेनैव निरस्तं भवति । पुण्डरीके दहरं गगनं तस्मिन् विशोकं ब्रह्मेत्यभ्युपगमात् । ‘दिव्ये ब्रह्मपुरे ह्येष व्योम््नयात्मा सम्प्रतिष्ठितः’ । ‘य एषोऽन्तर्हृदय आकाशस्तस्मिन्नयं पुरुषः’ इत्यादेश्च । अन्वयाभावस्तर्हि भवेदिति च न वाच्यम् । तथा हि । तस्मिन्यदन्तरित्यत्र हृत्पद्मस्थाकाशगतं ब्रह्मान्वेष्टव्यमित्युच्यते । ब्रह्म-पुरपदेनैव ब्रह्मस्थितिसिद्धेः । तथा च कीदृशं तदिति भावेन किं तदत्र विद्यत इति प्रश्ने तत्स्वरूपनिरूपणपरतया यावान्वाऽयमाकाश इत्यादिवाक्यान्वयः । यद् ब्रह्मान्वेष्टव्यतयोक्तं तस्यान्तर्हृदये यावानेष आकाशस्तावान् सर्वोऽपि विद्यते । तदाधारतया पृथिव्यादिकं च समाहितम् । नष्टेऽपि देहे न नश्यति । अपहतपाम्पत्वादिगुणं चेति । अथवा हृत्पद्म-गताकाशस्थमन्वेष्टव्यमिति सामान्येनोक्ते किं तदत्र विद्यत इति प्रश्ने यावान् बहिः परमात्माऽऽकाशाख्यस्तिष्ठति तावान् हृदयपद्माकाशे विद्यते । स च पृथिव्याद्याश्रयत्वात् शरीरनाशेनाऽप्यनाश्यत्वाद् अपहतपाप्मत्वादेश्च अन्वेष्टव्य इत्यन्वयोपपत्तेः । न च ब्रह्मपुरपद-प्रयोगादात्मा न विष्णुः । ब्रह्मैव पूर्णत्वात् पुरमित्युपपत्तेः । एतच्छब्देन शरीरस्य प्रकृतत्वान्नेति चेन्न । शरीरनाशेनास्याविनाशोक्तेः । न चाऽऽकाशपक्षेऽन्वयोऽस्ति । दहराकाशस्थ-मुपास्यमित्युक्ते किं तदत्र विद्यत इति प्रश्ने यावान्वेत्यस्यान्वयादर्शनात् । न हि दहराकाशस्थो व्याप्ताकाशोऽन्वेष्टव्य इत्युपपद्यते । तदभावादयोगाच्च । नापि दहराकाशमेव विशिष्योभे अस्मिन्नित्यादिपरिहार इति युक्तम् । दहरस्य व्याप्तत्वायोगान्मुख्यतः पृथिव्यादीनामनुपास्य-त्वाच्च । नन्वेवं हृत्पद्मगताकाशस्थो विष्णुरित्यभ्युपेत्य तस्य सर्वाधारत्वाङ्गीकारेऽपि सुषिरश्रुतिविरोधः स्यात् । तत्र साक्षात्सुषिरस्य सर्वाधारत्वोक्तेरित्यत आह ॥ तदिति ॥ न चैवमङ्गीकारेऽपि सुषिरश्रुतिविरोधः । मन्दिरे मणिमालेत्यत्र मन्दिरपदेन तदन्तःस्थ-मञ्जूषाविवक्षावत् सुषिरश्रुतेरपि तदन्तःस्थभगवदपेक्षया प्रवृत्तत्वादित्यर्थः ॥

### **गुर्वर्थदीपिका**

तत्स्वरूपनिरूपणपरतयेत्यत्र स्वरूपपदेन महिमोच्यते । तदाधारतया पृथिव्यादिकं च समाहितमित्यस्य तदाधारतया व्याप्तगगनाधारतया अव्याप्तपृथिव्यादिकं च समाहितं सुतरा-माधीयत इति समाधानवत्कृतं शरीरनाशेऽप्यनाश्यत्वात् । यद्यपि ‘नास्य जरयैतज्जीर्यति न वधेनास्य हन्यत’ इति दहरप्रकरणस्थश्रुतिवाक्ये शरीरजरया जराभावस् तन्नाशान्नाशाभावश्चेति द्वावपि ब्रह्मधर्मौ गृहीतौ । तथाऽपि नाशस्यैव प्रबलदोषत्वान्नष्टेऽपि देहे न नश्यतीति शरीरनाशेऽप्यनाश्यत्वादिति च टीकायां स्थानद्वयेऽपि नाशाभाव एव सङ्गृहीतः । ‘एतत्सत्यं ब्रह्मपुरमस्मिन्कामाः समाहिता एष आत्मा अपहतपाप्म’ इति वाक्ये आत्मन्येव ब्रह्मपुरपदप्रयोगादयमात्मा ब्रह्मपदवाच्यस्य विष्णोः पुरस्थानीय एव न विष्णुरिति शङ्कते ॥ न चेति ॥ एतच्छब्देन शरीरस्य प्रकृतत्वादित्यस्य ‘अथ यदिदमस्मिन्ब्रह्मपुरे दहरं पुण्डरीकं वेश्म’ इति पूर्ववाक्ये तच्छब्देन ब्रह्मपुरशब्देन शरीरस्य प्रकृतत्वादित्यर्थः ।

### **भावबोधः**

भाष्योदाहृते तत्रापीति श्रुत्यंशे हृत्पद्मस्थत्वं न प्रतीयत इत्यतस्तत्पूर्वांशोदाहरणपूर्वकं तद्व्याचष्टे– दहरं विपापमिति ॥ विष्णुरित्यभ्युपगमे सुषिरश्रुतिविरोध इति ॥

ब्रह्मणो हृत्पद्मस्थत्वे सुषिरस्य तस्यान्ते सुषिरमिति हृत्पद्मस्थत्वश्रुतिविरोध इति निरस्तम् । सुषिरस्य दहरेऽस्मिन्नन्तर आकाश इति वाक्योक्तहृत्पद्मस्थत्वमुपेत्यैव ब्रह्मणो दहरं विपाप्ममित्यादि श्रुतिबलात् तस्मिन् यदन्तरिति वाक्योक्तहृत्पद्मस्थताया एव स्वीकारा-दित्यर्थः । विष्णोर् हृत्पद्मगताकाशगतत्वे स्पष्टं श्रुतिद्वयं स्वयमुदाहरति– दिव्ये ब्रह्मपुर इति । भाष्योदाहृतश्रुत्यपेक्षया स्वोदाहृतश्रुतिद्वयस्यात्मपुरुषपदयुक्तत्वेन स्पष्टत्वमिति भावः ॥ ब्रह्मस्थितिसिद्धेरिति ॥ तथा च ‘तस्मिन् यदन्तस्तदुपासितव्यम्’ इत्यत्र यच्छब्दप्रथमान्त-तच्छब्दयोः प्रकृतब्रह्मपरत्वे ब्रह्मैवान्वेष्टव्यतयोक्तं भवतीति भावः । विष्णुपक्षे तु ‘योऽन्वेष्टव्यो भगवांस्तस्यान्तर्हृदये यावान् वा अयमाकाशस्तावानाकाशस्तस्मिन् द्यावापृथिवी अन्तरेव समाहिते स भगवानपहतपाप्मेत्यन्वयः’ इति न्यायविवरणे विष्णुपक्षे त्वन्वय इत्यंशं तथा-हीत्यादिना वाक्यान्वय इत्यन्तेन व्याख्याय, शिष्टमंशं व्याचष्टे– यद् ब्रह्माऽन्वेष्टव्यतयोक्त-मित्यादिना ॥ तदाधारतयेति ॥ ब्रह्मनिष्ठाकाशाधारतयेत्यर्थः । अनेन न्यायविवरणगतं तस्मिन्नित्येतदाकाशपरमित्युक्तं भवति । य आत्मेत्यतः प्राक्तनं न वधेनास्य हन्यत इति व्याचष्टे– नष्टेऽपि देहे न नश्यतीति । अनेन जीवब्रह्मपक्षयोः साम्यपरिहाराय जीवपक्षेऽन्वया-भावः सूचितो भवति । अपहतपाप्मत्वादीनां कथञ्चित्सम्भवेऽपि देहनाशस्यैव जीवनाश-व्यवहारविषयत्वेनास्य कथमप्यसम्भवादिति । अस्मिन् भूताकाशे ब्रह्माख्याकाशो वर्तते, स च यावान् वा बहिः परमात्मा व्याप्तोऽस्ति, तावानेव विद्यत इति च्छान्दोग्यभाष्योक्तमन्वय-प्रकारमाह– अथवा हृत्पद्मेति ॥ सामान्येनोक्त इति ॥ अस्मिन् पक्षे यावान् वा इत्यादिना ब्रह्मैव वर्तत इत्युक्तत्वात् किं तदत्र विद्यत इति प्रश्नवाक्ये कीदृशमिति विवक्षाभावात् पूर्वं ब्रह्म ज्ञातव्यमिति न नियम इति भावः ॥ हृदयपद्माकाशे विद्यत इति ॥ श्रुतावन्तर्हृदय इति सप्तम्यन्तं पदं हृद्गते हृद्ययनादिति च्छान्दोग्यभाष्यानुसारेण हृत्पद्मगताकाशपरमित्युक्तं भवति ।

‘एषोऽन्तरहृदय आकाश’ इत्येव परिहार इति च्छान्दोग्यभाष्यानुसारेण द्वितीयाकाश-पदमपि प्रथमान्तपदमात्मपरम् । तत्तु विजिज्ञास्यत्वे हेतुत्वेन सामर्थ्यकथनमिति तद्भाष्यानु-सारेणाऽऽह– स चेति ॥ ब्रह्मपुरपदप्रयोगादिति ॥ य आत्मा अपहतपाप्मेति वाक्यसन्निधौ एतत्सत्यं ब्रह्मपुरमितीत्यर्थः ॥ तच्छब्देन शरीरस्येति ॥ अथ यदिदमस्मिन् ब्रह्मपुर इत्यत्र ब्रह्मपुरशब्देनेत्यर्थः । तत्र ब्रह्मपुरशब्दस्य शरीरपरत्वं दहरपुण्डरीकाधिकरणत्वेन निश्चितमिति भावः । शरीरनाशेऽप्यात्मनाशानुक्तेरिति । अस्यैतत्सत्यं ब्रह्मपुरमित्युक्तस्येत्यर्थः । न चास्ये-त्युक्तं शरीरमेवैतत्सत्यमिति परामृश्य इति वाच्यं; शरीरे सत्यादिपदेन नित्यत्वाविधानायोगाद् अनुपयोगाच्च । ब्रह्मणि तु न जीर्यते न हन्यत इत्यत्र हेतुत्वेन नित्यत्वादिविद्यमानस्य सप्रयोजनत्वसम्भवाच्च । एतदिति पूर्वं ब्रह्मणः प्रकृतत्वेनाप्येतच्छब्देन तस्यैव प्रत्यभिज्ञानाच्चेति भावः । आकाशपक्ष एवान्वयाभाव इति न्यायविवरणोक्तमुपपादयति– न चाकाश-पक्षेऽन्वयोऽस्तीत्यादिना ॥ अयोगाच्चेति ॥ ईश्वरवदत्यचिन्त्यशक्त्यभावेन व्याप्ताकाशस्य दहराकाशेऽवस्थानायोगाच्चेत्यर्थः । न हि द्यावापृथिव्यादेरेव विजिज्ञास्यत्वमिति च्छान्दोग्य-भाष्योक्तं मनसि कृत्वाऽऽह– मुख्यत इति ॥ पृथिव्याद्यभिमानिदेवतानां विष्णुशेषत्वेनो-पास्यत्वादिति भावः ।

### **भावदीपः**

भाष्योक्तश्रुतौ तत्रापीति तच्छब्दपरामर्श्यं दर्शयन्भाष्यं व्याचष्टे ॥ दहरमिति ॥ विष्णोरिति ॥ सहस्रशीर्षं देवमिति तस्यैव प्रकृतत्वादिति भावः । न सुषिरश्रुतिविरोध इति भाष्यं व्याचष्टे ॥ दहर इति ॥ इत्यभ्युपगम इति ॥ आकाशपदेन तल्लिङ्गादितिन्यायेन विष्णुमुपादाय तस्य हृत्पद्मस्थत्वाभ्युपगमे पूर्वोक्तदिशा सुषिरस्य सर्वाधारतया हृत्पद्मस्थत्व-श्रुतिविरोध इत्यर्थः ॥ अनेनैवेति ॥ तत्रापि दहरमिति श्रुतिग्राहिणा प्रसिद्धेश्चेति सूत्रेणै-वेत्यर्थः । न केवलं तस्य हृत्पद्मस्थत्वसामान्यस्य प्रसिद्धेश्चेति सूत्रार्थः । किन्तु हृत्पद्म-स्थाकाशस्थत्वप्रसिद्धेश्चेत्यप्यर्थ इति भावेन इति प्रसिद्धेश्चेत्यस्य श्रुतिषु दहराकाशस्थत्व-प्रसिद्धेश्चेत्यर्थकतया उत्तरभाष्येणान्वयमुपेत्य तदन्तःस्थेति तच्छब्दार्थमाह ॥ तस्मिन्निति ॥ श्रुतौ लिङ्गव्यत्ययं मत्वोक्तम् ॥ विशोकमिति ॥ भाष्ये हृत्पद्मस्थत्वोक्तेरिति शेषः । दहराकाशस्थत्वावेदकश्रुत्यन्तराणि भाष्योपलक्षितान्याह । दिव्य इति आथर्वणे । य एष इति तैत्तिरीये । आदिपदेन य एषोऽन्तर्हृदय आकाशस्तस्मिन् शेते यो वेद निहितं गुहायां परमे व्योमन्निति पूर्वोक्तश्रुत्यादिग्रहः । भाष्ये श्रुतिविरोध इत्युपलक्षणं मत्त्वा प्रागुक्तानन्वयदोषं निराह ॥ अन्वयाभाव इति ॥ योऽन्वेष्टव्यो भगवांस्तस्यान्तर्हृदये यावान्वा अयमाकाश-स्तावानेषोऽन्तर्हृदय आकाशस्तस्मिन् द्यावापृथिवी अन्तरेव समाहिते । स भगवानपहत-पाप्मेत्यन्वय इत्यन्यत्रोक्तं समाधिं व्यनक्ति ॥ तस्मिन्नित्यादिना ॥ अप्रकृतब्रह्मणः कथमुक्ति-रित्यत आह ॥ ब्रह्मपुरेति ॥ देहस्य ब्रह्म प्रति पुरत्वोक्त्या तथा पुण्डरीकं वेश्मेत्यत्रापि ब्रह्मपदान्वयावश्यम्भावे ब्रह्म प्रति पुण्डरीकस्य वेश्मत्वोक्त्या ब्रह्म वेश्मपदेन चेत्युपलक्षणम् । तथा च यद्ब्रह्मान्तस्तदन्वेष्टव्यमिति सिद्धेरित्यर्थः । तस्यान्तर्हृदय इति समानविभक्तिकत्वा-भावेऽपि समानविषयत्वमात्रेणापि प्रश्नोत्तरभावो युक्त इति भावः । उभे अस्मिन् द्यावापृथिवी इत्यादेरर्थः ॥ तदाधारतयेति ॥ ब्रह्महृदयस्थाकाशाभिमान्याधारतया पृथिव्याद्यभिमान्यादिक-मित्यर्थः । ‘नास्य जरयैतज्जीर्यते । न वधेनास्य हन्यते । तदेतत्सत्यं ब्रह्मपुरमस्मिन्कामाः समाहिताः । एष आत्माऽपहतपाप्मा’ इत्यादेरर्थमाह ॥ नष्टेऽपीति ॥ अस्मिन् भूताकाशे ब्रह्माख्याकाशो वर्तते । स च यावान् बहिः परमात्मा व्याप्तोऽस्ति तावानेव विद्यत इति छान्दोग्यभाष्योक्तं पक्षान्तरं व्यनक्ति ॥ अथवेति ॥ अस्मिन्पक्षे प्रश्नोत्तरयोस्तुल्यविभक्तिकत्वं चास्तीति भावः ।

एतद्व्याख्यानोक्तिश्चाल्पश्रुतेरित्यधिकाशङ्कोत्थानाय । ‘सङ्गम्यन्ते गुरोर्गिर’ इति स्वप्रतिज्ञानुरोधाय चेति ज्ञेयम् । देहादेर्ब्रह्म प्रति पुरत्वाद्युक्तावपि स्पष्टं तत्र ब्रह्मस्थितेर-प्राप्तेरन्यपुरादावन्यस्यापि स्थितिसम्भवादित्यभिप्रेत्य सामान्येनोक्त इत्युक्तम् । तस्यैतदेव निरुक्तं हृदयमित्युत्तरवाक्योक्तरीत्या हृद्ययत इति व्युत्पत्त्या हृदयपदेन हृत्पुण्डरीकस्थदहरभूताकाशं गृह्यत इति भावेनाह ॥ हृदयपद्माकाश इति ॥ तर्हि किं तदत्रेति प्रश्नस्य यावानित्य-नेनोत्तरितत्वात् । उभे अस्मिन् द्यावापृथिवी इत्यादि व्यर्थमित्यतस् तत्तु विजिज्ञासितव्यत्वे हेतुत्वेन सामर्थ्यकथनमेवेति छान्दोग्यभाष्यानुरोधेन वाक्यशेषस्यान्वयमाह ॥ स चेति ॥ न चेति ॥ तदेतत्सत्यं ब्रह्मपुरमिति हृत्पद्मस्थाकाशस्थे ब्रह्मपुरपदप्रयोगादित्यर्थः । ब्रह्माख्यं पुरं पूर्णत्वात् पुरमिति तद्भाष्योक्तमेवाह ॥ ब्रह्मैवेति ॥ एतच्छब्देन । यदिदमस्मिन् ब्रह्मपुर इति ब्रह्मपुरशब्देनेत्यर्थः ॥ अस्याविनाशेति ॥ तथा च नाशाभावरूपलिङ्गेन शरीरेऽनुपपन्नेन बाधकेन प्रकृतशरीरत्यागेन विष्णुग्रहणं युक्तम् । यथा अदृश्यत्वनये अक्षरात्सम्भवतीह विश्वमित्यत्राक्षरशब्देन ब्रह्मणः प्रकृतत्वेऽपि अक्षरात्परतः पर इत्यत्र परत्वावधित्वबाधकेन तत्राक्षरपदेन प्रकृतिग्रहणं तद्वदिति भावः । एतच्चोपलक्षणम् । बृहत्वात्पूर्णकामत्वाद्विष्णु-र्ब्रह्मपुराभिधः । तस्मिंस्तस्य पुरं देहस्तस्मिन् हृदयमास्थितमित्युक्तदिशा पूर्वमपि ब्रह्मपुरपदेन विष्णोरपि प्रकृतत्वाद् द्वयोः प्रकृतत्वेऽपि बहूनां सह निर्देश इत्यानन्दमयनयटीकोक्तरीत्या सत्यं ब्रह्मपुरमित्यत्र विष्णुमात्रग्रहणं युक्तमित्यपि ज्ञेयम् । तर्हि उभयत्र वाक्यान्वयसामञ्जस्ये विष्णुरेवेति निर्बन्धे को हेतुरित्यत आकाशपक्ष एवान्वयाभाव इति न्यायविवरणोक्तमन्वयाभावं व्यनक्ति ॥ न चेत्यादिना ॥ तत्र किं यावानिति वाक्ये पूर्वोक्तहृत्पुण्डरीकस्थदहराकाशस्यैव हृदयेऽवस्थानमुच्यते ।

अथ आकाशपदं सप्तम्यन्तमुपेत्य हृदये हृत्स्थे आकाशे व्याप्ताकाशोऽस्तीत्युच्यते । किं वा हृदये आकाश इति दहरमनूद्य यावानिति बाह्याकाशतुल्यतया तदेव विशिष्यत इति विकल्पान् हृदि कृत्वा आद्यं निराह ॥ यावान्वा इत्यस्येति ॥ हृदये आकाश इत्येतावता पूर्तेरिति भावः । द्वितीयं निराह ॥ न हीति ॥ तदभावादिति ॥ ईश्वरवदचिन्त्यशक्त्यभावेन व्याप्ताकाशस्य दहराकाशस्थत्वाभावात् । छान्दोग्यभाष्योक्तदिशा तमेवैकं जानथेति ब्रह्मण एवान्वेष्टव्यत्वोक्त्या आकाशे अन्वेष्टव्यत्वायोगाच्चेत्यर्थः । तृतीयं निराह ॥ नापीति ॥ व्याप्तत्वेति ॥ ईश्वरवदचिन्त्यशक्त्यभावादिति भावः । न हि ‘द्यावापृथिव्यादेर्जिज्ञास्यत्वं तमेवैकं जानथ आत्मानम् अन्या वाच्यो विमुञ्चथ’ इति हि श्रुतिरिति छान्दोग्यभाष्योक्तं दोषमाह ॥ मुख्यत इति ॥ तदाधारतयेति प्रागुक्तदिशा ब्रह्मणि प्रकारतया जिज्ञास्यत्व-मस्तीत्यतो मुख्यत इत्युक्तम् । वक्ष्यति च अवस्तितेरिति काशकृत्स्न इति सूत्रेऽमुख्यतो जिज्ञास्यत्वमिति भावः । पूर्वोक्तशङ्कापरिहारकत्वेनापि तदित्यादिभाष्यमवतार्य व्याचष्टे ॥ नन्वेवमिति ॥ अङ्गीकारेऽपीति ॥ यथा साक्षात् हृत्पद्मस्थत्वे विरोधस्तथैवमङ्गीकारेऽपीत्यपे-रर्थः । भाष्येऽपेक्षितं पूरयति ॥ न चैवमङ्गीकारेऽपीति ॥

### **अभिनवचन्द्रिका**

युक्त्यन्तरेणेति ॥ समाख्यान्तरेणेत्यर्थः । दहराकाशो विष्णुरिति सिद्धान्तिना उच्यत इति मन्यमानस्य शङ्काप्यनेनैव निरस्तेत्याह ॥ दहर इति ॥ पुण्डरीके गगनं, गगने ब्रह्मेत्यत्र मूलभूतं श्रुतिद्वयं स्वयमुदाहरति ॥ दिव्य इति ॥ अन्वयाभावस्तर्हीति ॥ आकाशस्य विष्णुत्वानङ्गीकारे ‘किं तदत्र विद्यत’ इति प्रश्नस्य ‘यावान्वा अयमाकाश’ इति परिहार-स्याऽनन्वयात् प्रश्नोत्तरभावो न स्यादिति भावः ।

ननु तस्मिन्यदन्तरिति वाक्यश्रवणानन्तरं किं विद्यत इति धर्मिप्रश्न एव कर्तव्यः, न तु ‘कीदृशम्’ इति धर्मप्रश्नः । धर्मिनिर्धारणस्य प्राथमिकत्वादित्यत आह ॥ ब्रह्मपुरपदेनैवेति ॥ उपोद्घातमुक्त्वा वाक्यान्वयमाह ॥ तथा चेति ॥ ‘यावान्वा’ इति वाक्येन कीदृशं ब्रह्मेति प्रश्नस्य कथं परिहारो भवतीत्यतो ‘यावान्वा अयमाकाश’ इत्यादेरर्थमाह ॥ यद्ब्रह्मेति ॥ ‘तस्मिन् यदन्तः’ इति वाक्ये यद्ब्रह्म अन्वेष्टव्यतयोक्तं तस्य ब्रह्मणो ऽन्तर्हृदये यावान्वा अयमाकाशः बाह्याकाशस् तावान् सर्वोऽपि, एष आकाशो विद्यते तदाधारतया पृथिव्यादिकं च समाहितमित्यर्थः । अनेन ‘यावान्’ इति वाक्येन कीदृशं ब्रह्मेति प्रश्नस्याऽऽकाश-पृथिव्याद्याश्रयो ब्रह्मेत्युत्तरमुक्तमिति बोध्यम् । कीदृशं ब्रह्मेति प्रश्नस्य ‘न वधेनास्य हन्यत’ इति वाक्येनाप्युत्तरमुक्तमिति भावेन तद्वाक्यं व्याचष्टे ॥ नष्टेऽपि देहे न नश्यतीति ॥ अनेन कीदृशं ब्रह्मेति प्रश्नस्य नाशरहितं ब्रह्मेत्युत्तरमुक्तमिति बोध्यम् । कीदृशं ब्रह्मेति प्रश्नस्य ‘य आत्मा अपहतपाप्मा’ इत्यादिवाक्येनाप्युत्तरमुक्तमिति भावेनाह – अपहतेति ॥ अनेन अपहरपाप्मत्वादिगुणकं ब्रह्मेत्युत्तरमुक्तमिति बोध्यम् । यावान्वेति वाक्यस्य प्रश्नवाक्येन सह प्रकारान्तरेणान्वयमाह – अथवेति ॥

ननु हृत्पद्मस्थात्मा विष्णुरित्ययुक्तम् । तस्मिन् आत्मनि ‘एतत्सत्यं ब्रह्मपुरम्’ इति वाक्ये ब्रह्मपुरत्वेनोक्तस्य ब्रह्मत्वायोगादित्याशङ्क्य निषेधति ॥ न चेति ॥ एतच्छब्देनेति ॥ एतच्छब्देन शरीरस्य प्रकृतत्वात्, ब्रह्मणो ऽप्रकृतत्वाद् ब्रह्मैव पूर्णत्वात् पुरमिति व्याख्यान-मनुपपन्नमिति चेदित्यर्थः ॥ शरीरनाश इति ॥ ‘न वधेनास्य हन्यत’ इत्यव्यवहितपूर्ववाक्येन शरीरनाशेऽप्यविनष्टतया ब्रह्मणः प्रकृतत्वात् ‘एतत्सत्यं ब्रह्मपुरम्’ इति वाक्येनापि ब्रह्मोक्ति-सम्भवादित्यर्थः ।

### **वाक्यार्थमुक्तावली**

तत्रापि दहरमित्यनन्तरं सहस्रशीर्षं देवमिति वाक्यशेषादस्य नारायणश्रुतित्वाच्च विष्णो-र्हृत्पद्मस्थत्वप्रसिद्धेरित्युक्तम् । तस्मिन् गगने, अन्तः यद्विशोकं ब्रह्म तदुपासितव्यमित्यर्थः । पूर्वपक्षग्रन्थे दहरोऽस्मिन्नन्तर आकाश इत्याकाशपरत्वमनङ्गीकृत्य विष्णोः किं साक्षाद्धृत्पद्म-स्थत्वमुच्यते उताकाशपरत्वमङ्गीकृत्य उभेऽस्मिन्नित्युक्तसर्वाधारतया । नाद्यः स चाकाशो न विष्णुस् तस्यान्ते सुषिरमिति हृत्पद्मसुषिरावस्थानोक्तेः । न द्वितीयः । किं तदत्र प्रश्ने बह्म विद्यत इति परिहारं विना यावान्वा इत्यादेरनन्वयात् । यावान्वा इत्यादिना आकाशाख्यो विष्णुः परिहारे कथ्यते इति चेन्न । स चाकाशो न विष्णुस् तस्यान्ते सुषिरं सूक्ष्मं तस्मिन् सर्वं प्रतिष्ठितमिति सुषिरस्य सर्वाश्रयत्वश्रुतिविरोधादिति भाष्यकृता पक्षद्वयं दूषितम् । तत्र द्वितीयपक्षे दोषोद्धारः प्रसिद्धेश्चेति ॥ सूत्रव्याख्यानसमये तदन्तस्थापेक्षत्वादिति क्रियते तत्कुत इत्यतो आद्यपक्षदूषणस्यापहसितत्वाद् द्वितीयप्रसक्तौ तदुद्धारावसर इति भावेनाद्यपक्षोक्तदोषस्य सूत्रेणोद्धारप्रकारं दर्शयति ॥ दहरोऽस्मिन्निति ॥ हृत्पद्मे दहराकाशस्तत्र ब्रह्मेति तदेव सर्वाधारतयोच्यत इत्यङ्गीकारेण हृत्पद्मस्थाकाशो विष्णुरित्यभ्युपगमे यः सुषिरश्रुतिविरोधः स नास्त्येवेति प्रसिद्धिसूत्रोपात्तश्रुत्या सूच्यत इति भावः ।

विर्ष्णोहृत्पद्मगताकाशगतत्वे आत्मपुरुषमनोमयशब्दघटिततया स्पष्टश्रुतिद्वयं स्वय-मुदाहरति, दिव्य इति ॥ अन्वयाभावस्तर्हीति ॥ यदि हृत्पद्मगताकाशगतं ब्रह्म सर्वाधारतया विवक्षितं, तर्हि किं तदत्र विद्यत इत्यस्य ब्रह्म विद्यत इति परिहारं विना यावान्वा इत्यादेरभाव इत्यर्थः ॥ ब्रह्मपुरपदेनैवेति । ब्रह्मणः पुरम् आवासस्थानम् । ब्रह्मपुरपदेनैव ब्रह्मस्थितिं सिद्धवत्कृत्य तस्मिन्नन्तः यद्विद्यते तदन्वेष्टव्यम् इति यत्तच्छब्दाभ्यां प्रकृतब्रह्मानुवादेनान्वेष्ट-व्यत्वं विधीयते इत्यर्थः ॥ तथाचेति ॥ धर्मिसिद्धावित्यर्थः ॥ उभेऽस्मिन्नित्यादेरर्थस् तदाधार-तयेति ॥ ब्रह्मणो हृदयाधारतयेत्यर्थः । अत एव पृथिव्यादिकं च इति प्रागुक्ताकाश-समुच्चयार्थश्चशब्दः । तस्मिन्द्यावापृथिवीत्यादिन्यायविवरणेऽपि तस्मिन्निति हृदय इत्यर्थः । तदाधारतयेत्यस्य भावबोधे ब्रह्मनिष्ठाकाशाधारतयेति, चन्द्रिकायां हृदयस्थाकाशाभिमान्याधार-तयेत्यर्थ उक्तः । आकाशपदेन अभिमान्यग्रहणे उभे इत्युक्तमुक्ताश्रयत्वं जडे न युक्तम् इति तेषामाशयः । न वधेनास्य हन्यत इत्यस्यार्थो नष्टेऽपि इति ॥ य आत्मा अपहतपाप्मेत्यादेरर्थो ऽपहतपाप्मेति ॥ एवं न्यावविवरणानुसारेणान्वयमुक्त्वा अस्मिन् भूताकाशे ब्रह्माख्याकाशो वर्तते । न च यावान् बहिः परमात्मा व्याप्तोऽस्ति तावानेव विद्यते इति छान्दोग्यभाष्यानु-सारेणाल्पश्रुतेरित्यत्र यावानित्युक्तरीत्या व्यापकस्याल्पस्य न स्थितिरयुक्तेति पूर्वपक्षोद्बलनाय प्रकारान्तरेणान्वयमाह– अथवेति ॥ सामान्येनेति ॥ धर्मविशेषसिद्धवक्तारं विनेत्यर्थः । अस्मिन् पक्षे ब्रह्मपुरपदं शरीरे रूढमिति बोध्यम् ।

यौगिकत्वे वा ब्रह्मशब्दस्यान्यार्थपरत्वे वा, विष्णुपरत्वेऽपि अन्यपुरे अन्यावस्थानसम्भवेन, ब्रह्मपुरान्तर्गतपद्माकाशगतमन्वेष्टव्यमित्युक्ते अन्यशङ्कायापि भावेन सामान्येनेत्युक्तम् । किं तदत्र विद्यत इति प्रश्न इति स्वरूपप्रश्न इत्यर्थः । अस्मिन्पक्षे यावान्वा इत्यादिना ब्रह्मैव वर्तत इत्युक्तत्वात् किं तदत्र विद्यत इति प्रश्नवाक्ये कीदृशमिति विवक्षाभावात्पूर्वं ब्रह्म ज्ञातव्यमिति न नियम इति भावः ॥ हृदयपद्माकाशे विद्यत इति ॥ श्रुतावन्तर्हृदयपदं सप्तम्यन्तम् । हृदय-गताकाशो हृदयशब्देनोच्यते । हृद्ययनादिति छान्दोग्यभाष्यानुसारेण हृत्पद्मगताकाशपरमित्युक्तं भवति । न तु अन्तर्हृदय आकाश इति द्वितीयाकाशपदस्य सप्तम्यन्तत्वमिति भ्रमितव्यम् । एषोऽन्तर्हृदय आकाश इत्येव परिहार इति तद्भाष्योक्तेः । अल्पाकाशस्थाल्पपरिमाणत्वं वारयितुं यावान्वाऽयमाकाशस्तावानित्युक्तम् । किं तदिति प्रश्नस्य य एषोऽन्तर्हृदय आकाश इत्यनेनोत्तरितत्वात् । उभे इत्यादिव्यर्थमित्यत आह– स चेति ॥ ब्रह्मपुरपदप्रयोगादिति ॥ एतत्सत्यं ब्रह्मपुरमित्यत्रेत्यर्थः ॥ तच्छब्देनेति ॥ अथ यदिदमस्मिन् ब्रह्मपुरे, इत्यत्र स्थितेन ब्रह्मपुरशब्देनेत्यर्थः ॥ शरीरनाशेनेति ॥ बाधकवशात्प्रकृतत्याग इति भावः । तर्हि, उभयत्र वाक्यान्वयसामञ्जस्ये विष्णुरेवेति निर्बन्धे को हेतुरित्यत आकाशपक्षे अन्वयाभाव इति न्यायविवरणोक्तमन्वयाभावं व्यनक्ति ॥ न चेति ॥ कुतो नेत्यतः किमाकाशपदं सप्तम्यन्तमुपेत्य हृदये, हृत्स्थे, आकाशे व्याप्ताकाशोऽस्तीत्युच्यते । किं वा हृदयस्थाकाशमनूद्य यावानिति बाह्याकाशतुल्यतया तदेव विशिष्यत इति, विकल्पौ हृदि (निधाय) कृत्वा क्रमेण निराह– न हीत्यादिना ॥ अयोगाच्चेति ॥ ईश्वरवदचिन्त्यशक्त्यभावेन व्यापकाकाशस्य दहराकाशेऽव-स्थानायोगादित्यर्थः ॥ मुख्यत इति ॥ पृथिव्यादिदेवतानां परिवारतयोपास्यत्वेऽपि न प्राधान्येनेत्यर्थः ।

### **तत्त्वसुबोधिनी**

भाष्योदाहृते तत्रापीति श्रुत्यंशे हृत्पद्मस्थत्वं न प्रतीयत इत्यतस् तत्पूर्वांशोदाहरणपूर्वकं तद्व्याचष्टे ॥ दहरं विपापमिति ॥ अस्यायमर्थः । यदेतत्पुण्डरीकमष्टदलं हृदयकमलमस्ति कीदृशं दहरमल्पं विपापं शुद्धं शरीरसम्बन्धिदोषैरपरामृष्टत्वात् । परस्यात्मनो वेश्मभूतं गृहभूतं सर्वदा तत्रोपलभ्यमानत्वात् । पुरस्य शरीरस्य मध्ये संस्थितं राज्ञ इव पुरमध्य इव प्रासादस् तत्रापि हृत्पुण्डरीके दहरं सूक्ष्मं गगनमस्ति । यस्मिन्गगने यदन्तः विशोकं ब्रह्मास्ति तदुपासितव्यमिति । विष्णुरित्यभ्युपगमे सुषिरश्रुतिविरोध इति ब्रह्मणो हृत्पद्मस्थत्वे सुषिरस्य तस्यान्ते सुशिरमिति हृत्पद्मस्थत्वश्रुतिविरोध इति निरस्तम् । सुषिरस्य दहरोऽस्मिनन्तर आकाश इति वाक्ये हृत्पद्मस्थत्वमुपेयमेव । ब्रह्मणो इदं विपापमित्यादिश्रुत्यादिबलात् तस्मिन् यदन्तरिति वाक्योक्तहृत्पद्मस्थसुषिरस्थताया एव स्वीकारादित्यर्थः । विष्णोर् हृत्पद्मगताकाश-गतत्वे स्पष्टश्रुतिद्वयं स्वयमुदाहरति ॥ दिव्ये ब्रह्मपुर इति ॥ ब्रह्मपुरे दिव्ये शरीरे हृत्पद्ममस्ति तत्र विद्यमाने व्योमि्न एष आत्मा प्रतिष्ठितः । हृदये अन्तरेष आकाशस् तस्मिन्नाकाशे अयं पुरुषस् तिष्ठतीत्यर्थः । भाष्योदाहृतश्रुत्यपेक्षया स्वोदाहृतश्रुतिद्वयस्थात्मपुरुषपदयुक्तत्वेन स्पष्टत्व- मिति भावः । ननु तर्हि विष्णुपक्षेऽनन्वयः प्रसज्यत इत्यत आह ॥ अन्वयाभाव इति ॥ ननु तस्मिन्यदन्त इत्यत्र ब्रह्मणोऽप्रकृतत्वात् कथं ब्रह्मान्वेष्टव्यमिति तदर्थः क्रियत इत्यत आह ॥ ब्रह्मपुरपदेनैवेति ॥ ब्रह्मपुरपदेनैव ब्रह्म प्रकृतमिति भावः । तथा च तस्मिन् यदन्तस् तदुपासि-तव्यमित्यत्र यच्छब्द तच्छब्द प्रथमान्तयोः प्रकृतब्रह्मपरत्वे ब्रह्मैवान्वेष्टव्यतयोक्तं भवतीति भावः। कथमनेन तत्स्वरूपनिरूपणमित्यत आह ॥ यद् ब्रह्मान्वेष्टव्यतयोक्तमिति ॥ तदाधारतयेति ॥ तदाधारपृथिव्यादिकं चेति । आकाशाभिमान्याश्रितपृथिव्याद्यभिमान्यादिकमित्यर्थः । ब्रह्म-निष्ठाकाशाधारतयेत्यर्थः । ननु शरीरस्थस्य तन्नाशे नाशः प्रसज्येत इत्यत आह ॥ नष्टेऽपीति ॥ तस्य पापादिमत्वे पृथिव्याद्याधारत्वं कथं तस्मिन्घटते कथं च तस्यापाप्मत्वम् इत्यत आह ॥ अपहतेति ॥ अनेन जीवब्रह्मपक्षयोः साम्यपरिहाराय जीवपक्षेऽपि अन्यथाभावः सूचितः । अपहतपाप्मत्वादीनां कथञ्चित्सम्भवे देहनाशस्यैव जीवनाशव्यवहारविषयत्वेनास्य कथमप्य-सम्भवादिति । अनन्वयं प्रकारन्तरेण परिहरति ॥ अथवेति ॥ सामान्येनोक्तेति ॥ अस्मिन्पक्षे ‘यावान्वा’ इत्यादिना ब्रह्मैव वर्तते इत्युक्तत्वात् किं तदत्र विद्यते इति प्रश्नवाक्ये कीदृशमिति विवक्षाभावात् पूर्वं ब्रह्म ज्ञातव्यमिति न नियम इति भावः ॥ हृदयपद्माकाशे विद्यत इति ॥ शृृतावन्तर्हृदय इति सप्तम्यन्तं पदम् । हृद्गताकाशो हृदयशब्देन उच्यते हृत्पद्मगताकाश-परमित्युक्तं भवति । ननु एतत्सत्यं ब्रह्मपुरमिति ब्रह्मपुरशब्देन प्रकृतस्य शरीरस्यैव एष आत्मेति परामर्शात् । आत्मा न विष्णुरित्याशङ्क्य निषेधति– न च ब्रह्मपुरेति ॥ उत्तरमाह ॥ ब्रह्मैव पूर्णत्वादिति ॥ छान्दोग्यभाष्योक्तरीत्या ‘यदिदमस्मिन्ब्रह्मपुर इत्याद्यस्य ब्रह्मपुरशब्दस्य षष्ठीतत्पुरुषकर्मधारययोराश्रयणेन शरीरब्रह्मोभयपरत्वेऽपि ब्रह्मपुरे सर्वं समाहितमिति द्वितीयस्य एतत्सत्यं ब्रह्मपुरमिति तृतीयस्य च ब्रह्ममात्रपरत्वादिति भावः । नन्वेतज्जरावाप्नोतीति पूर्वत्रे-तच्छब्देन शरीरस्य प्रकृतत्वाद् एतत्सत्यं ब्रह्मपुरमित्यत्रापि शरीरस्यैव प्राप्तिरित्याशयेन शङ्कते ॥ एतच्छब्देनेति ॥ शरीरनाशेनास्याविनाशोक्तेरिति ॥ नास्य जरयैतज्जीर्यते इति सन्निहितपूर्ववाक्ये शरीरमस्येति निर्दिश्य एतच्छब्देन ब्रह्मनिर्देशात् शरीरनाशेऽप्यविनाशित्व-लिङ्गाच्च न शरीरमिह ब्रह्मपुरशब्दार्थ इत्यर्थः ।

यद्वा ब्रह्मपुरपदप्रयोगादिति ॥ य आत्मा अपहतपाप्मेति वाक्यसन्निधेर् एतत्सत्यं ब्रह्म-पुरमित्यर्थः । तच्छब्देन शरीरस्येति । अथ यदिदमस्मिन् ब्रह्मपुर इत्यत्र ब्रह्मपुरशब्देनेत्यर्थः । तत्र ब्रह्मपुरशब्दस्य शरीरपरत्वं दहरपुण्डरीकाधिकरणत्वेन निश्चितमिति भावः । शरीरनाशे नास्याविनाशोक्तेरिति । अस्यैतत्सत्यं ब्रह्मपुरमित्युक्तस्येत्यर्थः । आकाशपक्षेऽनन्वयमुपपादयति ॥ न चेति ॥ तदभावादिति ॥ व्याप्ताकाशस्य दहराकाशस्थत्वाभावात्यर्थः ॥ अयोगाच्चेति ॥ ईश्वरवदचिन्त्यशक्त्यभावेन व्याप्ताकाशस्य दहराकाशे अवस्थानायोगाच्चेत्यर्थः ॥ दहराकाशमेव विशिष्येति ॥ द्यावापृथिव्याद्याश्रयत्वयोग्यत्वाय बाह्याकाशतुल्यत्वादिना विशिष्येत्यर्थः । किञ्च तथात्वे दहराकाशस्थस्य पृथिव्यादेरन्वेष्ठव्यत्वं वक्तव्यम् । न च तत्सम्भवतीत्याह ॥ मुख्यत इति ॥ पृथिव्याद्यभिमानिदेवानां विष्णुशेषत्वेनोपास्यत्वान्न मुख्यत उपास्यत्वमिति भावः ॥ न चैवमङ्गीकारे सुषिरश्रुतिविरोध इति ॥ सुषिरस्य सर्वाधारत्वप्रतिपादकश्रुतिविरोध इत्यर्थः ।

### **वाक्यार्थविवरणम्**

कीदृशं तदिति प्रश्नः कुतः, किं तदिति स्वरूपप्रश्न एव किं न स्यादित्यत आह ॥ ब्रह्मपुरपदेनैवेति ॥ सिद्धत्वात्स्वरूपस्य न स्वरूपमात्र प्रश्न इत्याशयः । स चासौ शब्दश्चेति तच्छब्दः ब्रह्मपुरशब्द इत्यर्थः । नन्वस्त्यन्वयो ऽन्तर्हृदयाकाशे यावान्वा बहिःस्थिताकाश-स्तावान् सर्वोऽप्यन्तर्विद्यमान इत्यन्वयसम्भवादित्यत आह ॥ न हीति ॥ तदभावात् ॥ दहराकाशे व्याप्ताकाशाभावात् । अयोगाच्चेति अनुपपन्नत्वाच्चेत्यर्थः । यथाकथञ्चिदुपपत्तौ त्वाह ॥ मुख्यत इति ॥ न चेति ॥ न हीत्यर्थः । एवमङ्गीकारे तदन्तस्थत्वापेक्षत्वाङ्गीकारे । मोक्षदातृत्वापातादिति । उपास्यस्यैव मोक्षदातृत्वादिति भावः ।

### **वाक्यार्थमञ्जरी**

दहरं विपापमित्यादि तैत्तिरीये विष्णोर्हृत्पद्मस्थत्वप्रसिद्धेश्च तत्समाख्यानाद् दहरे ब्रह्मैवेत्यर्थः ॥ दहरमिति ॥ यत्पुण्डरीकम् अष्टदलकमलमस्ति कीदृशं दहरम् अल्पं विपापं शुद्धं शरीरदोषैरपरामृष्टत्वात्परमात्मनो वेश्मभूतं गृहभूतं सर्वदा तत्रोपलभ्यमानत्वात् । पुरमध्ये शरीरमध्ये संस्थितम् । राज्ञः पुरमध्ये प्रासाद इव तत्रापि हृत्पुण्डरीके दहरङ्गगनमस्ति । तस्मिन्गगने यदन्तर्विशोकः शोकरहितं ब्रह्मास्ति तदुपासितव्यमित्यर्थः । अनेन तैत्तिरीय-वाक्योदाहरणेन दिव्ये द्योतमाने, व्योमि्न हृदयाकाशे, सम्प्रतिष्ठितः सम्यग्व्यवस्थितो ऽन्त-र्देहस्य अनयोरात्मपुरुषपदोपेतत्वेन स्पष्टत्वात्स्वयमुदाहृतवान् । सामान्येनोक्तत्वात् कथं ब्रह्मेति निर्धारणमित्यत आह ॥ ब्रह्मपुरपदेनेति ॥ न वधेनास्य हन्यत इत्यस्यार्थो नष्टेऽपि देहेन नश्यतीति । एवं न्यायविवरणोक्तयोजनां प्रदर्श्य छान्दोग्यभाष्योक्तयोजनां प्रदर्शयति ॥ अथवेति ॥ प्रयोगाद् एतत्सत्यं ब्रह्मपुरमित्यत्र ॥ तच्छब्देनेति ॥ स चासौ शब्दश्च तच्छब्दः । ब्रह्मपुरशब्देनेत्यर्थः ॥ प्रकृतत्वात् ॥ ब्रह्मपुरे दहरं पुण्डरीकमित्यत्र । अस्य एतत्सत्य-मित्युक्तस्य । तत्र शरीरग्रहणेऽप्यत्र बाधकवशात्तत्परित्याग इति भावः । तदभावाद् व्याप्ताकाशस्य दहरस्थत्वाभावात् ॥ अयोगाच्चेति ॥ ईश्वरवदचिन्त्यशक्त्यभावेन व्याप्ताकाशस्य दहराकाशे अवस्थानायोगाच्चेत्यर्थः । पृथिव्यभिमानिदेवानां विष्णुशेषत्वेनोपास्यत्वान्मुख्यत इत्युक्तम् ।



------------------------------------------------------------------------

ॐ इतरपरामर्शात्स इति चेन्नासम्भवात् ॐ

## **सूत्रभाष्यम्**

॥ ॐ इतरपरामर्शात्स इति चेन्नासम्भवात् ॐ ॥ १८ ॥

‘परं ज्योतिरुपसम्पद्य स्वेन रूपेणाभिनिष्पद्यते’ (छां.उ.८-१२-३) ‘एष आत्मेति होवाच’ इति (छां.उ.४-१५-१) जीवपरामर्शात्स इति चेन्न तस्य स्वतोऽपहत-पाप्मत्वाद्यसम्भवात् ॥

### **सत्तर्कदीपावली**

इतरेत्यादेरयमर्थः । ‘एष आत्मापहतपाप्मा’ इत्यादिवाक्यवशाद्दहराकाशस्थितो विष्णुरेव द्यावापृथिव्याधार इत्युक्तं तन्न । दहराकाशस्थितस्य जीवस्यैव ‘परं ज्योतिरुपसम्पद्य स्वेन रूपेणाभिनिष्पद्यते एष आत्मेति होवाच’ इति परामर्शादिति चेन्मैवम् । जीवस्यापहत-पाप्मत्वादिधर्मासम्भवेनात्रात्मशब्देन निर्देशासम्भवात् । ‘परं ज्योतिरुपसम्पद्य स्वेन रूपेणाभि-निष्पद्यते स तत्र पर्येति जक्षन् क्रीडन् रममाणः’ इत्युपरितनवाक्येन मुक्तजीवप्रतीतेः । मुक्तस्यापहतपाप्मत्वादिगुणकात्मत्वसम्भव इति चेन्मैवम् । अमुख्यार्थत्वात् । न हि मुख्ये सत्यमुख्यं युज्यते । अतः परमेश्वरप्रसादलब्धापहतपाप्मत्वादिगुणममुख्यात्मानं जीवं परित्यज्य मुख्यः परमेश्वर एवापहतपाप्मत्वादिना पूर्वमुक्तः । न चैष य आत्मेति जीवपरामर्शविरोधः, यं परं ज्योतिश्शब्दाभिधेयमुपसम्पद्य स्वेन रूपेणाभिनिष्पद्यते । एष आत्मेति परमात्मन एव परामर्शोपपत्तेः ॥

### **तत्त्वप्रकाशिका**

भगवतो हृत्पद्मस्थत्वमाक्षिप्य समादधत्सूत्रमुपन्यस्याऽऽक्षेपांशं तावद्व्याचष्टे ॥ इतरेति ॥ ‘परं ज्योतिरुपसम्पद्य स्वेन रूपेण अभिनिष्पद्यते’ इत्युक्तस्य जीवस्य ‘एष आत्मेति होवाच’ इति हृत्पद्मस्थात्मतया परामर्शाज्जीव एव हृत्पद्मस्थ इत्यर्थः । परिहारांशं व्याचष्टे ॥ नेति ॥ न जीवो हृत्पद्मस्थः । हृत्पद्मस्थेऽपहतपाप्मत्वादिगुणश्रवणात्तेषां जीवेऽसम्भवात् । न च वाच्यं मुक्तजीवे तत्सम्भवाज् जीव एव भाविभावेनोच्यत इति । मुक्तस्याप्यस्वातन्त्र्येण तदसम्भवात् । अतः स्वातन्त्र्येणापहतपाप्मत्वादिगुणो हरिरेव हृत्पद्मगत इति भावः ॥

### **गुर्वर्थदीपिका**

भाविभावेन इत्यस्य भाविनः मुक्तिकाले भविष्यतः, भावेन सत्त्वेनेत्यर्थः । यद्यपि अपहतपाप्मत्वादिकमेव जीवापवादकं हृत्पुण्डरीकस्थतया शङ्क्यमाने संसारिजीवे सर्वथाऽ-सम्भवाद्भाविरक्ते घटे श्यामतादशायां रक्तव्यवहाराभावाद्भाविभावेनापि न शक्यसमाधानम् । तथाऽपि मुक्तिप्रकरणसमीपस्थत्वान्मन्दानां स्यादेव शङ्केत्यभ्युपगमवादेन शङ्का समाधानं च ज्ञेयम् ।

### **भावबोधः**

हृत्पद्मस्थात्मतयेति ॥ य आत्मा अपहतपाप्मेति हृत्पद्मस्थे पूर्वमात्मशब्दप्रयोगादत्रापि आत्मशब्देनास्यैवाभिधानादिति भावः ।

### **भावदीपः**

परामर्शादिति ॥ एष सम्प्रसादोऽस्माच्छरीरात्समुत्थाय परं ज्योतिरिति पूर्ववाक्ये सम्प्रसादपदेन प्रकृतस्य अभिनिष्पद्यत इति कर्तृत्वेनोक्तस्य जीवस्यैष इति परामृश्य आत्मपदेन य आत्माऽपहतपाप्मा विजरो विमृत्युरित्युक्तहृत्पद्मस्थात्मत्वविधानादित्यर्थः । शेषपूर्त्या स इति प्रतिज्ञार्थमाह ॥ जीव एवेति ॥ नेत्यस्य पूर्वतनप्रतिज्ञयाऽन्वयं दर्शयन् हेतुसाध्ययोर-वैय्यधिकरण्याय भाष्यं व्याचष्टे ॥ न जीव इति ॥ स्वत इति पदं शङ्कापूर्वं व्यनक्ति ॥ न चेति ॥ स्वातन्त्र्येणेति ॥ सापेक्षनिरपेक्षयोर्निरपेक्षमेव श्रुतौ स्वीकर्तव्यमिति भावः ।

### **अभिनवचन्द्रिका**

तेषां च जीवेऽसम्भवादिति ॥ इतःपरं टीकायां श्रूयमाणं न च वाच्यं मुक्तजीवे तत्सम्भवात्, जीव एव भाविभावेनोच्यत इति, मुक्तस्यापि स्वान्तत्र्येण तत्सम्भवात्’ इति वाक्यद्वयं प्रक्षिप्तम् । अवश्यं चैतदेवं विज्ञेयम् । उत्तरसूत्रव्याख्यानावसरे टीकायां ‘न च वक्तव्यम्’ इत्यादिना जीवस्य भाविभावेनाऽपहतपाप्मत्वादिकमुच्यत इत्याशङ्क्य मुक्तस्यापि परमेश्वरप्रसादादेव तद्गुणाविर्भावेन स्वतोऽपहतपाप्मत्वाद्यसम्भवादिति भाव’ इति परिहार-स्याऽभिहितत्वाद् उत्तरसूत्राभिप्रायस्य पूर्वसूत्राऽभिप्रायकथनावसरे निरूपणायोगात् । अन्यथा पौनरुक्त्यं स्यादिति ।

### **वाक्यार्थमुक्तावली**

हृत्पद्मस्थात्मतयेति ॥ य आत्माऽपहतपाप्मेति हृत्पद्मस्थे आत्मशब्दः प्रयुक्तः, कोऽयमात्मेति शङ्कायाम् अथ एष सम्प्रसादोऽस्माच्छरीरात्समुत्थाय, परं ज्योतिरुपसम्पद्य स्वेन रूपेणाभिनिष्पद्यते एष आत्मेत्यनूद्याभिधानादित्यर्थः । यद्वक्ष्यति जीवं परामृश्य हृत्पद्मस्थत्वं विधीयत इति । ततश्चायं सूत्रार्थः । परं ज्योतिरुपसम्पद्येति प्रकृतस्येतरस्य जीवस्यैष इति परामर्शं विधायैष आत्मेत्युक्तहृत्पद्मस्थात्मविधानाद्दहरे जीव इति चेन्न । हृत्पद्मस्थे श्रुतानाम् अपहतपाप्मत्वादीनां गुणानां जीवेऽसम्भवात् । तस्यैव मुक्त्यवस्थाविवक्षायामपि स्वतोऽपहत-पाप्मत्वाद्यसम्भवादिति ॥

### **तत्त्वसुबोधिनी**

हृत्पद्मस्थात्मतयेति ॥ य आत्मा अपहतपाप्मेति पूर्वम् आत्मशब्दप्रयोगाद् अत्रापि आत्मशब्देन अस्यैवाभिधानादिति भावः ॥ तदसम्भवादिति ॥ स्वातन्त्र्येणापहत-पाप्मत्वाद्यसम्भवादित्यर्थः ।

### **वाक्यार्थमञ्जरी**

परञ्ज्योतिरुपसम्पद्येति प्रकृतस्येतरस्य जीवस्यैष आत्मेति परामर्शात्स जीव एव दहरस्थ इति चेन्न । तस्य स्वतोऽपहतपाप्मत्वासम्भवादित्यर्थः ॥ भाविभावेनेति ॥ यूपं तक्षतीत्यादि-वद्भविष्यदभिप्रायेणेत्यर्थः ।

------------------------------------------------------------------------

ॐ उत्तराच्चेदाविर्भूतस्वरूपस्तु ॐ

## **सूत्रभाष्यम्**

॥ ॐ उत्तराच्चेदाविर्भूतस्वरूपस्तु ॐ ॥ १९ ॥

‘स तत्र पर्येति जक्षन् क्रीडन् रममाण’ (छां.उ.८-१२-३) इत्याद्युत्तरवचनाज्जीव एवेति चेन्न । तत्र हि परमेश्वरप्रसादादाविर्भूतस्वरूपो मुक्त उच्यते । यत्प्रसादात्स मुक्तो भवति स भगवान्पूर्वोक्तः ॥

### **तत्त्वप्रकाशिका**

जीवस्यापहतपाप्मत्वाद्यसम्भवमाक्षिप्य समादधत्सूत्रं पठित्वाऽऽक्षेपांशं तावद् व्याचष्टे ॥ उत्तरादिति ॥ ‘एष सम्प्रसादोऽस्माच्छरीरात् समुत्थाय’ इत्युक्तजीवस्य ‘स तत्र पर्येति’ इत्यादिना सत्यकामत्वप्रतीतेस्तत एव विशोकत्वादिसिद्धेर् उक्तगुणासम्भवाभावात्स एव हृत्पद्मस्थ इत्यर्थः । नञध्याहारेण परिहारांशं व्याचष्टे ॥ नेति ॥ नैतद्वाक्यबलेन जीवस्य गुणान् सम्भाव्य हृत्पद्मस्थत्वं वाच्यम् । तद्वाक्ये मुक्तजीवस्योच्यमानत्वात् । ‘स्वेन रूपेणाभिनिष्पद्यते’ इत्युक्तेः । हृत्पद्मस्थस्य च देहान्तर्वर्तितया मुक्तत्वायोगात् । न च वक्तव्यं मुक्तिविषयत्वेऽप्येतद्वाक्यस्य मुक्तस्यापि जीवत्वेनास्त्येव जीवेऽपहतपाप्मत्वादिसम्भवोऽतो जीव एव अपहतपाप्मत्वादिगुणो हृत्पद्मगततया भाविभावेनोच्यते इति । मुक्तस्यापि परमेश्वर-प्रसादादेव तद्गुणाविर्भावेन स्वतोऽपहतपाप्मत्वाद्यसम्भवादिति भावः । नन्वत्र मुक्तस्य तद्गुणत्व-मेवोच्यते न तु परमेश्वराधीनत्वम् अतस्तत्स्वत एवेत्यत आह ॥ यदिति ॥ नात्र मुक्तगुणप्राप्तेः परमेश्वराधीनत्वोक्त्यभावः । परमेश्वरस्य गुणप्रदातृतया ‘परं ज्योतिरूपसम्पद्य’ इति पूर्ववाक्योक्तत्वादिति भावः । ननु परमेश्वरप्रसादादपि जीवस्यास्त्येव तद्गुणजातमतः स एवापहतपाप्मत्वादिगुणो हृत्पद्मस्थोऽस्त्वित्यतो वाऽऽह ॥ यदिति ॥ न परमेश्वरप्रसाद-लब्धगुणो जीवः पूर्ववाक्येऽपहतपाप्मत्वादिनोक्तः । किं तु यत्प्रसादात्स मुक्तो भूत्वाऽपहत-पाप्मत्वादिगुणो भवति स भगवानेव । दातृप्रतिग्रहीत्रोर्दातुरेव मुख्यत्वान् मुख्यस्यैव ग्राह्यत्वादिति भावः ॥

### **भावबोधः**

स तत्र पर्येतीत्यादिना जीवस्य सत्यकामत्वसिद्धावपि अपहतपाप्मत्वादेः कथं जीव-निष्ठत्वमित्यत उक्तं– तत एव विशोकत्वादिसिद्धेरिति ॥ देहान्तर्वर्तितया मुक्तत्वायोगादिति । तथा च हृत्पद्मगतत्वापहतपाप्मत्वयोर्भिन्नकालीनत्वेन जीवस्य हृत्पद्मगतत्वे अपहतपाप्म-त्वाद्यसम्भव इति भावः ॥ मुक्तस्यापि जीवत्वेनेति ॥ भिन्नकालीनत्वेऽपि हृत्पद्मस्थत्वापहत-पाप्मत्वयोः सामानाधिकरण्यस्य सत्त्वान्नानुपपत्तिरिति भावः ॥ भाविभावेनेति ॥ अपहतपाप्मत्वादिगुणत्वाभिप्रायेणेदम् ॥ तद्गुणाविर्भावेणेति ॥ स्वरूपाविर्भावस्येश्वर-प्रसादायत्तत्वप्रतिपादनं प्रकृतानुपयुक्तमित्याविर्भूतस्वरूपमित्येतदेव व्याख्यातमित्यवधेयम् । एवं मुक्तगुणप्राप्तेरित्यादिकमपि नेयम् ॥ गुणप्रदातृतयेति ॥ तस्य स तत्र पर्येतीत्युक्तगुण-प्रदातृत्वाभावे तत्प्राप्तिकथनमनुपपन्नमिति भावः ॥ पूर्ववाक्य इति ॥ य आत्मा अपहतपाप्मेति पूर्ववाक्य इत्यर्थः ॥ दातुरेव मुख्यत्वादिति ॥ अनेन यत्प्रसादात्स मुक्तो भवतीत्यंशस्य भगवत एव पूर्ववाक्योक्तत्वे नियामकप्रतिपादनरूपप्रयोजनमुक्तं भवति । यत्प्रसादादिति वाक्यस्य द्वितीयव्याख्यानाभावे मुख्यामुख्ययोर्मुख्यस्यैव ग्राह्यत्वादित्यस्य अवचनात् ‘अन्यार्थश्च परामर्शः’ इति सूत्रनिवर्तनीयायाः परामर्शबलादमुख्यापहतपाप्मत्वादिरपि जीवे य आत्मेति वाक्ये प्रतिपाद्यत इति शङ्काया उदयो न स्यादित्यतस्तदुदयार्थमिदं व्याख्यानमित्यवधेयम् ।

### **भावदीपः**

शेषोक्त्या भाष्यं व्याचष्टे ॥ नैतदिति ॥ आविर्भूतस्वरूप इत्यस्यार्थो मुक्तजीवस्येति । परमेश्वरप्रसादादित्येतच्छङ्कापूर्वं व्यनक्ति ॥ न च वक्तव्यमित्यादिना ॥ मुक्तस्यापि जीवत्वेनेति ॥ हृत्पद्मस्थत्वापहतपाप्मत्वयोर्भिन्नकालत्वेऽप्यैकाधिकरण्यादपहतपाप्मेत्याद्युक्ति-र्युक्तेत्यर्थः ॥

### **वाक्यार्थमुक्तावली**

संसारिजीवस्य, सर्वथासम्भवं मुक्तजीवस्यापि स्वतोऽसम्भवमित्यर्थः ॥ सत्यकामत्वेति ॥ एष आत्मापहतपाप्मा विजरो विमृत्युर्विशोकोऽविजिघित्सोऽपिपासः सत्यकामः सत्यसङ्कल्प इति, हृत्पद्मस्थे श्रुतसत्यकामत्वस्य प्रतीतेरित्यर्थः ॥ तत एव विशोकत्वादीति ॥ आदि-पदेनापहतपाप्मत्वादिगृह्यते । नञध्याहारेणेति ॥ नञनुवृत्येत्यर्थः ॥ देहान्तर्वर्तितयेति ॥ हृत्पद्मगतत्वापहतपाप्मत्वयोर्भिन्नकालीनत्वेन जीवस्य हृत्पद्मगतत्वेऽपहतपाप्मत्वाद्यसम्भव इति भावः ॥ मुक्तस्यापीति ॥ हृत्पद्मस्थत्वापहतपाप्मत्वयोर्भिन्नकालीनत्वेऽपि, ऐकाधिकरण्यादप-हतपाप्मत्वाद्युक्तिर्युक्तेत्यर्थः । सूत्रे तुरवधारणे पूर्वसूत्रात्स इति असम्भव इति, नेति चानुवर्तते । अपहतपाप्मेति हृत्पद्मस्थे श्रुतादुत्तरात् परञ्ज्योतिरुपसम्पद्य स्वेन रूपेणाभिनिष्पद्यते एष आत्मेति होवाचेतीतरपरामर्शादित्यत्रोपात्तादुत्तरात्, परञ्ज्योतिरूपसम्पद्य स्वेन रूपेणाभि-निष्पद्यते, स उत्तमः पुरुषः स तत्र पर्येतीति वाक्यादपहतपाप्मत्वाद्यसम्भवो नेति दहरे जीव इति चेन्न । आविर्भूतस्वरूपो मुक्त एव तत्रोच्यते, स्वेन रूपेणाभिनिष्पद्यत इत्युक्तेर् न तु हृत्पद्मस्थतया त्वदभिलषितः संसारी । येन प्रमाणबलादपहतपाप्मत्वं सम्भाव्येत । न चास्य वाक्यस्य मुक्तपरत्वेऽपि मुक्तस्यापि जीवत्वाद् भाव्यवस्थाविवक्षया तत्सम्भवः । मुक्तस्यापि परमेश्वरप्रसादादेव तद्गुणाविर्भावेन स्वतोऽसम्भवादिति सूत्रार्थः । एवं हृत्पद्मस्थतया पराभि-मतस्य जीवस्यास्मदुक्तमपहतपाप्मत्वाद्यसम्भवं सम्भावकप्रमाणेनाक्षिप्य प्रमाणस्य मुक्तपरत्वेन सावकाशत्वप्रदर्शनपरत्वेन सूत्रं व्याकुर्वद्भाष्यं व्याख्याय मुक्तस्य स्वतोऽपहतपाप्मत्वाद्य-सम्भवाक्षेपसमाधायकतया व्याकुर्वन्नाक्षेपांशं व्याचष्टे ॥ नन्वत्र मुक्तस्येति ॥ ततश्च सर्वत्र पर्येतीत्यस्य पराधीनत्वज्ञापकपदाभावेन स्वत एवापहतपाप्मत्वप्रतिपादकादुत्तरवचनान्मुक्तस्य स्वतोऽपहतपाप्मत्वाद्यसम्भवो नेत्याक्षेपांश इत्यर्थ इति भावः ॥ इत्यत इति ॥ इत्याक्षेपे तत्परिहाराय परिहारांशं व्याचष्टे इत्यर्थः ॥ गुणप्रदातृतया इति ॥ स तत्र पर्येतीत्यत्र गुणप्रदातृत्वाभावे परञ्ज्योतिरुपसम्पद्येति तत्प्राप्तिकथनमनर्थकमिति भावः । एतेन यत्प्रसादात्स मुक्तः स तत्र पर्येतीत्युत्तरवाक्योक्तापहतपाप्मत्वादिगुणो भवति स भगवान् गुणप्रदातृतया पूर्ववाक्ये उक्त इति भाष्यार्थ उक्तो भवति ॥ परमेश्वरप्रसादादिति ॥ उत्तरे स इति चानु-सन्धेयम् । ततश्चोत्तरवाक्ये मुक्तगुणप्राप्तेर् न परमेश्वराधीनत्वोक्त्यभावः । यतस्तत्रैव परमेश्वर-प्रसादादाविर्भूतगुणोऽजीव उक्त एवेत्यर्थः । स तत्र पर्येतीत्यंशे तदश्रवणेऽपि, परञ्ज्योतिरुप-सम्पद्येति पूर्वांशे श्रवणादिति भावः । प्रकारान्तरेण व्याचष्टे ननु परमेश्वरेति ॥ अत्राप्सम्भवः सदहर इति पदान्यनुसन्धेयानि । परमेश्वरप्रसादायत्तगुणप्रतिपादकोऽप्युत्तरवचनात्सिध्यत्वे वापहतपाप्मत्वादिकमिति न पूर्वोक्तापहतपाप्मत्वाद्यसम्भवोऽतः स एव दहरपक्षस्थ इत्याक्षेपार्थः ॥ इत्यतो वेति ॥ इति चोत्तरादित्यंशेनाक्षेपे तत्परिहाराय, सिद्धान्तांशं व्याचष्ट इत्यर्थः । सूत्रे पूर्ववाक्य इति, नेति, स इति पदत्रयं संयोज्यम् । ततश्चाविर्भूतस्वरूपः परमेश्वरप्रसादलब्धगुणो जीवः । एष आत्मापहतपाप्मेति पूर्ववाक्येऽपहतपाप्मत्वादिगुणो नोक्तः । किं तु यत्प्रसादात्स आविर्भूतस्वरूपः (भावः) स भगवानेवेति सूत्रार्थ इति भावः ॥

### **तत्त्वसुबोधिनी**

स तत्र पर्येति इत्यादिना जीवस्य सत्यकामत्वसिद्धावपि अपहतपाप्मत्वादेः कथं जीव-निष्ठत्वमित्यत उक्तं तत एव विशोकत्वादीति ॥ तद्वाक्यस्य मुक्तपरत्वं कुत इत्यत आह ॥ स्वेन रूपेणेति ॥ स्वरूपाविर्भावस्य तत्रोक्तत्वात् तद्वाक्यं मुक्तपरमिति भावः । अस्तु तथापि हृत्पद्मस्थत्वं जीवस्येत्यत्र किमागतमित्यत आह ॥ हृत्पद्मस्थस्य चेति ॥ तथा च हृत्पद्मगतत्वापहतपाप्मत्वयोर् भिन्नकालीनत्वेऽपि जीवस्य हृत्पद्मगतत्वे अपहतपाप्मत्वाद्य-सम्भवादिति भावः ॥ मुक्तस्यापि जीवत्वेनेति ॥ भिन्नकालीनत्वेऽपि हृत्पद्मस्थत्वापहत-पाप्मत्वयोः सामानाधिकरण्यस्य सत्त्वान्नानुपपत्तिरिति भावः ॥ भाविभावेनेति ॥ अपहत-पाप्मत्वादिगुणत्वाद्यभिप्रायेणोक्तम् ॥ तद्गुणाविर्भावेनेति ॥ स्वरूपाविर्भावस्य ईश्वर-प्रसादायत्तत्वप्रतिपादनं प्रकृतानुपयुक्तमित्याविर्भूतस्वरूपमित्येतदेवं व्याख्यातमित्येव ध्येयम् ॥ गुणप्रदातृतयेति ॥ तस्य स तत्र पर्येतीत्युक्तगुणप्रदातृत्वाभावे तत्प्राप्तिकथनमनुपपन्नमिति भावः ॥ पूर्ववाक्य इति ॥ य आत्मा अपहतपाप्मेति पूर्ववाक्ये इत्यर्थः ॥ दातुरेव मुख्यत्वादिति ॥ अनेन यत्प्रसादात् स मुक्तो भवति इत्यंशस्य भगवत एव पूर्ववाक्योक्तत्वे नियामकप्रतिपादनरूपं प्रयोजनमुक्तं भवति । यत्प्रसादादिति वाक्यस्य द्वितीयव्याख्यानाभावे मुख्यामुख्ययोर् मुख्यस्यैव ग्राह्यत्वादित्यस्यावचनादन्यार्थश्च परामर्शः सूत्रनिवर्तनीयायाः परामर्शबलादमुख्यापहतपाप्म-त्वादेरपि जीवेयम् आत्मेति वाक्ये प्रतिपाद्यते इति शङ्काया उदयो न स्यादित्यतस् तदुदयार्थमिदं व्याख्यानमिति भावः ।

### **वाक्यार्थमञ्जरी**

उत्तराज् जीवस्य सत्यकामत्वप्रतिपादक स तत्र पर्येतीत्युत्तरवाक्यात्स एव दहरस्थ इति चेन्न । आविर्भूतस्वरूपस्तु मुक्त एव तत्रोच्यते यत इत्यर्थः ॥ स तत्रेति ॥ सःप्राप्त-निजानन्दाविर्भावो जीवः । तत्र भगवल्लोके तदनुग्रहेणैव जक्षस्वाभिलषितं भक्षयन्हसन्वा सह मुक्तैः क्रीडन् खेलनं कुर्वन् अत्यन्तं रममाणः परितो गच्छतीत्यर्थः । स तत्र पर्येतीत्यादिना जीवस्य सत्यकामत्वसिद्धावपि अपहतपाप्मत्वादेः कथं जीवनिष्ठत्वमित्यत उक्तम् ॥ तत एवेति ॥ सत्यकामत्वादेवेत्यर्थः । काम्यालाभ एव शोकादिरिति भावः ॥ गुणप्रदातृतयेति ॥ अन्यथा तत्प्राप्तिकथने वैयर्थ्यमिति भावः ॥

------------------------------------------------------------------------

ॐ अन्यार्थश्च परामर्श ॐ

## **सूत्रभाष्यम्**

॥ ॐ अन्यार्थश्च परामर्शः ॐ ॥ २० ॥

यं प्राप्य स्वेन रूपेण जीवोऽभिनिष्पद्यते स एष आत्मेति परमात्मार्थश्च परामर्शः ॥

### **तत्त्वप्रदीपिका**

अन्यार्थश्च परामर्शः । ‘एष सम्प्रसादोऽस्माच्छरीरात्समुत्थाय’ इत्यादिवाक्ये एष आत्मेति परामर्शः परमात्मविषय इति यत्, तस्माच्च न जीव उच्यते ।

‘यस्य सम्यक्प्रसादोऽस्ति विष्णोरेव स उच्यते ।

सम्प्रसादः स उत्थाय शरीरात्प्राय केशवम् ॥

यथास्वरूपस्तु भवेद्यं प्राप्यासौ सरूपताम् ।

आप्नोति स परो ह्यात्मा भगवानिन्दिरापतिः ।

इत्याह सा रमादेवी पश्यन्ती परमं पदम्’ इति च पर्यङ्कोपासनायाम् ॥

### **तत्त्वप्रकाशिका**

अमुख्यापहतपाप्मत्वादिगुणोऽपि जीवः परामर्शबलेन हृत्पद्मस्थात्मा किं न स्यादित्याशङ्कां परिहरत्सूत्रमुपन्यस्य व्याचष्टे ॥ अन्येति ॥ भवेदेतद्यद्येष इति जीवं परामृश्य तस्य हृत्पद्मस्थत्वं विधीयेत । नैतदस्ति । यं परं ज्योतिराख्यं भगवन्तमभिसम्पद्य जीवः स्वेन रूपेणाऽभिनिष्पद्यते स एष आत्मेति परमात्मानमेवैष इति परामृश्य तस्यात्मत्वोक्तेः । अतो जीवेऽपहतपाप्मत्वाद्य-सम्भवात्परामर्शस्य चेश्वरार्थत्वात् स एवापहतपामत्वादिगुणो हृत्पद्मस्थ इति भावः । न च मन्तव्यमुभयथापि सम्भवे कुतः परमात्मार्थता परमर्शस्येति । निरवकाशोक्तानेकहेतुबलादेव ॥

### **भावबोधः**

यं परञ्ज्योतिराख्यमिति ॥ अनेन परं ज्योतिरित्यत्र लिङ्गमविवक्षितमित्यभिप्रेत्य भाष्ये यमित्युक्तं भवति ॥ परामर्शस्य चेति ॥ अनेन ‘सूत्रगत’चशब्दस्य परामर्शश्चेत्यन्वय उक्तो भवति । एवं सति न केवलमसम्भवादिबाधकं परामर्शलक्षणं साधकाभावश्चेति चशब्दः सार्थकः । यथाश्रुते तु प्रयोजनाभाव इति भावः ।

### **भावदीपः**

भगवन्तमिति ॥ ज्योतिश्शब्दश्चाऽऽत्मा प्रकरणादिति चतुर्थे भगवत्परो वक्ष्यत इति भावः ॥ एष इति परामृश्येति ॥ पुंल्लिङ्गं तु शैत्यं हि यत्सा प्रकृतिर्जलस्य इत्यादाविव विधेयात्मापेक्षया युक्तमिति भावः । स एवेत्येवकारतात्पर्यं हेतूक्त्या व्यनक्ति ॥ न च मन्तव्यमिति ॥

### **वाक्यार्थमुक्तावली**

परं ज्योतिराख्यमिति ॥ अनेन परं ज्योतिरिति लिङ्गमविवक्षितमित्यभिप्रेत्य भाष्ये यमित्युक्तं भवति ॥ परामृश्य चेति ॥ अनेन परामर्शश्चेति चशब्दान्वय इत्युक्तं भवति । तेन न केवलमसम्भवादिपरपक्षे बाधकं किन्तु परामर्शलक्षणसाधकाभावश्चेति भावः ।

### **तत्त्वसुबोधिनी**

परञ्ज्योतिषाख्यमिति ॥ अनेन परञ्ज्योतिरित्यत्र लिङ्गमविवक्षितमित्युक्तं भवति ॥ परामर्शस्य चेति ॥ अनेन सूत्रगतचशब्दस्य परामर्शस्य चेत्यन्वय उक्तः । एवं सति न केवलमसम्भवादिबाधकं परामर्शलक्षणसाधकसद्भावश्चेति चशब्दः सार्थकः ।

### **वाक्यार्थमञ्जरी**

एष आत्मेति परामर्शो ऽन्यार्थश्च परमात्मविषय एव न जीवविषय इत्यर्थः ।



# 



[Load More](javaऽcriptःvoid(0))
