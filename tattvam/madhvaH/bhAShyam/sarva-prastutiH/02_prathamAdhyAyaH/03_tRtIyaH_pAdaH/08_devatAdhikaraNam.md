+++
title = "०८ देवताधिकरणम्"
+++
## ॐ तदुपर्यपि बादरायणः सम्भवात् ॐ

**८. देवताधिकरणम्**

## **सूत्रभाष्यम्**

मनुष्याणामेव वेदविद्या(याम)धिकार इत्युक्तम् । तिर्यगाद्यपेक्षयैव मनुष्यत्व-विशेषणमुक्तं, न तु देवाद्यपेक्षयेत्याह–

॥ ॐ तदुपर्यपि बादरायणः सम्भवात् ॐ ॥ २६ ॥

तदुपरि मनुष्याणां सतां देवादित्वप्राप्त्युपरि । सम्भवति हि तेषां विशिष्टबुद्ध्यादि-भावात् । तिर्यगादीनां तदभावादभावः । तेषामपि यत्र विशिष्टबुद्ध्यादिभावस्तत्राविरोधः । निषेधाभावात् । दृश्यन्ते हि जरितार्यादयः ॥

### **सत्तर्कदीपावली**

अत्र मनुष्याधिकारत्वादित्युक्तेऽप्यर्थित्वसामर्थ्यादिमत्वेन देवादीनां वेदोक्तब्रह्मोपासनाधि-कारसम्भवान्मध्ये वामनमासीनमित्यादिश्रुत्युक्तत्वाच्च नात्राधिकारस्तेषां वार्यः । इदानीन्तन-देवानामुत्पत्तिमत्वादुत्पत्तेः प्राक् ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्यः’ इत्यादिशास्त्रं कथं तानधिकरोति कथं च तदुद्देशेन हविर्दानं तदानीमिति नाशङ्कनीयम् । ‘यत्र पूर्वे साध्या सन्ति देवा’ इति पूर्वमपि देवतान्तरसद्भावश्रुतिविरोधात् । तदाह मनुष्याणां सतां देवादित्वप्राप्त्युपरीत्यस्य देवादिपदयोग्यानां मनुष्यादीनां तत्तत्साधनानुष्ठानेन देवादिपदप्राप्तेर् उपर्यपि वेदोक्तब्रह्मोपासनाधिकारोऽस्तीत्यर्थः । तिर्यगादीनामित्यत्रादिशब्देन स्थावरग्रहणम् । दृश्यन्ते हि जातिस्मरणयोगात्सूक्तद्रष्टृत्वेन भारतादिषु जरितार्यादयः पक्षिणः । अतो मनुष्येभ्योऽन्योऽपि वेदोक्तब्रह्मोपासनाधिकारिदेवताङ्गीकारो न घटते । वेदानां नित्यत्वाद्देवानां विनाशित्वात् ।

### **तत्त्वप्रदीपिका**

अथेदानीं प्रसङ्गादधिकारचिन्ता क्रियते । तिर्यगादिव्यावृत्त्यपेक्षयैव मनुष्यत्वविशेषण-मुक्तम् । न तु देवादिव्यावृत्त्यपेक्षयाऽपीति मन्तव्यम् । न ह्यत्र मनुष्यशब्देन मनुष्यमात्रविवक्षा । मर्त्योत्तमानामपि साधकानां मननादिशीलानां मनुष्यत्वात् । अत एव हि तदुपरीति सूत्रपदं मनुष्यत्वादुपरीति व्याचष्टे । ‘तदुपर्यपि बादरायणस्सम्भवात्’ । साधकानां सताम् इन्द्रादि-पदयोग्यानां स्वपदप्राप्तिकारणभूतविद्याकर्मसामग्रीयोगेन तत्तत्प्रदप्राप्तेरुपरितनकालेऽपि वेद-विद्यायामधिकारोऽस्तीति भगवान्बादरायणो वक्ति । तदधिकारसन्देहापोहतात्पर्यज्ञापनार्थ-मधिकाराधिक्यज्ञप्तिदार्ढ्यार्थं च बादरायणः स्वयमेव वक्तीत्याह । ननु नैवं भाष्यकार आह । सत्यम् । अनुक्तोऽपि तदभिप्रायो वर्ण्यते । सूत्रसिद्धं हि बादरायणपदम् । ‘यत्रानवसरोऽन्यत्र’ इत्युक्तन्यायसिद्धं वक्तिपदम् । नहि महतामतिस्पष्टार्थव्याख्यानचापलशीलता भवति । सर्वत्र चानुसन्धेयोऽयं न्यायः यत्र सूत्रपदानि मुखतः सिद्धार्थानि । तिर्यगादीनां तेषामपीत्यादिरपि-पदव्याख्या । तेषां मध्येऽपि येषु विशिष्टबुद्धिवागादिभावस्तेष्वविरोधो विशेषलक्षणभावे निषेधाभावात् । दृश्यन्ते हि जरितार्यादयस्तिर्यञ्चोऽपि ‘अयमग्ने जरिता’ इत्यादिसूक्तद्रष्टारः ॥

### **तत्त्वप्रकाशिका**

अत्र देवानां ब्रह्मविद्याऽधिकारसमर्थनादस्ति शास्त्रसङ्गतिः । प्रासङ्गिकत्वान्नाध्यायादि-सङ्गतिर्गवेषणीया । श्रुत्यादिसङ्गतिं विषयसंशयतद्बीजानि सूचयति ॥ मनुष्याणामिति ॥ ‘मनुष्याधिकारत्वात्’ इति मनुष्याणामेव वेदविद्याधिकार इत्युक्तम् । स च यदि न देवानां स्यात्तदा ‘विश्वेदेवा उपासते’ इत्यादि श्रुत्यप्रामाण्यं प्रसज्येत इत्यवश्यं विचार्यः । स वेदविद्याधिकारो विषयः । देवानामस्ति न वेति सन्देहः । मनुष्याणामेवेत्युक्तिर्विश्वेदेवा उपासत इति श्रुतिश्च सन्देहबीजमिति भावः । न च श्रुत्युक्त्योरसाम्यादसन्देहबीजत्वम् । उक्तेरप्यङ्गुष्ठमात्रश्रुतिमूलत्वात् । न देवानां वेदविद्याधिकार इति पूर्वः पक्षः । तथाहि । किं देवा अनादिनित्या उत विद्यादिना पदप्राप्तिमुक्तिमन्तः । आद्ये न वेदविद्याधिकारः । अर्थी समर्थो विद्वानधिक्रियत इति न्यायात् । तेषां चार्थित्वाभावात् । न ह्यनादितः प्राप्तपदानां मोक्षशून्यानां च विद्याभिः प्रयोजनमस्ति येनार्थिता स्यात् । न द्वितीयः । अमराणां मुक्त्याद्यङ्गीकारे कर्मादिविरोधापातात् । अतो देवानां वेदविद्याधिकाराभावान्न तदुपास्यत्वलिङ्गं विष्णोः सम्भवति । अथ सन्देहबीजं विघटयन् सिद्धान्तयितुं सूत्रमवतारयति ॥ तिर्यगादीति ॥ मनुष्यपदं विशिष्टबुद्ध्यादिरहिततिर्यगादिव्यावृत्त्यर्थं प्रयुक्तं न तु देवतादिव्यावृत्त्यर्थमित्यभिप्रेत्य देवानामधिकारमाहाऽऽचार्यो बादरायण इत्यर्थः । सूत्रं व्याचष्टे ॥ तदिति ॥ देवानामपि वेदविद्याधिकारो विद्यत एव । विशिष्टबुद्ध्यादेरधिकारोपयोगिनो देवेषु विद्यमानत्वेन तेषामधिकारसम्भवात् । न चोक्तप्रकारेण देवानामर्थित्वाभावात्सामर्थ्यविद्वत्तासत्त्वेऽप्यधि-काराभाव इति वाच्यम् । विद्याकर्मभ्यां योग्यमनुष्याणां देवादित्वप्राप्त्यभ्युपगमेन विद्याभिस्तेषां मोक्षसिद्धेरिति भगवान् बादरायणो मन्यत इत्यर्थः । विप्रतिपत्तिसूचनाय बादरायणपदम् । न देवा वेदविद्याधिकारिणोऽमनुष्यत्वात्तिर्यगादिवदित्यत आह ॥ तिर्यगादीनामिति ॥ न तिर्यगादीनाममनुष्यत्वप्रयुक्तोऽधिकाराभावोऽपि तु विशिष्टबुद्ध्यादिराहित्यनिबन्धन एव । तथा च विशिष्टबुद्ध्यादिराहित्यं व्यावर्तमानं पक्षात्स्वव्याप्यमधिकाराभावं च व्यावर्तयतीति भावः । विशिष्टबुद्ध्यादिमतामपि तिरश्चां न वेदविद्याधिकार इति व्याप्तिविधुरोऽयमुपाधिरित्यत आह ॥ तेषामिति ॥ अविरोधोऽधिकाराङ्गीकारेऽपीति शेषः । कथं तिरश्चां वेदविद्याधिकाराविरोध इति चेत् । किं निषेधात्तिरश्चामधिकारायोगोऽदर्शनाद्वा । आद्यं दूषयति ॥ निषेधेति ॥ अनेन निषेधराहित्ये सति विशिष्टबुद्ध्यादिमत्त्वमधिकारे प्रयोजकमिति सूचितं भवति । तेन शूद्रादौ व्यभिचारपरिहारः । द्वितीयं निराह ॥ दृश्यन्ते हीति ॥ वेदाधिकारितयेति शेषः । अनेनैव स्वप्रयुक्तानुमानस्य मनुष्यत्वोपाधिरप्यपोढो भवति ॥

### **गुर्वर्थदीपिका**

योग्यमनुष्याणामित्यत्र देवतापदयोग्यानां कर्मवशान्मनुष्यजन्मसु जातानामित्यर्थः । विप्रतिपत्तिसूचनायेत्यत्र जैमिनिः प्रकारान्तरेण वक्ष्यतीति विप्रतिपत्तिसूचनाय बादरायणपद-मित्यर्थः । विविधा प्रतिपत्तिर् विप्रतिपत्तिर् न तु विरुद्धा प्रतिपत्तिः । व्यासजैमिनिमतयो-र्विरोधाभावात् । दैवतानि प्रथमानि मुख्यानि धर्माणि लोकधारकाणि आसन्नित्यस्य प्रतिपदव्याख्यानम् ।

### **भावबोधः**

प्रासङ्गिकत्वादिति ॥ मनुष्याधिकरत्वादित्यनेन देवाद्यधिकारादेः स्मारितत्वादिति भावः । ननु स्मृतस्योपेक्षानर्हत्वं प्रसङ्गसङ्गतिः । तथापि कथमस्य उपेक्षानर्हत्वमित्यतस्तत्प्रदर्शनपरत्वेन मनुष्याणामेवेति भाष्यं व्याचष्टे ॥ मनुष्याधिकारत्वादिति ॥ यद्यपि तृतीयाध्याये ‘असार्व-त्रिकी’ इत्यादावपरोक्षज्ञाने देवादीनामधिकारसदसद्भावचिन्तावदियमपि चिन्ता तत्रैव कर्तव्या । तथापि पूर्वाधिकरणस्थमनुष्यग्रहणस्य विशिष्टबुद्ध्यादिहीनतिर्यगाद्येव व्यावर्त्यं; न तु देवादीत्यनेन रूपेणेयं चिन्ता न तृतीये सङ्गता । किन्त्वत्रैव । यथा ‘भोक्त्रापत्तेः’ इति मुक्ते-शयोर्भेदसमर्थनं फलविचाररूपेण चतुर्थसङ्गतमपि युक्तिविरोधपरिहाररूपेण द्वितीये सङ्गतं तद्वदिति भावः । ‘उपासत’ इत्यादीति ‘आदि’पदेन ‘तं भूतिरिति देवा उपासाञ्चक्रिरे’ इत्यादिग्रहणम् ॥ देवानामिति ॥ अत्र देवानां ब्रह्मविद्यायामधिकारो नास्त्युतास्तीति चिन्ता । तदर्थं वेदविद्याधिकारप्रयोजकं किं मनुष्यत्वमुत विशिष्टबुद्ध्यादिमत्त्वमिति । तदर्थं विशिष्ट-बुद्ध्यादिमत्त्वस्याधिकारप्रयोजकत्वेऽपि देवानां किं मोक्षाद्यर्थिता न युक्ता उत युक्तेति । तदर्थं ब्रह्मादिदेवतापदस्याद्यन्तवत्त्वे पूर्वोत्तरकालयोर्देवतोद्देशेने क्रियमाणस्य कर्मणो वैयर्थ्यरूपो देवतासत्त्वप्रतिपादकवेदाप्रामाण्यरूपविरोधः प्राप्नोत्युत न प्राप्नोतीति । तदर्थं देवाः किमेकैक-व्यक्तिकाः किं वानाद्यनन्तकालेषु प्रवाहतोऽनेकव्यक्तिका इति । तदर्थमनेकव्यक्तिकत्वेऽपि देवतापदस्थानां प्रतिकल्पं किं भिन्नभिन्ननामरूपवत्त्वमुत सर्वेषु कल्पेषु समाननामरूपवत्त्व-मेवेति । तदर्थं समाननामरूपविशिष्टदेवतापदस्यानादिनित्यत्वे प्रमाणं नास्त्युतास्तीति । मनुष्याणामेवेत्युक्तिरिति । पूर्वाधिकरणे सूत्रभाष्ययोर्मनुष्याधिकारत्वादित्यत्र बुद्ध्यादिविवेकेन मनुष्याणामेवाधिकारित्वादित्यभिप्रेतम् । अन्यथा तथापि नाङ्गुष्ठमात्रत्वं विष्णोरिति शङ्का-परिहारत्वं न स्यात् । अत एवात्र भाष्ये मनुष्याणामेवेत्युक्तमिति भावः । अत एव पूर्वाधिकरणे टीकायां मनुष्याणामेव वेदविद्योपासनेत्युक्तम् । न तदुपास्यत्वलिङ्गं विष्णोः सम्भवतीति । तथा च पूर्वाधिकरणे पूर्वपक्षप्रापकलिङ्गस्य विष्णाववकाशोक्तिर्न सम्भवतीति भावः । ‘दैवतैरपि ज्ञेयो न वेदैः’ इति संक्षेपोऽप्यधिकरणतात्पर्यप्रदर्शनपरः न फलितलिङ्गसमन्वयप्रदर्शनपर इति ज्ञातव्यम् । सन्देहबीजं विघटयन्निति । तिर्यगाद्यपेक्षयैवेत्यादिभाष्येण मनुष्याणामेवेत्यन्ययोग्य-व्यवच्छेदपरैवकारव्यावर्त्यविवेककथनेन सावधारणोक्तेर्देवानामधिकाराभावरूपशङ्काद्युप-स्थापकत्वाभावोक्तेरिति भावः । तिर्यगाद्यपेक्षयेति भाष्यार्थस्य सूत्रे कण्ठतोऽनुक्तेराह ॥ मनुष्यपदमिति ॥ अत एवोक्तमभिप्रेत्येति ॥ विद्याभिस्तेषां मोक्षसिद्धेरिति ॥ देवादिपदस्य सादित्वाभ्युपगमे अर्थात् सान्तत्वस्याप्यङ्गीकृतत्वादिति भावः । ‘मध्वादिषु’ इति वक्ष्यमाण-भाष्याभिप्रायेणोक्तम् ॥ विप्रतिपत्तिसूचनायेति ॥ व्यभिचारपरिहार इति ॥ शूद्रादावधिकारा-भावरूपसाध्यस्य सत्त्वेऽपि विशेषणाभावप्रयुक्तविशिष्टाभावरूपोपाधेरपि निषेधविषयशूद्रादौ सत्त्वेन न व्यभिचार इत्यर्थः । वेदाधिकारितयेति शेष इति ।

एवमुक्तो भ्रातृभिस्तु जरितारिर्विभावसुम् ।

तुष्टाव प्राञ्चलिर्भूत्वा यत्तच्छृणु नराधिपः ॥

इत्यादिभारतवचनैर्जरितारिसारिसृक्वस्तम्बमित्रद्रोणाख्यानां चतुर्णां पक्षिणाम् ‘अयमग्ने जरिता’ इत्याग्नेयसूक्तेनाग्निस्तावकत्वेन तन्मन्त्रद्रष्ट्रत्वस्य प्रसिद्धत्वादिति भावः । अनेनैव स्वप्रयुक्तानुमानस्येति । मनुष्यादीनां जरितार्यादीनां वेदविद्याधिकारप्रदर्शनेनैव ‘सम्भवति हि तेषां विशिष्टबुद्ध्यादि’ इति स्वप्रयुक्तस्य देवा विद्याधिकारिणो निषेधरहितत्वे सति विशिष्ट-बुद्ध्यादिमत्त्वाद्योग्यत्रैवर्णिकवदित्यनुमानस्येत्यर्थः । उपाधेः साध्याव्यापकत्वादिति भावः ।

### **भावदीपः**

अधिकारेति ॥ योग्यतेत्यर्थः ॥ प्रासङ्गिकत्वादिति ॥ मनुष्येत्युक्त्या तिर्यगादि-वद्देवानामपि नेति प्रसक्तस्य निवृत्यर्थत्वादित्यर्थः । ‘अधिकारश्च तद्धानिः प्रसङ्गादेव चिन्तितौ’ इत्यनुभाष्योक्तेरिति भावः ॥ नाध्यायादीति ॥ साक्षादिति भावः । फलतस्तस्य सत्त्वात् । सङ्गतिपरत्वेन भाष्यं व्याचष्टे ॥ मनुष्येति ॥ मनुष्यपदस्य मनुष्यमात्रपरत्वेन व्याख्यानादाह ॥ मनुष्याणामेवेति ॥ तिर्यगादीत्यादेस्तात्पर्यं स चेति ॥ श्रुतीति ॥ एतेनास्य पूर्वेणाक्षेपिकी सङ्गतिर्दर्शिता । तदुपरीति सौत्रोक्तिसूचितसादित्वव्यावर्त्ययुक्तिं वक्तुं विकल्पयति ॥ किमिति ॥ विद्यादिना विद्याकर्मभ्याम् । विरोधः कर्मणीति सूत्रभाष्योक्तमाह ॥ अमराणा-मिति ॥ मुक्तीति ॥ पदप्राप्तेरप्युपलक्षणम् । क्वचिन्मुक्त्यादीत्येव पाठः । इन्द्रादिपदप्राप्तेः पूर्वं पश्चाच्चेन्द्रादिदेवताभावेन तदुद्देशेन द्रव्यत्यागात्मकयागायोगादित्यर्थः । वक्ष्यमाणशब्दविरोध आदिपदार्थः । अमराणामित्युक्त्या तेषां मरणवर्जितत्वप्रसिद्धेर्मुक्त्यङ्गीकारोऽनुचित इति सूचयति । फलोक्त्योपसंहरति ॥ अत इति ॥ अनित्यत्वे कर्मादिविरोधेनानादिनित्यत्वाङ्गी-कारेऽर्थित्वादेरसम्भवादित्यर्थः ॥ न तदुपास्यत्वलिङ्गं विष्णोस्सम्भवतीति ॥ न चेष्टापत्तिः । श्रुत्यप्रामाण्यापत्तेरुक्तत्वादिति भावः । लिङ्गपदोक्त्या न प्रासङ्गिकत्वमेव किं तर्हि अत्र देवानामधिकारसिद्धौ तदुपास्यत्वरूपलिङ्गसमन्वयस्यापि सिद्ध्या अन्तर्नयवैश्वानरनययोरिव

फलतोऽध्यायपादसङ्गतिरप्यस्तीति सूचितम् । प्रसङ्गादेव चिन्तितावित्यनुभाष्योक्तिस् तमेव समन्वयं प्रकटयति समस्तेनाध्यायेन प्रायेणेत्येतद्भाष्योक्तिश्च साक्षात्समन्वयानुक्त्यभिप्रायेति भावः ॥

अथ देवानामधिकारसद्भावरूपमर्थान्तरं साधयितुमित्यथशब्दस्य प्रकृतादनधिकारा-दर्थान्तरपरत्वमर्थः । मनुष्याधिकारेत्युक्तिरूपसंशयबीजविघटनप्रकारमेव भाष्यव्याख्यानेन व्यनक्ति ॥ मनुष्येति ॥ ननु मनुष्येत्युक्त्या तद्भिन्नामनुष्यमात्रव्यावृत्तिप्रतीतेः कथं तिर्यगित्युक्तिरित्यतः सूत्रे मनुष्यत्वं व्यावर्तकत्वेन न विवक्षितं किन्तु विशिष्टबुद्ध्यादिमत्त्वमेव विवक्षितमिति भावेनोक्तम् ॥ विशिष्टबुद्धीति ॥ यद्वा तिर्यगाद्यपेक्षयेत्युक्तिस् तेषामपीत्यग्रेतन-वाक्यविरुद्धेत्यत उक्तम् ॥ विशिष्टेति ॥ न सर्वतिर्यगाद्यपेक्षयेत्यर्थः । पूर्वस्माद् बुद्ध्या विभागेनाधिकारपदमनुवर्त्य सम्भवति तेषामिति भाष्यार्थमाह ॥ देवानामिति ॥ विशिष्टे-त्यादिभाष्यं व्याकुर्वन् तेषां सम्भवतीत्येतद्धेतुगर्भतयाऽपि व्याचष्टे ॥ विशिष्टेति ॥ तदुप-रीत्यादिभाष्यं शङ्कानिरासकतया व्यनक्ति ॥ न चेति ॥ न हि अनादित इत्यादिनोक्तेत्यर्थः ॥ योग्येति ॥ देवतापदयोग्यानां मनुष्यत्वेन भूमौ जातानामित्यर्थः ॥ मोक्षेति ॥ विद्याकर्मभ्यां देवत्वप्राप्त्युक्त्या सादित्वस्य तद्व्याप्तसान्तत्वस्यापि लब्धत्वादिति भावः ॥ विप्रतिपत्तीति ॥ अनधिकारं जैमिनिरित्यनेनेत्यर्थः । देवानामधिकारो विद्यते विशिष्टबुद्ध्यादिमत्त्वात् सम्मत-वदिति स्वप्रयुक्तानुमाने प्रतिपक्षमाशङ्कते ॥ न देवा इति ॥ अपि तु विशिष्टेति ॥ प्रतिपक्षे प्रतिपक्षान्तरवद् उपाधिरपि न वाच्य इति कस्यचिदुक्तिर्नादर्तव्या । हेतोर्व्यभिचारव्याप्यत्वा-सिद्ध्याश्रयेण तदुक्तिसम्भवादिति भावः ॥ अयमुपाधिरिति ॥ विशिष्टबुद्ध्यादिराहित्यरूपः ॥ तेन शूद्रादाविति ॥ सम्भवति हि तेषां विशिष्टबुद्ध्यादिभावादित्यत्र स्वप्रयुक्तविशिष्ट-बुद्ध्यादिमत्त्वरूपहेतोर्वा प्रतिपक्षानुमानेऽभिहितविशिष्टबुद्ध्यादिराहित्यरूपोपाधेर्वेत्यर्थः । शूद्रादेश्चाग्रे निषिद्धत्वं व्यक्तमित्यनिषिद्धत्वे सति विशिष्टबुद्ध्यादिमत्त्वाभावरूपोपाधेस् तत्रापि सत्त्वेन न व्यभिचार इति भावः ॥ वेदाधिकारितयेति ॥ खाण्डववनस्थानां जरितारि-सारिसृक्वस्तम्बमित्रद्रोणाख्यानां चतुर्णां पक्षिण समातृकाणां कृत्स्नवनं परिलेलिहानेन वह्निना स्वदाहप्रसक्तौ भ्रातृभिःप्रार्थितो जरितारिरग्निमयमग्ने जरितेत्यादिमन्त्रैः स्तुत्वा प्रीतेनाग्निना तान्मोचयामासेति । एवमुक्तो भ्रातृभिस्तु जरितारिर्विभावसुम् । तुष्टाव प्राञ्जलिर्भूत्वा यत्तच्छृणुनराधिपेत्यादिना भारते प्रसिद्धत्वादिति भावः ॥ अनेनैवेति ॥ जरितार्यादयोऽधि-कारितया दृश्यन्त इति वचनेनैवेत्यर्थः । साध्याव्यापकत्वादिति भावः ॥

### **अभिनवचन्द्रिका**

अत्र देवानामिति ॥ यद्यपि मनुष्यपदेन विद्याविशेषाधिकाराभावस्यैव प्राप्तत्वात् तत्रैवाऽधिकारभावः समर्थनीयः, तथापि विद्यामात्रेऽऽनधिकारप्रापकपूर्वपक्षनिरासाय प्रसङ्गाद् वेदविद्याधिकारसामान्यसमर्थनमिति बोध्यम् । नाध्यायादिसङ्गतिर्गवेषणीयेति ॥ नन्वत्रा-स्त्येवाऽध्यायसङ्गतिः । देवोपास्यत्वरूपलिङ्गसमन्वयसमर्थनात् । तदुक्तमणुभाष्ये ‘उपास्यो दैवतैरपि’ इति । टीकायां च ‘न तदुपास्यत्वलिङ्गं विष्णोः सम्भवति’ इति । किं च प्रासङ्गिकत्वान्नाध्यायादिसङ्गतिर्गवेषणीयेत्ययुक्तम् । प्रसङ्गसङ्गतेरन्तर्भावसङ्गत्यविरोधादिति चेत्, उच्यते सत्यमिह देवोपास्यत्वलिङ्गसमन्वयो भवतीति, किं तु न साक्षात्, अपि तु जिज्ञासाधि-करणे जिज्ञासाकर्तव्यत्वसिद्धौ अर्थाज् जिज्ञास्यत्वलिङ्गसिद्धिवदिहापि देवानामधिकार-समर्थनेऽर्थात्तदुपास्यत्वमपि सिध्यति । अणुभाष्यन्तु जिज्ञासाधिकरणे ‘विष्णुरेव विजिज्ञास्य’ इतिवद् इहाप्यार्थिकार्थप्रदर्शनपरम् । यदपि चोक्तप्रसङ्गसङ्गतेः सङ्गत्यन्तराविरोध इति, तत्तथैव । कथं तर्हि ‘प्रासङ्गिकत्वान्नाध्यायादिसङ्गतिर्गवेषणीया’ इत्युक्तिरिति चेत्, इत्थम् अस्मिन्नधि-करणे नाऽधिकरणान्तरवद् अध्यायपादाभ्यामन्तर्भावलक्षणा सङ्गतिः, किन्तु जिज्ञासाधि-करणवद् आर्थिकार्थमपेक्ष्य । सम्मतं चैतद्भाष्यकारस्य, एतदधिकरणद्वयव्यावृत्तये पादप्रातिपाद्यकथनावसरे प्रायेणेत्यभिधानात् । एवं चासङ्गतं न वक्तव्यमिति शङ्कापरिहारार्थ-मार्थिकार्थमादाय सङ्गतिव्युत्पादनाय मनःखेदो न कार्यो ऽनायाससिद्धप्रसङ्गसङ्गतिनिरूपणेनैव शङ्कापरिहारादिति । तदिदमुक्तम् ॥ न गवेषणीयेति ॥ अन्यथा नेत्येवाऽवक्ष्यत् । ततश्चैवं योजना प्रसङ्गसङ्गतेर्विद्यमानत्वात् तन्निरूपणेनैवाऽसङ्गतिशङ्कापरिहारान् महता प्रबन्धेन अन्तर्भावलक्षणसङ्गतिगवेषणं न कार्यमिति ॥ मनुष्याणामेव वेदविद्याधिकार इत्युक्तमिति ॥ मनुष्याणामिति असाधारण्योक्तिबलाद् एवकारार्थो लब्ध इति भावेन मनुष्याणामिवेत्युक्तम् । एतेन सूत्रे मनुष्याधिकारत्वाद् इत्येवोक्तत्वान् मनुष्याणामेवेत्युक्तमित्यनुवादो न युक्त इति परास्तम् । अनेनाऽस्याधिकरणस्य पूर्वाधिकरणेन व्याख्यानव्याख्येयभावलक्षणसङ्गतिरित्युक्तं भवति । भाष्ये ‘तिर्यगाद्यपेक्षयैव मनुष्यत्वविशेषणं न तु देवाद्यपेक्षयेत्याह’ इति अस्याधि-करणस्य तदभिप्रायकथनरूपत्वाभिधानात् । श्रुत्यप्रामाण्यं प्रसज्जत इति नन्विदमयुक्तम् । अधिकारशून्यैरपि देवैरुपासनायाः क्रियमाणेन श्रुतेर्विषयबाधशून्यत्वात्, न ह्यनधिकारिण उपासनां न कुर्वन्तीति नियमोऽस्ति । मुक्तैरपि उपासनायाः क्रियमाणत्वादिति चेत्, स्यादयं दोषः यदि सर्वदेवानामनधिकृतोपासने प्रत्यवायहेतौ प्रवृत्तिरुपपद्येत । न चैतत्सम्भवति । लोकेऽपि सतां सङ्घे पापकारित्वादर्शनात् । अत एव देवाः स्वोत्तमोपास्यान् गुणान् नोपासते । एवं च ‘विश्वेदेवा उपासत’ इति श्रुतेर् देवोपासनं वाचनिकोऽर्थः । अधिकारत्वादिरार्थि-कोऽर्थः । तस्य च बाधात् श्रुत्यप्रामाण्यमवर्जनीयम् । यद्यपि साक्षादेवाऽधिकारप्रतिपादकानि वचनानि सन्ति । तेषामेवाऽप्रामाण्यमापादयितुं शक्यम् । तथापि अङ्गुष्ठविद्यायामेवाऽनधिकार इत्यङ्गीकारेऽपि वेदाप्रामाण्यवर्जनीयमिति तदर्थमप्येतदधिकरणमावश्यकमिति द्योतनाय एतद्वाक्याप्रामाण्यमापादितम् ॥ सवेदविद्याधिकार इति ॥ अङ्गुष्ठविद्याधिकारो विषय इत्यर्थः । यद्यपि सिद्धान्ते वेदविद्याधिकारमात्रसमर्थनाद् वेदविद्याधिकारो विषय इति वक्तव्यम्, तथापि सामान्यस्य विषयत्वे विशेषस्य विषयत्वं न विहन्यते इति तथोक्तम् ॥ सन्देह इति ॥ यद्यप्ययं नाऽधिकारमात्रविषयः, तथापि विशेषविषयस्यापि संशयस्यैतदधिकरणनिवर्त्यत्वादुपन्यासः ॥ किं देवा इति ॥ देवत्वप्रयोजकं पदं किमनादिनित्यम्, उतोत्पत्तिविनाशवदित्यर्थः । न ह्यनादितः प्राप्तपदानामिति ॥ ननु पदस्य विद्याकार्यत्वमस्ति, न वा । नाद्यः देवानामनादि-नित्यत्वेन अन्यस्य चायोग्यत्वेन विद्यया कस्यापि पदप्राप्तेरभावात् । न हि कदापि कस्यापि विद्यायाः पदजनकत्वाभावे पदं विद्याकार्यमिति सम्भवति । अतिप्रसङ्गात् । नेतिपक्षे प्राप्त-पदानामिति व्यर्थम् । अकामत्वव्युत्पादनाय विद्याफलसिद्धेरेव वक्तव्यत्वादिति चेत्, सत्यम् अकामत्वव्युत्पादनाय विद्याफलसिद्धिरेव वक्तव्येति, उक्ता च विद्याफलसिद्धिः, तथापि विद्याफलं हि द्विविधं मोक्षः, अभ्युदयश्चेति । तत्र न तावद् देवानां मोक्षकामना सम्भवति । तेषां तद्योग्यताविरहात् । न हि सर्वज्ञानामयोग्ये कामना सम्भवतीति सम्भवति । नाप्यभ्युदय-कामना सम्भवति । तेषां प्राप्तपदत्वात् । प्राप्तपदानां च सर्वसमृद्धियुक्तत्वात् । न हि सिद्धेऽर्थे कामना सम्भवतीति भावेन ‘न ह्यनादितः प्राप्तपदानां मोक्षशून्यानां च विद्याभिः प्रयोजन-मस्तीति पूर्वपक्षिणाऽभिधानात् । न द्वितीयः । ननु द्वितीयकल्पदूषणं व्यर्थं, तस्य देवानां वेदविद्याधिकारानापादकत्वेन पूर्वपक्षाविरोधित्वात् । तथाहि पदप्राप्तेः पूर्वं तेषां वेदविद्याधि-कारसिद्धावपि तदा तेषामदेवत्वेन देवानां वेदविद्याधिकाराप्राप्तेः । नापि मुक्त्यर्थं वेदविद्याधि-कारः सिध्यति । मनुष्यत्वावस्थायामेव मोक्षसाधनस्यानुष्ठितत्वात् । वस्वादिविद्याया मोक्ष-साधनत्वात् पदस्य नान्तरीयकत्वात् । उक्तं च पदप्राप्तेर् नान्तरीयकफलत्वं ‘ऐन्द्रं पदं नान्तरीयं फलं तु हरितोषणमित्यादाविति चेत्, सत्यम्, नायं कल्पोऽधिकारप्रापकः, तथापि देवानामनादिनित्यत्वमिति मन्यमानेन पूर्वपक्षिणा वस्तुस्थितिप्रदर्शनार्थमयं कल्पो दूषितः ॥ मुक्त्यङ्गीकार इति ॥ विद्यादिना पदप्राप्तिमुक्तिमन्त इति द्वितीयपक्षाङ्गीकार इत्यर्थः । कर्मादिविरोधः, ततः पूर्वं देवताभावेन देवोद्दिष्टकर्मणस् तदुपासनायाश्च विरोधः ।

अयं भावः देवास्तावद् इन्द्रादिपदप्रापकयज्ञादिकर्मानुष्ठानेन प्राप्तपदा भवन्तीति वक्तव्यम् । ततः पूर्वं देवताभावेनोद्देश्याभावाद् व्यङ्गं कर्म न पदप्राप्त्यादिफलहेतुर्भवति । साङ्गस्यैव कर्मणः फलहेतुत्वात् । अन्यथा बाह्यकृतयागस्यापि फलहेतुत्वप्रसङ्गः । एवं च देवानामेव वन्ध्यापुत्रवद् अत्यन्तासत्त्वान् न वेदविद्याधिकार इति । नन्वत्र भाष्यं तिर्यगाद्यपेक्षयैव मनुष्यत्वविशेषणमुक्तं न तु देवाद्यपेक्षयेत्याह’ इति, तदयुक्तम् । मनुष्यत्वविशेषणस्य तिर्यगादिप्राप्तिहेतुत्वाभावेन तदपेक्षया तद्विशेषणोपादनायोगात् । ‘न तु देवाद्यपेक्षया’ इत्यस्याऽप्रसक्तप्रतिषेधत्वाच्च । न हि मनुष्यत्वविशेषणं देवादिप्रापकं येन तदपेक्षया प्रयुक्तमिति सम्भावना स्यात् । ‘इत्याह’ इत्यस्यान्यथानुवादत्वाच्च । न हि सूत्रे मनुष्यविशेषणकृत्यमुपलभ्यते येनान्यथानुवादो न स्यादित्यत आह ॥ मनुष्यपदमिति ॥ मनुष्यपदं विशिष्टबुद्धिमत्परम् । ततश्च तेन विशेषणेन तद्रहिततिर्यगादीनां व्यावृत्तिर् न तु देवानामिति भावः ॥ न चोक्तप्रकारणेति ॥ अनादितः प्राप्तपदत्वेन नित्यत्वान् मोक्षासम्भवेनाऽर्थित्वाभावात् सामर्थ्यविद्वत्त्वयोः सत्त्वेऽपि अधिकारा-भाव इति भावः ॥ विप्रतिपत्तिसूचनायेति ॥ ननु विप्रतिपत्तिसूचनाय बादरायणपदमित्य-युक्तम् । तथाहि– विरुद्धा प्रतिपत्तिर् विप्रतिपत्तिः । न च जैमिन्यादिप्रतिपत्तिर्बादरायण-प्रतिपत्तिविरुद्धा, तथा सति अप्रामाण्यापातात् । न च तदप्रामाण्यमिष्टमिति शक्यते वक्तुम् । जैमिन्यादिमतस्य भगवन्मतैकदेशत्वात् ॥ तदुक्तम् ॥

‘सर्वज्ञस्यैव कृष्णस्य त्वेकदेशविचिन्तितम् ।

स्वीकृत्य मुनयो ब्रूयुस् तन्मतं न विरुध्यते ॥’

इति । ‘उक्तफलानधिकारमात्रं जैमिनिमतम्’ इत्यादिना अविरोधस्य स्ववचनेनाप्युक्तत्वा-च्चेति चेत् ।

‘मुहूर्त्तमतुलं ध्यात्वा रामचन्द्रं रमापतिम् ।

प्रसादमतुलं लब्ध्वा समाधानमहं ब्रुवे ॥

तथा हि न ब्रूमो वयं विरुद्धप्रतिपत्तिसूचनार्थं बादरायणपदमिति । येनोक्तदोषः स्यात् । किं नाम विशिष्टा प्रतिपत्तिर् विप्रतिपत्तिः । विप्रतिपत्तिसूचनाय बादरायणपदमिति । तद्यथा महाराजेनायं ममेत्युक्ते तस्य तत्र विशिष्टा प्रतिपत्तिर् गम्यत एवमिहापि वक्ष्यमाणजैमिन्यादि-मतस्य स्वकीयत्वेऽपि अस्य मतस्य स्वकीयत्वोक्त्या विशिष्टप्रतिपत्तिस्तत्र तस्य ज्ञायते । सर्वनाम्नां भगवन्नामत्वेऽपि शिवादिनाम्नामन्येषां दत्तत्वेन तदपेक्षया नारायणादिनामसु प्रतिपत्तिविशेषवदिति ध्येयम् ॥ शङ्कते न देवा विद्याधिकारिण इति ॥ अपि त्विति ॥ अस्यानुमानस्य सोपाधिकत्वेन दुर्बलत्वान् न बाधकत्वमिति भावः । ननु तिरश्चां तावन्नाधि-कारः शक्यते वक्तुम् । अङ्गुष्ठाभावात् । ततश्च तत्र सत्यप्यनधिकारे विशिष्टबुध्द्यादिराहित्या-भावाद् व्याप्तिविधुरोऽयमुपाधिरिति भावेन शङ्कते ॥ विशिष्टबुध्द्यादिमतामपीति ॥ अधिकारेऽपीति शेष इति ॥ भवेदिदं व्याप्तिवैधुर्यमुपाधेः, यदि तिरश्चामधिकारो न स्यात् । न चैवं किं नाम अस्त्येव केषांचित्तिरश्चामधिकारः । न चाङ्गुष्ठाभावविरोधस् तद्विद्यायामनधि-कारेऽपि विद्यान्तराधिकारादिति भावः । तदुक्तं – ‘तेषामपि यत्र विशिष्ठबुध्द्यादिभावस् तत्राऽ-विरोध’ इति । यस्यां विद्यायां विशिष्टबुद्ध्यादिभावस् तत्राधिकारे विरोधाभावः । यस्यां विद्यायामधिकारे अङ्गुष्ठाभावरूपो विरोधः, न तत्र विशिष्टबुध्द्यादिमत्त्वमित्यर्थः । ननु तिरश्चां वेदविद्याधिकाराभावावेदकप्रमाणविरोधादधिकारेऽप्यविरोध इत्ययुक्तमिति भावेन शङ्कते – कथं तिरश्चामिति ॥ कथमित्याक्षेपे । नन्वधिकाराभावावेदकं प्रमाणमधिकारनिषेधरूप आगमः, किं प्रतियोगिनोऽधिकारस्य निष्प्रमाणकत्वलिङ्गमिति भावेन पृच्छति ॥ किं निषेधादिति ॥ अदर्शनाद्वेति ॥ प्रमाणेनेति शेषः । एतेन अधिकारस्यायोग्यत्वात् तदनुपलब्धिर्नाऽभाव-साधिका । योग्यानुपलब्धेरेवाऽभावसाधकत्वादिति परास्तम् । प्रमाणानुपलब्धेरभावव्याप्यत्वात् ॥ अधिकारितयेति शेष इति ॥ ‘एवमुक्तो भातृभिस्तु जरितारिर्विभावसुम् । तुष्टाव प्राञ्जलि-र्भूत्वा यत्तच्छृणु नराधिप’ ॥ इत्यादिना भारते जरितारिसारिसृक्वस्तंबमित्रद्रोणाख्यानां, चतुर्णां पक्षिणां जरितारेः, ‘अयमग्ने जरिता’ इत्याग्नेयसूक्तेन अग्निस्तावकत्वोक्तेस् तत्रैव ‘स्तम्बमित्र-स्तपः कुर्याद् द्रोणो ब्रह्मविदुत्तमः’ ।

इति द्रोणादेर्ब्रह्मवित्त्वाद्युक्तेश्च । ऋषीनस्मान्बालकान्पालयस्वेति ऋषिशब्देन मन्त्रद्रष्टृ-त्वोक्तेश्च अधिकारित्वं ज्ञायते इति भावः ॥ उपाधिरप्यपोढ इति ॥ जरितर्यादिषु साध्याव्यापकत्वादिति भावः ।

### **वाक्यार्थमुक्तावली**

॥ शास्त्रसङ्गतिरिति ॥ विश्वेदेवा उपासत इति श्रुत्यर्थभूतदेवोपास्यत्वरूपब्रह्मगुण-निर्णयाङ्गन्यायानुसन्धानस्यात्र क्रियमाणत्वादिति भावः ॥ यथोक्तं दैवतैरपि ज्ञेय इति ॥ प्रासङ्गिकत्वादिति ॥ मनुष्येत्युक्त्या तिर्यगादिवद्देवानामपि नेति स्मारितस्य देवाधिकारा-भावस्यावश्यं निरसनीयत्वेनोपेक्षानर्हत्वात् ॥ स्मृतस्योपेक्षानर्हत्वरूपप्रसङ्गप्राप्तत्वान्नाध्याय-पादान्तर्भावसङ्गतिर्गवेषणीयेत्यर्थः ॥ उपेक्षानर्हत्वमेव प्रकटयितुं भाष्यमवतारयति ॥ श्रुत्यादीति ॥ मनुष्याणामेवेति ॥ मनुष्याधिकारेत्यत्राधिकारावच्छेदकत्वेन मनुष्यत्वविशेषणस्योपात्त-त्वात् । तस्य चेतरव्यावर्तकत्वादवधारणं लभ्यते । अत एव भाष्ये मनुष्यत्वविशेषणमिति वक्ष्यतीति भावः । भावबोधे तु, एवार्थकतुशब्दस्य बुध्या विवेकेनान्वये मनुष्याणामेवेति लभ्यत इत्युक्तम् ॥ श्रुत्यप्रामाण्यमिति ॥ ननु श्रुत्यप्रामाण्यनिरासो द्वितीये सङ्गतः । अधिकरणद्वये क्रियमाणाधिकारचिन्ता चासार्वत्रिकीत्यादौ तृतीये सङ्गता कथमत्र तद्विचार इति चेत् प्रासङ्गिकत्वस्योक्तत्वात् । यथोक्तम् ‘अधिकारश्च तद्धानिः प्रसङ्गादेव चिन्तितौ’ इति नात्र श्रुत्यप्रामाण्यनिरासे देवाधिकारसमर्थने देवोद्देश्यतात्पर्यं किं तु मनुष्याणामेवाधिकार इत्युक्ते मनुष्यत्वविशेषणेन, विशिष्टबुध्यादिहीनतिर्यगाध्येव व्यावर्त्यं न तु देवादिनापि शूद्रादि-सङ्ग्राह्यम् । तथात्वे ‘विश्वेदेवा उपासते’ श्रवणे त्रपूजतुभ्यां श्रोत्रपूरणमित्यादिश्रुत्य-प्रामाण्यप्रसङ्गात् । न च तदुचितम् । तथात्वे पूर्वाधिकरणे सर्वदेवोपास्यत्वलिङ्गस्य पूर्वपक्ष-प्रापकस्य सिद्धान्तसावकाशत्वकथनं न स्यादित्येवं रूपेण चिन्तायाः प्रसङ्गप्राप्ताया अत्रैव कर्तव्यत्वे द्वितीयतृतीययोरकर्तव्यत्वात् । यथा भोक्त्रापत्तेरिति मुक्तेशयोर्भेदसमर्थनं फलचिन्ता-रूपेण चतुर्थसङ्गतमपि युक्तिविरोधपरिहाररूपेण द्वितीये सङ्गतं तद्वदिति भावः ॥ अस्ति न वेति सन्देह इति ॥ अत्र किं देवानां ब्रह्मविद्याधिकारो नास्त्युतास्तीति चिन्ता । तदर्थं मोक्षार्थिता नास्त्युतास्तीति तदर्थं तत्तत्पदविशिष्टा देवाः किमनादिनित्या उताद्यन्तवन्त इति । तदर्थं किमाद्यन्तवतां कर्मशब्दो विरुद्धो न वेति । तदुपरीतिसूचितसादित्वव्यावर्त्ययुक्तिं वक्तुं विकल्पकोटिमुत्थापयति ॥ किमिति ॥ विरोधःकर्मणि शब्द इतीति सूत्रोक्तपूर्वपक्षं वक्तुं कोटिमुत्थापयति ॥ उत विद्यादिनेति ॥ आदिपदेन कर्म गृह्यते ॥ अर्थित्वाभावादिति ॥ कथं तदभाव इत्यतः पदे वा मोक्षे वेति विकल्पं हृदि निधाय दूषयति– न हीति ॥ मुक्त्यादीत्यादिपदेन पदप्राप्तिर्गृह्यते कर्मादीत्यादिपदेन शब्दविरोध उच्यते । अमराणां मुक्तिरिति स्वव्याहतिश्च ॥ न तदुपास्यत्वलिङ्गमिति ॥ यत्पूर्वाधिकरणे पूर्वपक्षसाधकतयोक्तं लिङ्गं विष्णौ सावकाशमित्युक्तं न तद्युक्तमिति । पूर्वाधिकरणाक्षेपः पूर्वपक्षफलमिति भावः ।

ननु विश्वेदेवा उपासत इत्येतद्विषयीकृत्य देवाधिकारसमर्थनद्वारा देवोपास्यत्वलिङ्ग-समन्वय एव क्रियत इति किं न स्यात् । दैवतैरपि ज्ञेय इति संक्षेपभाष्योक्तेरिति चेत् । अत्र हि चन्द्रिकायां नाध्यायादिसङ्गतिर्गवेषणीयेति । मुख्यतो विद्याधिकारे न साक्षादध्यायसङ्गति-र्गवेषणीयेत्यर्थः । प्रासङ्गिकसङ्गतेस्तत्रापि चेत्युक्तम् । अतस्तेषां पक्षे लिङ्गसमन्वयपरमिद-मधिकरणम् । अन्तर्नये फलतो नाम्न इव वैश्वानरनये लिङ्गानामिव फलतोऽत्रापि लिङ्ग-समन्वयोऽपीष्ट एवेति । भावबोधे तु दैवतैरज्ञेय इति संक्षेपीति अधिकरणतात्पर्यार्थप्रदर्शनपरः । न फलितलिङ्गप्रदर्शनपर इति ज्ञातव्यमित्युक्तम् । तेषामयमाशयः । लिङ्गसमन्वयाभिप्राये लिङ्गस्योभयत्र प्रसिद्धिर्वक्तव्या । पूर्वपक्षिणा चान्यस्यैव तल्लिङ्गमिति वक्तव्यम् । न च तदिह सम्भवति । देवानामनधिकारेण कुत्रापि देवतोपास्य त्वस्यात्र निषेधात् । ततश्च समन्वयस्यात्र प्रसिध्यादिमुखेनैवात्राध्याये करणान् नाध्यायपादसङ्गतिः पलतोऽपि । अत एव तमेव समन्वयं प्रकटयति समस्तेनाध्यायेन प्रायेण प्रसङ्गादेव चिन्तितावित्यवधारणपूर्वभाष्यप्रवत्तिरिति । अथ सन्देहबीजं विघटयति । तदविघटने सूत्रकारेण मनुष्याणामेव वेदविद्याधिकार इति पूर्वमुक्तत्वेन देवानामधिकारप्रतिपादकसिद्धान्तसूत्रस्य स्वव्याहतत्वप्रसङ्गात् ।

‘न तस्य हेतुभिस्त्राणमुत्पतन्नेव यो मृत’ इति न्यायविषयतापातेन सन्देहबीजविघटन-स्यावसरप्राप्तत्वादिति भावः । अत एवाथशब्दः । अथैवं सन्देहबीजविधानावसरप्राप्तौ सत्य-मिति मनुष्याधिकारेत्युक्तिरूपसंशयबीजविधानप्रकारमेव भाष्यव्याख्यानेन व्यनक्ति ॥ मनुष्येति ॥ ननु मनुष्याधिकारत्वादिति सूत्रे मनुष्यत्वं ह्यधिकारिविशेषणमुक्तम् ॥ विशेषणं च मनुष्यव्यावर्तकम् ॥ तथा च तिरश्चामिव देवानामपि व्यावर्त्यत्वात् कथं न तु देवाद्यपेक्षयेति वचनमित्यतः मनुष्यत्वरूपसामान्यं न व्यावर्तकत्वेन विवक्षितम् । किं तु मनुष्यगतं यद्विशिष्ट-बुध्यादिमत्वं तदेव व्यावर्तकत्वेन विवक्षितमित्याशयेनोक्तम् ॥ विशिष्टबुध्यादीति ॥ मनुष्य-गतविशिष्टबुध्यादिमत्वबोधकं मनुष्यपदमित्यर्थः ॥ यद्वा तिर्यगाद्यपेक्षयेत्युक्तं तेषामपीति ॥ तिर्यञ्चामप्यधिकारस्य वक्ष्यमाणत्वादित्यत उक्तम् ॥ विशिष्टेति ॥ न सर्वतिर्यगाद्यपेक्षयेत्यर्थः । बुध्यादीत्यादिपदेनेन्द्रियपाटवाद्यपिग्राह्यम् । तिर्यगादीत्यादिपदेन स्थावरग्रहणमिति सत्तर्कदीपा-वल्याम् । देवादीत्यादिपदेनोपदेवऋष्यादिग्रहणम् । पूर्वसूत्राद्बुध्याविवेकेनाधिकारपदमनुवर्त्य सूत्राभाष्यार्थमाह ॥ देवादीनामपीत्यादिना ॥ मनुष्याणां सतां देवादित्वप्राप्त्युपर्यपीत्यस्य तात्पर्यं देवानामपीति ॥ सूत्रे सम्भवादित्यस्य विशिष्टबुध्यादेः सम्भवात्ततश्चाधिकारस्य च सम्भवादित्यर्थद्वयमभिप्रेत्य सम्भवति हि तेषामित्यादिभाष्यं प्रवृत्तम् । तस्य च तेषामधिकारोप-योगिविशिष्टबुध्यादिभावात् तेषामधिकारः सम्भवतीति स्यात् तस्मादस्त्येवाधिकार इत्यादिसूत्रे देवानामित्यनुक्त्वा तदुपरीत्युक्तेर्भावं वक्तुं तद्व्यावर्त्यमाशङ्क्य दूषयति ॥ न चोक्तेति ॥ न ह्यनादित इत्यत्र यदाय मोक्षाय चेति विकल्प्योक्तप्रकारेणेत्यर्थः । देवादित्वप्राप्त्यभ्युगमेन मोक्षसिद्धेरिति देवादिपदस्य सादित्वाभ्युपगमे तद्व्याप्ततया सान्तत्वस्यापि लब्धत्वादिति भावः ॥ विप्रतिपत्तीति ॥ ऋषिमतविप्रतिपत्तीत्यर्थः ॥ अत एव ‘अनधिकारं जैमिनिरिति वक्ष्यतीति भावः । ततश्च सूत्रे पूर्वस्माद्बुध्या विवेकेन प्रथमान्ततया विपरिणम्याधिकार इत्यनुवर्तते । तदुपर्यपि तस्य प्रकृतस्य मनुष्यस्योपरि विद्याकर्मभ्यां देवत्वप्राप्त्युपरिविद्याकर्मभ्यां देवत्वप्राप्त-युपरिदेवानमपीति यावत् । अधिकारोऽस्ति कुतः सम्भवाद्विशिष्टबुध्यादेरधिकारोपयोगिनोऽ-भावात् । ततश्चाधिकारसम्भवादिति बादरायणो भगवान्मन्यत इत्यर्थः । देवत्वस्य सादित्वेन सान्तत्वनैय्यत्यान्मोक्षसम्भवात्तत्रार्थिता युक्तेति सूचयितुं देवानामित्यनुक्त्वा तदुपरीत्युक्तम् ।

न केवलं मनुष्यत्वदशायामित्यपेरर्थः । देवा वेदविद्याधिकारिणः विशिष्टबुध्यादिमत्वा-त्संमतवदिति स्वप्रयुक्तानुमानस्य प्रतिपक्षमाशङ्कते ॥ न देवा इति ॥ तिर्यक्षु अधिकारा-भावरूपसाध्यसत्वेऽपि विशिष्टबुध्यादिराहित्यरूपोपाध्यभावाद्व्याप्तिविधुरोऽयमुपाधिरिति शङ्कते ॥ विशिष्टबुध्यादिमतामपीति ॥ अविरोध इति ॥ तेषु साध्यस्यापि सत्वान्न दोष इति भावः । व्यभिचारपरिहार इति ॥ शूद्रादावधिकाराभावरूपसाध्यमस्ति विशिष्टबुध्यादिरूपोपाधिर्नास्ति अतो व्यभिचार इति वक्तव्यम् । न चेदं युक्तम् ।

निषेधराहित्ये सति विशिष्टबुध्यादिमत्वाभावस्योपाधित्वेन शूद्राणां विशिष्टबुध्यादिमत्वेन तदभावरूपविशेष्याभावेऽपि निषेधराहित्यरूपविशेषणाभावेन विशिष्टाभावरूपोपाधेरपि सत्वान्न व्यभिचार इत्यर्थः । यद्वा स्वप्रयुक्तानुमानस्य व्यभिचारपरिहार इत्यर्थः ॥ वेदाधिकारतयेति ॥ जरितारि, सारिसृक्, स्तम्बमित्र, द्रोणाख्यानां चतुर्णां पक्षिणाम् । एवमुक्तो भ्रातृभिस्तु जरितारिर्विभावसुं तुष्टाव प्राञ्जलिर्भूत्वा यत् तत् श्रुणु नराधिप इति भारते । अयमग्रे जरितेत्यादिमन्त्रे च वेदाधिकारितया मन्त्रदृष्टृतया च दृश्यमानत्वादिति भावः ॥ अनेनैवेति ॥ अमनुष्याणामपि जरितार्यादीनां वेदविद्याधिकारोपपादनेन सूत्रकृता सम्भवादिति देवा वेदविद्याधिकारिणः विशिष्टबुध्यादिमत्वात् त्रैवर्णिकवद् इति स्वप्रयुक्तानुमानस्येत्यर्थः ।

उपाधेः साध्यव्यापकत्वादिति भावः । एतेन सौत्रापिपदं जरितार्यादिसमुच्चायकं च तेषामपि निषेधराहित्ये सति विशिष्टबुध्यादिसम्भवाद् अधिकार इति सूत्रार्थ उक्तो भवति ॥ तेषामपीति ॥ भाष्यतट्टीकयोस्तथा प्रतीतेः । तिर्यञ्चोऽपि केचिदपिशब्दगृहीता इत्यानन्दमालायां दैवतैरपीत्यपि-शब्दस्य व्याख्यातत्वाच्च । यद्यपि प्रतिपक्षानुमानेनोपाध्युद्भावनं युक्तम् । उपाधेः पक्षादि-निष्पत्यन्तरं प्रतिपक्षोन्नायकत्वेन दूषकत्वात् । तस्य चोपाध्यभावरूपस्य प्रागेवास्माभि-रुपन्यस्तत्वात् । तथापि उपाधेरेव प्रयोजकत्वं हेतोरप्रयोजकत्वमित्यप्रयोजकतोपन्यासाय तदुक्ति-र्युक्तैव । यद्वा इह परेण अस्मदीयानुमाने मनुष्यत्वस्योपाधितयाऽमनुष्यत्वस्य प्रतिपक्षतया चोद्भावनाद् उपाधेरनुमानस्य च जरितार्यादौ व्यभिचारमुद्भावयद्भिरस्माभिरनधिकारस्य मनुष्यत्वप्रयुक्तत्वान्न व्यभिचार इति परेणोक्तावनधिकारेऽपि विशिष्टबुध्यादिमत्वमेव प्रयोजकं नामनुष्यत्वम् । अतोऽमनुष्यत्वेऽपि नाधिकारहानिरतो व्यभिचार एवेति तदुपयोगितयोपाधे-रप्युद्भावनीयत्वेन स्वतन्त्रदोषतानुद्भावनान्तदोष इति ज्ञेयम् ।

### **तत्त्वसुबोधिनी**

ननु अध्यायपादासङ्गतत्वान् नेदमधिकरणमारब्धव्यमित्यत आह ॥ प्रासङ्गिकत्वादिति ॥ मुख्यतो व्युत्पाद्येऽधिकारे न साक्षादध्यायसङ्गतिर्गवेषणीयेत्यर्थः । प्रासङ्गिकसङ्गतेस् तत्रापि सत्त्वात् फलिते देवोपास्यत्वलिङ्गसमन्वये साक्षात्सङ्गतेरपि सत्त्वाच्च मनुष्याधिकारत्वादित्यनेन देवाद्यधिकारादेः स्मारितत्वात् प्रासङ्गिकत्वमिति भावः । ननु स्मृतस्योपेक्षानर्हत्वं प्रसङ्ग-सङ्गतिः । तथा च कथमस्यापेक्षानर्हत्वमित्यतस् तद्दर्शनपरत्वेन मनुष्याणामेवेति भाष्यं व्याचष्टे ॥ श्रुत्यादिसङ्गतिमिति ॥ यद्यपि सार्वत्रिकीत्यादौ देवानाङ्गमपरोक्षज्ञानाधिकारसदसद्भाव-चिन्ता । यदीयमपि चिन्ता तत्रैव कर्तव्या । तथापि पूर्वाधिकरणस्थमनुष्यपदस्य विशिष्ट-बुद्ध्यादिहीनतिर्यगाद्येव व्यावर्त्यं न तु देवादीत्यनेन रूपेणेयं चिन्ता न तृतीये सङ्गता किन्तु अत्रैव यथा भोक्त्रापत्तेरिति मुक्तेशयोर् भेदसमर्थनं फलरूपेण चतुर्थे सङ्गतमपि युक्ति-विरोधपरिहारेण द्वितीये सङ्गतं तथेति भावः ।

उपासत इत्यत्रादिपदेन तं भूतिरिति देवा उपासाञ्चक्रिर इत्यादिग्रहणम् । मनुष्याणा-मेवेत्युक्तिरिति पूर्वाधिकरणे सूत्राभाष्ययोर् मनुष्याधिकारत्वाद् इत्यत्र बुद्ध्या विवेकेन मनुष्याणामेवाधिकारित्वादित्यभिप्रेतम् । अन्यथा तथापि नाङ्गुष्ठमात्रत्वं विष्णोरिति शङ्का-परिहारत्वं न स्यादिति भावः ॥ कर्माधिविरोधापातादिति ॥ देवानां मुक्त्याद्यङ्कीकारे पूर्वमुत्तरत्र च देवानामभावे न तदुद्देशेन द्रव्यत्यागात्मककर्मणो वैयर्थ्याख्यविरोधः स्यादित्यर्थः। आदिपदेन शब्दविरोधसङ्ग्रहः । न तदुपास्यत्वं विष्णोः सम्भवतीति । तथा च पूर्वाधिकरणे पूर्वपक्षप्रापकलिङ्गस्य विष्णाववकाशोक्तिर्न स्यादिति भावः ॥ सन्देहबीजं विघटयन्निति ॥ तिर्यगाद्यपेक्षयेत्यादिभाष्येण मनुष्याणामेवेत्यन्ययोगव्यवच्छेदपरैवकारव्यावर्त्यविवेककथनेन सावधारणोक्तेर् देवानामधिकाराभावरूपकोट्युपस्थापकाभावोक्तेरिति भावः । तिर्यगाद्यपेक्षयेति भाष्यार्थस्य सूत्रे कण्ठतोऽनुक्तेराह ॥ मनुष्यपदमिति ॥ विद्यादिभिरिति देवादिपदस्य सादित्वाभ्युपगमेऽर्थात्सान्तत्वस्याप्यङ्गीकृतत्वादिति भावः । नन्वत्र बादरायणपदप्रयोगः किमर्थ इत्यत आह ॥ विप्रतिपत्तीति ॥ मध्वादिष्विति वक्ष्यमाणजैमिन्यादिनाविप्रतिपत्तिसूचनायेत्यर्थः विशिष्टबुध्यादिराहित्यरूपोपाधिग्रस्तत्वान्नानुमानं युक्तमित्याह ॥ न तिर्यगादीनामिति ॥ यत्राधिकाराभावस् तत्र विशिष्टबुद्ध्यादिराहित्यमितिसाध्योपाध्योः सहचारो वक्तव्यः । तत्र तिर्यगादिषु अधिकाराभावरूप साध्यसत्वेऽपि उपाध्यभावेन साध्याव्यापकत्वान् नायमुपाधि-रित्याशयेन शङ्कते ॥ विशिष्टबुद्ध्यादीति ॥ ननु शूद्रादावधिकाराभावरूपसाध्यसत्वेऽपि विशिष्टबुद्ध्यादिराहित्यरूपउपाधेरभावेन व्यभिचारान्नोपाधिः सम्भवतीत्यत आह ॥ अनेनेति ॥ निषेधाभावकथनेनेत्यर्थः । तथा च शूद्रादावधिकाराभावरूपसाध्यस्य सत्वेऽपि निषेधराहित्यरूपविशेषणाभावप्रयुक्तविशिष्टाभावरूपउपाधेरपि निषेधविषये शूद्रादौ सत्वेन न व्यभिचार इत्यर्थः । तथा च देवा वेदविद्याधिकारिणः निषेधराहित्ये सति विशिष्टबुद्ध्यादि-मत्वात् । योग्यत्रैवर्णिकवदित्यनुमानमुक्तं भवति ॥ वेदाधिकारितयेति ॥ शेष इति ॥ ‘एवमुक्तो भ्रातृभिस्तु जरितारिर्विभावसुम् । तुष्टाव प्राञ्जलिर्भूत्वा यत्तत् श्रुणु नराधिप’ इत्यादि-भारतवचनैर्जरितारिसृक्वस्तम्बमित्रदोणाख्यानां चतृर्णां पक्षिणामयमग्ने जरितेत्याग्नेयसूक्ते-नाग्निस्तावकत्वेन तन्मन्त्रद्रष्ट्रत्वस्य प्रसिद्धत्वादिति भावः ।

नन्वेवं भवदुक्तानुमानेऽपि मनुष्यत्वमुपाधिः स्यात् । साध्यव्यापकत्वसाधनाव्यापकत्वयोः सत्त्वादित्यत आह ॥ अनेनैवेति ॥ अमनुष्याणां जरितर्यादीनां वेदविद्याधिकारप्रदर्शने-नैवेत्यर्थः । उपाधेः साध्याव्यापकत्वादिति भावः ।

### **वाक्यार्थमञ्जरी**

अधिकारेति ॥ योग्यतेत्यर्थः ॥ प्रासङ्गिकत्वादिति ॥ मनुष्याधिकारत्वमित्यनेन देवाद्यधिकारादेः स्मारितत्वादिति भावः ॥ नाध्यायसङ्गतिरिति ॥ मुख्यतो व्युत्पाद्येऽधिकारे न साक्षादध्यायसङ्गतिर्गवेषणीयेत्यर्थः । प्रासङ्गिकसङ्गतेस्त्वत्रापि सत्वात् फलिते देव-तोपास्यत्वलिङ्गसमन्वये साक्षात्सङ्गतेरपि सत्वाच्च । अत एव सङ्क्षेपे देवैर्वेदैर्ज्ञेय इत्युक्तम् । टीकायामपि न तदुपास्यत्वलिङ्गं विष्णोरिति पूर्वपक्षोपसंहारात्तदुपास्यत्वं हरेरित्यधिकरणोप-संहाराच्च । प्राक् प्रायःशब्देन व्यावर्तनन्तु मुख्यतः साक्षात्सङ्गत्यभावेनेति ध्येयम् । ननु स्मृतस्योपेक्षानर्हत्वं प्रसङ्गः न स्मृतत्वमात्रं तत्कथमस्योपेक्षानर्हत्वमित्यतस्तत्प्रदर्शनपरभाष्य-मवतार्य व्याचष्ये ॥ श्रुत्यादिसङ्गतीति ॥ असाम्यादिति ॥ श्रुतेरपौरुषेयत्वेन प्राबल्यादिति भावः । अर्थीति प्रयोजनार्थी तत्साधनकरणसमर्थः । साधनेति कर्तव्यताज्ञान्यधिकारी भवतीति न्यायार्थः ॥ कर्मादिविरोधेति ॥ तथात्वे प्रागूर्ध्वदेवताभावेन तदुद्देशेन कृतकर्मणो वैयर्थ्याख्य-विरोधेनेत्यर्थः । अमराणामित्युक्त्या तेषां मुक्त्यङ्गीकारे मरणवर्जितत्वप्रसिद्धिविरोधं सूचयति । सन्देहबीजं निषेधकोट्युपस्थापकम् ॥ ॐ तदुपर्यपि बादरायणः सम्भवात् ॐ ॥ तेषां प्रकृतानां मनुष्याणामुपरि विद्याकर्मभ्यां देवत्वप्राप्त्यनन्तरमपि देवानामिति यावदधिकारोऽस्ति कुतः विशिष्टबुद्ध्यादिसम्भवादिति बादरायण आहेत्यर्थः । विघटनप्रकारं व्यञ्जयन्नाह ॥ मनुष्येति ॥ विशिष्टबुद्ध्यादीति वाक्यार्थज्ञानोपयोगिशक्तिगृहादित्यर्थः ॥ योग्येति ॥ देवत्वयोग्यानां मनुष्येषु साधानसम्पत्त्यर्थमवतारादिति भावः । स्वोक्तिमात्रेणेतरसूत्रेष्विव स्वमतस्य ज्ञातुं शक्यत्वाद्बादरायणग्रहणमनर्थकमित्यत आह ॥ विप्रतिपत्तीति ॥ मध्वादिष्व-सम्भवादिति वक्ष्यमाणत्वादिति भावः ॥ विशिष्टबुद्ध्यादिराहित्येति ॥ तथा चानुमानस्य सोपाधिकत्वमिति भावः । उपाधेः साक्षाद्दोषत्वाभावादाह ॥ तथा चेति ॥ तथा च देवा वेदाधिकारिणः निषेधरहितत्वे सति विशिष्टबुद्ध्यादिमत्त्वाद्योग्यत्रैवर्णिकवदिति प्रतिपक्षानुमानं भाष्यसूचितमिति भावः ॥ व्याप्तिविधुर इति ॥ तिर्यक्षु साध्याव्यापक इत्यर्थः ॥ व्यभिचार-परिहार इति ॥ अधिकाराभावरूपसाध्यवति सच्छूद्रे विशेषणाभावप्रयुक्तस्य निषेधराहित्ये सति विशिष्टबुद्ध्यादिराहित्यरूपोपाधेरपि सत्वात्साध्याव्यापकत्वपरिहार इत्यर्थः । उत्तराधि-करणन्यायेन सच्छूद्रस्याधिकारनिषेधादिति भावः ॥ वेदविद्याधिकारितयेति शेष इति ॥ खाण्डववनस्थानां जरितारिसरिसृक्वस्तम्बमित्रद्रोणाख्यानां चतृर्णां पक्षिणां समात्रकाणां कृत्स्नं वनं परितो दहता वह्निना स्वदाहप्रसक्तौ भ्रातृभिः प्रार्थितो जरितारिर् अयमग्रेजरितेत्यादिमन्त्रैः स्तुत्वा प्रीतेनाग्निना तान्मोचयामासेति । एवमुक्तो भ्रातृभिस्तु जरितारिर् विभावसुं तुष्टाव प्राञ्जलिर्भूत्वा यत्तत् शृृणु नराधिपेत्यादिना भारते प्रसिद्धत्वादिति भावः ॥ अनेनेति ॥ अमनुष्याणां जरितार्यादीनां वेदाधिकारप्रदर्शनेनेत्यर्थः ॥ स्वप्रयुक्तेति ॥ प्रतिपक्षानुमानेत्यर्थः । अपोढः निराकृतः साध्याव्यापकत्वादिति भावः ।

------------------------------------------------------------------------

ॐ विरोधः कर्मणीति चेन्नानेकप्रतिपत्तेर्दर्शनात् ॐ

## **सूत्रभाष्यम्**

॥ ॐ विरोधः कर्मणीति चेन्नानेकप्रतिपत्तेर्दर्शनात् ॐ ॥ २७ ॥

मनुष्या एव देवादयो भवन्तीति तदुपरीत्युक्तम् । तत्र यदि मनुष्याः सन्तो देवादयो भवन्ति तत्पूर्वं देवताभावाद्देवतोद्दिष्टकर्मणि विरोध इति चेन्न । अनेकेषां देवतापद-(प्रतिपत्ते)प्राप्तेर्दर्शनात् । ‘ते ह नाकं महिमानः सचन्ते(न्त) यत्र पूर्वे साध्याः सन्ति देवा’ (तै.आ.३-१२) इति ॥

### **तत्त्वप्रदीपिका**

विरोधः कर्मणीति चेन्नानेकप्रतिपत्तेर्दर्शनात् । किञ्चित्कालं मनुष्या एव सन्तः पश्चा-द्देवोपदेवादयो भवन्तीति हि तदुपरीत्यत्रोक्तम् । मनुष्याणां सतां देवादित्वप्राप्त्युपरीति विवरणात् । यद्येतदेवं तर्हि तत्पूर्वं तेषां देवादित्वप्राप्तेः पूर्वं, देवतानामभावात्तत्तद्देवतोद्देशेन चोद्यमानेषु कर्मसु विरोधः । उद्देश्याभावादिति चेन्न । केषाञ्चिदिन्द्रादीनां देवानां स्वस्व-पदात्ययेऽन्येषामिन्द्रादीनां तत्तत्पदप्रतिपत्तिः । तेषामत्यये वाऽपरेषामित्यनेन क्रमेणा-नेकेषामधिकारिणामेकैकगणशोऽनन्तानां देवतापदप्रतिपत्तेर्दर्शनात् । ‘ते ह नाकं महिमानः सचन्त’ इत्यादिवाक्यात् । ‘ते’ देवा ‘नाकं’ मोक्षं महिमगुणात्मकाः ‘सचन्तः’ आप्नुवन् । यत्र नाके पूर्वे साध्या वस्वादयो देवास्सन्ति । अथवा यत्र पूर्वे सिद्धा मुक्तास्सन्तीत्यर्थः । न चात्र नाकः स्वर्गः । न हि स्वर्गे पूर्वसिद्धानां पश्चात्तनानां च देवानां सहभावः सम्भवति । नाकशब्दश्चादुःखवाची मोक्षं वदन्नेव स्वार्थं पूर्णं लभते ॥

### **तत्त्वप्रकाशिका**

देवानां वेदविद्याधिकारमाक्षिप्य समादधत्सूत्रं पठित्वाऽऽक्षेपांशं तावद्व्याचष्टे ॥ विरोध इति ॥ यदुक्तं देवानां वेदविद्याधिकारसिद्ध्यर्थं सादिविनाशित्वम् । तदयुक्तम् । तथात्वे तेभ्यः पूर्वं देवताऽभावेन पूर्वकल्पप्रयुक्तकर्मण्युद्देश्याभावाद्वैयर्थ्याख्यविरोधापत्तेः । अतः कर्म-विरोधपरिहाराय देवानामनादिनित्यत्वमेवाभ्युपेयम् । तथा चार्थित्वाभावेनानधिकार एवेत्यर्थः । परिहारांशं व्याचष्टे ॥ नेति ॥ भवेदयं विरोधो यदि पूर्वं देवताऽभावः । न चासावस्ति । एतद्देवानां पूर्वमभावेऽपि देवान्तरसद्भावात् । न च तत्र प्रमाणाभावः । अनेकेषां योग्य-मनुष्याणां पूर्वं पूर्वं देवतापदप्राप्तेः श्रुत्युक्तत्वादित्यर्थः । देवा देवत्वयोग्या मनुष्या यज्ञेन ज्ञानकर्मात्मकेन यज्ञं भगवन्तमयजन्त । ततस्ते ज्ञानपूर्वकर्मणा स्वपदं प्राप्य मुख्यलोकधारका आसन् । ते पुनर्महात्मानो देवाः स्वाधिकारावसाने पूर्णसुखात्मकं मोक्षं प्राप्नुवन् । यत्र मोक्षे पूर्वकल्पे मुक्ताः साध्या देवाः सन्तीति मन्त्रार्थः ॥

### **गुर्वर्थदीपिका**

ततस्त इत्यादिश्रुतौ साध्या देवा इत्येतद्देवान्तरस्याप्युपलक्षणमिति भावेनोक्तं साध्यादिदेवा इति । देवानां प्रवाहतोऽनादित्वात्प्रवाहतोऽनादिकर्मणि विरोधाभावेऽपि स्वरूपानादिभूते वेदे देवानां प्रलयेऽभावेनार्थाभावप्रयुक्ताप्रामाण्याख्यविरोधः स्यादित्यतः सूत्रान्तरारम्भ इति विवेचनीयम् ।

### **भावबोधः**

देवतापदस्यादित्वप्रतिपादकतया भाष्योदाहृतश्रुतिं व्याचष्टे– देवत्वयोग्या मनुष्या इति ॥ अन्यथा आसन्निति यज्ञानन्तरं देवतापदप्राप्त्युक्तिर्न स्यादिति भावः ।

### **भावदीपः**

भवन्तीत्यन्तभाष्यभावमाह ॥ यदुक्तमिति ॥ तत्पूर्वमित्यादि व्याचष्टे ॥ तथात्व इति ॥ सादित्व इत्यर्थः । नेत्येतद्व्याचष्टे ॥ न चासाविति ॥ पूर्वं देवताभावो नास्तीत्यर्थः । अनेकेषामित्यादि व्याचष्टे ॥ एतदिति ॥ योग्येति ॥ देवत्वयोग्यमनुष्याणामित्यर्थः । प्रकृतोपयोगितयाऽर्थमाह ॥ देवा इति ॥ भगवन्तमिति ॥ यज्ञो वै विष्णुरिति श्रुतेरिति भावः । पूर्वोक्तं हेतूकृत्य तानीत्यादेरर्थमाह ॥ ततस्त इत्यादिना ॥ ते ह नाकमित्यादेरर्थः ॥ ते पुनरिति ॥ कं सुखं तदन्यदकं नेति नाकमिति नञ्द्वयार्थमाह ॥ पूर्णसुखेति ॥

### **अभिनवचन्द्रिका**

‘यज्ञेन यज्ञमयजन्त देवास्तानि धर्माणि प्रथमान्यासन् । ते ह नाकं महिमानः सचन्त यत्र पूर्वे साध्याः सन्ति देवा’ इति ऋचं व्याचष्टे ॥ देवा इति ॥

### **वाक्यार्थमुक्तावली**

तदुपरीत्युक्तमित्यनन्तरं तद्भाष्यभावमाह ॥ यदुक्तमिति ॥ तत्र यदीत्यत्र यदि मनुष्या सन्तो देवादयोर् भवन्ति तत्र तर्हीत्यर्थमभिप्रेत्य व्याचष्टे ॥ तथात्वे इति ॥ नेत्यस्य विरोधो न देवताभावो न इत्यर्थद्वयमाह ॥ न चासाविति ॥ देवत्वयोग्या इति ॥ अन्यथा आसन्निति यज्ञानन्तरं देवतापदप्राप्त्युक्तिर्न स्यादिति भावः । तानि देवतानि धर्माणि धारकाणि कं सुखं तदन्यदकं तन्नेति नाकमिति । नञ्द्वयार्थमाह ॥ पूर्णसुखेति ॥ सचन्त आप्नुवन् । साध्यादि-देवा इति बहुवचनमाद्यर्थे । तेन साध्यादीत्युक्तसाध्यपदेन च ‘ऋजवो ब्रह्ममुख्या हि सुपर्णः शेष एव च । सरस्वती सुपर्णी च वारुणी साध्यनामकाः’ इति छान्दोग्यभाष्योक्तदेवा ग्राह्याः । तदुपरीत्यस्य देवपदस्य सादित्व इत्यर्थः । ततोऽनुवृत्याऽसूत्रार्थः स्फुटः ।

### **तत्त्वसुबोधिनी**

यज्ञेन यज्ञमयजन्त देवास्तानि धर्माणि प्रथमान्यासन्नित्यस्यार्थमाह ॥ देवा इति ॥ देवतापदस्य सादित्वप्रतिपादकतया भाष्योदाहृतश्रुतिं व्याचष्टे ॥ देवत्वयोग्या मनुष्या इति ॥ अन्यथा आसन्निति यज्ञानन्तरं देवतापदप्राप्त्युक्तिर् न स्यादिति भावः । तानीत्यस्य व्यत्ययेन तेनेत्यर्थः । धर्माणीत्यस्यार्थो लोकधारका इति ॥ महिमान इत्यस्यार्थो महात्मानः । ह इत्यत्य पुन इत्यर्थः । नाकमित्यस्यार्थः पूर्णसुखात्मकं मोक्षमिति ।

### **वाक्यार्थमञ्जरी**

देवपदस्य सादित्वाङ्गीकारे कर्मणि कर्मविषये विरोध उक्तरीत्या व्यर्थतालक्षणः स्यादिति चेन्न । अनेकेषां योग्यमनुष्याणां प्रतिपत्तेः पूर्वं देवतापदप्राप्तेर् यज्ञेनेति श्रुत्युक्तत्वादित्यर्थः ॥ उद्देश्येति ॥ यदुद्देश्य हविस्त्यागस् तदभावादित्यर्थः । यज्ञेन यज्ञमयजन्त देवास्तानि धर्माणि प्रथमान्यासन्निति प्रथमार्धेन सह ते ह नाकमिति श्रुतिं देवतापदस्य सादित्वपरतया व्याचष्टे ॥ देवत्वयोग्या इति ॥ पदप्राप्त्यनन्तरमेव देवसंज्ञेति भावः । प्रथमानि धर्माणीत्यस्यार्थो मुख्य-लोकधारका इति कं सुखं तदन्यदकं तन्न भवतीति नाकम् इति नञ्द्वयार्थमाह ॥ पूर्णसुखेति ॥ साध्या देवाश्चेत्यर्थः ।

## **सूत्रभाष्यम्**

॥ ॐ विरोधः कर्मणीति चेन्नानेकप्रतिपत्तेर्दर्शनात् ॐ ॥ २७ ॥

मनुष्या एव देवादयो भवन्तीति तदुपरीत्युक्तम् । तत्र यदि मनुष्याः सन्तो देवादयो भवन्ति तत्पूर्वं देवताभावाद्देवतोद्दिष्टकर्मणि विरोध इति चेन्न । अनेकेषां देवतापद-(प्रतिपत्ते)प्राप्तेर्दर्शनात् । ‘ते ह नाकं महिमानः सचन्ते(न्त) यत्र पूर्वे साध्याः सन्ति देवा’ (तै.आ.३-१२) इति ॥

### **तत्त्वप्रदीपिका**

विरोधः कर्मणीति चेन्नानेकप्रतिपत्तेर्दर्शनात् । किञ्चित्कालं मनुष्या एव सन्तः पश्चा-द्देवोपदेवादयो भवन्तीति हि तदुपरीत्यत्रोक्तम् । मनुष्याणां सतां देवादित्वप्राप्त्युपरीति विवरणात् । यद्येतदेवं तर्हि तत्पूर्वं तेषां देवादित्वप्राप्तेः पूर्वं, देवतानामभावात्तत्तद्देवतोद्देशेन चोद्यमानेषु कर्मसु विरोधः । उद्देश्याभावादिति चेन्न । केषाञ्चिदिन्द्रादीनां देवानां स्वस्व-पदात्ययेऽन्येषामिन्द्रादीनां तत्तत्पदप्रतिपत्तिः । तेषामत्यये वाऽपरेषामित्यनेन क्रमेणा-नेकेषामधिकारिणामेकैकगणशोऽनन्तानां देवतापदप्रतिपत्तेर्दर्शनात् । ‘ते ह नाकं महिमानः सचन्त’ इत्यादिवाक्यात् । ‘ते’ देवा ‘नाकं’ मोक्षं महिमगुणात्मकाः ‘सचन्तः’ आप्नुवन् । यत्र नाके पूर्वे साध्या वस्वादयो देवास्सन्ति । अथवा यत्र पूर्वे सिद्धा मुक्तास्सन्तीत्यर्थः । न चात्र नाकः स्वर्गः । न हि स्वर्गे पूर्वसिद्धानां पश्चात्तनानां च देवानां सहभावः सम्भवति । नाकशब्दश्चादुःखवाची मोक्षं वदन्नेव स्वार्थं पूर्णं लभते ॥

### **तत्त्वप्रकाशिका**

देवानां वेदविद्याधिकारमाक्षिप्य समादधत्सूत्रं पठित्वाऽऽक्षेपांशं तावद्व्याचष्टे ॥ विरोध इति ॥ यदुक्तं देवानां वेदविद्याधिकारसिद्ध्यर्थं सादिविनाशित्वम् । तदयुक्तम् । तथात्वे तेभ्यः पूर्वं देवताऽभावेन पूर्वकल्पप्रयुक्तकर्मण्युद्देश्याभावाद्वैयर्थ्याख्यविरोधापत्तेः । अतः कर्म-विरोधपरिहाराय देवानामनादिनित्यत्वमेवाभ्युपेयम् । तथा चार्थित्वाभावेनानधिकार एवेत्यर्थः । परिहारांशं व्याचष्टे ॥ नेति ॥ भवेदयं विरोधो यदि पूर्वं देवताऽभावः । न चासावस्ति । एतद्देवानां पूर्वमभावेऽपि देवान्तरसद्भावात् । न च तत्र प्रमाणाभावः । अनेकेषां योग्य-मनुष्याणां पूर्वं पूर्वं देवतापदप्राप्तेः श्रुत्युक्तत्वादित्यर्थः । देवा देवत्वयोग्या मनुष्या यज्ञेन ज्ञानकर्मात्मकेन यज्ञं भगवन्तमयजन्त । ततस्ते ज्ञानपूर्वकर्मणा स्वपदं प्राप्य मुख्यलोकधारका आसन् । ते पुनर्महात्मानो देवाः स्वाधिकारावसाने पूर्णसुखात्मकं मोक्षं प्राप्नुवन् । यत्र मोक्षे पूर्वकल्पे मुक्ताः साध्या देवाः सन्तीति मन्त्रार्थः ॥

### **गुर्वर्थदीपिका**

ततस्त इत्यादिश्रुतौ साध्या देवा इत्येतद्देवान्तरस्याप्युपलक्षणमिति भावेनोक्तं साध्यादिदेवा इति । देवानां प्रवाहतोऽनादित्वात्प्रवाहतोऽनादिकर्मणि विरोधाभावेऽपि स्वरूपानादिभूते वेदे देवानां प्रलयेऽभावेनार्थाभावप्रयुक्ताप्रामाण्याख्यविरोधः स्यादित्यतः सूत्रान्तरारम्भ इति विवेचनीयम् ।

### **भावबोधः**

देवतापदस्यादित्वप्रतिपादकतया भाष्योदाहृतश्रुतिं व्याचष्टे– देवत्वयोग्या मनुष्या इति ॥ अन्यथा आसन्निति यज्ञानन्तरं देवतापदप्राप्त्युक्तिर्न स्यादिति भावः ।

### **भावदीपः**

भवन्तीत्यन्तभाष्यभावमाह ॥ यदुक्तमिति ॥ तत्पूर्वमित्यादि व्याचष्टे ॥ तथात्व इति ॥ सादित्व इत्यर्थः । नेत्येतद्व्याचष्टे ॥ न चासाविति ॥ पूर्वं देवताभावो नास्तीत्यर्थः । अनेकेषामित्यादि व्याचष्टे ॥ एतदिति ॥ योग्येति ॥ देवत्वयोग्यमनुष्याणामित्यर्थः । प्रकृतोपयोगितयाऽर्थमाह ॥ देवा इति ॥ भगवन्तमिति ॥ यज्ञो वै विष्णुरिति श्रुतेरिति भावः । पूर्वोक्तं हेतूकृत्य तानीत्यादेरर्थमाह ॥ ततस्त इत्यादिना ॥ ते ह नाकमित्यादेरर्थः ॥ ते पुनरिति ॥ कं सुखं तदन्यदकं नेति नाकमिति नञ्द्वयार्थमाह ॥ पूर्णसुखेति ॥

### **अभिनवचन्द्रिका**

‘यज्ञेन यज्ञमयजन्त देवास्तानि धर्माणि प्रथमान्यासन् । ते ह नाकं महिमानः सचन्त यत्र पूर्वे साध्याः सन्ति देवा’ इति ऋचं व्याचष्टे ॥ देवा इति ॥

### **वाक्यार्थमुक्तावली**

तदुपरीत्युक्तमित्यनन्तरं तद्भाष्यभावमाह ॥ यदुक्तमिति ॥ तत्र यदीत्यत्र यदि मनुष्या सन्तो देवादयोर् भवन्ति तत्र तर्हीत्यर्थमभिप्रेत्य व्याचष्टे ॥ तथात्वे इति ॥ नेत्यस्य विरोधो न देवताभावो न इत्यर्थद्वयमाह ॥ न चासाविति ॥ देवत्वयोग्या इति ॥ अन्यथा आसन्निति यज्ञानन्तरं देवतापदप्राप्त्युक्तिर्न स्यादिति भावः । तानि देवतानि धर्माणि धारकाणि कं सुखं तदन्यदकं तन्नेति नाकमिति । नञ्द्वयार्थमाह ॥ पूर्णसुखेति ॥ सचन्त आप्नुवन् । साध्यादि-देवा इति बहुवचनमाद्यर्थे । तेन साध्यादीत्युक्तसाध्यपदेन च ‘ऋजवो ब्रह्ममुख्या हि सुपर्णः शेष एव च । सरस्वती सुपर्णी च वारुणी साध्यनामकाः’ इति छान्दोग्यभाष्योक्तदेवा ग्राह्याः । तदुपरीत्यस्य देवपदस्य सादित्व इत्यर्थः । ततोऽनुवृत्याऽसूत्रार्थः स्फुटः ।

### **तत्त्वसुबोधिनी**

यज्ञेन यज्ञमयजन्त देवास्तानि धर्माणि प्रथमान्यासन्नित्यस्यार्थमाह ॥ देवा इति ॥ देवतापदस्य सादित्वप्रतिपादकतया भाष्योदाहृतश्रुतिं व्याचष्टे ॥ देवत्वयोग्या मनुष्या इति ॥ अन्यथा आसन्निति यज्ञानन्तरं देवतापदप्राप्त्युक्तिर् न स्यादिति भावः । तानीत्यस्य व्यत्ययेन तेनेत्यर्थः । धर्माणीत्यस्यार्थो लोकधारका इति ॥ महिमान इत्यस्यार्थो महात्मानः । ह इत्यत्य पुन इत्यर्थः । नाकमित्यस्यार्थः पूर्णसुखात्मकं मोक्षमिति ।

### **वाक्यार्थमञ्जरी**

देवपदस्य सादित्वाङ्गीकारे कर्मणि कर्मविषये विरोध उक्तरीत्या व्यर्थतालक्षणः स्यादिति चेन्न । अनेकेषां योग्यमनुष्याणां प्रतिपत्तेः पूर्वं देवतापदप्राप्तेर् यज्ञेनेति श्रुत्युक्तत्वादित्यर्थः ॥ उद्देश्येति ॥ यदुद्देश्य हविस्त्यागस् तदभावादित्यर्थः । यज्ञेन यज्ञमयजन्त देवास्तानि धर्माणि प्रथमान्यासन्निति प्रथमार्धेन सह ते ह नाकमिति श्रुतिं देवतापदस्य सादित्वपरतया व्याचष्टे ॥ देवत्वयोग्या इति ॥ पदप्राप्त्यनन्तरमेव देवसंज्ञेति भावः । प्रथमानि धर्माणीत्यस्यार्थो मुख्य-लोकधारका इति कं सुखं तदन्यदकं तन्न भवतीति नाकम् इति नञ्द्वयार्थमाह ॥ पूर्णसुखेति ॥ साध्या देवाश्चेत्यर्थः ।

------------------------------------------------------------------------

ॐ शब्द इति चेन्नातः प्रभवात्प्रत्यक्षानुमानाभ्याम् ॐ

## **सूत्रभाष्यम्**

॥ ॐ शब्द इति चेन्नातः प्रभवात्प्रत्यक्षानुमानाभ्याम् ॐ ॥ २८ ॥

‘वाचा विरूप नित्यया’ (ऋ.सं.८-६४-६) इत्यादि श्रुतेराप्त्यनिश्चयान्नित्यत्वा-पेक्षत्वाच्च मूलप्रमाणस्य, स्वतःप्रामाण्यप्रसिद्धेश्च नित्यत्वाद्वेदस्य तदुदितानां देवानाम-नित्यत्वात् पुनरन्यभावनियमाभावाच्च शब्दे विरोध इति चेन्न । ‘सूर्याचन्द्रमसौ धाता यथा पूर्वमकल्पयत्’ (म.ना.उ. ५-७)

‘यथैव नियमः काले सुरादिनियमस्तथा ।

तस्मान्नानीदृशं क्वापि विश्वमेतद्भविष्यति’ ॥

इत्यादेरत एव शब्दात्तेषां प्रभवनियमात्, महतां प्रत्यक्षात् । यथेदानीं तथोपर्यपि देवा भविष्यन्तीतीतरेषामनुमानाच्च ॥

### **सत्तर्कदीपावली**

वेदानां नित्यत्वं च वाचाविरूपनित्ययेत्यादिश्रुत्या तत्कर्तुरसिद्ध्या च सिद्धम् । कृतकत्वे प्रामाण्यं न स्यात् । वेदकर्तृराप्तत्वानिश्चयात् । विप्रलम्भादिसम्भवात् । स्मृतिपुराणादीनां पौरुषेयाणां श्रुतिमूलत्वेन प्रामाण्यस्य वेदनित्यत्वमन्तरेणासिद्धेस् तद्वन्नित्यानां वैदिकेन्द्रादि-शब्दानामिदानीन्तनेन्द्रादिनाशानन्तरं वाच्याभावेन विरोधापत्तिरिति वाच्यम् । घटादिशब्द-वाच्यघटादिनाशेऽपि घटाद्यन्तरसृष्टिवत् सूर्यादिशब्दवाच्यसूर्यादिनाशेऽपि सूर्याद्यन्तरसृष्टिश्रुतेः । सूर्याचन्द्रमसौ धाता यथा पूर्वमकल्पयदिति । तदाह ॥ शब्देत्यादिना ॥ ‘यथर्तुष्वृतुलिङ्गानि नानारूपाणि पर्यये । दृश्यन्ते तानि तान्येव तथा तावद्युगादिषु’ इत्यनेन वचनेन यथैव कालनियम इत्यस्यार्थो ज्ञातव्यः । तथा चोक्तम् । ‘स हि विश्वसृजो विभुशम्भुपुरन्दर-सूर्यमुखानपरानपरान् । सृजतीड्यतमोवति हन्ति निजं पदमापयति प्रणतान् सुधिया’ । अतीतानागतकालयोर् देवादिमत्वं दिव्यदृष्टीनां प्रत्यक्षात्सिद्ध्यति । उपरितनकालो देवादिमान् कालत्वात्संमतवदित्यन्येषामनुमानात्सिद्ध्यति । प्रलयकालस्य पक्षैकदेशत्वान्न तत्र कालत्व-हेतोर्व्यभिचारः शङ्कनीयः । पर्वतैकदेशस्य अनग्निमत्वेऽपि न हि तत्र धूमवत्वहेतुर्व्यभिचरितो भवतीत्यर्थः ।

### **तत्त्वप्रदीपिका**

‘वाचा विरूपनित्यया’ इतिश्रुतेरेव वेदस्य नित्यत्वमुक्त्वा युक्तिं चाऽह– आप्त्य-निश्चयादित्यादिना ॥ अयं भावः– न तावद्धर्माद्यनङ्गीकारे शास्त्रस्यार्थवत्त्वम् । अर्थान्तरा-भावात् । अङ्गीकारे च न प्रत्यक्षादनुमानाद्वा तत्सिद्धिरिष्यते । तदगोचरत्वात्तेषाम् । न च पौरुषेयवाक्यात्तदवगमः सुलभः । पुरुषाणामाप्तिनिश्चये प्रमाणाभावात् । तन्निश्चायक-प्रमाणान्तराभ्युपगमे तस्यापि पौरुषेयत्वे तत्प्रामाण्यनिश्चयस्य पूर्वावस्थत्वादपौरुषेयमेषणीयं मूलप्रमाणम् । प्रसिद्धं च वेदस्य स्वतःप्रामाण्यं वेदत्वादेव । ‘वेदा ह्येवैनं वेदयन्ति’ इत्यन्यनिरपेक्षप्रामाण्यश्रुतेश्च । न तद्युज्यते पौरुषेयत्वे । पुरुषज्ञानाधीनत्वप्रसङ्गात् । तस्य चाज्ञानविप्रलम्भसम्भवात् । तस्मान्नित्यो वेदोऽभ्युपगन्तव्यः । न तस्य नित्यस्यानित्यैर्देवै-र्वाच्यवाचकभावस्सम्बोभवीति । तस्माच्छब्दे प्रामाण्यविरोधः । कञ्चित्कालं वाच्याभावेना-प्रामाण्यात्सर्वदाऽपि तथात्वप्राप्तेरिति चेन्न । ‘सूर्याचन्द्रमसौ धाता’ ‘यथैव कालनियम’ इत्यादेरत एव शब्दात्तेषां प्रभवनियमावगमात् । अयं हि शब्दोऽत एव धातुर्विष्णोस्तेषां तेषां देवानां पूर्वपूर्वप्रकारेण प्रभवनियमं व्यपदिशति । महतामतीतानागतार्थदर्शिनां पूर्वपूर्वावगमे पुनरन्यान्यस्य प्रभवनियमस्य प्रत्यक्षसिद्धत्वादितरेषामनुमानसिद्धत्वाच्च विमतः कालो देववानप्रलयकालत्वादिदानीन्तनकालवदिति ॥

### **तत्त्वप्रकाशिका**

पुनरुक्तमाक्षिप्य समादधत्सूत्रं पठित्वाऽऽक्षेपांशं विवृणोति ॥ शब्द इति ॥ अत्रापि विरोधपदाकर्षणम् । यद्देवानामधिकारसिद्ध्यर्थमाद्यन्तवत्त्वमुक्तम् । न तद्युक्तम् । देवानामा-द्यन्तवत्त्वे वेदाप्रामाण्याख्यविरोधापातात् । वेदस्य नित्यत्वादनित्यदेवानां तद्वाच्यत्वात् । वाच्यहीनाया वाचः प्रामाण्यासम्भवात् । यावता तदेव वाक्यस्याप्रामाण्यम् । वेदस्य नित्यत्वमेव कुत इति चेत् । ‘वाचा विरूप नित्यया’ इत्यादिश्रुतेः । न च वाच्यमनित्य एव वेदो नित्य इत्युपचारमात्रमिति । वेदानित्यत्वे प्रामाण्याभावापत्तेः । आप्तिमूलत्वेन प्रामाण्य-मिति चेन्न । कर्तृसार्वज्ञादौ मानाभावेनाप्त्यनिश्चयात् । विवादपदं कस्यचित्प्रत्यक्षं प्रमेयत्वादिति सार्वज्ञे मानमिति चेन्न । प्रमेयत्वेन विप्रतिपन्नधर्मान्तरसाधनापातात् । किञ्चेदं प्रमेयत्वं न तावत्सामान्यं केवलान्वयिधर्मत्वात् । उपाधित्वेऽपि क्वचिदन्तर्भावस्यापेक्षितत्वात् । न तावद्द्रव्यम् । निर्गुणत्वादस्वतन्त्रत्वाच्च । नापि गुणकर्मणी । गुणादावपि वृत्तेः । न च समवायः । असम्बन्धत्वात् । न च विशेषोऽनित्येऽपि वृत्तेः । न चाभावोऽप्रतियोगिसापेक्ष-त्वात् । प्रमेयस्य भाव एव प्रमेयत्वं न तु ततोऽतिरिक्तिमिति चेत् । सत्यम् । भावभवित्रोर्भेदे पुनरुक्तानतिवृत्तेः । भावस्य भवितुः पृथगभावे तच्छब्दयोः पर्यायतापातात् । एवं परत्वा-परत्वादिगुणानां च दत्तजलाञ्जलिता स्यात् । प्रमातद्विषयतत्सम्बन्धेष्वन्तर्भावोऽस्तीति चेन्न । प्रमाप्रमेययोः सम्बन्धस्यैव दुर्निरूपत्वात् । न ह्यात्मगुणस्यान्येन समवायः संयोगो वा सम्भवति । विषयविषयिभाव इति चेन्न । तस्याप्यन्तर्भाव्यत्वात् । अन्तर्भावस्य चोक्तदोष-लङ्घनाजङ्घालत्वात् । एषैव दिगन्यसमये धर्मान्तरेऽपीति । प्रमेयत्वानिर्वचनान्न तेन सार्वज्ञ-सिद्धिः । विप्रतिपन्नं सकर्तृकं कार्यत्वाद् घटवदित्यनुमानेन जगत्कर्तरि सिद्धे तस्य सार्वज्ञादि-सिद्धिरिति चेन्न । शरीरजन्यत्वोपाधेः शरीर्यजन्यत्वेन सत्प्रतिपक्षत्वाच्च । शरीरिविशेषणं व्यर्थमिति चेन्न । उपाधौ पक्षव्यावृत्यर्थत्वात् । प्रतिपक्षेऽसिद्धिपरिहारार्थत्वात् । पक्षव्यावृत्यर्थ-विशेषणवतोऽप्युपाधित्वे पक्षेतरत्वस्याप्यापाद्यते तदिति चेत्का नो हानिः । पर्वतेतरत्वादी-नामपि व्याप्तिरस्ति चेद् अनुमानोपजीव्येन बाधादतदिति चेत्का नो हानिः । पर्वतेरत्वादी-नामपि व्याप्तिरस्ति चेदनुमानोपजीव्येन बाधादव्याप्तौ स्वयं दुष्टत्वात् । न चासिद्धिपरिहारार्थं विशेषणासम्भव इति राज्ञामाज्ञास्ति । तथात्वे व्यभिचारनिवृत्त्यर्थमपि न प्रयोक्तव्यम् । व्याप्तिवत्पक्षधर्मताया आवश्यकत्वात् । सकर्तृकत्वे कार्यत्वमेव प्रयोजकम् । शरीरमपि तत्र सन्निहितमित्युत्तरत्र निरसिष्यते ।

अस्तु वा सकर्तृकत्वम् । कथं सार्वज्ञसिद्धिः । बहुकर्तृत्वेनाप्युपपत्तेः । लाघवादेकाङ्गीकार इति चेन्न । बह्वङ्गीकारस्य लोकानुकूल्येनागौरवात् । अतो न सार्वज्ञसिद्धिः । अविप्रलम्भादि चातिदुरवगमम् । अस्तु वा आप्तिनिश्चयस्तन्मूलत्वं कुतो वेदस्य । वेदः सार्वज्ञादिमता प्रणीतो वेदत्वादिति व्यतिरेक्यनुमानादिति चेन्न वेदत्वस्य पामरप्रणीतत्वादौ साम्यात् । असाधारण्य-स्यापि साम्यात् । वेद आप्तप्रणीतः प्रमाणवाक्यत्वादिति चेन्न । वेदनित्यत्वे प्रामाण्य-विवादात् । ‘तस्माद्यज्ञात्’ इति सर्वज्ञेश्वरप्रणीतत्वं श्रूयत इति चेन्न । उक्तदोषात् । ‘ऋग्वेद एवाग्नेरजायत’ इत्यसर्वज्ञप्रणीतत्वोक्तेश्च । सम्प्रदायप्रवर्तकतया तद्वाक्यमुपचरितमिति चेन्न । कारणाभावात् । ईश्वरविरचितवाक्यादिति चेन्न । तद्वाक्यादस्य सम्प्रदायप्रवर्तकत्वाद्यर्थोपपत्तेः । तेषामसार्वज्ञादेतदिति चेन्न । चक्रकापातात् । तस्मादाप्तितन्मूलत्वानिश्चयाद्वेदानित्यत्वे तत्प्रामाण्याभावापत्तेर्न नित्यत्वश्रुतेरुपचरितार्थत्वं वाच्यम् । किं च वेदस्याप्तप्रणीतत्वे मूलप्रमाणेन भाव्यम् । पौरुषेयस्य मूलप्रमाणसापेक्षतानियमात् । न च तत्प्रत्यक्षम् । अदृष्टादौ तदप्रवेशात् । न च कस्यचित्प्रत्यक्षं तादृशम् । अत्र प्रमाणाभावात् । नाप्यनुमानम् । तस्य प्रतिपक्षादिदुष्टत्वात् । कथं चित्तेनादृष्टसम्भावनेऽपि तद्विशेषासिद्धेः । न हि लशुनगृञ्जनाद्यदनस्य पापहेतुत्वं यज्ञादेः पुण्यसाधनत्वं वाऽनुमानेन शक्यसाधनम् । अतो वाक्यमेवेति वक्तव्यम् । तदपि न तावत्पौरुषेयम् । मूलान्तरान्वेषणेनानवस्थानात् । अतस्तन्नित्यमेवापेक्षितम् । तथा च किमनया कल्पनया श्रुतिसिद्धं वेदनित्यत्वमेवाङ्गीक्रियताम् ।

ननु वेदस्य नित्यत्वेऽपि न प्रामाण्यम् । आप्तोक्तत्वाभावादिति । मैवम् । प्रामाण्यस्य स्वतस्त्वेन गुणानपेक्षणात् । प्रामाण्यं नाम यथार्थज्ञानकरणत्वम् । न च याथार्थ्यं ज्ञानकारणातिरिक्तकारणमपेक्षते । याथार्थ्यं ज्ञानकारणातिरिक्तकारणनिरपेक्षम् अयथार्थताति-रिक्तत्वे सति ज्ञानधर्मत्वात् । ज्ञानत्ववत् । याथार्थ्यं न गुणोत्पन्नं ज्ञानधर्मत्वादप्रामाण्य-वदित्याद्यनुमानात् । न च ज्ञानधर्मत्वेनायथार्थत्वस्यापि स्वतस्त्वं वाच्यम् । दोषाभावे तदभावनियमात् । प्रमा ज्ञानसामग्रीव्यतिरिक्तकारणजन्याकार्यत्वादिति चेन्न । प्रमाया ज्ञानकारणातिरिक्तकारणजन्यत्वं नाम प्रमात्वस्यैवंविधत्वेन वा ज्ञानस्य वा तत्सबन्धस्य वा । नाद्यः । अजन्यत्वात् । न द्वितीयः । व्याहतेः । न तृतीयः । तस्य समवायत्वेनाजन्यत्वादेव । प्रमात्वयुक्तज्ञानस्यैवंविधत्वं साध्यत इति चेन्न । तादृशज्ञानस्यापि ज्ञानकारणातिरिक्तकारण-जन्यत्वसाधने व्याघातानिस्तारात् । ज्ञानकारणतदतिरिक्तजन्यत्वं साध्यत इति चेन्न । ईशप्रमायां बाधात् । तदतिरिक्तप्रमापक्षीकारान्नैवमिति चेन्न । तथापि घटादौ व्यभिचारात् । ज्ञानकारणमात्रजन्यत्वाभावः साध्यत इति चेन्न । ज्ञाने व्यभिचारापरिहारात् । ज्ञानातिरिक्तत्वेन हेतुर्विशेष्यत इति चेन्न । ज्ञानेऽपि कार्यत्वेन तत्साधनसौलभ्यात् । विशिष्टाभावविकल्पे व्याघातस्य समीकरणात् । प्रमा गुणजन्या तदन्वयव्यतिरेकित्वादित्येतदपि प्रतिज्ञानिरासेन निरस्तम् ।

किं चेदं गुणान्वयव्यतिरेकित्वमन्यत्रानुपक्षीणं सामान्यं वा । न द्वितीयः । व्यभिचारात् । नाद्यः । दोषनिरासोपक्षीणत्वात् । न चोभयकारणत्वे कल्पकमस्ति । न चैवमप्रमाया अपि स्वतस्त्वम् । तत्र दोषान्वयव्यतिरेकनियमेन दोषाणामुभयकारणत्वकल्पनोपपत्तेः । न चैतत्समं प्रकृतेऽपि । यादृच्छिकायथार्थवाक्यजनितप्रमायां व्यभिचारात् । गुणानां दोषनिरसनव्यापारत्वे दोषाभावोऽपि कारणतयापन्न इति चेन्न । प्रदीपावरणनिवृत्त्यादीनामपि प्रकाशनादिकारणत्वा-पत्तेः । दोषाभावस्य कारणत्वे च नास्माकमनिष्टम् । तावता वेदापौरुषेयताऽव्याघातात् । प्रमा गुणजन्या प्रमात्वादिति चेन्न । ईशप्रमायां बाधात् । तदतिरिक्तप्रमाः पक्षीक्रियन्त इति चेन्न । तत्रैव व्यभिचारात् । अन्यप्रमात्वं हेतुरिति चेन्न प्रमा गुणजन्या न भवति । प्रमात्वादीश्वर-प्रमावदिति प्रतिपक्षसाधनात् । न चाजन्यत्वमुपाधिः । घटादौ व्यभिचारात् । अजन्य-प्रमात्वमुपाधिरिति चेन्न । व्याप्त्यभावात् । अतः प्रमाया ज्ञानकारणातिरिक्तकारणनिरपेक्षत्वेन वेदस्य कर्तृगुणनिरपेक्षस्यापि प्रामाण्यसिद्धेर्युक्तमेव तन्नित्यत्वम् । तस्यैवं नित्यत्वात्तद्वाच्य-देवानां चानित्यत्वेऽप्रामाण्यमेव स्यात् । न च तद्युक्तम् । अतस्तत्सिद्ध्यर्थं देवानां नित्यत्व-मेवाभ्युपेयम् । तथा च न तेषां वेदविद्याधिकारः । न च वाच्यं कर्मविरोधाभाववदयमपि विरोधः परिहर्तव्य इति । अतीतदेवताप्रवाहे प्रमाणसद्भावेनातीतकालीनविरोधस्यैव परिहर्तुं शक्यत्वात् । उत्तरकालेऽन्यदेवताभावनियमे प्रमाणाभावेन विरोधस्य कर्मण्यपि साम्यात् । न च भारतादिवदतीतविषयतया वेदस्य प्रामाण्योपपत्तिः । तस्य देवताह्वानादिरूपस्य वर्तमान-विषयतयावश्यम्भावात् । अतो देवानां नानित्यत्वं युक्तमिति न तेषां वेदाधिकार इति भावः । परिहारांशं व्याख्याति ॥ नेति ॥ यदुदितं वेदो नित्य इति तत्सत्यमेव । तथापि न तस्याप्रामाण्यम् । तद्वाच्यानां देवतानां स्वरूपनित्यत्वाभावेऽपि प्रवाहरूपेण नित्यत्वात् । न च तत्र प्रमाणाभावः । ‘सूर्याचन्द्रमसौ’ इति श्रुतेरेव । न चेयं श्रुतिरतीतविषयैव देवप्रभवनियमं न प्रमापयतीति वाच्यम् । प्रतिकल्पमपि श्रुत्या यथा विष्णुः पूर्वकल्पे सूर्याचन्द्रमसावकल्पयत् तथाऽस्मिन्कल्पेऽपीति कथने देवानां सर्वकल्पेषु सद्भावसिद्धेः । यथैवेति स्पष्टस्मृत्या च देवानां सर्वकल्पेषु प्रभवसिद्धेः । न च वाच्यं श्रुतावुपचारेणाप्युक्तिः सम्भवतीति न देवप्रभवनियम इति । अतीतानागतविदां महतां श्रुतिसंवादिनो देवप्रभवनियमग्राहकप्रत्यक्षस्य सत्त्वात् । न च परप्रत्यक्षस्याप्रत्यक्षत्वात्तदनिश्चयः । ‘यथर्तुष्वृतुलिङ्गानि नानारूपाणि पर्यये । दृश्यन्ते तानि तान्येव तथा भावा युगादिषु’ इति तद्वचनान्निश्चयोपपत्तेः । न चायोगिनां श्रुतिप्रत्यक्षयोरविश्वासेनोक्तानिश्चयः । उपरितनकाले देववान् कालत्वात् सम्प्रतिपन्नकाल-वदिति श्रुतिसंवाद्यनुमानेन तेषां देवप्रभवनियमसिद्धेरिति भावः । न च वाच्यं प्रलयकालो कालत्वहेतोर्व्यभिचारोऽप्रलयकालत्वहेतोः परं प्रति व्यर्थविशेषणत्वमिति । प्रलयस्य प्रमाण-सिद्धत्वात् ॥

### **गुर्वर्थदीपिका**

अनित्यदेवानां तद्वाच्यत्वादित्यत्र तेषां प्रलयेऽभावादिति शेषः । तदेव वाक्यस्या-प्रामाण्यमित्यत्र यदर्थशून्यत्वमिति शेषः । प्रमेयत्वेन धर्मादिकं कस्यचित्प्रत्यक्षमिति साधने शशः शृृङ्गी प्रमेयत्वाद्गोवदिति विप्रतिपन्नशशशृृङ्गाख्यधर्मान्तरस्यापि साधयितुं शक्यत्त्वादा-भाससमानयोगक्षेमत्वमिति भावेनाऽऽह ॥ प्रमेयत्वेनेति ॥ केवलान्वयिधर्मत्वादित्यस्य सामान्यायोग्यसामान्यादित्रयेऽपि विद्यमानत्वादित्यर्थः । क्वचिदित्यस्य सप्तपदार्थानां मध्य एकत्रेत्यर्थः । अस्वतन्त्रत्वादित्यस्य धर्मिणं विना स्थातुमशक्यत्वादित्यर्थः । धर्मान्तरे अभिधेयत्वादौ पर्वतेतरत्वादिनापि व्याप्तिरस्ति चेदित्यत्र हेतोः साध्येन सह व्याप्तिरस्ति चेदित्यर्थः । अव्याप्तौ स्वयं दुष्टत्वादित्यस्य हेतोरव्याप्तौ सत्यां तत एव स्वयं दुष्टत्वा-त्किमुपाधिनेत्यर्थः । शरीरमपि तत्र सन्निहितमित्यस्य चेतन एव कर्ता तस्य शरीरं त्वजाग-स्तनवत्सन्निहितमेव न तु सहकारीति हि परस्याऽऽशयः । तच्च न युक्तम् । शरीराभावे दण्डताडनचक्रभ्रमणादेरसम्भवेन शरीरस्यापि सहकारित्वादिति वक्ष्यमाणदूषणमनुसन्धेयम् । पामरप्रणीतत्वादौ साम्यादित्यस्य वेदस्य पामरप्रणीतत्वेऽपि निघण्ट्वादिना वेदत्वसम्भवाद-प्रयोजको हेतुरित्यर्थः । असाधारण्यस्यापीत्यस्य सर्वज्ञप्रणीतभारतादेः सपक्षाद् अप्रणीत-गगनादेर् विपक्षाच्च व्यावृत्ततया पक्षमात्रवृत्तित्वेन भूर्नित्या गन्धवत्वादित्यादौ विद्यमानस्या-साधारण्यस्यात्रापि साम्यादित्यर्थः । चक्रकापातादित्यस्य तेषामसर्वज्ञत्वे सिद्धे वेदकर्तृत्वा-सम्भवेन सम्प्रदायप्रवर्तकत्वसिद्धिः सम्प्रदायप्रवर्तकत्वसिद्धौ च वेदस्येश्वरकर्तृत्वसिद्धिस् तत्सिद्धौ च तेषां वेदकरणसामर्थ्याभावेनासर्वज्ञत्वसिद्धिरिति चक्रकादित्यर्थः । प्रमात्वयुक्तेत्यस्य वस्तुगत्या प्रमात्वयुक्तेत्यर्थः जन्यकोटौ तस्याप्रवेशादिति भावः । ज्ञानकारणतदतिरिक्त-कारणेत्यत्र ज्ञानकारणं ज्ञानसामान्यकारणं तदतिरिक्तं गुणादिरूपविशेषकारणमित्यर्थः । ज्ञानकारणमात्रजन्यत्वाभाव इत्यत्र न तावज्जन्यत्वाभावरूपविशेष्याभावाद्विशिष्टाभावः । परेणापि प्रमायां जन्यत्वाङ्गीकारात् । जन्यत्वेऽपि ज्ञानकारणमात्रजन्यत्वरूपविशेषणा-भावाद्विशिष्टाभाव इति वदता ज्ञानकारणातिरिक्तकारणजन्यत्वमुक्तं स्यात् । प्रमाकारणस्य सर्वस्यापि ज्ञानकारणत्वेन पुनः पराभिसन्ध्युद्घाटने व्याघात एवेत्याह ॥ विशिष्टाभाव-विकल्पेनेति ॥ अहं ब्राह्मणो नाहं ब्राह्मण इतिवत्स्पष्टं व्याघाताप्रतीतावप्यहं ब्राह्मणो नाहं ब्राह्मणपुत्र इत्यत्रेवार्थतो व्याघातस्यापरिहार एवेत्यतः समीकरणादित्युक्तम् । सामान्यं वेत्यत्र अन्यत्रानुपक्षीणोपक्षीणान्वयव्यतिरेकसाधारणधर्मो वेत्यर्थः । तन्तुरूपान्वयव्यतिरेकानुविधायिनि तदजन्ये पटे व्यभिचारादिति भावेनाह ॥ न द्वितीय इति ॥ दोषाणामुभयकारणत्व-कल्पनोपपत्तेरित्यभ्युपगमवादोऽयम् ।

वस्तुतो गुणानां प्रमां प्रत्यकारणत्वेन तन्निरोधस्याप्यनपेक्षितत्वादनुपक्षीणावेव दोषान्वय-व्यतिरेकौ । प्रदीपावरणनिवृत्त्यादीनामिति वदत आवरकघटान्तर्दीपस्य प्रकाशनशक्तिदर्शनेन प्रकाशने नावरणनिवृत्तिरपेक्ष्यते किन्तु तस्यैव प्रकाशस्य बहिर्गमनायैवाऽऽवरणनिवृत्तिरपेक्ष्यते प्रकाशनं त्वन्तरिव बहिरपि स्वशक्त्यैवेति भावः । प्राग्यद्यपि ‘विरोधः कर्मणि’ इति सूत्रे अतीतकल्पन्यायेन भाविकल्पेऽपि विरोधः परिहृतः । तथाऽपि स्पष्टप्रमाणाभावात्कर्मण्यपि विरोधशङ्केति भावेनोक्तं विरोधस्य कर्मण्यपि साम्यादिति । प्रतिकल्पमपि श्रुत्येति वदता श्रुतेर्नित्यत्वाद्भाव्यनन्तकल्पेष्वपि पूर्वं यथा तथेदानीमप्यकल्पयदित्युक्ते भविष्यत्सर्वकल्पेष्वपि देवताप्रभवनियम इत्यत्र हेतुरसूचि । प्रलयमनङ्गीकुर्वतः परस्य व्यावर्त्याभावेन अप्रलयविशेषणं व्यर्थमित्याह ॥ परं प्रतीति ॥

### **भावबोधः**

धर्मान्तरसाधनापातादिति ॥ प्रमेयत्वेन विप्रतिपन्नास्मदादिप्रत्यक्षत्वस्यापि साधनापाता-दित्यर्थः ॥ अस्वतन्त्रत्वादिति ॥ आश्रयविषयकप्रतीत्यविषयत्वादित्यर्थः ॥ धर्मान्तरेऽ-पीति ॥ ज्ञेयत्वाभिधेयत्वादावित्यर्थः । तथा च तस्यापि नोक्तसाध्ये हेतुत्वं सम्भवतीति भावः । पर्वतेतरत्वादीनामपि व्याप्तिरस्ति वा न वा । आद्यं निरस्यति का नो हानिः । पर्वते-तरत्वादीनामपि व्याप्तिरस्ति चेदिति । द्वितीयं निराह ॥ अनुमानोपजीवनेन बाधादव्याप्ता-विति । आप्त्यनिश्चयादिति भाष्यमाप्तिमूलकत्वानिश्चयादित्यपि व्याचष्टे ॥ अस्तु वेति ॥ पामरप्रणीतत्वादौ साम्यादिति ॥ पामरप्रणीतत्वादौ साध्ये वेदत्वस्य प्रयोक्तुं शक्यत्वेना-भाससमानयोगक्षेममनुमानमित्यर्थः ।

ननु पामरप्रणीतकालिदासादिवाक्यरूपात् सपक्षाद्व्यावृत्तत्वेनोदाहरणमिति चेत्, तर्हि सर्वज्ञप्रणीतभारतादिरूपसपक्षाद् व्यावृत्तत्वेन तत्पक्षेऽप्यसाधारण्यमित्याह ॥ असाधारण्यस्येति ॥ चक्रकापातादिति ॥ ईश्वरस्य सर्वज्ञत्वे सिद्धे ‘तस्माद्यज्ञात्’ इत्यादिना वेदस्य सर्वज्ञप्रणीतत्वसिद्धिः । तत्सिद्धौ वेदस्य प्रामाण्यसिद्धिः । तत्सिद्धौ वेदेन सार्वज्ञ्यसिद्धिरिति चक्रकापातादित्यर्थः ॥ अदृष्टसम्भावनेऽपीति ॥ देवदत्तशरीरादिकं देवदत्तविशेषगुणजन्यं कार्यत्वे सति देवदत्तस्य भोगहेतुत्वाद् देवदत्तप्रयत्नजन्यवस्तुवदित्यनुमानेनादृष्टस्य सामान्यतः सिद्धावपीत्यर्थः ॥ आप्तोक्तत्वाभावादिति ॥ ज्ञानगतयाथार्थ्यस्य गुणजन्यत्वाद् वेदे चाप्तोक्तत्वगुणाभावाद्यथार्थज्ञानकरणत्वरूपप्रामाण्याभाव इति भावः । भवेदेतद्यदि ज्ञानगतया-र्थ्यस्य गुणजन्यत्वं स्यात् । तदेव तु नास्ति । अतो नित्यत्वेऽपि वेदस्य आप्तोक्तत्वगुणा-भावेऽपि न प्रामाण्यासिद्धिरित्याशयेन परिहरति ॥ मैवमिति ॥ दोषाभावे तदभावनियमा-दिति ॥ तथा च बाध इति भावः । प्रमाज्ञानसामग्रीव्यतिरिक्तज्ञानकारणजन्येत्यत्र प्रमात्व-विशिष्टं वा पक्षस्तदुपलक्षितं वा । तत्राद्यं विकल्प्य दूषयति प्रमाया इत्यादिना । अत्र सर्वत्र ज्ञानकारणपदं तत्सामग्रीपरं पूर्वोत्तरग्रन्थानुरोधादिति ध्येयम् । द्वितीयमाशङ्कते ॥ प्रमात्व-युक्तज्ञानस्येति ॥ अत्रापि ज्ञानसामग्रीव्यतिरिक्तकारणजन्यत्वं किं तन्मात्रजन्यत्वम् उत ज्ञानसामग्रीजन्यत्वे सति तदतिरिक्ताजन्यत्वम् । आद्ये आह ॥ तादृशज्ञानस्यापीति ॥ द्वितीयं शङ्कते ॥ ज्ञानकारणेति ॥ ज्ञाने व्यभिचारापरिहारादिति ॥ प्रमारूपज्ञानविशेषे ज्ञान-सामान्यसामग््रयतिरिक्तजन्यत्वं साधयता सामान्यविशेषसामग््रयोर्भेदो वक्तव्यः । तथा च सामान्यविशेषकार्ययोरपि भेदो वाच्यः । कार्यभेदं विना सामग्रीभेदासिद्धेः । तथा च ज्ञान-सामान्ये व्यभिचारापरिहारादित्यर्थः । नन्वत्र ज्ञानसामान्यकारणमात्रजन्यत्वाभावो वा ज्ञान-सामान्यकारणातिरिक्तकारणजन्यत्वमात्रं वा साध्यम् । अतः सामग्रीभेदसिद्ध्यर्थं कार्यभेदा-नङ्गीकारे न व्यभिचार इति चेन्न इन्द्रियादिभिः सिद्धसाधनतेति भावः । ज्ञानत्वरूप-सामान्यधर्मावच्छेदेन ज्ञाने व्यभिचारापरिहारादिति निर्विकल्पस्य प्रमाऽप्रमाबहिर्भूतत्वाङ्गी-कारेण पक्षसपक्षत्वाभावान्निर्विकल्पने व्यभिचारापरिहारादिति वार्थः ॥ ज्ञानातिरिक्तत्वेनेति ॥ ज्ञानसामान्यातिरिक्तत्वेनेत्यर्थः ।

ननु ज्ञानसामान्ये ज्ञानसामग्रीजन्यत्वाभावः सिध्यन् अजन्यत्वेन वा, अतिरिक्तजन्यत्वेन वा सिध्यति । आद्ये– कार्यत्वेन हेतुवाक्येन व्याहतिः । द्वितीये– प्रतिज्ञापदयोरेव व्याघातः । ज्ञानसामान्यहेतौ तदतिरिक्तत्वाभावादित्यत आह ॥ विशिष्टाभावविकल्पेनेति ॥ प्रमाया अपि नाजन्यत्वेन विशिष्टाभावपर्यवसानं पूर्ववद्धेतुवाक्यव्याघातादेव नाप्यतिरिक्तजन्यत्वेन प्रमाया अपि ज्ञानत्वेन तत्कारणस्य ज्ञानसामग््रयतिरिक्तत्वासम्भवेन प्रतिज्ञापदयोर्व्याघातादित्यत्रापि व्याघातस्य तुल्यत्वादित्यर्थः ॥ प्रतिज्ञानिरासेनैव निरस्तमिति ॥ प्रमाज्ञानसामग्री-व्यतिरिक्तकारणजन्येति प्रतिज्ञानिरासेनेत्यर्थः । परतस्त्ववादिना गुणत्वजातेरनङ्गीकारेण गुणशब्देन ज्ञानकरणातिरिक्तकारणस्यैव विवक्षणीयत्वेन पूर्वोक्तव्याघाताद्यापत्तेरिति भावः । कार्यत्वरूपहेतुदोषस्य घटज्ञानयोर्व्यभिचारस्यात्र हेतावसम्भवात् प्रतिज्ञानिरासेनेत्युक्तम् ॥ प्रमात्वादिति ॥ तथा च तदन्वयव्यतिरेकत्वादित्यत्रोक्तदोषप्राप्तिरिति भावः ॥ अजन्यप्रमात्व-मिति ॥ जन्यप्रमात्वाभाव इत्यर्थः । तेनोक्तदोषपरिहार इति ज्ञातव्यम् ॥ व्याप्त्यभावादिति ॥ यादृच्छिकसंवादिदुष्टवाक्यजन्यप्रमायां गुणजन्यत्वाभावेऽपि जन्यप्रमात्वाभावाभावादित्यर्थः ॥ कर्तृगुणनिरपेक्षस्यापीति ॥ ज्ञानगतयाथार्थ्यप्रयोजकत्वेनाभिमतकर्तृगुणव्याप्तत्वनिरपेक्षस्यापि यथार्थज्ञानकरणत्वरूपप्रामाण्यसिद्धेरित्यर्थः ॥ देवताह्वानादिरूपस्येति ॥ ‘एह्यग्न’ इत्यादिना मन्त्रेण देवताह्वानाद्यर्थत्वात् तदा देवताभावे तदाह्वानाद्ययोगादिति भावः ॥ प्रलयस्य प्रमाणसिद्धत्वादिति ॥ अनेन प्रलयकालत्वं हेतुरित्युक्तं भवति ।

### **भावदीपः**

शब्दे विरोध इति भाष्यं व्याचष्टे ॥ अत्रापीत्यादिना ॥ आद्यन्तवत्त्व इति शेषोक्तिः । यद्यप्यतीतदेवताप्रवाहे प्रमाणसद्भावेनेत्यादिना वक्ष्यमाणदिशा विरोधसूत्रं सादित्वप्रयुक्त-शङ्काव्यावर्तकमिति तदनुरोधेन पूर्वत्र सादित्व इति अत्र तु अनित्यत्व इत्येव वाच्यम् । तथापि आद्यन्तवत्त्वे इति द्वयोरप्युक्तिः पूर्वत्रोक्तसादित्वचोद्योत्तरयोरत्र । अत्रोक्तसान्तत्वचोद्योत्तरयोः पूर्वत्रानुसन्धेयत्वं सूचयितुमित्याहुः ।

नित्यत्वाद्वेदस्येत्यादि व्याचष्टे ॥ वेदस्येति ॥ यावता यस्मादित्यर्थः । वाचेत्यादि व्याचष्टे ॥ वेदस्येति ॥ आप्त्यनिश्चयादित्येतदवतार्य व्याख्यातुं श्रुतेरन्यथासिद्धिं शङ्कते ॥ न चेति ॥ ‘अविप्रलम्भस्तज्ज्ञानं तत्कृतत्वादयोऽपि च’ । कल्प्या इति ‘प्रत्यक्षः कस्यचिद्धर्मो वस्तु-त्वादिति चोदित’ इति चानुभाष्यं हृदि कृत्वाऽऽह ॥ विवादेति ॥ विवादपदं धर्मा-धर्मादिकमित्यर्थः । अतीन्द्रियापरोक्षिणः सार्वज्ञ्यं कैमुत्यसिद्धमिति भावः ॥ विप्रतिपन्नेति ॥ विवादास्पदं धर्मादिकं कस्यचिच्छरीरिणः प्रत्यक्षम् । कस्यचित्सुखिनः प्रत्यक्षं प्रमेयत्वाद् घटवदित्यादेरपि सम्भवेनेश्वरे सार्वज्ञ्यसाधनवद् विप्रतिपन्नशरीरसुखदुःखादृष्टा नित्यज्ञानादि-रूपधर्मान्तरसाधनापातादित्यर्थः ॥ केवलान्वयीति ॥ केवलान्वयिनः सामान्यहीनत्वेन प्रसिद्धेषु सामान्यविशेषसमवायाभावेष्वपि सत्त्वादित्यर्थः ॥ क्वचिदिति ॥ अन्यथा सप्तपदार्थ-नियमभङ्गापत्तेरिति भावः ॥ अस्वतन्त्रत्वाच्चेति ॥ प्रमापरतन्त्रत्वात् प्रमेयरूपाश्रय-परतन्त्रत्वाच्चेत्यर्थः ॥ एवमिति ॥ परत्वापरत्वगुरुत्वद्रवत्वादावपि परस्य भाव एव परत्वं न तु ततोऽतिरिक्तमित्यापत्त्या परत्वादेरपि गुणत्वेन पृथग्गणनं न स्यादित्यर्थः ॥ लङ्घनेति ॥ लङ्घने जङ्घाशून्यत्वादित्यर्थः । प्राणिस्थादातोर्लजन्यतरस्यामिति जङ्घाशब्दान्मत्वर्थे लच्प्रत्ययः । ‘जङ्घालोऽतिजवस्तुल्यौ’ इत्यमरोक्तेः ॥ धर्मान्तरेऽपीति ॥ अभिधेयत्वव्यापकत्वादिरूपेऽयमेव खण्डनमार्ग इत्यर्थः । पर्वतेतरत्वादीनां व्याप्तिरस्ति न वा । आद्यं निराह ॥ का नो हानि-रिति ॥ द्वितीयं प्रत्याह ॥ अनुमानेति ॥ अनुमानं प्रत्युपजीव्येन व्याप्तिग्राहकानुकूल-तर्केणेत्यर्थः । ‘अनुकूलेन तर्केण सनाथे सति साधने । साध्यव्यापकताभङ्गात्पक्षे नोपाधि-सम्भव’ इति न्यायादिति भावः । पक्षव्यावृत्त्यर्थत्वादित्येतदुपपाद्य असिद्धिपरिहारार्थत्वादित्ये-तदुपपादयति ॥ न चेत्यादिना ॥ सन्निहितमिति ॥ अवर्जनीयसन्निधि न तु कार्यकारीति तूत्तरत्र समयपादे सम्बन्धानुपपत्तेश्च अन्तवत्त्वमसर्वज्ञता वेत्यत्र निरसिष्यत इत्यर्थः ॥ पामरेति ॥ वेदः पामरप्रणीतः वेदत्वाद्व्यतिरेकेण गगनवदित्यपि प्रयोक्तुं शक्यत्वादित्यर्थः । पामरप्रणीतलौकिकवाक्यात्सपक्षाद्व्यावृत्त्या पक्षमात्रवृत्तेरसाधारण्यं चेत् सर्वज्ञप्रणीतपुराणादितो व्यावृत्त्या पक्षमात्रवृत्तेरसाधारणानैकान्त्यं तवापि तुल्यमित्याह ॥ असाधारण्यस्येति ॥ उक्तेति ॥ ईश्वरसार्वज्ञ्यासिद्धिरूपोक्तदोषादित्यर्थः । वेदप्रणेतृत्वोक्त्यन्यथानुपपत्या सार्वज्ञं सेत्स्यतीत्यतो व्यभिचारान्नैवमित्याह ॥ ऋग्वेद एवेति ॥ तद्वाक्यादिति ॥ ॠग्वेद इति वाक्यादित्यर्थः । अविशेषादिति भावः । विशेषमाशङ्कते ॥ तेषामिति ॥ समं प्रकृतेऽपि । उक्तदिशा ईश्वरसार्वज्ञस्याप्यसिद्धेरिति भावः ।

यस्सर्वज्ञ इत्यादिवेदेनैव तत्सार्वज्ञसिद्धिरस्त्वित्यत आह ॥ चक्रकेति ॥ ईश्वरस्य सर्वज्ञत्वे सिद्धे तस्माद्यज्ञादित्यादिना वेदस्य सर्वज्ञप्रणीतत्वसिद्धिस् तत्सिद्धौ च वेदस्य प्रामाण्यसिद्धिस् तत्सिद्धौ च वेदेनेश्वरसर्वज्ञत्वसिद्धिरिति चक्रका(श्रया)पातादित्यर्थः । नित्यत्वापेक्षत्वाच्च मूलप्रमाणस्येत्येतद्व्याचष्टे ॥ किं चेति ॥ मूलेति ॥ अर्थमुपलभ्य रचितत्वं प्रणीतत्वमिति वाच्यत्वादिति भावस् तत्किं प्रत्यक्षमनुमानं पौरुषेयवाक्यं वा न त्रयमपीति क्रमेण निराह

॥ न चेति ॥ स्वतःप्रामाण्यप्रसिद्धेश्चेत्येतदवतार्य व्याचष्टे ॥ नन्विति ॥ न केवलमनित्यत्व इत्यपेरर्थः । स्वतस्त्वेन ज्ञानजनकसहजशक्त्यैव स्वतस्त्वं ज्ञानयाथार्थ्यस्वतस्त्वायत्तमिति भावेन व्यनक्ति ॥ न चेति ॥ ज्ञाननिष्ठमित्यर्थः ॥ याथार्थ्यमिति ॥ प्रमात्वरूपम् ॥ ज्ञान-कारणेति ॥ कारणपदं समग्रकारणपरम् ।

ननु दोषाभावस्य कारणत्वेऽपि नास्माकमनिष्टमित्युपरितनवाक्याद्दोषाभावस्य याथार्थ्ये कारणत्वेन एवंरूपसाध्यस्य साधने बाध इति चेन्न । भावकारणानपेक्षमिति तात्पर्यात् । यद्वा दोषाभावोऽपि न प्रामाण्यकारणम् । यादृच्छिकसंवादिषु सत्यपि दोषे प्रमाणज्ञानोदयादिति तत्वनिर्णयटीकोक्त्या तर्हि दोषाभावः कारणमित्यायातमिति चेन्न । तथा सत्युत्सर्गापवादयोः क्वाप्यभावप्रसङ्गादिति सुधोक्त्या च दोषाभावः कारणं नेति भावेन एवं साध्योक्तिः । अग्रे कारणत्वोक्तिस्तु तावता प्रकृतवेदनित्यत्वाक्षतेरभ्युपेत्यवादेन वा ‘निर्दोषः शब्द आगमः’ इति प्रमाणलक्षणे आगमोऽदुष्टवाक्यं चेति तत्वनिर्णयादौ च दोषाभावस्याप्युक्त्या दण्डग-तदार्ढ्यादिवत् प्रयोजकत्वाभिप्राया वा ज्ञानजनकत्वशक्तिरेव प्रामाण्यजनकत्वशक्तिरिति पद्धत्युक्त्या ज्ञानजनकशक्तियार्थार्थ्यजनकशक्त्योरेकत्वपक्षे चायं साध्यनिर्देशो बोध्यः । यदा तु दोषवशात् प्रमाजननशक्तिप्रतिबन्धेऽपि ज्ञानजननशक्तेरप्रतिबन्धाज्ज्ञानप्रमाऽपीत्यादिना याथार्थ्यज्ञानजननशक्त्योर्भिन्नत्वमभ्युपेत्य द्वयोः सहजत्वमात्रेण स्वतस्त्वमिति मतं तदाऽति-रिक्तागन्तुकानपेक्षमिति साध्यार्थो बोध्यः । न गुणोत्पन्नमिति साध्ये तु न कापि विवक्षा । दोषसापेक्षाप्रामाण्ये व्यभिचारनिरासाय हेतौ सत्यन्तम् ॥ स्वतस्त्वमिति ॥ अयाथार्थ्यं ज्ञानकारणातिरिक्तकारणानपेक्षम् । न दोषोत्पन्नं वा । ज्ञानधर्मत्वाद् याथार्थ्यवदित्यर्थः । उभयत्र साध्ये सकृदेव दोषमाह ॥ दोषाभाव इति ॥ यादृच्छिकसंवादीति सत्यपि दोषेऽ-याथार्थ्यादर्शनेनान्वयमनुक्त्वा दोषाभावेऽयाथार्थ्याभाव इति व्यतिरेक एवोक्तः । दोषकारणता-ग्राहकमानबाध इत्यर्थः । न चैवं गुणेऽस्ति । गुणाभावेऽपि यादृच्छिकस्थले याथार्थ्योपलम्भेन व्यतिरेकव्यभिचारादिति भावः ॥ प्रमेति ॥ अत्र प्रमात्वतदाश्रयतत्सम्बन्धानामन्यतमस्यै-तत्साध्यते । त्रयाणां विशेषणविशेष्यभावापत्त्या विशिष्टस्य वेति विकल्प्याऽद्येऽपि कस्येति विकल्प्य दोषमाह ॥ प्रमात्वस्येति ॥ द्वितीयं शङ्कते ॥ प्रमात्वेति ॥ किं ज्ञानकारणाति-रिक्तमात्रजन्यत्वं साध्यं किं वा ज्ञानत्वप्रयोजककारणजन्यत्वे सत्यतिरिक्तकारणजन्यत्वम् । आद्ये आह ॥ तादृशेति ॥ द्वितीयं शङ्कते ॥ ज्ञानेति ॥ व्यभिचारात् कार्यत्वहेतोरित्यर्थः । बाधव्याहतिनिरासाय शङ्कते ॥ ज्ञानकारणेति ॥ विशिष्टाभावश्च अतज्जन्यत्वेन वा तज्जन्यत्वेऽप्यधिकजन्यत्वेन वा सर्वथैवाजन्यत्वेन वा त्रेधा घटते । दृष्टान्ते घटादावाद्यमादाय पक्षे द्वितीयमादाय ईश्वरज्ञाने त्वन्त्यपक्षमादाय पर्यवसानाद् इष्टसिद्धिरव्याघातो नेश्वरज्ञाने बाधश्चेति भावः । हेतुः कार्यत्वम् । ज्ञानव्यावृत्तिर्व्यर्था प्रमायामिव तत्राप्युक्तसाधन-सम्भवादित्याह ॥ ज्ञानेऽपीति ॥

ननु ज्ञानेऽपि ज्ञानहेतुमात्रजन्यत्वाभावसाधने व्याघात इत्यत आह ॥ विशिष्टेति ॥ यथा विशिष्टाभावः प्रमायामधिकजन्यत्वाभावेन पर्यवस्यतीति न व्याघात इत्युच्यते । तथा ज्ञानेऽप्यधिकजन्यत्वेन पर्यवसानोक्त्या व्याघातस्य समाधातुं शक्यत्वादित्यर्थः । भ्रमेऽपि धर्म्यंशे प्रमात्वस्य सत्त्वेन ज्ञानत्वसमनियतस्य प्रमात्वस्याधिकप्रयोज्यत्वे ज्ञानत्वेऽपि तथात्वस्य सम्भवात् । ज्ञानत्वं भ्रमे गुणव्यभिचारि चेत् प्रमात्वमपि यादृच्छिकसंवादीति तथेति सममिति भावः । व्याघातस्येत्युपलक्षणम् । ईशज्ञाने बाधस्यापि समाधातुं शक्यत्वादित्यपि ध्येयम् ॥ प्रतिज्ञेति ॥ परेणापि गुणत्वजातेरनङ्गीकारेण गुणपदेन ज्ञानकारणातिरिक्तकारणस्यैव वाच्यत्वेन पूर्वोक्तव्याघाताद्यापत्तेरित्यर्थः । हेतुं च निराह ॥ किं चेति ॥ व्यभिचारात् । दण्डरूपादौ घटं प्रति कारणत्वाभावादित्यर्थः । तस्माद् गुणेभ्यो दोषाणामभावस्तदभावतः । अप्रामाण्यादयो भावास्तेनोत्सर्गोऽनयोदित इत्युक्त्यनुरोधेनाऽऽह ॥ दोषनिरासेति ॥ उभयेति ॥ प्रामाण्यजननदोषनिरासरूपोभयेत्यर्थः ॥ न चैवमिति ॥ गुणानां दोषनिरासोप-क्षीणत्वे दोषाणामपि गुणनिरासोपक्षीणत्वसम्भवाज् ज्ञानकारणमात्रजन्यत्वरूपं स्वतस्त्वं स्यादित्यर्थः ॥ दोषान्वयेति ॥ दोषे सत्येवाप्रामाण्यं तदभावे तदभाव इत्यन्वयव्यतिरेक-नियमेनेत्यर्थः । यादृच्छिकसंवादिनि सत्यपि दोषेऽप्रामाण्यानुत्पत्तिस्तु विषयसत्त्वादेर्दोष-प्रतिबन्धकस्यासत्त्वादिति भावः ॥ उभयेति ॥ गुणास्त्वकिञ्चित्करा इति पद्धत्युक्त्या दोषाणां गुणनिरासकत्वेऽपि न हानिस्तथाप्यभ्युपगमोक्तिरियम् ॥ व्यभिचारादिति ॥ गुणाभावेऽपि प्रमाया जायमानत्वादिति भावः । तत्र विषयसत्त्वादिकमेव गुण इति त्वन्यत्र निरस्तं बोध्यम् । अभ्युपेत्यवादेनाऽऽह ॥ दोषाभावस्येति ॥ कारणतावच्छेदकप्रतिबन्धकाभावसाधारण-प्रयोजकत्वमात्राभिप्रायेण वा कारणत्वोक्तिः । अन्यथा प्रागुक्ततत्वनिर्णयटीकासुधावाक्याभ्यां विरोधापातात् । न च स्वतस्त्वभङ्गः । ज्ञानजननशक्तिवत् प्रमाजननशक्तेः सहजत्वमात्रेण स्वतस्त्वोपपत्तेः । अप्रामाण्यं तु दोषाहितशक्त्येति वैषम्यम् । उक्तं च प्रथमपादीयसुधायाम् इन्द्रियादीनामौत्सर्गिकी शक्तिः प्रामाण्यजनने दोषापवादादप्रामाण्यमुपजनयतीति । व्यतिरेकिणमाशङ्कते ॥ प्रमेति ॥ अजन्यप्रमात्वमिति ॥ जन्यप्रमात्वाभाव इत्यर्थः ॥ व्याप्तीति ॥ यादृच्छिकसंवादिदुष्टवाक्यजन्यप्रमायां साध्ये सत्युपाध्यभावादित्यर्थः । अतो गुणजन्यत्वे मानाभावात् तदजन्यत्वे मानभावाच्चेत्यर्थः । भाष्ये देवानामनादिनित्यत्वा-दित्यनुक्त्वा नित्यत्वादित्युक्तेरभिप्रायं व्यञ्जयितुमाह ॥ न च वाच्यमिति ॥ प्रमाणेति ॥ तेह नाकमिति प्रमाणेत्यर्थः ॥ अतीतेति ॥ शब्दे कर्मणि चोभयत्रेत्यर्थः । तथा च पूर्वत्र कर्मणीतिशब्दे इत्यस्याप्युपलक्षणमिति भावः ॥ कर्मण्यपि साम्यादिति ॥ शब्द इति सूत्रे कर्मणि चोभयत्रेत्यर्थः । तथा च पूर्वत्र कर्मणीतिशब्दे इत्यस्याप्युपलक्षणमिति भावः ॥ कर्मण्यपि साम्यादिति ॥ शब्द इति सूत्रे कर्मणि चेत्यनुवर्त्यं वा उपलक्ष्यं वेति भावः ॥ देवताह्वानेति ॥ इन्द्रागच्छ, हरे आगच्छेत्यादिरूपस्येत्यर्थः । नेति नञा निषेध्यं दर्शयन् तेषां प्रभवनियमादिति भाष्यं व्याचष्टे ॥ यदिति ॥ न तस्याप्रामाण्यमिति ॥ विरोध इति पदं नञाऽन्वेतीति सूचितम् । सूर्येत्यादिभाष्यं व्याचष्टे ॥ न च तत्रेति ॥ तथैवेति ॥ वचनोक्ते-रुपयोगं वक्तुमाह ॥ न च वाच्यं श्रुताविति ॥ तामेव सूर्यादिव्यक्तिं पूर्वप्रकारेणा-कल्पयदित्यादिरूपेणेत्यर्थः । यथर्तुष्विति सम्भवपर्वण्याद्येऽध्याये सौतिवचनम् । यथेत्यादेरुप-योगम् इतरेषामिति पदार्थं वदन्नाह ॥ न चायोगिनामिति ॥ परं प्रति अप्रलयवादिनं पूर्वपक्षिणं प्रति ॥ प्रलयस्येति ॥ अपश्यमप्यये मायया यत्प्रयन्ति आकाशं प्रत्यस्तं यन्ति नासदासीन्नो सदासीत्तदानीं यमप्येति भुवनं य इदं सर्वं विलापयति स रुद्रेण विलापयति क्रमाद्विलीयते व्युत्क्रमाद्विलयश्चेत्यादिश्रुतिभिर् ब्रह्मणा सह ते सर्वे सम्प्राप्ते प्रति सञ्चर इति यस्मिंश्च प्रलयं यान्तीत्यादिस्मृतिभिस्सिद्धत्वादित्यर्थः ॥

### **अभिनवचन्द्रिका**

वेदाप्रामाण्याख्येति ॥ वेदाप्रामाण्याख्यदोषापातादित्यर्थः । ननु ‘नदीतीरे पञ्च फलानि सन्तीति वाक्यार्थस्य फलादेरनित्यत्वेऽपि वाक्यप्रामाण्यदर्शनाद् वाच्यानित्यत्वेन वेदाप्रामाण्या-पादनमयुक्तमित्यत आह ॥ वेदस्येति ॥ वेदस्य नित्यत्वात् परेणाऽनित्यवेदानां वाच्यत्वाङ्गीकारादप्रामाण्यापादनं युक्तमित्यर्थः । भवेद्वाच्यानित्यत्वेऽपि लौकिकवाक्यप्रामाण्यं, वाक्यस्याप्यनित्यत्वात् । नैवं वेदे सम्भवति । तस्य नित्यत्वादिति भावः । अस्तु वेदस्य नित्यत्वं तथापि लौकिकवाक्यवत् प्रामाण्यं किं न स्यादित्यत आह ॥ वाच्यहीनया इति ॥ वाचः वेदवाचः । इदमुक्तं भवति । भवेदनित्यार्थस्यापि लौकिकवाक्यस्य प्रामाण्यम् । तस्य विषयोत्पत्त्यनन्तरमेव प्रमाणान्तरेण तमर्थं निश्चितवता उत्पन्नत्वेन ‘घटोऽस्ति’ इत्यादि-वाक्यस्य वाच्यहीनत्वाभावात् । यत्तु घटविनाशानन्तरं घटोऽस्तीति वाक्यं तदप्रमाणमेव । अन्यच्च पूर्ववाक्यात्तद्वाक्यम् । एवम् ‘आसीद् घट’ इति वाक्यं घटस्य ध्वंसप्रतियोगित्वमाह । अस्ति च वाक्यसमये तद्वाच्यध्वंसप्रतीयोगित्वमिति वाच्यहीनत्वाभावाद् भवति प्रमाणम् । एवं विद्यमानेऽपि घटे ‘आसीदत्र घट’ इति यदा ब्रूते तदपि वाक्यं प्रमाणं, विशेष्यस्य ध्वंस-प्रतियोगित्वाभावेऽपि तत्क्षणसम्बन्धरूपविशेषणविनाशेन विशिष्टस्य ध्वंसप्रतियोगित्वात् । एवं भविष्यदर्थानां लौकिकवाक्यानां प्रामाण्यमूह्यम् । नैवं वेदे सम्भवति, इन्द्रादिनाशानन्तरं तदागमनादिप्रतिपादकवाक्यानां वाच्यहीनत्वात् । न च लौकिकवाक्यवत् समानकालिकवाक्ये प्रामाण्यं प्रतिपत्तुं शक्यम्, अप्रमाणीभूतोत्तरवाक्याभिन्नत्वात् । न हीन्द्रादीनां वर्तमान-दशापन्नाद्वेदवाक्यादिदमन्यत् । येनाऽस्य वाक्यस्याऽप्रामाण्येऽपि तस्य प्रामाण्यं प्रतिपद्येमहि । एवमुक्तप्रकारेण वाच्याऽनित्यत्वे वेदप्रामाण्याऽसम्भवाद् युक्तमप्रामाण्यापादनमिति । ननु चक्षुरादीन्द्रियविषयनाशे अनुत्पादे च सतश्चक्षुरादेर् नाप्रामाण्यं दृष्टं, तत्कथमुच्यते विषयाभावे वाक्याप्रामाण्यमित्यत आह ॥ यावतेति ॥ सदा विषयीकारित्वाद् वाक्यस्य विषयाऽसाहित्यं वाक्यस्याऽप्रामाण्यं न प्रत्यक्षस्येति भावः । ननु वेदप्रामाण्यसंरक्षणाय यदि तद्वाच्यानां नित्यत्वमुच्यते तर्हि तद्वाच्यानां सर्वपदार्थानां नित्यत्वं वाच्यम् । न च तद्युक्तं, वेदाप्रामाण्यप्रसङ्गात् । तथा हि वेदे तावद् आख्यायिकाः श्रूयन्ते । इन्द्रो वै वृत्रं हत्वा महानभवदित्याद्याः । न च वृत्रादीनां नित्यत्वे हत्वेति युज्यते बाधात् । नापि तन्महत्वस्य नित्यत्वे महानभवदित्यादि युज्यत इति चेत्, न आख्यायिकानामिन्द्रादिदेवतोत्कर्षमात्रपरत्वेन स्वार्थे तात्पर्याङ्गीकारात् । न ह्यतात्पर्यविषयार्थाभावेनाऽप्रामाण्यं दृष्टम् । अन्यथा ‘तत्त्वमसि’ इत्यादिवाक्यानामप्यप्रामाण्यं स्यादिति ॥ विप्रतिपन्नधर्मान्तरेति ॥ क्षणिकत्वादिसाधना-पातादित्यर्थः ॥ किं चेदं प्रमेयत्वमिति ॥ किमाक्षेपे । यावत्पदार्थातिरिक्तत्वाद् गगनारविन्द-वदसदेवेति भावः । तदेवोपपादयति ॥ न तावत्सामान्यमिति ॥ जातिस्तावन्नेत्यर्थः । केवलान्वयिधर्मत्वादिति ॥ केवलान्वयिधर्मत्वादित्यर्थः । जातिस्तावत्सामान्यादौ व्यति-रेकोऽस्ति । न च प्रमेयत्वस्य तदुपलभ्यते । तस्मान्नेदं जातिरिति भावः । एतेन केवलान्वयि-धर्मत्वादित्यनेन तस्य सत्वमङ्गीकृत्य तदाक्षेपोऽनुपपन्न इति परास्तम् । ननु प्रमेयत्वस्य जातित्वाभावेऽपि उपाधित्वाद् गगनारविन्दवन् न निस्स्वरूपमित्यत आह ॥ उपाधित्वेऽ-पीति ॥ अपेक्षितत्वादित्यतः परम् अन्तर्भावाभावान्निस्स्वरूपत्वमेवेति ग्राह्यम् । ततश्चैवं योजना । उपाधित्वेऽपि न द्रव्यादिवदनन्तर्भावेन पदार्थत्वं किं तर्हि क्वचिदन्तर्भावेनैव । न चास्याऽन्तर्भावो दृश्यत इति निःस्वरूपत्वमेवेति । सम्भावितत्वात् सामान्यान्तर्भावं प्रथमतो निराकृत्य द्रव्यादिषु अन्तर्भावं निराकर्तुमाह ॥ न तावदद्रव्यमित्यादिना ॥ अस्वातन्त्र्या-दिति ॥ नियमेन परधर्मतया प्रतीयमानत्वादित्यर्थः ॥ गुणादावपीति वृत्तेरिति ॥ अङ्गी-कारादिति शेषः । एतेन गुणादौ वृत्तिः सिद्धा वा न वा । आद्ये न निःस्वरूपत्वं, सत्वात् । द्वितीये त्वसिद्धिरिति परास्तम् ॥ असम्बन्धत्वादिति ॥ सम्बन्धानिरूप्यत्वादित्यर्थः । एतेन समवायत्वसन्देहे सम्बन्धत्वसन्देहस्यापि भावात् सन्दिग्धासिद्धिरिति परास्तम् ॥ अनित्येऽपि वृत्तेरिति ॥ अङ्गीकारादिति शेषः । एतेनानित्यवृत्तित्वे सस्वरूपत्वापत्त्या निःस्वरूपत्व-साधनमयुक्तमिति परास्तम् ॥ न चाभाव इति ॥ अभावस्य प्रतियोगिसापेक्षत्वात् । अस्य च प्रतियोगिनिरपेक्षत्वादिति भावः । अतः परं टीकायां श्रूयमाणानि ‘प्रमेयस्य भाव एव प्रमेयत्वं न तु ततोऽतिरिक्तमिति चेत् सत्यं भावभवित्रोर्भेदे पुनरुक्तानतिवृत्तेः, भावस्य पृथगभावे तच्छब्दयोः पर्यायतापातात् । एवं परत्वापरत्वादिगुणानामपि दत्तजलाञ्जलिता स्यात्’ इति वाक्यानि प्रक्षिप्तानि, न टीकावाक्यानि । अवश्यं चैतदेवं विज्ञेयम् । प्रमेयत्वस्य गुणकर्मादि-प्रमेयभावान्तर्भावस्य दूषितत्वेन पुनरन्तर्भावशङ्कानुदयात् । सत्यमित्यस्य पञ्चम्यन्तोत्तरवाक्य-द्वयेनान्वयाच्च, प्रमेयत्वाख्यः सप्तपदार्थातिरिक्तः पदार्थ इति शङ्काभिप्रायवर्णनेऽपि भावभवित्रो-र्भेदेऽपि पुनरुक्तानतिवृत्तेरिति परिहारासङ्गतेश्च । परत्वापरत्वादिनिरासस्य प्रकृतासङ्गतेश्च ।

अन्तर्भावसम्भवात् प्रमेयत्वमुपाधिरिति भावेन शङ्कते ॥ प्रमा तद्विषयेति ॥ धर्मान्तरेऽ-पीति ॥ अभिधेयत्वादावित्यर्थः । तथा च नोक्तसाध्ये हेतुत्वं सम्भवतीति भावः ॥ शरीरि-जन्यत्वोपाधेरिति ॥ शरीरिजन्यत्वोपाधेरित्येव पाठः साधुः । एतेन साध्योपाध्योरैक्यं परास्तम् ॥ का नो हानिरिति ॥ पर्वतेतरत्वादीनां व्याप्तिरस्तीति चेत् तेषामुपाधित्वं वास्तवमिति तेषामुपाधित्वापादने का नो हानिरित्यर्थः ॥ अनुमानेति ॥ उपाधित्वप्रयोजकव्याप्तिशून्यत्वेन दुष्टत्वाद् आपादनमेवायुक्तमिति भावः ॥ तथात्व इति ॥ असिद्धिवारकस्य विशेषणस्या-प्रयोक्तव्यत्वे व्यभिचारवारकविशेषणस्यापि अप्रयोक्तव्यत्वं स्यात् । अविशेषादिति भावः ॥ व्याप्तिवदिति ॥ व्याप्तिवत् पक्षधर्मताया आवश्यकत्वात् तत्संपादकयोर्विशेषणयोरविशेष इति भावः ॥ पामरप्रणीतत्वादाविति ॥ पामरप्रणीतत्वादौ साध्ये वेदत्वस्य हेतोर् व्यतिरेक-सहचारसाम्यमित्यर्थः । ननु कादिासप्रणीतवाक्ये पामरप्रतीतरूपसाध्यस्य सत्त्वेऽपि वेदत्व-हेतोरभावेनाऽसाधारण्यमित्यत आह ॥ असाधारण्यस्येति ॥ सार्वज्ञादिमता प्रणीतभारतादौ साध्यसत्वेऽपि हेतोरभावेन पूर्वानुमानेऽप्यसाधारण्यमित्यर्थः ॥ चक्रकापातादिति ॥ अग्न्यादीनामसार्वज्ञासिद्धौ ‘ऋग्वेद एवाग्नेरजायत’ इति वाक्यसंप्रदायप्रवर्तकत्वप्रतिपादकत्व-सिद्धिः । तत् सिद्धौ च ‘तस्माद् यज्ञात्’ इति वाक्यस्य ईश्वरप्रणीतत्वप्रतिपादकत्वसिद्धिः, तत्सिद्धौ च वेदप्रामाण्यसिद्धिः । तत्सिद्धौ च वेदेन अग्न्यादीनामसार्वज्ञसिद्धिरिति ॥ ज्ञानत्व-वदिति ॥ ज्ञानत्वस्य जातित्वेन नित्यतया ज्ञानकारणातिरिक्तकारणनिरपेक्षत्वरूपसाध्यं द्रष्टव्यम् ॥ ज्ञाने व्यभिचारापरिहारादिति ॥ प्रमाप्रमाबहिर्भूते निर्विकल्पकज्ञाने गुणदोषयो-रुभयोरपि अजनकत्वेन ज्ञानकारणमात्रजन्यत्वस्य वक्तव्यत्वात् कार्यत्वहेतोस्तत्र व्यभिचार इत्यर्थः । कुतस्तस्मिन् ज्ञाने गुणदोषयोरुभयोरपि अजनकत्वमिति चेत्, प्रमाप्रमाबहिर्भूतत्वा-देव । यद्वा अप्रमात्वधर्मिणि ज्ञाने व्यभिचार इत्यर्थः । अप्रमात्वस्य परतस्त्वसिद्धये तदाश्रयीभूतज्ञाने दोषजन्यत्वाभावस्य वक्तव्यत्वात् । अन्यथा तस्यापि स्वतस्त्वं स्यादित्यर्थः ॥ ज्ञानातिरिक्तत्वेनेति ॥ उक्तज्ञानद्वयातिरिक्तत्वेनेत्यर्थः ॥ ज्ञानेऽपीति ॥ निर्विकल्पक-ज्ञानादावपि कार्यत्वेन ज्ञानकारणमात्रजन्यत्वाभावसाधने व्यभिचारपरिहारस्य कर्तुं शक्यत्वेन किं हेतोर्विशेषणदानप्रयासेनेति परिहासः ॥ तदिदमुक्तं सौलभ्यादिति ॥ एतेन निर्विकल्पक-ज्ञानादौ ज्ञानकारणमात्रजन्यत्वाभावसाधनेन व्यभिचारपरिहारे परस्य नानिष्टं प्रत्युत तवैवा-निष्टमिति परास्तम् । परिहासमात्रे तात्पर्येण तत्साधने अतात्पर्यात् । ननु नेदं साधने घटते । निर्विकल्पकज्ञानादेर् गुणदोषाभ्यामजन्यत्वस्य सिद्धत्वेन ज्ञानकारणमात्रजन्यत्वाभावसाधने अजन्यत्वप्राप्त्या कार्यत्वं हेतुना व्याघातादित्यत आह ॥ विशिष्टाभावविकल्पेनेति ॥ प्रमा-पक्षकानुमाने विशिष्टाभावः किं प्रमात्वे साध्यते, उत सम्बन्धे, उत ज्ञाने इति विकल्पेन प्रथमद्वितीययोर् नित्यत्वेन निरासे, तृतीये ज्ञानकारणातिरिक्तकारणजन्यमिति प्रतिज्ञापदयो-र्व्याघात इत्यर्थः ॥ प्रतिज्ञानिरासेनेति ॥ गुणशब्देन ज्ञानसामग्रीविवक्षायां सिद्धसाधनप्रसङ्गेन ज्ञानकारणातिरिक्तसामग्रीविवक्षितेति वाच्यम् । तथा च पूर्वोक्तव्याघात इति प्रतिज्ञानिरासेन निरस्तमित्यर्थः । उभयकारणत्वकल्पनोपपत्तेरिति ॥ गुणनिरासेऽप्रमाण्ये च कारणत्वकल्पनो-पपत्तेरित्यर्थः । यादृच्छिकयथार्थवाक्यजनितप्रमायामिति ॥ ननु यादृच्छिकवाक्यजनितज्ञानं न प्रमा, दुष्टकरणजन्यत्वात् । दोषस्य तावदसदर्थप्रतीतिजनकत्वं स्वभावः, संवादस्तु नास्त्येव । यादृच्छिकवाक्यजनितं ज्ञानं नदीतीरगतपञ्चफलान्यपहाय अप्रामाणिकपञ्चफलान्यवगाहते । करणस्य अप्रमाणत्वेन असदर्थावगाहित्वात् । न हि अन्यविषयाणि करणानि अन्यविषयकं ज्ञानं जनयन्तीति सांप्रतम् । चक्षुषो गन्धज्ञानजनकत्वप्रसङ्गात् । एवं च नदीतीर एव प्रत्यक्षादिना जायमानं सदर्थविषयकं ज्ञानम् अन्यदेव ज्ञानविषययोर्विवेकाग्रहात् । ज्ञानयोः संवाद इत्यभिमानमात्रम् । अवश्यं चैतदेवं विज्ञेयम् । वाक्यप्रयोक्ता तावदविद्यमानफलतात्पर्येण वाक्यं प्रयुक्तवानिति तद्वाक्यं तत्परमेव । अन्यथा प्रतारको न स्यात् । यद्यपि पञ्चफलानि सन्तीत्येव वाक्यप्रयोगः, तथापि असत्फलपरमेव तद्वाक्यम् । तद्यथा गामानयेत्युपाध्यायप्रयुक्तं तद्वाक्यं गोविशेषपरं गोमात्रस्यानयनाऽसम्भवात् । अतश्च गोविशेषपरम् । यदि गामानयेत्युक्तश् छात्रो ऽनभिमतां गामानयति, ‘खण्डिकोपाध्यायस् तस्मै च पेटिकां ददाति, ‘अन्यां त्वं गामानयसि’ इति । ततश्चासदर्थकवाक्याज्जायमानं ज्ञानम् असदर्थविषयकमेव युक्तम् । करणफलयोरेक-विषयत्वनियमादिति चेत्–

‘ध्यात्वा वराहमतुलं मुहूर्तं तत्प्रसादतः ।

उच्यतेऽत्र समाधानं येनात्मा सम्प्रसीदति’ ॥

तथाहि – यद्यपि वाक्यमप्रमाणम्, तथापि विज्ञानं प्रमा, प्रमाणादपि वेदवाक्यात् प्रतिपत्तृदोषवशाद् अप्रमोत्पत्तिवत्, अप्रमाणादपि वाक्याद् भगवदिच्छावशेन प्रमोत्पत्ति-सम्भवात् । यादृच्छिकसंज्ञापि एतमेवार्थमवगमयति । ‘यदृच्छा च तदिच्छा स्यात्’ इत्युक्तेः । प्रमाणानामप्रमाण्यस्येव अप्रमाणानां प्रामाण्यस्यापि परतस्त्वात् । अन्यथा वेदस्य यथार्थ-विषयकत्वेन असदर्थावगाहिज्ञानजनकत्वं न स्यात् । अन्यविषयकस्य करणस्य अन्यविषयक-ज्ञानजनकत्वासम्भव इति वक्तुं शक्यत्वात् । यच्चोक्तं संवादस्तु नास्त्येवेति, तत्तु वाक्यबोधित-फलान्यन्यानि, प्रत्यक्षदृष्टानि त्वन्यानि इत्यनुभवाभावात् प्रत्युत यदृच्छया संवादो जात इति अनुभवाच्चायुक्तम् ॥ व्याप्त्यभावादिति ॥ धर्म्यंशप्रमायां गुणजन्यत्वाभावेऽपि जन्यप्रमात्वेन अजन्यप्रमात्वाभावाद् व्यभिचार इति भावः ॥ अनित्यत्वेऽप्रामाण्यमेव स्यादिति ॥ घटनाशानन्तरं घटोऽस्तीति वाक्यस्येव देवविनाशानन्तरं तत्प्रतिपादकवेदवाक्यस्य अप्रमाण्यमेव स्यादित्यर्थः । ननु देवानामनादिनित्यत्वे द्वौ विरोधौ । उद्देशाभावेन कर्मणि विरोधो, वाच्याभावेन शब्दे विरोध इति । तत्र देवानामनुत्पन्नत्वेऽपि सजातीयदेवतान्तरभावेन कर्मणः सोद्देश्यत्वमङ्गीकृत्य यथा विरोधः परिहृतस् तथा देवानां विनाशोऽपि सजातीयदेवतान्तरोत्पादने तैरैक्यविषयत्वमङ्गीकृत्य शब्देऽपि विरोधः परिह्रियतां किं नित्यत्वाङ्गीकारेणेत्याशङ्क्य निषेधति ॥ न च वाच्यमिति ॥ अभावशब्दोऽत्र परिहारवचनः । ततश्च कर्मविरोधपरिहारवदयमपि विरोधः परिहर्तव्य इति न च वाच्यमिति योजना । कुतो न वाच्यमिति चेन् न वैषम्यात् । अनित्यं तावत् कर्म, तच्चोद्देश्यमात्रमपेक्षते । प्रतिसांवत्सरिकश्राद्धादौ यः यदा ब्राह्मणः संपन्नस् तद्भोजनेन तस्य श्राद्धस्य साद्गुण्यवद् यदा यो देवः सपंन्नस् तस्योद्धेश्यत्वमात्रेण कर्मणः साद्गुण्यं सम्भवति । न तु देवताप्रवाहेण वेदप्रमाणमपि सम्भवति । तथाहि वेदस्य नित्यत्वाद् देवानाम-नित्यत्वान् न वाच्यवाचकभावसम्बन्ध औत्पत्तिकः । किं तु पूर्वदेवावसाने पुनरन्यभावे च सति इन्द्रादिशब्दान् तत्र तत्र संकेतयित्वा अयमस्य वाचक इति कल्पनीय इति काल्पनिकः सम्बन्धः । ततश्च कचतटपादिवर्णमालावद् अप्रामाण्यं दुष्परिहरमिति दूषणे । सत्यपि तच्छिष्यैरेवोह्यतामिति दूषणान्तरमाह ॥ अतीतदेवताप्रवाह इति ॥ वर्तमानविषयता-वश्यम्भावादिति ॥ देवताह्वानादेः फलदानायागमनार्थत्वादतीतस्य चागमनफलदानयोर-सम्भवाद् वर्तमानविषयतावश्यंभावान् नातीतविषयत्वमित्यर्थः ॥ स्वरूपनित्यत्वाभावेऽपीति ॥ नन्वत्रोक्तं स्वरूपनित्यत्वाभावे शब्दार्थसम्बन्धः काल्पनिक आपततीति, सत्यमुक्तं दुरुक्तं तत्, वेदेनैव ‘यथापूर्वमकल्पयत्’ इति स्वविषयस्यैकरूपत्वमेव न त्वैक्यमित्यभिधानात् ।

अनादिनिधना नित्या वागुत्सृष्टा स्वयम्भुवा ।

ऋषीणां नामधेयानि याश्च वेदेषु दृष्टयः ।

वेदशब्देभ्य एवासौ निर्ममे स महेश्वरः ॥

इति स्मृतेश्च । ततश्चार्थसम्बन्धस्य प्रामाणिकत्वात् कचतटपादिवन् नाऽप्रामाण्यमिति भावः ॥ न चेयं श्रुतिरिति ॥ ‘सूर्याचन्द्रमसौ’ इति श्रुतिर् अतीतकल्पविषया । ततश्चाऽतीत-कल्पेषु देवताप्रवाहनियमं प्रमापयति, नोत्तरकल्पेष्विति न वाच्यमित्यर्थः । अतः प्रभवात्’ इति सूत्रखण्डार्थमाह ॥ भाष्ये अत एव शब्दात्तेषां प्रभवनियमावगमादिति ॥ श्रुतिसंवादा-द्यनुमानेनेति ॥ श्रुतिमात्रस्याविश्वसनीयत्वेऽपि अनुमानमात्रस्य कामचारित्वेऽपि मिलितयोः साधकमक्षतमेवेति भावः ।

### **वाक्यार्थमुक्तावली**

शब्दे विरोध इत्येतद्योजयति अत्रापीति ॥ आद्यन्तवत्व इति तदुपरीत्यस्याकृष्ट-स्यार्थतोऽनुवादः । नित्यत्वादित्यादि व्याचष्टे ॥ वेदस्येत्यादिना ॥ यावता यस्मात् तदेव वाच्यहीनत्वमेव ॥ उपचारेति ॥ बहुकालीनत्वेनोपचारमात्रमित्यर्थः । कर्तृसार्वज्ञेति ॥ अनन्तवेदविवक्षितार्थतत्वज्ञानस्य सार्वज्ञ्यरूपत्वादिति भावः ॥ विवादपदमिति ॥ वेदार्थभूतं सर्वमित्यर्थः ॥ विप्रतिपन्नधर्मान्तरेति ॥ सन्दिग्धास्मदादिप्रत्यक्षत्वस्यानित्यत्वादेव धर्मान्तर-स्येत्यर्थः ॥ किं चेदमिति ॥ हेतूकृतं प्रमेयत्वं च किमित्यर्थः ॥ केवलान्वयीति ॥ निः-सामान्यतया प्रसिद्धसामान्यादित्रिके अभावे च केवलान्वयितया सत्वात्तस्यासामान्यत्वा-योगादित्यर्थः ॥ क्वचिदिति ॥ सामान्य एवान्तर्भावस्तस्य जात्युपाधिभेदभिन्नत्वादिति चेन्न । उपाधिरूपसामान्येऽपि प्रमेयसद्भावेन सामान्यभेदोपाधित्वानुपपत्तौ तदतिरिक्तत्वकल्पनायां क्वचिदन्तर्भावस्य वक्तव्यत्वात् । अन्यथा पदार्थसाप्तविध्यभङ्गादित्याशयात् ॥ अस्वतन्त्रत्वा-दिति ॥ द्रव्यगुणाद्याश्रयं विना स्थातुमशक्यत्वादित्यर्थः । आश्रयप्रतीतिनिरपेक्षेण प्रत्येतु-मशक्यत्वादिति वः ॥ प्रमेयस्य भाव इति ॥ तत्प्रमेयस्य भाव इत्यर्थः । तथा च पदार्थ-सप्तकवृत्तित्वं युक्तमिति भावः ॥ न तु तत इति ॥ प्रमेयस्य भावादित्यर्थः ॥ उक्तस्येति ॥ न तावद्द्रव्यमित्याद्युक्तस्येत्यर्थः । तच्छब्दयोः प्रमेयप्रमेयत्वशब्दयोः ॥ एवमिति ॥ एवं सति प्रमेयस्य भावः प्रमेयत्वमित्यङ्गीकारे परस्य भावः परत्वमित्युपपत्तेः । परत्वादिगुणानां दत्तजलाञ्जलित्वमित्यर्थः ॥ प्रमा तद्विषयेति ॥ दण्डित्वं दण्ड इतिवत् प्रमेयत्वं प्रमा वा । भावभवित्रभेदेन प्रमेयं वा प्रमाप्रमेयसम्बन्धस्यापि प्रमेयधर्मतया सम्बन्धो वेत्यर्थः । तत्र प्रमेयत्वं न प्रमा प्रमायामपि वृत्तेः । भावभवित्रभेदस्तु शब्दपर्यायताप्रसङ्गेन निरस्तः । सम्बन्धपक्षं दूषयति ॥ नेति ॥ तस्यापीति ॥ विषयविषयीभावो नाम विषयत्वं विषयित्वं भावस्य भवितुः पृथगभावे पर्यायत्वापातात् । पृथक्त्वे वाच्ये द्रव्यादावन्तर्भाव्यत्वादित्यर्थः ॥ लङ्घनेति ॥ लङ्घनविषयेऽतिजवाभावादित्यर्थः । जङ्घालोऽतिजवस्तुल्य इत्यभिधानात् । यद्वा उक्तदोषनदी-

लङ्घने जङ्घारहितत्वादित्यर्थः। प्राणिस्थादातोर्लजन्यतरस्यामिति जङ्घाशब्दान्मत्वर्थे लच्प्रत्ययः ॥

प्रमेयत्वस्य सार्वज्ञसाधकत्वाभावेऽपि अभिधेयत्वादिकं भविष्यतीत्यत आह ॥ इयमेव दिगिति ॥ अयमेव खण्डनमार्ग इत्यर्थः । तस्य सार्वज्ञसिद्धिरिति उपादानाद्यपरोक्षज्ञानवत एव कर्तृत्वादेकस्य सर्वकर्तृत्वे सर्वज्ञत्वलाभ इत्यर्थः ॥ पक्षव्यावृत्तीति ॥ साधनवतः पक्षादुपाधे-र्व्यावृत्यर्थत्वादित्यर्थः । पर्वतेतरत्वादीनां व्याप्तिरस्ति न वा । आद्यं दूषयति ॥ का नो हानिरिति ॥ पक्षे साध्यासिद्धौ अनुकूलतर्काभावेन तद्बाधविरहेण पर्वतेतरत्वादीनां व्याप्तिरस्ति चेत् तदा का नो हानिरित्यर्थः । द्वितीयं निराकरोति ॥ अनुमानोपजीव्येनेति ॥ अनुकूलेन तर्केणेति शेषः ।

अनुकूलेन तर्केण सनाथे सति साधने ।

साध्यव्यापकताभङ्गात् पक्षे नोपाधिसम्भवः ॥

इति न्यायादिति भावः । ननु शरीरिजन्यत्वं प्रयोजकमित्युक्तम् । तत्र जन्यत्वा-परपर्यायमस्मत्साधनकार्यत्वमेव प्रयोजकं भवतु व्यभिचाराभावात् । सकर्तृके घटादौ शरीरं कारणकोटिनिविष्टमनुभूयत इति चेदवर्जनीयसन्निधित्वेन शरीरस्य कारणत्वकल्पनावैयर्थ्या-दित्यत आह ॥ सकर्तृकत्व इति ॥ उत्तरत्र समयपादे सम्बन्धानुपपत्तेश्चेत्यत्रेत्यर्थः ॥ लोकेति ॥ रथाकर्षणादावनेककर्तृतादर्शनादिति भावः ॥ अतिदुरवगममिति ॥ सर्वज्ञत्वसिद्धौ धर्मादिसाक्षात्कारवतोऽज्ञानमूलकरागाद्यप्राप्तौ तन्मूलकविप्रलम्भस्याभावो ज्ञातव्य इत्यति-दुरवगममित्यर्थः । आप्त्यनिश्चयादिति भाष्यम् आप्तिमूलत्वादित्यपि व्याचष्टे ॥ अस्तु वाप्ति-निश्चय इति ॥ वेदत्वस्येति ॥ वेदः पामरप्रणीतः वेदत्वाद् व्यतिरेकेण गगनवदित्यपि प्रयोक्तुं शक्यत्वादित्यर्थः । ननु सपक्षे कालिदासवाक्यादौ वेदत्वाभावादसाधारणानैकान्त्यमित्यत आह ॥ असाधारण्यस्येति ॥ तर्हि त्वदीयसाधनेऽप्यसाधारण्यं सार्वज्ञादिमता प्रणीतेऽपि भारतादौ वेदत्वाभावादिति भावः । न च इतिहासपुराणः पञ्चमो वेदानां वेद इति श्रुतेरस्त्येव वेदत्वं भारतादाविति वाच्यम् । तथात्वे तत्रैवान्वयव्याप्तिग्रहोपपत्तौ त्वयानुमानस्य केवलव्यतिरे-कत्वोररीकरणायोगाद्भारतादिव्यावृत्तवेदत्वस्यैव हेतुत्वेन वाच्यत्वादिति भावः ॥ सर्वज्ञेश्वर-प्रणीतत्वमिति ॥ ईश्वरसार्वज्ञस्यास्तु वेत्यङ्कीकृतत्वात्सिद्धवत्कृत्य सर्वज्ञेत्युक्तम् । यद्वा यदस्ति तज्जानातीति व्युत्पत्या ज्ञपदमेव सर्वबोधकमिति भावः ॥ उक्तदोषादिति ॥ वेदप्रामाण्य-विवादादित्यर्थः । ज्ञानकारणेत्यत्र ज्ञानकारणपदं ज्ञानजनकशक्तिपरम् । करणानां तु ज्ञानजनकत्वशक्तिरेव स्वकारणासादिता प्रामाण्यजनकत्वशक्तिः । अप्रामाण्यजनने तु दोषवशादन्या शक्तिराविर्भवतीति प्रमाणपद्धत्युक्तेः ।

ननु दोषवशात् प्रमाजनकत्वशक्तिप्रतिबन्धेऽपि ज्ञानोत्पत्यनुदयात् कथं शक्त्यैक्यमिति चेन्न । ज्ञानजनकत्वशक्तेरेव प्रामाण्यजनकत्वमित्युत्सर्गः । दोषापवादे शक्तिर्ज्ञानमात्रं जनय-तीत्यङ्गीकारात् । केचिज् ज्ञानजननशक्त्योर्भिन्नत्वमेव द्वयोः सहजत्वमात्रेण स्वतस्त्वमित्याहुः ॥ स्वतस्त्वमिति ॥ अयाथार्थ्यं ज्ञानकारणातिरिक्तकारणानपेक्ष्यं न दोषोत्पन्नं वा ज्ञान-धर्मत्वाद् याथार्थ्यवदिति प्रयोगो द्रष्टव्यः । उभयत्र साध्ये युगपदेव दोषमाह ॥ दोषाभाव इति ॥ दोषाभावे याथार्थ्याभाव नियमात् तद्विरहेण कार्याभावे तस्य कारणत्वनियमादप्रामाण्यं प्रति दोषाणां कारणत्वावधारणादप्रामाण्यानुमानस्य दोषकारणताग्राहकमानबाध इत्यर्थः । यद्यप्यन्वयव्यतिरेकाभ्यां कारणताऽवसेया तथापि यादृच्छिकसंवादिनि सत्यपि दोषे याथार्थ्य-दर्शनेनान्वयमनुक्त्वा व्यतिरेक एवोक्तः । यथोक्तं तत्वनिर्णयटीकादौ । यादृच्छिकसंवादिषु सत्यपि दोषे प्रमाणज्ञानोदयादिति । एतेनैतदपि निरस्तम् । गुणाभावेऽपि प्रामाण्याभावाद् गुणस्यापि प्रामाण्यहेतुत्वमिति ॥ स्वतस्त्वानुमानस्यापि बाध इति ॥ गुणाभावेऽपि यादृच्छिकस्थले याथार्थ्योपलम्भेन व्यतिरेकव्यभिचारादिति भावः । ननु यादृच्छिकस्थले याथार्थ्याङ्गीकारे प्रमाणपद्धतौ यज्जातीयानन्तरं नियमेन कार्योत्पत्तिस् तदत्र साधनं विवक्षितमतो न यादृच्छिकसंवादलिङ्गविभ्रमादिष्वतिव्याप्तिमाशङ्क्य परिहारो युक्त इति चेन्न । यादृच्छिकस्थले करणस्य प्रामाण्यं नास्तीत्यभिप्रायेण तत्रातिव्याप्तिः परिह्रियते । तत्वनिर्णय-टीकादौ तु करणे गुणाभावे प्रत्युत दोषे सत्यपि ज्ञानस्य प्रामाण्यमित्युच्यत इत्यविरोधात् । न च ज्ञानस्य प्रमात्वे तत्करणस्य कथं प्रमाकरणत्वं नास्तीति वाच्यं यज्जातीयानन्तरमिति करणलक्षणकथनेन तस्य करणत्वाभावात् । तथासति अकारणिकक्रियोत्पत्तिरापन्नेति चेन्न । लोके हि धूमत्वप्रकारेण धूमज्ञानस्य कारणत्वं दृष्टम् । तथा च यादृच्छिकस्यापि धूमत्व-प्रकारकधूमज्ञानत्वेन लोके करणत्वेऽपि पारिभाषिकसाधनत्वाभावस्योक्तत्वात् । यज्जातीयस्य सर्वत्र यथार्थज्ञानसाधनत्वं तदेव प्रमाणमित्यस्माकं विवक्षितत्वादित्यलं विस्तरेण । प्रपञ्चस्तु सुधायां युक्तिपादेऽनुसन्धेयः । ननु प्रमेति प्रमात्वविशिष्टं वा पक्षस् तदुपलक्षितं वा । तत्राद्यं विकल्प्य दूषयति ॥ प्रमाया इत्यादिना ॥ प्रमाया ज्ञानसामग्रीव्यतिरिक्तसामग्रीजन्यत्वं हि विशेषणमादाय वा विशेष्यमादाय वा तत्सबन्धमादाय वेत्यर्थः । द्वितीयं शङ्कते ॥ प्रमात्वयुक्तेति ॥ अस्मिन् पक्षे चित्रगुमानयेत्युक्ते गवानयनक्रियाभाववत् प्रमात्वस्य जन्यतैव नास्ति । नापि केवलज्ञानस्य । क्रियानन्विततया तटस्थेनापि प्रमात्वेनोपलक्षितस्य जन्यत्वाङ्गी-कारादिति भावः । तत्रापि जन्यत्वमङ्गीकृत्य ज्ञानसामग्रीव्यतिरिक्तमात्रजन्यत्वं साध्यते उत ज्ञानसामग्रीव्यतिरिक्तजन्यत्वम् ॥ आद्यं दूषयति– तादृशेति ॥ प्रमात्वाधारभूताया ज्ञानव्यक्ते-रित्यर्थः ॥ व्याघातेति ॥ तथा हि सा व्यक्तिर्ज्ञानमेवोत सातिशयितम् । आद्ये व्याघातः । द्वितीये अतिशयोऽपि भावोऽभावो वा । नाद्यः ज्ञाने जात्यतिरिक्तभावानभ्युपगमात् । न द्वितीयः । प्रध्वंसातिरिक्तस्य तस्याजन्यत्वात् । प्रध्वंसस्य चात्रासम्भवात् । प्रमात्वसम्बन्धकृता प्रमाव्यावृत्तिरेवातिशय इति चेत् । त्वन्मते अन्योन्याभावरूपाया व्यावृत्तेरनादिनित्यत्वेन बाधात् । मन्मते भेदापरपर्यायव्यावृत्तेर्ज्ञानस्वरूपत्वेन व्याघातानिस्तारादिति भावः । स्पष्टमेतत्सुधायां जिज्ञासाधिकरणे ।

द्वितीयमाशङ्कते ॥ ज्ञानकारणेति । व्याघातबाधव्यभिचारनिरासाय शङ्कते ॥ ज्ञानकारण-मात्रेति । विशिष्टाभावश्चात्र ज्ञानकारणाजन्यत्वेन वा सर्वथैवाजन्यत्वेन त्रेधा घटते । तत्र घटादौ आद्यमादाय न व्यभिचारः । पक्षे द्वितीयपर्यवसानेन व्याघातनिरास ईशप्रमांशे तृतीय-मादाय बाधपरिहारश्चेति भावः ॥ ज्ञाने व्यभिचारेति ॥ प्रमाणस्य ज्ञानविशेषे ज्ञानसामान्य-सामग््रयतिरिक्तजन्यत्वं साधयता ज्ञानसामान्यस्य प्रमातिरिक्तत्वमेष्टव्यसामग्रीभेदे कार्यभेदेनैव व्याप्तत्वात् । एवं च घटादौ व्यभिचारपरिहारेऽपि ज्ञानसामान्ये त्रेधापि विशिष्टाभाव-स्योपपादयितुमशक्यम् । व्यभिचारापरिहारादित्यर्थः । ज्ञान्यतिरिक्तत्वेन हेतुरिति ज्ञान-सामान्यातिरिक्तत्वे सति कार्यत्वादिति विशेष्यतामित्यर्थः ॥ साधनसौलभ्यादिति ॥ तथाचा-भाससाम्यमिति भावः । ननु ज्ञानसामान्ये सामग्रीव जन्यत्वाभावः सिध्यन् जन्यत्व-रूपविशेष्याभावेन वा अतिरिक्तजन्यत्वेन वा सिद्ध्यति । आद्ये हेतुवाक्येन व्याघातः । द्वितीये प्रतिज्ञापदयोरेव व्याघातः । ज्ञानकारणातिरिक्तेत्यत्र कारणपदेन तज्जन्यत्वस्यैव प्राप्तत्वेन तदतिरिक्तजन्यत्वस्य वक्तुमशक्यत्वादित्यत आह ॥ विशिष्टाभावेति ॥ प्रमाज्ञानकारणमात्र-जन्याभाववति त्वदीयानुमानेप्येवं विशिष्टाभावं विकल्प्य आद्ये हेतुवाक्येन व्याघातः । द्वितीये प्रमया अपि ज्ञानत्वेन ज्ञानकारणातिरिक्तजन्यत्वे प्रतिपदव्याघात इति व्याघातस्य तुल्यत्वा-दित्यर्थः । ननु प्रमापक्षकेऽस्मदनुमाने न व्याघातादिकमपि दोषः । विशिष्टाभावस्य ज्ञानकारणजन्यत्वेन घटादौ पर्यवसानं तज्जन्यत्वेऽपि अधिकजन्यत्वात् प्रतिपदव्याघातः । सर्वथा जन्यत्वेन ईशप्रमादावयं प्रमाणाविरोधनिरास इति विशिष्टाभावं त्रेधा विभज्य व्याघातादिदोषस्य समाधानादित्यत आह ॥ विशिष्टाभावेति ॥ प्रमापक्षकानुमाने इव ज्ञानपक्षके विशिष्टाभावविकल्पेन व्याघातादेः समीकरणात् । समाधीयमानत्वादित्यर्थः ।

ननु प्रमायां ज्ञानकारणजन्यत्वमतिरिक्तजन्यत्वं च व्याहतं तस्य ज्ञानाविशेषत्वात् । ज्ञानस्य तु ज्ञानसामग्रीव जन्यत्वमेव वक्तव्यम् । अतिरिक्तजन्यत्वं तु व्याहतमेवेति चेन्न । भ्रमेऽपि धर्म्यंशे प्रमात्वस्य सत्वेन ज्ञानत्वसमनियतस्य प्रमात्वस्याधिकप्रयोज्यत्वे ज्ञानत्वेऽपि तथात्वसम्भवात् । ज्ञानत्वं भ्रमे गुणव्यभिचारि चेत् प्रमात्वमपि यादृच्छिकसंवादिनि तथेति सममिति भाव इति स्पष्टम् । चन्द्रिकायां प्रतिज्ञानिरासेनेति । स्वतस्त्ववादिनापि परतस्त्व-वादिनापि प्रामाण्यकरणगुणत्वजातेरनङ्गीकारेण गुणशब्देन ज्ञानकारणातिरिक्तकारणस्यैव विवक्षणीयत्वं न प्रमात्वस्यैवंविधत्वेनेत्यादिना उक्तदोषेणैव निरस्तमित्यर्थः । कार्यत्व-रूपहेतुदोषस्यात्र हेतावभावात् प्रतिज्ञानिरासेनेत्युक्तम् । हेतुं च निराह ॥ किं चेति ॥ व्यभिचारादिति ॥ कुलालपित्रन्वयव्यतिरेकित्वेऽपि घटस्य तदन्यत्वादिति भावः ॥ उपक्षीण-त्वादिति ॥ न च गुणास्तु अकिञ्चित्करा इति पद्धतिवचनात्कथं गुणानां दोषनिरासकत्वमिति चेत् प्रकृतप्रामाण्यानुपयोगित्वेन तथोक्तिसम्भवादभ्युपगमवादेन वा इयमुक्तिरिति ज्ञेयम् । तथा चासिद्धिरिति भावः ॥ न चोभयकरणत्वेति ॥ प्रामाण्यजननदोषनिरासरूपोभयेत्यर्थः ॥ नैवमिति ॥ गुणानां दोषनिरासोपक्षीणत्वे दोषाणामपि गुणनिरासोपक्षीणत्वसम्भवाज् ज्ञानकारणमात्रजन्यत्वरूपं स्वतस्त्वं स्यादित्यर्थः ॥ दोषान्वयेति ॥ दोषे सत्येवाप्रामाण्यं तदभावे तदभाव इत्यन्वयव्यतिरेकनिश्चयेनेत्यर्थः ।

ननु यादृच्छिकसंवादिनि सत्यपि दोषे ज्ञानाप्रामाण्याभावाद् अन्वयव्यभिचार इति वाच्यम् । दोषे सत्येवाप्रामाण्यमित्येवान्वयाविवक्षितत्वेनैवंविधान्वयस्य व्यभिचाराभावात् । विषयसत्वादेर्दोषप्रतिबन्धकस्य सत्वेन वा यादृच्छिकस्थले ज्ञानाप्रामाण्यानुदयोपपत्तेः । न चैतत्सममिति गुणान्वयव्यतिरेकनियमेन प्रामाण्यस्य गुणानामुभयकारणत्वमिति न वाच्य-मित्यर्थः ॥ यादृच्छिकयथार्थवाक्येति ॥ तत्र गुणाभावेऽपि ततः प्रमाया जायमानत्वाद् व्यतिरेकव्यभिचार इति भावः । अभ्युपगमवादेनाह ॥ दोषाभावस्येति ॥ अतः प्रकृत-वेदापौरुषेयत्वविरोधित्वादेवाङ्गीक्रियते । वस्तुत इत्युक्तमन्यथादोषाभावेऽपि न प्रामाण्य-कारणयादृच्छिकसंवादिषु सत्यपि दोषे प्रमाणज्ञानोदयादिति तत्वनिर्णयटीकाविरोधात् । यथा दण्डगतदार्ढ्यवत्प्रयोजकत्वाभिप्रायेण कारणतोक्तिः । आगमोऽदुष्टवाक्यं च निर्दोषश्शब्द आगम इत्यादौ दोषाभावस्य कारणतावच्छेकतया प्रयोजकत्वमिति बोध्यम् । व्यतिरेकानुमान-माशङ्कते ॥ प्रमेति ॥ तथा च तदन्वयव्यतिरेकानुविधायित्वादित्यत्रोक्तदोषाभावप्राप्तिरिति भावः ॥ अजन्यप्रमात्वमिति ॥ अन्यप्रमात्वाभावादित्यर्थः । ततो नोक्तदोष इति ज्ञेयम् ॥ व्याप्तीति ॥ यादृच्छिकसंवादिदुष्टवाक्यजन्यप्रमायां सत्यपि साध्ये उपाधेरभावादित्यर्थः । प्रतिपक्षे उपाद्युद्भावनानुपपत्तिस्तु नास्त्येव प्रतिपक्षोन्नायकत्वाभावेऽपि व्यभिचारोन्नायक-तयोपपत्तेरिति । यद्वा व्याप्तिग्रहदशायामेव व्यभिचारोन्नायकत्वात् तत्त्वेन दूषकत्वाभावेऽपि हेतोरप्रयोजकतोपपपादकत्वेन उपाध्युद्भावनोपपत्तिरिति ज्ञेयम् । नित्यत्वाद्वेदस्येत्यादि योजयति ॥ तस्यैवमिति । पूर्वसूत्रेणैव गतार्थताशङ्कानिवारकत्वेन पुनरन्यभावेत्यादिभाष्यमवतार्य व्याचष्टे ॥ न च वाच्यमित्यादिना ॥

अतीतकालीनविरोधस्येति शब्दकर्मणि चेत्युभयत्रेत्यर्थः । द्वितीये कर्मणीति तृतीये शब्द इत्यैकैकग्रहणनिमित्तं सूत्रक्रमे स्फुटीभविष्यतीति । तथा च पूर्वं कर्मणीति शब्दस्याप्युप-लक्षणमिति भावः । कर्मण्यपि साम्यादिति शब्द इति सूत्रे कर्मणीति शब्दस्याप्युलक्षणमिति भावः ॥ देवताह्वानेति ॥ एह्यग्ने इन्द्र आगच्छेत्यादिरूपस्येत्यर्थः । सूत्रे नञः शब्दे विरोध इत्यनेनावृत्तेनान्वय इति भावेन तेषां प्रभवनियमादिति भाष्यं व्याचष्टे ॥ यदुदितमित्यादिना । इत्यादेरत एव शब्दादित्यादि व्याचष्टे ॥ न च तत्रेति ॥ अतीतविषय एवेति ॥ अकल्पय-दिति लङःश्रवणादिति भावः ॥ उपचारेणेति ॥ तावेव सूर्याचन्द्रमसौ पूर्वमकल्पयदिति कल्पान्तरेति प्रकाशनाद्यर्थव्यवस्थापयदित्युपचारेणेत्यर्थः । यथर्तुष्वुतुलिङ्गानीति सम्भवपर्व-वाक्यस्यायमर्थः यथा वसन्तादिषु ऋतुषु पुष्पोद्गमादीनि यानि नानाविधानि ऋतूचितानि वर्तन्ते । पर्याये क्रमक्रतूनामादत्तौ सत्यां तानि तान्येव तत्सदृशान्येव दृश्यन्ते । यथा युगमन्वन्तरकल्पेषु पूर्वपूर्वयुगादिस्थसदृशा एव पदार्था दृश्यन्ते इति यथैव काल इत्यस्यापि वसन्तादिकाले यथा तल्लिङ्गनियमः । एवं प्रतिकल्पं सुरादिनियम इत्यर्थः । उक्तं च सत्तर्क-दीपावल्याम् । यथा ऋतुष्वृतुलिङ्गानीति वचनात् । यथैव कालज्ञ नियम इत्यस्यार्थो ज्ञातव्य इति ॥ परं प्रतीति ॥ अप्रलयवादिनं प्रतीत्यर्थः ॥ प्रमाणसिद्धत्वादिति ॥ अपश्यमप्यये मायया नासदासीदित्यादिप्रमाणसिद्धत्वादित्यर्थः । अत्र सूत्रविरोध इत्यस्ति । अतःशब्दः प्रकृतशब्दपरः । उत्तरसूत्रादेवकारोऽनुकृष्यते । अत एवेत्यनुवादः । प्रभावशब्दस्तन्नियमावगम-परः । देवपदस्य तदुपरीत्युक्तिलब्धे स्वान्त्वेऽङ्गीकृते शब्दे नित्ये वेदे अप्रामाण्याख्यविरोधः स्यादिति चेन्न । अतश्शब्दात्प्रमाणत्वेन यथेत्यादेः प्रत्यक्षानुमानाभ्यां देवानां प्रभव-नियमावगमादिति सूत्रार्थः शब्दस्योपचरितत्वशङ्कानिवर्तके ये प्रत्यक्षस्योपयोगिना उभयत्रा-विश्वासशङ्कानिरासायानुमानस्य चोपदेशाच्च शब्दाभावः । शब्दप्रत्यक्षानुमानेभ्य इति वाच्ये उभाभ्यां शब्दप्राबल्यं सूचयितुं प्रत्यक्षानुमानयोर्द्वन्द्वनिर्देशः ।

### **तत्त्वसुबोधिनी**

देवानामाद्यन्तवत्वेऽपि वेदाप्रामाण्यं कुत इत्यतस् तेषामनित्यत्वे वेदाप्रामाण्यमुपपादयति ॥ वेदस्येति ॥ वाच्यहीनत्वेऽपि वाचोऽप्रामाण्यं कुत इत्यत आह ॥ यावतेति ॥ नन्वित्यर्थे यावतेति निपातः ॥ तदेवेति ॥ वाच्यहीनत्वमेवेत्यर्थः ॥ उपचारमात्रमिति ॥ अनित्यत्वेऽपि कल्पादिस्थायित्वान्नित्यत्वोक्तिरिति भावः ॥ कर्तृसार्वज्ञाविति ॥ विवक्षितार्थतत्वज्ञानं करणपाटवाविप्रलिप्साप्रमादाभावश्चेति चतुष्टयस्य आप्तिशब्दार्थत्वेन आप्तिशब्दार्थान्तर्गतकरण-पाटवादिसङ्ग्रहाय सार्वज्ञादावित्यादिपदमिति ध्येयम् ॥ विवादपदमिति ॥ धर्माधिकमित्यर्थः ॥ धर्मान्तरसाधनापातादिति ॥ प्रमेयत्वेन विप्रतिपन्नास्मदादिप्रत्ययस्यापि साधनापातादित्यर्थः ॥ न तावत्सामान्यमिति ॥ न जातिरित्यर्थः ॥ उपाधित्वेऽपीति ॥ अत्र कश्चित् । सामान्यं द्विविधं जातिरुपाधिश्च तत्र प्रमेयत्वस्य केवलान्वयित्वेन जातित्वाभावेऽप्युपाधित्वं भविष्यति । न च तथात्वेऽपि क्वचिदन्तर्भावो वाच्यः । सामान्ये वान्तर्भावेन अन्यत्रान्तर्भावाभावात् । न चैवं प्रमेयत्वे नित्यानेकसमवेतत्वाभावेन सामान्यलक्षणासङ्गृहीतस्य कथं तत्रान्तर्भाव इति वाच्यम् । परम्परात्वासम्भवाया जातेरेव उपाधित्वात् । तर्हि जात्युपाधिभेदः किंनिमित्त इति चेत् साक्षात्सम्बन्धेन जातित्वस्य परम्परासम्बन्धेन उपाधित्वस्य च सम्भवादिति । तन्न । एवं हि परम्परया जनके व्याप्तिज्ञानादौ जनकत्वव्यवहारवत् परम्परासम्बन्धेन प्रमेयमिति बुद्धिविषये प्रमेये प्रमेति बुद्धिः स्यात् । प्रमेयत्वस्य प्रमासम्बन्धरूपत्वेन सम्बन्धप्रकारकाया बुद्धेर् अदृष्टत्वान्न च तादृशी बुद्धिः क्वचिद् दृष्टा तथा च उपाधिः सामान्यान्तर्गत एव पृथग्वक्तव्यः । तथा च क्वचिदन्तर्भावानुक्तौ सप्तपदार्था इति नियमभङ्गः स्यात्तस्मात् क्वचिदन्तर्भावो वक्तव्य इति साधूक्तम् । उपाधित्वेऽपि क्वचिदन्तर्भावस्यापेक्षितत्वादिति । तत्र न तावद् द्रव्येऽन्तर्भाव इत्याह ॥ न तावदिति ॥ निर्गुणत्वादिति ॥ गुणवत एव द्रव्यत्वादिति भावः ॥ अस्वतन्त्रा-दिति ॥ आश्रयाविषयकप्रतीत्यविषयत्वादित्यर्थः ॥ गुणादावपीति ॥ गुणादौ गुणादेरनङ्गी-कारादिति भावः ॥ अनित्येऽपीति ॥ विशेषस्य तेन नित्यमात्रवृत्तित्वाङ्गीकारादिति तत्सिद्धान्तादिति भावः ॥ भावभवित्रोरिति ॥ प्रमेयप्रमेयत्वयोरित्यर्थः । सहप्रयोगो न स्यादिति भावः । एवं परत्वादीति ॥ परस्य भावः परत्वमित्यपि वक्तुं शक्यत्वेन गुणादिविलोपः स्यादिति भावः ।

ननु प्रमाप्रमाविषयतत्सम्बन्धेषु मिलितेष्वन्तर्भावोऽस्तीति शङ्कते ॥ प्रमेति ॥ संयोग-समवायौ स्यातामित्यत आह ॥ न हीति ॥ स्वगुणस्यैव गुणिना समवायः द्रव्ययोरेव संयोग इति तद्राद्धान्तादिति भावः ॥ उक्तदोषेति ॥ उक्तदोषलङ्घने असमर्थत्वादित्यर्थः । मास्तु सर्वज्ञत्वे प्रमेयत्वं हेतुर् ज्ञेयत्वादिकमेव भविष्यतीत्यत आह ॥ एषैव दिगिति ॥ तार्किकमते ज्ञेयत्वाभिधेयत्वादिरूपनिराकरणे एषैव दिगयमेव प्रकारः । प्रमेयत्वनिराकरणन्यायेन ज्ञेय-त्वादिकमपि निराकरणीयमित्यर्थः ॥ प्रतिपक्षश्चेति ॥ एतच्चोपायैर् व्यभिचारोन्नायकत्वमिति पराभिमतमभ्युपेत्य उक्तम् । तेन उपाद्युद्भावनेनैव प्रतिपक्षसिद्धेः पुनस्तदुद्भावनमनर्थकमिति शङ्कानवकाश इति ध्येयम् । तथा च तस्यापि नोक्तसाध्ये हेतुत्वं सम्भवतीति भावः । पर्वते-तरत्वादीनामपि साध्यव्यापकत्वमस्ति न वा । आद्यं निरस्यति । का नो हानिः पर्वतेतरत्वा-दीनामपि व्याप्तिरस्ति इति चेत्तथा च व्याप्तिसत्वे अस्तु तस्यापि उपाधित्वमिति भावः । द्वितीयं निराह । अनुमानोपजीव्येन बाधादव्याप्तौ स्वयं दुष्टत्वादिति । पूर्वानुमाने उपजीव्ये-नानुकूलतर्केण बाधात् पर्वतेतरत्वोपाधेः साध्यव्याप्त्यभावोपाधेः स्वयमेव दुष्टत्वादित्यर्थः । ननु व्यभिचारवारकविशेषणस्यैव उपादेयत्वात् कथं हेतावसिद्धिवारकविशेषणोपपादनमित्यत आह ॥ न चेति ॥ व्यभिचारवारकविशेषणदानेऽनुमानस्य व्याप्तिवैधुर्येणाभासत्वं स्यात् । अतो व्याप्त्यौपयिकत्वाद् व्यभिचारवारकविशेषणोपादाने च पक्षधर्मोपयिकत्वात् । व्यभिचारवारक-विशेषणादाने च पक्षधर्मतावैधुर्येणाभासत्वापत्तेस् तदौपयिकमपि विशेषणमुपादेयमेवेत्याह ॥ व्याप्तिवदिति ॥ ननु सर्वकर्तृकत्वे कार्यत्वमेव प्रयोजकं न तु शरीरत्वं तथा चाप्रयोज-कत्वान्न शरीरजन्यत्वमुपाधिः । प्रयोजकश्च उपाधिरुच्यते इत्युक्तेर् इत्यत आह ॥ सर्वकर्तृकत्व इति ॥ लोकानुकूल्येति ॥ लोके विचित्रप्रासादादिनिर्माणे बहुकर्तृकत्वस्यैव दृष्टत्वादिति भावः । अस्तु वा सर्वज्ञत्वनिश्चयो ऽविप्रलम्भकत्वनिश्चयस्तु सर्वथा न सम्भवतीत्याह ॥ अविप्रलम्भादीति ॥ सर्वज्ञस्य बुद्धादेर् विप्रलम्भकत्वदर्शनादिति भावः । आप्त्यनिश्चयादिति भाष्यम् आप्तिमूलकत्वनिश्चयादित्यपि व्याचष्टे ॥ अस्तु वेति ॥ वेदत्वस्येति ॥ यथा वेदत्वेन हेतुना सर्वज्ञत्वप्रणीतत्वं साध्यते तथा वेदत्वेनैव वेदस्य पामरप्रणीतत्वमपि साधयितुं शक्यमित्याभाससमानयोगक्षेमत्वं त्वदीयानुमानमित्यर्थः । ननु पामरप्रणीतकालिदासादिवाक्य-रूपात् सपक्षाद् व्यावृत्तत्वेन साधारण्यमिति चेत्तर्हि सर्वज्ञप्रणीतभारतादिरूपसपक्षाद्व्यावृत्तत्वेन त्वत्पक्षेऽप्यसाधारण्यमित्याह ॥ असाधारण्यस्येति ॥ विवादादिति ॥ तथा च हेत्वसिद्धिरिति भावः ॥ उक्तदोषादिति ॥ प्रामाण्ये विवादरूपोक्तदोषादित्यर्थः ॥ चक्रकापातादिति ॥ ईश्वरस्य सर्वज्ञत्वे सिद्धे तस्माद् यज्ञादित्यादिना वेदस्य सर्वज्ञप्रणीतत्वसिद्धिः । तत्सिद्धौ च वेदस्य प्रामाण्यसिद्धिः । तत्सिद्धौ वेदेन सार्वज्ञसिद्धिरिति चक्रकापातादित्यर्थः ॥ अदृष्टा-दाविति ॥ प्रत्यक्षस्य धर्मादिगोचरत्वाभावेन तस्य मूलप्रमाणत्वं न सम्भवतीति भावः ॥ अदृष्टसम्भावनेऽपीति ॥ देवदत्तशरीरादिकं देवदत्तविशेषगुणजन्यं कार्यत्वे सति देवदत्तस्य भोगहेतुत्वाद् देवदत्तप्रबलजन्मवस्तुवदित्यनुमानेनादृष्टस्य सामान्यतः सिद्धावपीत्यर्थः । देवदत्त-शरीरत्वमत्रापि उपाधिरस्तीति कथञ्चिद्युक्तम् । विशेषासिद्धिमेवाह– न हीति ॥ श्रुतिसिद्ध-मिति ॥ वाचा विरूपया नित्या इत्यादि श्रुतिसिद्धमित्यर्थः ॥ आप्तोक्तत्वाभावादिति ॥ ज्ञानगतयाथार्थ्यस्य गुणजन्यत्वाद् वेदे चाप्तोक्तत्वगुणाभावाद् यथार्थज्ञानकारणत्वरूप-प्रामाण्याभाव इति भावः ।

भवेदेतद्यदि ज्ञानगतयाथार्थ्यरूपगुणजन्यत्वं स्यात् । तदेव तु नास्ति अतो नित्यत्वेन वेदस्य आप्तोक्तत्वगुणाभावेऽपि न प्रामाण्यासिद्धिरित्याशयेन परिहरति ॥ नैवमिति ॥ प्रामाण्यस्य स्वतस्त्वं साधयितुं प्रामाण्यं निर्वक्ति ॥ प्रामाण्यं नामेति ॥ प्रामाण्यस्य स्वतस्त्वे अनुमानमाह ॥ याथार्थ्यमिति ॥ सिद्धसाधनतावारणाय अतिरिक्तकारणपदं हेतौ प्रामाण्ये व्यभिचारवारणाय सत्यन्तम् । घटादौ व्यभिचारवारणाय विशेष्यम् ॥ दोषाभाव इति ॥ यथार्थत्वे दोषान्वयव्यतिरेकयोः सत्वेन दोषाभावेऽयथार्थत्वमेव न सिद्ध्यतीति । तथा च बाध इति भावः । प्रमाज्ञानसामग्रीव्यतिरिक्तकारणजन्येत्यत्र प्रमात्वविशिष्टं वा पक्षस् तदुपलक्षितं वा । तत्राद्यं विकल्प्य दूषयति ॥ प्रमाया इत्यादिना ॥ अजन्यत्वादिति ॥ तस्य जातित्वेन नित्यत्वादिति भावः । द्वितीयमाशङ्कते ॥ प्रमात्वयुक्तज्ञानस्येति ॥ अत्रापि किं ज्ञानकारणातिरिक्तप्रमाजन्यत्वं साध्यं किं वा ज्ञानत्वाप्रयोजककारणजन्यत्वे सति अतिरिक्त-जन्यत्वं वा । आद्ये प्रमात्वमुक्तज्ञानस्यापि ज्ञानत्वाद्व्याघात इत्याह ॥ तादृशज्ञानस्यापीति ॥ द्वितीयं शङ्कते ॥ ज्ञानकारणेति ॥ ज्ञाने व्यभिचारापरिहारादिति ॥ ननु ज्ञानं द्विविधम् । प्रमाऽप्रमा च । तत्राप्रमारूपज्ञानस्य दृष्टान्तत्वेन प्रमारूपज्ञानस्य पक्षीकृतत्वेन तदतिरिक्त-ज्ञानस्यैवाभावात् कुत्र व्यभिचार इति चेन्न । प्रमारूपाज्ञानविशेषज्ञानसामान्यसामग््रयतिरिक्तं जन्यत्वं साधयता सामान्यविशेषसामग््रयोर् भेदो वाच्यः । तथा च सामान्यविशेष्यकार्ययोरपि भेदो वाच्यः । कार्यभेदं विना सामग्रिभेदासिद्धेः । तथा च ज्ञानसामान्ये व्यभिचारापरिहारा-दित्यर्थः । यद्वा आप्तिज्ञाने ज्ञानत्वं प्रमात्वं च । तत्र प्रमात्वावच्छिन्नज्ञानस्य पक्षत्वम् । प्रमात्वावच्छेदेन साध्यसन्देहात् । ज्ञानत्वावच्छिन्नस्य तु विपक्षत्वं तदवच्छेदेन साध्याभावस्य निर्णीतत्वात् । तथा च ज्ञानत्वरूपसामान्यधर्मावच्छिन्ने व्यभिचारापरिहारादित्यर्थः । नन्वत्र ज्ञानसामान्यकारणत्वाभावो वा ज्ञानसामान्यकारणातिरिक्तकारणमात्रजन्यत्वं वा साध्यमतः सामग्रीभेदसिद्ध्यर्थं कार्यभेदानङ्गीकारे न व्यभिचार इति चेन्न । इन्द्रियादिभिः सिद्धसाधनादिति भावः ।

वस्तुतस्तु यादृच्छिकसंवादिप्रमाया एवात्र ज्ञानपदेन ग्रहणम् । तस्याश्च न पक्षत्वमिति युक्तम् । तत्र व्यभिचारोद्भावनमिति न कश्चित्क्षुद्रोपद्रवः ॥ ज्ञानातिरिक्तत्वेनेति ॥ ज्ञान-सामान्यतिरिक्तत्वेनेत्यर्थः ॥ ज्ञानेऽपीति ॥ ज्ञानं ज्ञानकारणमात्रजन्यं कार्यत्वादित्यपि साधयितुं शक्यत्वादित्यर्थः । नन्वेवं व्याघात इत्यत आह ॥ विशिष्टाभावविकल्पेन व्याघा-तस्य समीकरणादिति ॥ यथा प्रमायां ज्ञानकारणातिरिक्तकारणमात्रजन्यत्वस्य व्याहतत्वेऽपि ज्ञानकारणतामात्रजन्यत्वरूपविशिष्टाभावो न व्याहतः । तस्य जन्यत्वाभावेन वा जन्यत्वेऽपि ज्ञानकारणातिरिक्तजन्यत्वेन वा उपपत्तेः । तथा ज्ञानेऽपि यादृच्छिकसंवादिस्थले अतिरिक्त-कारणं विनापि दृष्टाया भ्रमस्याप्यधिष्ठानांशे प्रमात्वेन प्रमात्वरहितज्ञानव्यतिरिक्तत्वेन भावेन ज्ञानवदनुरक्तत्वेन द्रष्टायाश्च प्रमाया अतिरिक्तजन्यत्वज्ञानस्यापि तज्जन्यत्वप्रसङ्गादित्यर्थः । व्याघात इत्युपलक्षणम् । ईशज्ञानस्य पक्षत्वेऽपि तत्र जन्यत्वाभावेन साध्यसम्बन्धादंशे बाधोऽपि नेति भावः । समीकरणादिति पाठे तु । ननु ज्ञानसामान्ये ज्ञानसामग्रीमात्रजन्यत्वाभावः । सिद्धिर्न जन्यत्वेन वातिरिक्तजन्यत्वेन वा सिद्ध्यति । आद्ये कार्यत्वादिति हेतुवाक्येन व्याघातः । द्वितीये प्रतिज्ञापदयोरेव व्याघातः । ज्ञानसामान्यहेतौ तदतिरिक्तत्वाभावादित्यत आह । विशिष्टाभावविकल्पेनेति ॥ प्रामाण्यमपि नाजन्यत्वेन विशिष्टाभाव पर्यवसानं पूर्ववत् । हेतुपदव्याघातादेव नाप्यतिरिक्तजन्यत्वेन । प्रमाया अपि ज्ञानत्वेन तत्कारणस्य ज्ञान-सामान्यातिरिक्तत्वासम्भवेन प्रतिज्ञापदयोर् व्याघातादित्यत्रापि व्याघातस्य तुल्यत्वादित्यर्थः । अथवा ननु ज्ञानं ज्ञानकारणमात्रजन्यं न कार्यत्वादित्यत्र हि विशिष्टाभावः साध्यः । तथा च ज्ञानकारणातिरिक्तजन्यत्वे सति ज्ञानकारणजन्यत्वं विशिष्टम् । तदभाव इत्यर्थः । अयं हि विशिष्टाभावः । ज्ञानकारणजन्यत्वरूपविशेष्याभावाद्वा । ज्ञानकारणातिरिक्ताजन्यत्वरूप-विशेषणाभावाद्वा । नाद्य एवं हि ज्ञानं ज्ञानकारणजन्यं नेति वक्तव्यम् । एवं चेज् ज्ञानं पुनः ज्ञानकारणजन्यं नेति उक्ते व्याघातः । न द्वितीयः ज्ञानं ज्ञानकारणातिरिक्ताजन्यं नेति उक्ते ज्ञानकारणातिरिक्तजन्यमिति वक्तव्यम् । ज्ञानकारणातिरिक्तं च ज्ञानकारणमेव । तथा ज्ञानकारणेन ज्ञानं जन्यते इत्यतिस्फुटो व्याघातः । तथा च न चैवं साधनं युक्तमित्यत आह । विशेषणाभावाद्द्वितीयः विकल्पः । तेन व्याघातस्य प्रमायामपि तुल्यत्वादित्यर्थः । प्रमायामपि ज्ञानकारणातिरिक्ताजन्यत्वे सति ज्ञानकारणजन्यत्वरूपविशिष्टाभावो विशेष्याभावाद्वा विशेषणाभावाद्वा । नाद्यः प्रमा ज्ञानकारणजन्यो नेत्युक्ते प्रमाया ज्ञानत्वेन ज्ञानकारण-जन्यत्वाभावे व्याघातः । न द्वितीयः । प्रमा ज्ञानकारणातिरिक्तजन्या इत्युक्ते ज्ञान-कारणातिरिक्तं ज्ञानाकारणमेव आयास्यति । तथा च प्रमाया अपि ज्ञानत्वेन ज्ञानकारण-जन्यत्वे स्फुटो व्याघातः स्यात् । न चाजन्यत्वेनोपपत्तिः । कार्यत्वादितिवाक्येन व्याघातादिति भावः । प्रमाज्ञाननिरासेनैव निरस्तमिति प्रमा ज्ञानसामग्रीव्यतिरिक्तकारणजन्येति प्रतिज्ञा-निरासेनैवेत्यर्थः । परतस्त्ववादिनापि गुणत्वजातेर् अनङ्गीकारेण गुणशब्देन ज्ञानकारणाति-रिक्तकारणस्यैव विवक्षणीयत्वेन पूर्वोक्तव्याघाताद्यापत्तेर् इत्यर्थः । कार्यत्वरूपहेतुदोषस्य घटज्ञानयोर् व्यभिचारस्यात्र हेतावसम्भवात् प्रतिज्ञा निरासेनेत्युक्तम् ॥ अन्यत्रानुपक्षीण-मिति ॥ अनन्यथासिद्धमित्यर्थः ॥ सामान्यं वेति ॥ अन्यथासिद्धमनन्यथासिद्धसाधारण-मित्यर्थः ॥ व्यभिचारादिति ॥ अन्यथासिद्धान्वयव्यतिरेकयोर् देहत्वादौ सत्यपि कारणत्वा-भावेन व्यभिचारान्नान्यथासिद्धान्वयव्यतिरेकमात्रेण कारणत्वसाधनं युक्तमित्यर्थः । न तु गुणस्य दोषनिरासे प्रमायां च कारणत्वमस्तु इत्यत आह ॥ न चोभयेति ॥ तथा चान्वयव्यतिरेक-सूत्ररूपकल्पकाभावान्नोभयत्र कारणत्वं तस्येति भावः ।

नन्वेवमप्रमाया अपि स्वतस्त्वं स्यात्तत्रापि दोषस्य गुणनिरासोपक्षीणत्वादिति वक्तुं शक्यत्वादित्याशङ्क्य निषेधति ॥ न चैवमिति ॥ नन्वेवं गुणस्याप्यन्वयव्यतिरेकबलादुभयत्र कारणत्वं कल्प्यम् इत्यत आह ॥ न चैतदिति ॥ अभ्युच्चयवादेनाह ॥ दोषाभावस्येति ॥ प्रमात्वादिति ॥ तथा च तदन्वयव्यतिरेकित्वादित्यत्रोक्तदोषाप्राप्तेरिति भावः ॥ तत्रैवेति ॥ ईशप्रमायामित्यर्थः ॥ घटादाविति ॥ गुणजन्यत्वाभावरूपसाध्यसत्वेऽपि अजन्यत्वरूपो उपाधेरभावाद्व्यभिचार इत्यर्थः ॥ अजन्यप्रमात्वमिति ॥ जन्यप्रमात्वाभावादित्यर्थः । तेन न घटादौ साध्याव्यापकत्वमिति भावः ॥ व्याप्त्यभावादिति ॥ यादृच्छिकसंवादिदुष्टवाक्य-जन्यप्रमायां गुणजन्यत्वाभावरूपसाध्यसत्वेऽपि जन्यप्रमात्वाभावरूपो उपाध्यभावादित्यर्थः ॥ कर्तुगुणनिरपेक्षस्यापीति ॥ ज्ञानगतयाथार्थ्यप्रमाजनकत्वेनाभिमतकर्तृगुणाप्तत्वनिरपेक्षस्यापि वेदस्य यथार्थज्ञानकारणत्वरूपप्रामाण्यसिद्धिरित्यर्थः ॥ देवताह्वानादिरूपस्येति ॥ एह्यग्न इत्यादिमन्त्राणां देवताह्वानार्थत्वात्तदा देवताभावे तदाह्वानाद्ययोगादिति भावः ॥ अतीव-विषयैवेति ॥ अन्यथा अकल्पयदिति लङ् न स्यादिति भावः ॥ यथर्तुष्विति ॥ ऋतुपक्षे प्रलय इत्यस्य संवत्सर इत्यर्थः । दार्ष्टान्तिके तु प्रतिकल्प इत्यर्थः ॥ प्रलयस्येति ॥ अनेना-प्रलयकालान्तत्वहेतुरित्युक्तं भवति ।

### **वाक्यार्थविवरणम्**

वेदानित्यत्वे पौरुषेयत्वे ॥ उपचारमिति ॥ बहुकालीनत्वमात्रेण नित्यत्वमुपचरितमिति भावः ॥ केवलान्वयिधर्मत्वादिति ॥ सामान्यं हि व्यावृत्तिप्रत्ययजनकम् । प्रमेयत्वस्य सामान्यत्वेऽप्रमेयेभ्यो व्यावृत्तिप्रत्ययजनकत्वं वाच्यम् । तच्च नास्ति । प्रमेयत्वस्य केवलान्वयि-त्वेन सर्वेषामपि प्रमेयत्वेनाप्रमेयाणामेवाभावादित्यर्थः ॥ अस्वतन्त्रत्वादिति ॥ घटः प्रमेय इत्यादिरूपेण पराधीनप्रतीतिमत्त्वादित्यर्थः ॥ गुणादावपि वृत्तेरिति ॥ गुणो न कर्मणि वृत्तेः । गुणे गुणानङ्गीकाराच्च । नापि कर्म । गुणेऽपि वृत्तेः । केवलान्वयित्वादेवेत्यर्थः ॥ एवं परत्वेति ॥ परस्य भावो हि परत्वम् । अपरस्य भाव अपरत्वम् । अत्रापि भावभवित्रोरभेदे पर्यायत्वं भेदे । न तावत्सामान्यम् आकाशादिविभुद्रव्येषु वृत्तेः । नापि द्रव्यम् । बहुकाली-नत्वादिरूपपरत्वादेर्गुणादावपि वृत्तेः । नापि गुणः । कर्मण्यपि वृत्तेरित्युक्तरीत्या परत्वादि-गुणानामपि दत्तजलाञ्जलिता स्यादित्यर्थः । अव्याप्तौ व्याप्त्यभावेऽङ्गीकृत इत्यर्थः । तदुप-पादनायानुमानोपजीव्येन बाधादित्युक्तम् । अनुकूलतर्केण पक्ष एव साध्यव्यापकताभङ्गेन व्याप्त्यभावेऽङ्गीकृते स्वयमेवोपाधिलक्षणाभावेन पर्वतेतरस्य दुष्टत्वेन नोपाधित्वमिति भावः । शरीरपदत्यागे दोषान्तरमाह ॥ कार्यत्वमिति ॥ तथा च कार्यत्वाख्यजन्यत्वस्य हेतुत्वेन न तस्यैवोपाधित्वम् । न ह्यनुमाने साधनमेवोपाधिः साधनव्यापकत्वादिति ध्येयम् ॥ उत्तरत्रेति ॥ सम्बन्धानुपपत्तेश्चेत्यत्र अशरीरत्वात्तस्य जगता सम्बन्धो न युज्यते कर्तृत्वेनेति समयपाद इत्यर्थः ॥ लोकानुकूल्येति ॥ विचित्रप्रासादादिनिर्माणस्यानेककर्तृकताया एव दर्शनादित्यर्थः ॥ प्रामाण्यविवादादिति ॥ आप्तप्रणीतत्वे सिद्धे तन्मूलकत्वेन प्रामाण्यसिद्ध्या हेतुसिद्धिः । तत्सिद्धौ च तत्सिद्धिरिति अन्योऽन्याश्रय इति भावः ॥ उक्तदोषादिति ॥ प्रणेतुरीश्वरस्य सार्वज्ञे मानाभावादिति भावः । तद्वाक्यम् ऋग्वेद इति वाक्यम् ॥ ईश्वरेति ॥ तस्माद्यज्ञादिति वाक्यादित्यर्थः ॥ तद्वाक्यादिति ॥ ऋग्वेद एवेत्यग्निजन्यताप्रतिपादकवाक्यादित्यर्थः । अस्य तस्मादितीश्वररचितवाक्यस्य । तेषामग्न्यादीनाम् । तत् सम्प्रदायप्रवर्तकत्वमेव कर्तृत्वमित्यर्थः । तत्प्रत्यक्षं प्रणेतुः प्रत्यक्षम् । तदप्रवेशात् तस्य वेदप्रणेतुः प्रत्यक्षस्य अदृष्टाद्यविषयकत्वात् । तादृशमदृष्टार्थावगाहि ॥ श्रुतिसिद्धमिति ॥ ‘वाचा विरूप नित्यया’ इत्यादिश्रुतिसिद्धमित्यर्थः। ज्ञानकारणातिरिक्तकारणमाप्तोक्तत्वाख्यगुणरूपं स्वतस्त्वं वाच्यमिति । ‘अयाथार्थ्यं ज्ञान-कारणातिरिक्तदोषाख्यकारणनिरपेक्षं ज्ञानधर्मत्वात् । प्रामाण्यवत् ।’ इत्यनुमानेनेत्यर्थः ॥ दोषेति ॥ एवं चाप्रामाण्यस्य दोषान्वयव्यतिरेकानुविधायित्वात् तन्निरपेक्षतासाधने बाध इति भावः । प्रमात्वस्येत्यादिकं जातिविशिष्टायां व्यक्तौ शक्तिरिति तार्किकरीत्या । तादृशज्ञानस्य प्रमात्वयुक्तज्ञानस्य । ज्ञाने ज्ञानसामान्ये निर्विकल्पके वा ज्ञाने ॥ व्यभिचारादिति ॥ तादृशान्वयव्यतिरेकयोरसम्भवादिति भावः ॥ उभयेति ॥ गुणस्य दोषनिरासप्रामाण्योभय-कारणत्वे इत्यर्थः ॥ न चैवमिति ॥ दोषस्यापि गुणनिरासोपक्षीणत्वमस्तु उभयकारणत्व-कल्पकं प्रमाणं नास्तीत्यर्थः ॥ सममिति ॥ गुणस्याप्युभयकारणत्वमस्त्वित्यर्थः । यादृच्छिकेत्यादिभ्रान्तप्रतारकवाक्यजन्यप्रमायां व्यतिरेकव्यभिचार इत्यर्थः ॥ तावतेति ॥ दोषाभावस्य प्रामाण्यकारणत्वे अपौरुषेयत्वं वेदस्य न व्याहन्यते । तत्तदैव व्याहन्येत यद्या-प्तोक्तत्वं प्रामाण्यकारणं स्यादिति भावः ॥ स्वरूपेति ॥ स्वेषां यद्देवत्वविशिष्टं रूपमित्यर्थः ।

### **वाक्यार्थमञ्जरी**

देवतापदस्य यदि विनाशित्वे शब्दे नित्यवेदे अप्रामाण्याख्यविरोधः स्यात्पश्चाद्देवाभावेन वाच्यहीनस्य प्रामाण्यायोगादिति चेन्न । अतः धाता यथेति शब्दान्महतां प्रत्यक्षादन्येषा-मुपरितनकालो देवानां कालत्वादित्यनुमानाच्च प्रभवाद्देवानां प्रभवनियमावगमादित्यर्थः । तथा च देवाभावकाले वाच्यहीनत्वमेवेति भावः ॥ तदेवेति ॥ निरभिधेयत्वादिदोषशून्यवाक्य-स्यैवावगमत्वादिति भावः ॥ वाचेति ॥ हे विरूप तस्मै भगवते नित्यया वाचा शोभनां स्तुतिं प्रेरयेत्यर्थः ॥ उपचारेति ॥ नित्यवद्बहुकालवृत्तित्वादिति भावः ॥ प्रामाण्याभावेति ॥ अनित्यत्वे पुरुषजन्यत्वेन विप्रलम्भादिदोषमूलत्वसम्भवादिति भावः । तार्किकः प्रत्यवतिष्ठते ॥ आप्तिमूलत्वेनेति ॥ विवक्षितार्थतत्त्वज्ञानाविप्रलिप्साकरणपाटवविवक्षितार्थरूपाप्तिमूलत्वे-नेत्यर्थः । तथा च न दोषशङ्केति भावः ॥ सार्वज्ञादाविति ॥ विवक्षितार्थतत्त्वज्ञानादा-वित्यर्थः । वेदस्य सर्वार्थप्रतिपादकत्वात्सार्वज्ञोक्तिः । विवादपदं धर्माद्यतीन्द्रियापरोक्षिणः सार्वज्ञं कैमुत्यसिद्धमिति भावः । आभासतुल्यत्वमाह ॥ प्रमेयत्वेनेति ॥ विवादपद-मस्मदादिप्रत्यक्षं प्रमेयत्वाद्घटवदिति विप्रतिपन्नास्मदादिप्रत्यक्षत्वसाधनापातादित्यर्थः । हेतोरनिर्वचनादसिद्धिश्चेत्यत आह ॥ किं चेत्यादिना ॥ न तेन सार्वज्ञसिद्धिरित्यन्तेन ॥ केवलान्वयीति ॥ व्यावर्तकधर्मस्यैव जातित्वादिति भावः ॥ अस्वतन्त्रत्वादिति ॥ द्रव्यादिसापेक्षप्रतीतित्वादिति भावः ॥ गुणादावपि वृत्तेरिति ॥ गुणकर्मणोश्च द्रव्यमात्र-वृत्तेरितिभावः ॥ अनित्येऽपीति ॥ विशेषस्य यावन्नित्यद्रव्यमात्रवृत्तित्वादिति भावः । अप्रतियोगिसापेक्षित्वादिति छेदस् ततः प्रमेयाभावात् ॥ भावभवित्रोरिति ॥ धर्मधर्मिणोरित्यर्थः ॥ उक्तानतिवृत्तेरिति ॥ अतिरिक्तत्वे क्वचिदन्तर्भावस्यावश्यकत्वेन तस्य च न तावद्द्रव्य-मित्यादिनोक्तदोषमतिक्रम्यावृत्तेरित्यर्थः ॥ एवमिति ॥ यदि प्रमेयस्य भावः प्रमेयत्वं न ततोऽतिरिक्तं तर्हि परस्य भावः परत्वम्, अपरस्य भावो ऽपरत्वं, गुरोर्भावः गुरुत्वं, द्रवतो भावः द्रवत्वं, पृथग्वृत्तेर्भावः पृथक्त्वं न ततोऽतिरिक्तमिति अङ्गीकारापातेन तेषां गुणानां तिलोदकाञ्जलिदानप्रसङ्गादित्यर्थः ॥ प्रमेति ॥ प्रमाविषयत्वरूपप्रमेयत्वेन प्रमाणाभास-मानत्वादिति भावः ॥ अन्येनेति ॥ तथाचायुतासिद्धत्वाभावान्न समवायः । प्रमाया गुणत्वादेव न संयोग इत्यर्थः ॥ उक्तदोषेति ॥ न तावद् द्रव्यमित्याद्युक्तदोषाणां लङ्घने अतिक्रमणे अजङ्घालुत्वाज्जङ्घाशून्यत्वादित्यर्थः । जङ्घालोऽतिजवस्तुल्य इत्यमरोक्तेः । अन्यसमये तार्किकसिद्धान्ते ॥ धर्मान्तरेऽपीति ॥ ज्ञेयत्वाभिधेयत्वादावपीत्यर्थः ।

तथा च तस्यापि नोक्तसाध्ये हेतुत्वं सम्भवतीति भावः । विप्रतिपन्नं भूभूधरादिकम् । सार्वज्ञसिद्धिरिति उपादानगोचरापरोक्षज्ञानवत एव कर्तृत्वादिति भावः ॥ शरीरजन्यत्वेति ॥ ईशस्य तन्मते अशरीरत्वादिति भावः ॥ सत्प्रतिपक्षत्वाच्चेति ॥ नन्वत्रोपाधेः सत्प्रति-पक्षोन्नायकत्वेनैव दूषकत्वमुत प्रकारान्तरेणापि नाद्यश् चशब्दानुपपत्तेः ॥ उपाधावित्यादि ॥ पृथग्विशेषणकृत्यकथनानुपपत्तेश्च । नान्त्यः । स एवोपाधिदोषोऽपीति प्रमाणलक्षणविरोधात् । तत्र प्रतिज्ञायाः समबलप्रमाणविरोधरूपप्रतिपक्षातिरिक्तोपाधिदोषस्यैवकारेणाप्यावर्तनात् । उपपादितं चैतन्न्यायकल्पलतायामिति चेदुच्यते पक्षादिप्रविभागात्पूर्वं व्याप्तिग्रहकाले प्रतीत-स्योपाधेर्व्यभिचारोन्नायकत्वम् । अनन्तरं च प्रतिपक्षोन्नायकत्वमेव । व्याप्तेः पूर्वं गृहीतत्वेन व्यभिचारोन्नायकत्वासम्भवात् । उदाहृतवाक्यं चानन्तरोपस्थितोपाधिविवक्षयैव अन्यथा ‘साध्य-साधनवैलोम्यमव्याप्तः साधनस्य च’ इत्यनुव्याख्याने व्याप्तिचशब्दाभ्यां व्यभिचारसत्प्रतिपक्ष-योरुक्त्या तद्विरोधापत्तेः । स्पष्टं चैतत्पद्धत्यादौ तर्कताण्डवे च । तथा चात्र व्यभिचार सत्प्रतिपक्षाख्यदूषणद्वयाभिप्रायेण प्रवृत्तेर्न कोऽपि दोष इति ॥ पक्षव्यावृत्त्यर्थत्वादिति ॥ अन्यथा जन्यत्वमात्रस्य पक्षे सत्वेन साधनव्यापकत्वं स्यात् । विशेषणदाने चेश्वरस्य शरीराभावाद्भवति तद्व्यावृत्तिरिति भावः ॥ पक्षेतरस्यापीति ॥ तत्रापीतरत्वमात्रस्य पर्वते सत्वेन साधनव्यापकत्वपरिहाराय पक्षव्यावृत्त्यर्थं पर्वतेति विशेषणोपादानादिति भावः । र्पवतेतरत्वस्य व्याप्तिरस्ति न वा आद्यं निरस्यति ॥ का नो हानिः पर्वतेतरत्वादीनामपि व्याप्तिरस्ति चेदिति ॥ यद्वा वह्निरहितं पर्वतं पक्षीकृत्य वह्निः साध्यते तदा पक्षे साध्यव्याप्त्यभङ्गाद्भवत्येव पर्वतेतरत्वमुपाधिः । अत एव बाधोन्नीतपक्षेतरस्य पर्वतेरत्वादे-रुपाधित्वं संमतमिति भावः । द्वितीयं निराह ॥ अनुमानोपजीव्येन बाधादव्याप्तिरिति ॥ अनुमानस्योपजीव्येन यद्यग्निर्न स्यात्तर्हि धूमोऽपि न स्यादिति तर्केण पक्षे वह्निनिश्चये तत्रैव साध्यव्यापकत्वभङ्गेन पर्वतेतरत्वस्योपाधिलक्षणराहित्येनैव दुष्टत्वम् । न तु पक्षव्यावर्तक-विशेषणवत्वादित्यर्थः । हेतौ व्यभिचारवारकविशेषणमेवोपादेयं न त्वसिद्धिवारकमिति मते प्रतिपक्षे विशेषणं व्यर्थमेवेत्यत आह ॥ न चेति ॥ व्यभिचारवारकविशेषणस्य व्याप्तिग्रहोप-योगित्वान्न वैय्यर्थ्यमित्यत आह ॥ व्याप्तिवदिति ॥ तदर्थमसिद्धिवारकविशेषणमपि सप्रयोजनमिति भावः । उपाधेरन्यथासिद्धिमाशंक्य निराह ॥ सकर्तृकत्वेति ॥ उत्तरत्रेति ॥ समयपादे सम्बन्धानुपपत्तेश्चेत्यत्र शरीराभावे ईश्वरस्य मृतपुरुषवज्जगतो कर्तृत्वेन सम्बन्धानु-पपत्तेरिति शरीरस्यापि कर्तृत्वे प्रयोजकत्वसमर्थनेन निराकरिष्यत इत्यर्थः । सकर्तृत्वे उक्तरीत्या सर्वज्ञत्वं प्राप्तमेवेत्यत आह ॥ बहुकर्तृत्वेति ॥ जगत्कर्तुरेकत्व एव तस्योक्तरीत्या सार्वज्ञं स्यादिति भावः ॥ लोकानुकूल्यादिति ॥ लोके विचित्रप्रासादादिनिर्माणस्यानेककर्तृकत्वस्यैव दर्शनादिति भावः ॥ अविप्रलम्भादीति ॥ प्रमाणाभावादिति भावः ।

सार्वज्ञस्योक्तरीत्या कथञ्चिच्छङ्कार्हत्वेऽपि अविप्रलम्भादेस्तदभावादतीत्युक्तम् । आप्त्य-निश्चयादिति भाष्यमाप्तिमूलकत्वानिश्चयादित्यपि व्याचष्टे ॥ अस्तु वेति ॥ कुतः प्रमाणादनु-मानादागमाद्वा वेदः पामरप्रणीतः वेदत्वाद् व्यतिरेकेण गगनवदित्याभाससमानयोगक्षेमत्व-मनुमानस्येत्याह ॥ वेदत्वस्येति ॥ वेदत्वस्य पामरप्रणीतकालिदासादिवाक्यरूपात्सपक्षा-द्व्यावृत्तत्वेनासाधारण्यमिति चेत्तर्हि सर्वज्ञप्रणीतभारतादिरूपसपक्षाद्व्यावृत्तत्वेन त्वत्पक्षेऽप्य-साधारण्यमित्याह ॥ असाधारण्यस्य चेति ॥ वेदानित्यत्व इति ॥ तथा च वेदप्रामाण्यसिद्धौ प्रमाणवाक्यत्वेनाप्तिमूलत्वसिद्धिः । तत्सिद्धौ च तत्प्रामाण्यसिद्धिरित्यन्योन्याश्रय इति भावः ॥ तस्मादिति ॥ तस्माद्यज्ञात्सर्वहुत ऋचः सामानि जज्ञिरे इत्यत्र यज्ञशब्दवाच्येश्वरजन्यत्वं श्रूयत इति भावः ॥ उक्तेति ॥ ईश्वरसार्वज्ञासिद्धिरूपोक्तदोषादित्यर्थः ॥ कारणेति ॥ अग्निरचितत्व-रूपमुख्यार्थत्याग इति शेषः । एतत्सम्प्रदायप्रवर्तकत्वमीश्वरस्य तु सर्वज्ञत्वात्कर्तृत्वमेवेति भावः ॥ चक्रकापातादिति ॥ ईश्वरस्य सर्वज्ञत्वे तस्माद्यज्ञादित्यादिना वेदस्य सर्वज्ञप्रणीतत्व-सिद्धिस्तत्सिद्धौ च वेदप्रामाण्यसिद्धिस्तत्सिद्धौ च वेदेनेश्वरस्य सार्वज्ञसिद्धिरिति चक्रका-पातादित्यर्थः । तादृशम अदृष्टविषयम् ॥ अनुमानमिति ॥ देवदत्तशरीरं देवदत्तविशेषगुणजन्यं कार्यत्वे सति देवदत्तभोगहेतुत्वाद्देवदत्तप्रयत्नजन्यमालावदित्यनुमानमित्यर्थः ॥ प्रतिपक्षादीति ॥ देवदत्तशरीरादेः किं साक्षाद्देवदत्तविशेषगुणजन्यत्वं साध्यमुत परम्परया वा । नाद्यः धर्माधर्म-योरप्यारम्भकप्रेरणादिनैवोपयोगाङ्गीकारात् । देवदत्तशरीरं न साक्षाद्देवदत्तगुणजन्यं शरीरत्वाद्य-ज्ञदत्तशरीरवदिति सत्प्रतिपक्षाच्च । द्वितीये जन्मान्तरीयप्रयत्नाराधितदेवताद्वारेणोपपत्तेरर्थान्तरता देवदत्तविशेषगुणजन्यतया विनाप्यकाशादेरिवेश्वरेच्छया देवदत्तस्य भोगहेतुता सम्भवतीत्य-प्रयोजकता चेत्यादिदुष्टत्वादित्यर्थः ॥ अदृष्टसम्भावनेऽपीति ॥ उक्तरीत्या सामान्यतो दृष्ट-सिद्धावपि नादृष्टविशेषसिद्धिरित्यर्थः । तदेव व्यनक्ति ॥ न हीति ॥ प्रामाण्यस्य करण-प्रामाण्यस्य ॥ स्वतस्त्वेनेति ॥ ज्ञानजनकशक्त्यैव तद्गतयाथार्थ्यजनकत्वेनेत्यर्थः ॥ गुणेति ॥ कर्तृगुणोत्पादकेत्यर्थः । एतदेवोपपादयति ॥ प्रामाण्यं नामेत्यादिना ॥ याथार्थ्यं ज्ञाननिष्ठम् ॥ याथार्थ्यमिति ॥ अप्रामाण्यघटरूपयोर्व्यभिचारवारणाय विशिष्टग्रहणम् । विशेषणत्यागेनाप्याह ॥ याथार्थ्यमिति ॥ अप्रामाण्यं न दोषजन्यं ज्ञानधर्मत्वात्प्रामाण्यवदित्याभाससाम्यमाशंक्य-निराकरोति ॥ न चेति ॥ दोषाभावेति ॥ तथा चान्वयव्यतिरेकाभ्यामप्रामाण्यदोषयोः कार्य-कारणभावग्राहकप्रमाणबाधकमिति भावः । न चैवं गुणाभावे प्रामाण्याभावोऽपि नियत इति वाच्यम् । यादृच्छिकसंवादिस्थले व्यभिचारस्य वक्ष्यमाणत्वात् ।

प्रमा ज्ञानसामग्री व्यतिरिक्तकारणजन्येत्यत्र प्रमात्वविशिष्टं पक्षस् तदुपलक्षितं वा । तत्राद्यं विकल्प्य दूषयति ॥ प्रमाया इति ॥ अत्र सर्वत्र कारणपदं सामग्रीपरं पूर्वोत्तरग्रन्थानुगुण्याद् एवंविधत्वेनातिरिक्तकारणजन्यत्वेन एतदुत्तराभ्यामप्यन्वितम् ॥ व्याहतेरिति ॥ सर्वस्यापि स्वसामग्रीमात्रजन्यत्वादिति भावः । द्वितीयं शङ्कते ॥ प्रमात्वयुक्तज्ञानस्येति ॥ अत्रापि ज्ञानसामग्रीव्यतिरिक्तकारणजन्यत्वं किं तन्मात्रजन्यत्वम् उत ज्ञानसामग्रीजन्यत्वे सति तदति-रिक्तजन्यत्वम् । आद्ये आह ॥ तादृशज्ञानस्यापीति ॥ द्वितीयं शङ्कते ॥ ज्ञानकारणेति ॥ घटादौ व्यभिचारादिति ॥ कार्यत्ववति घटादौ ज्ञानकारणजन्यत्वांशाभावादिति भावः ॥ ज्ञानकारणमात्रेति ॥ घटादावस्य सत्वान्न व्यभिचार इति भावः । ज्ञाने ज्ञानसामान्ये ॥ ज्ञानातिरिक्तेति ॥ ज्ञानसामान्यातिरिक्तेत्यर्थः ॥ तत्साधनेति ॥ ज्ञानकारणमात्रजन्यत्वा-भावसाधनेत्यर्थः । तथाचाभाससाम्यमिति भावः । ननु ज्ञानसामान्ये ज्ञानसामग्रीमात्र-जन्यत्वाभावः । सिद्ध्यनुजन्यत्वेन वातिरिक्तसामग्रीजन्यत्वेन वा सिद्ध्यति । आद्ये ज्ञानम् अजन्यं कार्यत्वादिति प्रयुक्तं स्यात्तथा च प्रतिज्ञाहेत्वोर्व्याघातः । द्वितीये ज्ञानं ज्ञान-सामग््रयतिरिक्तसामग्रीजन्यमिति स्यात्तथा च प्रतिज्ञाहेत्वोर्व्याघातः । ज्ञानजनके ज्ञान-सामग््रयतिरिक्तत्वाभावादित्यत आह ॥ विशिष्टाभावविकल्पेनेति ॥ ज्ञानसामग्रीमात्र-जन्यत्वाभावरूपविशिष्टाभावविकल्पेनाभिहितव्याघातस्य समीकरणात् तुल्यत्वादिति भावः । तथाहि प्रमायामपि नाजन्यत्वेन ज्ञानसामग्रीमात्रजन्यत्वाभावपर्यवसानं पूर्ववत्प्रतिज्ञा-हेत्वोर्व्याहतेः । नाप्यतिरिक्तसामग्रीजन्यत्वे प्रमाया अपि ज्ञानत्वेन तत्कारणस्य ज्ञानसामग्री-व्यतिरिक्तत्वाभावेन प्रतिज्ञापदयोर्व्याघातादिति ॥ प्रतिज्ञानिरासेनेति ॥ प्रमाज्ञानसामग्री-व्यतिरिक्तकारणजन्येति प्रतिज्ञानिरासेनेत्यर्थः । परतस्त्ववादिनापि गुणत्वजातेरनङ्गीकारेण गुणशब्देन ज्ञानकारणातिरिक्तकारणस्यैव विवक्षणीयत्वेन पूर्वोक्तव्याघातापत्तेरिति भावः । कार्यत्वहेतुदोषस्य घटज्ञानयोर्व्यभिचारस्यात्र हेतावसम्भवात्प्रतिज्ञानिरासेनेत्युक्तम् ॥ अन्यत्रेति ॥ अनन्यथासिद्धमन्यथासिद्धं वेत्यर्थः ॥ व्यभिचारादिति ॥ तादृशान्वयव्यतिरेकिण-स्तन्तुरूपस्य पटहेतुत्वादर्शनादिति भावः ॥ उभयेति ॥ दोषनिरासरूपप्रामाण्यरूपोभयेत्यर्थः । एवं दोषस्य गुणनिरासोपक्षीणत्वादिनेत्यर्थः । एतत् प्रमाया गुणान्वयव्यतिरेकनियमेन तेषामुभयकारणत्वम् ॥ व्यभिचारादिति ॥ भ्रान्तप्रतारकवाक्ये गुणाभावेऽपि प्रमोत्पत्त्या व्यतिरेकव्यभिचारादित्यर्थः ॥ कारणतयापन्न इति ॥ प्रतिबन्धकाभावस्यापि कारणत्वादिति भावः ॥ कारणत्वापत्तेरिति ॥ न चेष्टापत्तिः प्रतिबन्धकाभावस्यापि कारणत्वे उत्सर्गापवादयोः क्वाप्यभावप्रसङ्गात् । औत्सर्गिककार्यापवादकविरहतारूपान्यथासिद्धत्वाच्चेति भावः ॥ दोषा-भावस्य कारणत्वे चेति ॥ नन्विदमयुक्तं पूर्वग्रन्थेन तर्हि दोषाभावः कारणमित्यायातमिति चेन्न तथासत्युत्सर्गापवादयोः क्वाप्यभावप्रसङ्गादिति सुधाया दोषाभावोऽपि न कारणं यादृच्छिकसंवादादिषु सत्यपि दोषे प्रमाणज्ञानोदयादिति तत्वनिर्णयटीकायाश्च विरोधादिति चेदुच्यते । अभ्युच्चयवादेनात्र कारणत्वोक्तिरित्यदोषः ।

वस्तुतस्तु अत्र कारणपदं घटं प्रति कुलालपित्रादिसाधारणतद्व्यतिरेकप्रयुक्तव्यतिरेक-प्रतियोगित्वरूपप्रयोजकत्वमात्रपरम् । अत एव अदुष्टमिन्द्रियं त्वक्षं तर्को दुष्टस्तथानुमा । आगमो दुष्टवाक्यं चेति ब्रह्मतर्कवाक्ये निर्दोषार्थेन्द्रियसन्निकर्षः प्रत्यक्षमित्यादिप्रमाणलक्षणे च दोषाभावघटितलक्षणकथनमपि सङ्गच्छते । न चैवं प्रामाण्यस्य ज्ञानकारणातिरिक्तकारण-सापेक्षत्वेन परतस्त्वं मन्तव्यम् । दोषाभावस्य प्रयोजकत्वेऽपि कारणत्वाभावेनातिरिक्तकारणा-नपेक्षितत्वात् । दोषाभावस्यापेक्षितत्वेऽपि प्रमाजननशक्तिः सहजा न तु भ्रमजनने शुक्ति-वदाधेयेत्येतावतैव प्रामाण्यस्वतस्त्वसिद्धेश्च । उक्तं च सुधायाम् इन्द्रियादीनामौत्सर्गिकी शक्तिः प्रामाण्यजनने दोषापवादादप्रामाण्यमपि जनयतीति पूर्वग्रन्थादीनां च दोषाभावस्य कारणत्व-निषेधपरत्वमित्यविरोधः स्पष्टमेतत्तर्कताण्डव इति ॥ अव्याघातादिति ॥ प्रामाण्यार्थ-माप्तोक्तत्वानङ्गीकारादिति भावः । व्यभिचारात् साध्याव्यापकत्वात् ॥ अजन्यप्रमात्वमिति ॥ जन्यप्रमात्वाभाव इत्यर्थः । तेन व्यभिचारनिरासः ॥ व्याप्त्यभावादिति ॥ यादृच्छिकविसंवादि-दुष्टवाक्यजन्यप्रमायां गुणजन्यत्वाभावरूपसाध्ये सत्यपि जन्यप्रमात्वाभावरूपोपाध्यभावेन साध्याव्यापकत्वादित्यर्थः ॥ कर्तृगुणनिरपेक्षस्यापीति ॥ ज्ञानगतयाथार्थ्यं प्रयोजकत्वेनाभिमत-गुणाप्तत्वनिरपेक्षस्यापि यथार्थज्ञानकारणत्वरूपप्रामाण्यसिद्धेरित्यर्थः । देवतानां भावः सत्ता तन्नियम इत्यर्थः ॥ देवताह्वानादिरूपस्येति ॥ एह्यग्ने इत्यादिमन्त्राणां देवताह्वानार्थत्वात्तदा देवताभावे तदाह्वानायोगादिति भावः ॥ स्वरूपनित्यत्वाभावेऽपीति ॥ देवत्वव्यवहार-हेतुविशिष्टरूपस्य नष्टत्वादिति भावः ॥ अतीतविषयतयैवेति ॥ अन्यथा अकल्पयदिति लङ् न स्यादिति भावः ॥ उपचारेणेति ॥ प्रभवस्य बाहुलिकत्वेनेति भावः । तदनिश्चयस् तादृश-प्रत्यक्षानिश्चयः ॥ यथेति ॥ पर्यये ऋतूनां परिवर्तने संवत्सरान्तरप्राप्ताविति यावत् । ऋतुषु वसन्तादिषु नानारूपाणि अन्योऽन्यविलक्षणानि । तानि तान्येव वसन्ते कोकिलगानादीनि अन्यदा सारसगानादीनि ऋतुलिङ्गानि ऋतुज्ञापकानि यथा दृश्यन्ते तथा युगकल्पादिषु नाना-रूपास्त एव त एव भावाः पदार्था दृश्यन्ते इति भारतवाक्यार्थः । अत्र दृश्यन्त इत्यनु-वादात्प्रत्यक्षं ज्ञायत इति भावः । व्यभिचारस्त्वद्रीत्या ॥ परं प्रतीति ॥ परेण पूर्वपक्षिणा प्रलयानभ्युपगमेन व्यावृत्याप्रसिद्धेरिति भावः ॥ प्रमाणेति ॥ यत्प्रयन्ति आकाशं प्रत्यस्तं यन्ति यमप्येति भुवनं यस्ंिमश्च लयं यान्तीत्यादिरूपेत्यर्थः ॥

------------------------------------------------------------------------

ॐ अत एव च नित्यत्वम् ॐ

## **सूत्रभाष्यम्**

॥ ॐ अत एव च नित्यत्वम् ॐ ॥ २९ ॥

अत एव शब्दस्य नित्यत्वादेव च देवप्रवाहस्य नित्यत्वं युक्तम् ॥

### **सत्तर्कदीपावली**

वैदिकेन्द्रादिना तदर्थप्रवाहोच्छेद इत्याह ॥ अत इति ॥ गतैर्देवैः समाननामरूपत्वा-द्वर्तमानानां मुक्त्यनन्तरमपि अपुनरावृत्तावपि भविष्यद्देवेषु पूर्वेष्विव ब्रह्मरुद्रादिव्यवहारा-विरोधः । तथा च श्रुतिः । यथा पूर्वमकल्पयदिति ।

### **तत्त्वप्रदीपिका**

अत एव शब्दस्य नित्यत्वहेतोरेव च देवप्रवाहनित्यत्वं सुसाधं भवति विनाऽपि हेत्वन्त-रान्वेषणेन । यस्माद्धेतोः प्रामाण्यविरोध आशङ्क्यते । न ह्यनित्यत्वे वाच्यस्य शब्दनित्यत्वं समञ्जसं स्यात् । न च पदस्थानां देवादीनामेव नित्यत्वमाशङ्कनीयम् । अप्रलयप्रसङ्गात् । न च सर्गप्रलयाभावो वाच्यः । श्रुतिविरोधात् । अथापि स्यान्नालं श्रुतिः सृष्ट्यादिकं वेदादिकं च प्रमापयितुं विधिपरत्वादिति । मा भूत्तर्ह्यग्निहोत्रं जुहोतीत्यादिवाक्यानामग्निहोत्रादिसिद्धार्थ-वाचकत्वम् । ततश्चाग्निहोत्रहोमादौ प्रमाणाभावाद्वैदिकक्रियालोपः प्रसज्येत । नाग्निहोत्रादिसिद्धे तात्पर्यं कार्य एवेति वदतस्तद्विपरीतमेवोत्तरं स्यात् । तथा सति क्रियालोपः स्यादिति चेन्मैवम् । उच्छ्वासादिक्रियाकरणात् । विहितक्रियालोपः स्यादित्युक्तमिति चेत् कस्य विहिता क्रिया ? ब्राह्मणो यजेतेत्यादौ विहिता हि ब्राह्मणादिवर्णाश्रमिणामिति चेन्न । यजनविधि-मात्रपरस्य वाक्यस्य ब्राह्मणादावमानत्वात् । अतश्चायं चण्डमतिश्चण्डालादेर्यज्ञाधिकार-मप्यनुजज्ञिवान् । न चाग्निहोत्रमेव सायमादावेव हुतवह एव तत्तन्मन्त्रेणैवेत्थमेव होतव्यमिति नियमः । कस्यचित्कदाचित्कुत्रचिद्यथाकथञ्चित्केनचित्करणस्य यज्ञत्वं स्यात् । अहो यथोद्गतस्य कर्मतत्वमीमांसापरिखिन्नमनसो वेदतात्पर्यविचारणाकौशलपरिपाकः । उक्तं च ‘यत्किञ्चि-त्करणस्यापि यज्ञतैवान्यथा भवेत्’ इति भगवतैवानुभाष्ये ॥

अथ मतं न यजिविधिमात्रपरं वाक्यं ब्रूमः किन्तु द्रव्यकालकर्तृकरणादिकारक-विशिष्टविधिपरमतो नोक्तदोष इति । तदपि हन्त तापसस्य हृदयतापातिरेकादुत्कासितमिव । सिद्धान्विते लिङादिपदशक्तिस्वीकारापत्तेः । ननु यद्यपि विध्यर्थतया सिद्धवस्तुकथनं न निषिद्ध्यते । कार्य एव तात्पर्यं पर्यवसितम् । अतो माऽपसिद्धान्त इति चैन्मैवम् । स्वर्गाद्यनु-भावार्थत्वात्क्रियाविधेः सिद्धपरत्वं क्रियावाचिनामपि किं न स्यात् । प्रयोजनानुद्देशेनाधि-कारिणः कर्तव्यतामात्रविधिपरत्वाभ्युपगमे वेदस्य तदादिष्टमकुर्वतः किं स्यात् । प्रत्यवाय-स्स्यादिति चेत्, तत्परिजिहीर्षवस्तर्हि विहितमनुतिष्ठन्तीति तत्परिहारार्थता विधेरभ्युपगता । अतस्सिद्धपरताऽपि पदानां बलादाश्रयणीया । तस्माच्छ्रुतिसिद्धं देवतादिकमपि नापलपनीयम् ।

‘आम्नायस्य क्रियार्थत्वादानर्थक्यमतदर्थानाम्’ इति सूत्रविरोधश्च तत्पक्ष एव भवति । क्रियातिरिक्तस्य कस्यचित्कार्यस्य लिङाद्यर्थत्वाभ्युपगमात् । ननु ‘स्वर्गकामो यजेत’ इत्यादि वाक्यप्रामाण्यार्थमेव क्रियातिरिक्तं किञ्चित्स्थायि कार्यं विध्यर्थत्वेनाभ्युपगन्तव्यम् । क्रियायाः क्षणविनाशित्वेन देहान्तरोपभोग्यस्वर्गादिफलदानायोगादिति । मैवम् । क्रियातिरिक्ते व्युत्पत्त्य-सम्भवात् । न तावल्लोकतस्तत्र व्युत्पत्तिः । अलौकिकत्वात्तस्य । नापि जिह्वादाविव प्रसिद्ध-पदसमभिव्याहारात् । ज्योतिष्टोमादिवाक्येषु तद्वाचकपदाभावात् । क्रियामात्रवाचिनो हि धातवः । लिङादयस्तु कर्तव्यतामात्रनिष्ठाः । अतो नात्र कार्याभिधायि पदं पश्यामः । प्रामाण्यानुपपत्तितर्कावगम्यं कार्यं लिङाद्यर्थं ब्रूम इति चेत्तर्हि क्रियाकर्तव्यतायां प्रमाणा-भावात्क्रियालोपः स्यात् । तर्कगम्यत्वे चापूर्वत्वं प्रत्यादिष्टं स्यात् । तथा च न वेदैकगम्यो नियोगः । न च वाच्यं तर्कस्य स्मृतिरूपत्वान्न प्रमाणान्तरतापत्तिरिति । अनुभूतविषयत्वाद-परोक्षरूपत्वाच्च स्मृतेः । तर्कस्य लैङ्गिकत्वात् । सापेक्षज्ञानत्वं स्मृतिलक्षणं लक्षणविदो वदन्ति । अतो भाविभूतप्रमाणान्तरसापेक्षत्वान्न तर्कस्मृत्योर्भेद इति चेन्न । पूर्वानुभूतसंस्कारमात्रजं ज्ञानं स्मृतिरिति स्वाभ्युपगमविरोधात् । न च तर्कस्यानुमानादधिकं प्रमाणान्तरसापेक्षत्वं लभ्यते । अथ प्रमाणानुग्राहकत्वात्तर्कस्य स्वविषयभाविप्रमाणान्तरसापेक्षत्वमस्तितरामिति तदयुक्तम् । व्याप्तिमतस्तस्य स्वयमनुमानात्मकत्वेन प्रमाणानुग्राहकत्वमात्राभावात् । व्याप्तिविरहिणस्तु तदाभासत्वेनाननुग्राहकत्वात् । न च नियतावयवमेवानुमानं प्रमाणमिति नियमः । निजसमय-नियमितावयवरहितेनापि तेन परपरिजल्पितेन साध्यार्थावगमात् । नियमसाधकप्रमाणाभावाच्च । न चानुमानात्तत्सिद्धिः । तत्साधकस्यानुमानस्य नियतावयवत्वाङ्गीकारेऽनवस्थाप्रसक्तेः । तर्कमात्रत्वे तत्प्रामाण्यं प्रथमत एव समाश्रयणीयम् । अतः किमनेनाजागलस्तनाय-मानेनावयवनियमकल्पनेन । नन्वसति नियमे प्रयोजकक्लृप्त्यभावान्न्यूनाधिकताविवेकानु-पपत्तिरिति । मैवम् । दूषणोक्तिवदुपपत्तेः । न हि परप्रयुक्ते साधने दूषणं सनियममुपन्यस्यते । न चानवस्थादिदोषोक्तिरवयवनियमवती भवति । न च तत्र न्यूनाधिकविवेको दुरवबोध एवमिहापि द्रष्टव्यम् ।

न च वेदप्रामाण्यानुपपत्त्या क्रियातिरिक्तस्थायिकार्यान्वेषणं युक्तम् । कालान्तर-भाविफलदायिनः सर्वज्ञस्येश्वरस्य वेदसिद्धत्वोक्तेः । एतेनैवेतदप्यपास्तं यदाहुरेते जैमिनि-मतसमाश्रयमानेन देवताद्यभावम् । वेदप्रमाणादेव देवतातद्देहदेशभेदसंवेदनस्य सौलभ्यसम्पाद-नात् । मध्वाद्युपास्तिषु प्राप्तपदत्वेन तत्प्राप्त्यसम्भवात्तद्दर्शित्वाच्च तत्फलाय देवानामनधिकारं ब्रुवता जैमिनिनाऽन्यत्राधिकारमभ्यनुजानता देवतासद्भावोऽभ्युपगतः । ‘धर्मं जैमिनिरत एव’ इत्यादिना चेश्वरवादित्वमावेदितं जैमिनेः । अतस्सुसाधीयः साधितं देवतोत्पत्त्यङ्गीकारेऽपि शब्दे प्रामाण्याविरोध इति ।

### **तत्त्वप्रकाशिका**

युक्त्यन्तरेण देवप्रवाहनित्यतां साधयत्सूत्रं पठित्वा व्याचष्टे ॥ अत एवेति ॥ न देवप्रवाहनित्यत्वसिद्ध्यर्थं युक्त्यन्तरं गवेषणीयं किं तु यत्परेण प्रतिपादितं वेदस्य नित्यत्वं तदन्यथानुपपत्त्यैव तत्सिद्ध्यति । न हि वाच्यानित्यत्वे वाचो नित्यत्वमुपपद्यत इति भावः । न चाप्रामाण्येनोपपत्तिः । तदभावादेव । नापि भारतादितदतीतविषयत्वेन । अनुपपत्तेरुक्तत्वात् । न च तद्वाच्यदेवतास्वरूपस्यैव नित्यत्वेनान्यथोपपत्तिः । ‘सूर्याचन्द्रमसौ’ इत्याद्युत्पत्तिश्रुतेः प्रलयश्रुतिबाहुल्याच्च । न च प्रलयश्रुतीनामयथार्थत्वम् । बाधकाभावात् । जातिसङ्केताद्यनु-पपत्तेरिति चेन्न । ईश्वरविरचितत्वेनोपपत्तेः । ब्राह्मणादेव ब्राह्मण इति नियमस्य क्वचिदन्यथात्वोपपत्तेर्वृश्चिकताण्डुलीयकादिवदिति ॥

### **गुर्वर्थदीपिका**

ननु श्रुतेः स्वरूपतो नित्यत्वं ‘यादृशो यक्षस्तादृशो बलिः’ इति न्यायेन देवानां स्वरूपनित्यत्वमेवाक्षिपेन्न तु प्रवाहतो नित्यत्वम् । अतोऽनधिकारश्चेति गूढाभिसन्धिः शङ्कते– न च तद्वाच्यदेवतेति । मनुष्यादिवज्जातिभेदनियामकमातापित्रादिभेदरहितदेवानां स्वरूप-नित्यत्वाभावे सर्वेषामुच्चजातेरेवापेक्षितत्वेन ब्रह्मपदस्थानामुच्चजातिमत्त्वं रुद्रादिपदस्थानां नीच-जातिमत्त्वमिति जातिसङ्केतो न स्यादिति शङ्कते जातिसङ्केतादीति ॥ आदिपदेन स्थान-सङ्केतादिकं गृह्यते । ननु ब्राह्मणादेव ब्राह्मणाः क्षत्रियादेव क्षत्रिया इत्यादिना लोके ब्राह्मणत्वजातिभेदस्य ब्राह्मणमूलत्वदर्शनेन तद्विना केवलं स्वकरचरणनाभ्यादिजातदेवेषु ब्रह्मादीनां ब्राह्मणत्वं सूर्यसोमादीनां क्षत्रियत्वमित्यादिजातिभेदं दृष्टानुसारीश्वरः कथं कुर्यादिति शङ्कां परिहरति ब्राह्मणादेवेति ॥ विश्वामित्रे तदभावेऽपि ब्राह्मणत्वदर्शनादिति भावः । लौकिकदृष्टान्तान्तरं चाह ॥ वृश्चिकेति ॥ तण्डुले जायमानः कृमिविशेषस्ताण्डुलीयकः । यथा सर्वत्र स्वस्वमातृतो जायमाना वृश्चिकताण्डुलीयकाद्याः क्वचिदीश्वरेच्छया गोमयात्तण्डुलेभ्यश्च जायन्ते तद्वदिति भावः । आदिनिधनरहिता अनादिनिधना उत्पत्तिनाशरहिता इत्यर्थः ।

### **भावबोधः**

तदभावादेवेति ॥ प्रामाण्यस्य साधितत्वेनाप्रामाण्यासम्भवादेवेत्यर्थः । वृश्चिकताण्डुलीय-कादिवदिति ॥ यथा गोमयतण्डुलकणादिविजातीयजन्यानामपि वृश्चिकताण्डुलीयकत्वादिजातिस् तथैवाब्राह्मणाज्जातस्यापि सर्गादिकालीनस्य ब्राह्मणत्वजातिरित्यर्थः ।

### **भावदीपः**

युक्त्यन्तरेणेति ॥ पूर्वमनुमानपदेन युक्तेरुक्तत्वाद्युक्त्यन्तरेणेत्युक्तम् । सौत्रश्चकारः समुच्चय इति भावः । एवकारतात्पर्यमाह ॥ न देवेति ॥ यत्परेणेति ॥ वाचा विरूप नित्ययेत्यादिनेत्यर्थः । अनुपपत्तिं व्यनक्ति ॥ न हीति ॥ यद्यपि शब्दशक्तिविषयस्य वाच्यस्य नाशेऽपि शक्तेस्तदाश्रयशब्दस्य चानाश उपपद्यते शक्त्यनाशे शक्तितदाश्रययोर्नाशानियमात् । प्रलये वाच्यस्य देवतादेरभावेऽपि वाचकसद्भावाद्भारतादिवदतीतविषयत्वोपपत्तेश्च । तथापि प्रागुक्तदिशा इन्द्रागच्छेत्यादिदेवताह्वानादिरूपाया वाचो नित्यत्वं वाच्यानित्यत्वेऽनुपपन्नमिति भावः । अत एव वक्ष्यति नापि भारतादीत्यादि ॥ तदिति ॥ प्रामाण्यस्य साधितत्वेन अप्रामाण्यस्याभावादेवेत्यर्थः ॥ अनुपपत्तेरिति ॥ देवताह्वानादिरूपस्य वर्तमानविषयत्वं विनाऽनुपपत्तेरुक्तत्वादित्यर्थः । सूर्येति श्रुतेरपि स्वरूपैक्यपरत्वोपपत्तेराह ॥ प्रलयेति ॥ ननु प्रलये ब्राह्मणादेरभावेन ब्राह्मण्यां ब्राह्मणाज्जातो ब्राह्मणः परिकीर्तित इत्याद्युक्तजातिभेदः देवर्ष्यादिशब्दसङ्केतः वेदोक्तरूपकर्मलिङ्गादिव्यवस्था च नोपपद्यत इति शङ्कते ॥ जातीति ॥ वृश्चिकेति ॥ यथा गोमयतण्डुलकणादिविजातीयजन्यानामपि वृश्चिकताण्डुलीयकत्वादि-स्तथैवाब्राह्मणाज्जातस्यापि सर्गादिकालीनस्य ब्राह्मणत्वादिजातिरित्यर्थः । सङ्केताद्यनुपपत्तिरग्रे ऋषीणामिति स्मृतौ निरसिष्यत इत्यर्थः ॥

### **अभिनवचन्द्रिका**

वेदस्य नित्यत्वमिति ॥ आह्वानादिरूपस्य वेदस्य नित्यत्वं देवताप्रवाहनित्यत्वं विनाऽनु-पपद्यमानं तद्गमयतीति भावः । ननु यदि वेदप्रामाण्यार्थमुत्तरत्र देवप्रवाहोऽङ्गीक्रियते तर्हि ‘इन्द्रो वै वृत्रं हत्वा महानभवत्’ इत्यादि प्रामाण्यसिध्द्यर्थं वृत्रहननमहद्भवनादेरपि सर्वदाऽऽतीतत्वं स्यात् । अन्यथा वृत्रहननमहद्भवनादेर्वर्तमानत्वेन तदविषयकस्य प्रस्तुततद्वर्तमानतादशाया-मतीतविषयस्याऽप्रामाण्यप्रसङ्गात् । किं च प्रलयेऽपि देवताप्रवाहोऽङ्गीकार्यः स्यात् । प्रामाण्याऽनुपपत्तेः साम्यात् । अथ तदभावविषयत्वमात्रेण प्रामाण्यं, तर्हि उत्तरकल्पेष्वपि तथैवास्तु किं देवताप्रवाहाङ्गीकारेणेति चेत्, न ‘इन्द्रो वा’ इत्यादिवाक्यस्य तद्वर्तमानतादशायां तदतीतत्वस्याऽऽशुभावित्वाभिप्रायेण प्रवृत्तस्य, भाविविवाहस्य आशुभावित्वाभिप्रायेण जातो विवाह’ इति व्यपदेशप्रामाण्यवत् प्रामाण्यसम्भवेन तद्वर्तमानतादशायामतीतत्वस्याऽकल्प्य-त्वात् । एवं भविष्यतीत्यादिवाक्यानां तद्वाच्यस्य वर्तमानतादशायां तद्धर्माणां भविष्यत्वाभि-प्रायेण प्रवृत्तस्य स्वर्गसम्बन्धस्य भावित्वाभिप्रायेण स्वर्गो भविष्यतीत्यादिवाक्यप्रामाण्यवद्धर्मिणो भविष्यत्वाभावेऽपि प्रामाण्यस्योपपत्त्या नाऽर्थस्य वर्तमानतादशायां भविष्यत्वं कल्प्यं प्रलय-प्रतिपादकागमविरोधेन कुण्ठितशक्तिकस्य वेदप्रामाण्यस्य प्रलये देवताप्रवाहकल्पकत्वाभावेऽपि ‘यथैव नियमः कल्प’ इत्यादिप्रमाणानुगृहीतस्य सृष्टिकाले देवताप्रवाहकल्पकत्वस्य युक्तत्वा-द्देवताप्रवाहोऽङ्गीकार्यः । नापि भारतादिवदिति ॥ यद्यपि वेदवद्भारतादेर्वर्तमानकल्पविषयत्वमेव तथापि परोऽतीतविषयत्वं मन्येत इति तदाशङ्क्य निषेधितम् ।

एतेन भारतादेर् वेदसंवादित्वेन वेदवद्वर्तमानविषयत्वमेव वक्तव्यं, न तु अतीतविषयत्व-कथनं युक्तमिति परास्तम् । अनुपपत्तेरिति ॥ आह्वानप्रार्थनाद्यनुपपत्तेरित्यर्थः । वृश्चिक-ताण्डुलीयकादिवदिति ॥ गोमयतण्डुलकणादिविजातीयजन्यानामपि यथा वृश्चिककीटत्वादि-जातिः, तथैव ‘अब्राह्मणाज् जातस्यापि सर्गादिकालीनस्य ब्राह्मणत्वजातिरित्यर्थः ।

### **वाक्यार्थमुक्तावली**

युक्त्यन्तरेणेति ॥ अनुमानपदेन प्रयुक्तयुक्त्यपेक्षयार्थापत्तिलक्षणयुक्त्यन्तरेणेत्यर्थः । एवकारव्यवच्छेद्यं दर्शयति ॥ न देवप्रवाहेति ॥ न हि वाच्येति ॥ वाच्यानित्यत्वे प्रमाण-सूत्रार्थवाचो नित्यत्वं न युज्यते । वाच्यं विनाप्यवस्थाने प्रामाण्यत्वहानि तन्निर्वाहार्थः । नित्यत्वं त्याज्यं साधितं च नित्यत्वं न त्यक्तुं शक्यते तदन्यथानुपपत्या देवप्रवाहनित्यत्व-मङ्गीकार्यमिति भावः । अन्यथोपपत्तिं द्वेधाशङ्क्य निषेधति ॥ न चेत्यादिना ॥ तदभावादेवेति ॥ अपौरुषेयत्वेन प्रामाण्याभावादेवेत्यर्थः । एतेन शब्दस्य नित्यत्वादेवेत्यस्य तात्पर्यान्तरमुक्तं ज्ञेयम् ॥ अनुपपत्तेरुक्तत्वादिति ॥ देवताह्वानादिरूपस्य वर्तमानविषयत्वं विनानुपपत्तेरुक्तत्वा-दित्यर्थः । आगच्छेत्यादिशब्दस्य नित्यत्वादेव नातीतविषयत्वोपपत्तिरिति तात्पर्यमुक्तं भवति । भाष्ये प्रवाहपदव्यावर्त्यं दर्शयनन्यथोपपत्यन्तरमाशङ्कते ॥ न च तद्वाच्येति ॥ ननु प्रलये ब्राह्मणादेरभावेन ब्राह्मण्यां ब्राह्मणाज्जातो ब्राह्मणः परिकीर्तित इत्युक्त जातिभेदः देव-ऋष्यादिशब्दसङ्केतवेदोक्तरूपकर्मलिङ्गादिव्यवस्था च नोपपद्यत इति शङ्कते ॥ जातीति ॥ वृश्चिकेति ॥ ताण्डुलीयकस् तण्डुलोत्पन्नः कीटः । तथा च वृश्चिकादुत्पन्नस्य वृश्चिकत्वेऽपि गोमयादुत्पन्नस्यापि कीटत्वं तथा ब्राह्मणादुत्पन्नस्य ब्राह्मणत्वेऽपि ईश्वरमुखोत्पन्नस्यापि सर्गादिकालीनस्य ब्राह्मणत्वमित्यर्थः । सङ्केताद्यनुपपत्तिस्तु ऋषीणामिति स्मृतौ निरसिष्यत इति भावः । सूत्रार्थस्तु । देवप्रवाहस्येत्यध्याहारेण स्पष्टः ।

### **तत्त्वसुबोधिनी**

तदभावादेवेति ॥ प्रामाण्यस्य साधितत्वेनाप्रामाण्यस्याभावेनेत्यर्थः ॥ अनुपपत्तेरिति ॥ वेदस्य आह्वानादिरूपत्वेन वर्तमानविधेयत्वान्नातीतविषयत्वमित्यनुपपत्तेरुक्तत्वादित्यर्थः । ननु देवादीनां सादित्वे अयं देवो ऽयं ब्राह्मण इति जातिसङ्केतो नोपपद्यते इति शङ्कते ॥ जातीति ॥ तर्हि ब्राह्मणादेव उत्पन्नस्य ब्राह्मणत्वजातिरिति नियमः कथमुपपद्यते इत्यत आह ॥ ब्राह्मणादेवेति ॥ तत्र दृष्टान्तमाह ॥ वृश्चिकताण्डुलीयकादिवदिति ॥ यथा गोमय-तण्डुलकारणादिविजातीयजन्यानामपि वृश्चिकत्वं ताण्डुलीयकत्वादिवदिति जातिस् तथैव ब्राह्मणाज्जातस्यापि सर्गादिकालीनस्य ब्राह्मणत्वजातिरित्यर्थः ।

### **वाक्यार्थविवरणम्**

अन्यार्थत्वमवान्तरप्रलयार्थत्वमेवेत्यर्थः । महाप्रलयरूपमुख्यार्थाङ्गीकारे बाधकमाशङ्कते ॥ जातीति ॥ महाप्रलयाङ्गीकारे कस्याप्यभावात् पुनरादिसृष्टौ ब्राह्मणादिजात्युत्पत्त्यनुपपत्तिः । इदमनेन शब्देन वाच्यं भवत्विति सङ्केतानुपपत्तिश्च तदुभयकर्त्रभावादिति भावः । ननु ब्राह्मणादेव ब्राह्मण इति नियमस्य सत्त्वादीश्वरस्य च ब्राह्मणत्वजात्यनाक्रान्तत्वात् । कथं तस्मादादिसृष्टौ ब्राह्मणजात्युत्पत्तिरिति चेत्तत्राह ॥ ब्राह्मणादेवेति ॥ नियमस्य इदानीन्तनकाले विद्यमानस्येति शेषः । क्वचिदादिसृष्टौ नियमस्यापि क्वचिदन्यथात्वे दृष्टान्तमाह ॥ वृश्चिकेति ॥ वृश्चिकादेव वृश्चिकं क्रिमेरेव क्रिमिरिति नियमस्य गोमयतण्डुलादे-र्वृश्चिकाद्युत्पत्तिदर्शनेनान्यथात्वं दृष्टं तद्वदित्यर्थः ।

### **वाक्यार्थमञ्जरी**

अत एव चशब्दस्य नित्यत्वादेवत तदन्यथानुपपत्यैवेति यावत् । वेदप्रवाहस्य नित्यत्व-मित्यर्थः । उपपत्तिर् नित्यत्वस्य यथावस्थितार्थप्रतिपादनरूपप्रामाण्ये वाच्यार्थापेक्षायामपि स्वरूपसत्वे तदनपेक्षणादिति भावः ॥ तदभावादेवेति ॥ वेदप्रामाण्यस्य साधितत्वेना-प्रामाण्याभावादेवेत्यर्थः । विषयत्वेन उपपत्तिरिति वर्तते । उक्तत्वात् । तस्य देवताह्वानादीत्या-दिना । स्वरूपस्य विशिष्टरूपस्य अन्यथा प्रवाहनित्यत्वं विना अयथार्थत्वम् अवान्तरप्रलय-परत्वम् ॥ बाधकेति ॥ मुख्यप्रलयाङ्गीकार इति शेषः । बाधकं शङ्कते ॥ जातिसङ्केतेति ॥ सर्वप्रलयाभ्युपगमे पुनरादिसृष्टौ ब्राह्मणादिजातिरनेन पदेनेदं वाच्यमिति सङ्केतग्रहश्च न स्याज् जनकोपदेशकयोरभावादिति भावः । ईश्वरोपदेशेन सङ्गेतग्रहसम्भवेऽपि न तस्माद् ब्राह्मणादि-जात्युत्पत्तिः ‘ब्राह्मण्यां ब्राह्मणाज्जातो ब्राह्मणः परिकीर्तित’ इति नियमादित्यत आह ॥ ब्राह्मणादेवेति ॥ क्वचिद् आदिसृष्टौ ॥ वृश्चिकताण्डुलीयकादिवदिति ॥ यथा गोमय-तण्डुलकणादिविजातीयजन्यानामपि वृश्चिकत्वताण्डुलीयकत्वादिजातिस्तथैवाब्राह्मणाज्जातस्यापि सर्गाद्यकालीनस्य ब्राह्मणत्वजातिरित्यर्थः ।

------------------------------------------------------------------------

ॐ समाननामरूपत्वाच्चावृत्तावप्यविरोधो दर्शनात्स्मृतेश्च ॐ

## **सूत्रभाष्यम्**

॥ ॐ समाननामरूपत्वाच्चावृत्तावप्यविरोधो दर्शनात्स्मृतेश्च ॐ ॥ ३० ॥

अतीतानागतानां देवानां समाननामरूपत्वात्प्राप्तपदानां मुक्त्याऽऽवृत्तावप्यविरोधः । ‘यथापूर्वम्’ इति (म.ना.उ.५-७) दर्शनात् ।

‘अनादिनिधना नित्या वागुत्सृष्टा स्वयम्भुवा ।

ऋषीणां नामधेयानि याश्च वेदेषु दृष्टयः ।

वेदशब्देभ्य एवादौ निर्ममे स महेश्वरः’ । इति स्मृतेश्च ॥

### **सत्तर्कदीपावली**

समानेत्यादिना ॥ स्वयम्भुवा महेश्वरेण विष्णुना वा वेदवागवादि निधनोत्सृष्टोच्चरिता तस्यामृषीणां ब्रह्मादीनां यानि नामानि स्थितानि यानि च दृश्यत्वाद् दृश्याख्यानि रूपाण्युक्तानि तान्येव कल्पे स्वसृष्टानां ब्रह्मादीनां स महेश्वरो निर्ममे चकार । यन्नामरूपा ब्रह्मादयो वेदोक्तास्तन्नामरूपांस्तत्र कल्पे सृजतीत्यर्थः ।

### **तत्त्वप्रदीपिका**

अथ कथमेतर्हि तेषूद्भवाभिभवैः पूर्वापरीभावं गतेषु विभिद्यमानरूपनामकर्मसु रुद्रेन्द्रादि-नाम्नां नीललोहिततुविग्रीववज्रधरवृत्रवधादिशब्दानां च वृत्तिनियमः सम्भाव्यत इत्यत आह– ॐ समाननामरूपत्वाच्चाऽवृत्तावप्यविरोधो दर्शनात्स्मृतेश्च ॐ । पौरस्त्यानां पाश्चात्यानां च देवानां समाननामरूपत्वात् समानधर्मकर्मत्वाच्च प्राप्तपदानां मुक्त्या स्वस्वपदादावृत्तावपि न तच्छब्दवाच्यत्वविरोधः । स्वपदेष्ववृत्तावपीति वाऽर्थः । यथापूर्वमिति समाननामरूपत्वेऽपि तामेव श्रुतिं प्रमाणीकरोति ॥

मुख्यवाच्यस्य विष्णोस्सर्वदा विद्यमानत्वाच्च न शब्दे विरोधः । तथा च योजना अत एव शब्दात्तेषां प्रभवनियमात् शब्दादेव देवानां प्रभवनियमनादिकर्ताऽवगम्यते । अतस्तस्मादेव शब्दे विरोधः परिहृतः । प्रत्यक्षश्च असौ महताम् । ‘पुरुषमीक्षते’ ‘यमन्तः समुद्रे कवयोऽवयन्ति’ इत्यादिश्रुतेः । यथा येन प्रकारेणेदानीं देवा भवन्ति यथाऽन्यदाऽपीत्यनुमानाच्च तदवगमः । अत एव च नित्यत्वम् । अत एव शब्दनित्यत्वादेव देवप्रवोढुर्नित्यत्वम् । समाननामरूपत्वाच्चाऽ-वृत्तावप्यविरोधो दर्शनात्स्मृतेश्च ॥ ‘समानानि’ सदृशानि नामानि येषां रूपाणां तानि ‘समाननामानि’ समाननामानि रूपाणि यस्य स भगवान् ‘समाननामरूपः’ योग्यनामरूप इत्यर्थः । ‘नाम’ इति सामान्यनामोक्तेरखिलनामविवक्षा । न हि विष्ण्वन्यरूपाणां सदृश-नामत्वम् । शब्दप्रवृत्तिहेतुवैकल्यादकार्त्स्न्यपारतन्त्राभ्याम् । तत्साकल्याद्विष्णुरेव समाननाम-रूपः । अतो विष्णोस्समाननामरूपत्वात्तदभावाच्चान्येषां न तस्य सर्वशब्दवाच्यत्वविरोधः । यथापूर्वमिति दर्शनात् । यथापूर्वं पूर्णज्ञानस्सर्वस्वतन्त्रो ऽतस्समाननामरूपः स्थितस्तथैव सन् धाता सूर्यादीनकल्पयत् । अतस्सूर्यादिक्लृप्तेः प्रागपि शब्दप्रामाण्याविरोध इति सिद्धम् ॥

### **तत्त्वप्रकाशिका**

न देवानां प्रवाहनित्यत्वेनापि वेदप्रामाण्योपपत्तिः । तथा हि । किं पूर्वकल्पे मुक्ता एव देवा उत्तरकल्पे पुनरावर्तन्ते तदन्ये एव वा । नाद्यः । मुक्तेरपुनरावृत्तित्वात् । अतस्तदन्य एवेति वाच्यम् । तथा च तेषां नानाविधनामरूपवतां वाचकवेदस्य कथं नाप्रामाण्यम् । तस्य प्रतिकल्पं पाठभेदाभावात् । तद्भावे नित्यत्वव्याघातादित्याशङ्कां परिहरत्सूत्रमुपन्यस्य व्याचष्टे ॥ समानेति ॥ सम्भवत्येव देवप्रवाहनित्यत्वेन वेदप्रामाण्यम् । प्राचीनानां प्राप्तमुक्तित्वेन पुनः स्वपदेष्ववृत्तावपि तदन्येषां प्राचीनसमाननामरूपत्वात् तत्प्रतिपादकैकविधस्यापि वेदस्या-प्रामाण्याप्राप्तेः । न च सर्वदेवानां समाननामरूपत्वे प्रमाणाभावः । ‘यथापूर्वम्’ इति श्रुतेः । एतच्छ्रुतेस्तत्स्वरूपकल्पनानियमपरत्वमपि सम्भवतीति नानया तन्निश्चय इति चेत् स्मृति-संवादेन निश्चयोपपत्तेरिति भावः । ननु कथं वेदप्रवाहनित्यत्वे समाननामरूपत्वे वा नित्यवेद-प्रामाण्योपपत्तिः । तद्वाचित्वेनेति चेन्न । तस्यैवासम्भवात् । न ह्येतावत्कालमयं देवो मयोक्तोऽतः परमेनं वक्ष्यामीत्यपौरुषेयस्य विमृश्य वृत्तिः सम्भवतीत्याशङ्काऽपि स्मृत्यैव परिहृता । स्वयम्भुवा स्वतन्त्रेण विष्णुना या वेदवागुच्चारिता तद्वेदगतशब्देभ्यो ब्रह्मादि-विबुधानां नामानि निर्ममे । तान् शब्दांस्तेषु सङ्केतितवान् । याश्च तेषां वेदेषूक्ता दृश्यन्त इति दृष्टयो रूपाणि तानि च तथैव निर्ममे । इति सर्वदेवानां समाननामरूपत्वस्यापौरुषेयवेदस्यापि स्वतन्त्रेण भगवता प्रतिकल्पं देवेषु सङ्केतितत्वस्य चोक्तेः । न च प्रलये वेदाप्रामाण्यं शङ्क्यम् । तदाऽतीतविषयत्वस्य भगवन्मात्रविषयत्वस्य चोपपत्तेः ॥

### **गुर्वर्थदीपिका**

अनङ्गीकुर्वतां शासने समर्थ इति सूचनाय स्वयम्भुवा स्वतन्त्रेणेत्युक्तम् ।

### **भावबोधः**

अनादिनिधनेति स्मृतेर् देवानां समाननामरूपत्वप्रतिपादकत्वसिद्ध्यर्थमृषीणामित्येतद्योग-वृत्तिमाश्रित्य ब्रह्मादिदेवतापरत्वेन व्याचष्टे– ब्रह्मादिविबुधानामिति । ऋष ज्ञान इति प्रसिद्धमिति भावः । नामधेयानां वेदशब्दानां वेदशब्दानतिरिक्तत्वान्नित्यत्वाच्च न तत्कारण-कत्वमित्यतो व्याचष्टे– तान् शब्दानिति । संयोजितवानयं शब्दोऽत्र शक्त इति ज्ञापित-वानित्यर्थः । शब्दार्थसम्बन्धस्यौत्पत्तिकत्वात् । देवताह्वानादिप्रतिपादकवेदस्यातीतविषयत्वानु-पपत्तेराह भगवन् मात्रविषयत्वस्य च इति ।

### **भावदीपः**

सूत्रमवतारयितुं शङ्कामाह ॥ नेति ॥ सौत्रविरोधपदार्थो न प्रामाण्योपपत्तिरिति समानेत्यादेर्व्यावर्त्योक्तिस्तथा चेत्यादि । तस्य वेदस्य । आम्नायोऽनन्यथापाठादिति स्मृतेरिति भावः । अविरोध इत्यस्यार्थमाह ॥ सम्भवत्येवेति ॥ प्राप्तेत्यादेरर्थः प्राचीनानामिति ॥ अनागतानामित्यस्यार्थोऽन्येषामिति । अतीतपदार्थः प्राचीनेति । सौत्रश्चशब्दः समानधर्म-कर्मत्वाच्चेत्यर्थ इति तत्वप्रदीपे । स्मृत्युक्तेरुपयोगं वक्तुमाह ॥ एतच्छ्रुतेरिति ॥ स्वरूपेति ॥ तामेव सूर्यादिव्यक्तिं पूर्वप्रकारेण अकल्पयदित्यर्थपरत्वेनेत्यर्थः । परिहृतेत्युक्तमेव स्मृत्यर्थोक्त्या व्यनक्ति ॥ स्वयम्भुवेति ॥ स्वयमेव भवति परापेक्षां विना वर्तत इति स्वयम्भूः स्वतन्त्रः । उत्सृष्टेत्यस्य उत्पन्नेत्यर्थत्वे प्रागुक्तनित्यत्वविरोधादाह ॥ उच्चारितेति ॥ सङ्केतितवानिति ॥ अयं शब्दोऽत्र वाच्य इति ज्ञापितवानित्यर्थः । देवताह्वानादिरूपस्य कथमतीतविषयत्वमित्यत आह ॥ भगवन्मात्रेति ॥

### **अभिनवचन्द्रिका**

पुनरावर्तन्त इति ॥ विनष्टदेहोन्मज्जनेनेति शेषः । एतेन मुक्तदेवानां पुनरावर्तिपक्षेऽपि नानाविधनामरूपवत्त्वप्रयुक्तस्य वेदाप्रामाण्यस्य साम्यादिमं पक्षं दूषयित्वा पक्षान्तरपरिशेषाभि-धानमयुक्तमिति परास्तम् । तथा चेति ॥ तेषां वाचकत्वेनाभिमतवेदप्रतिपाद्यानां नामभेदेऽ-बोधकत्वं रूपभेदे विपरीतबोधकत्वमित्यर्थः । पुनःस्वपदेष्विति ॥ नष्टदेहोन्मज्जनेनेति शेषः । समाननामरूपत्वादिति ॥ अत्र समानपदं रूपविशेषणं न तु नाम्नः । एतेन नाम्न एकत्वात् समानत्वाभिधानमयुक्तमिति परास्तम् ॥ न च प्रलय इति ॥ विषयवैधुर्येणेति भावः ।

### **वाक्यार्थमुक्तावली**

नानाविधेति । प्रतिकल्पं नानाविधनामरूपवतां वाचकस्य स्वयमेकप्रकारकस्येत्यर्थः । सम्भवत्येवेति । तेन सूत्रे चोऽवधारणेऽविरोध इत्यनेनात्वेति विरोधो नास्त्येवेत्यर्थ उक्तो भवति । प्राप्त्येत्यादेरर्थः प्राचीनानामिति । अनागतानामित्यस्यार्थः ॥ अन्येषामिति ॥ अतीतपदार्थः ॥ प्राचीनसमानेति ॥ उच्चारितेति ॥ अनादित्वादुत्पत्ययोगादिति भावः ॥ ब्रह्मादीनामिति । ऋषज्ञान इति स्मरणादिति भावः ॥ सङ्केतितवानिति । वैदिकपद-निर्माणायोगात्प्रकृतानुपयोगाच्च । निर्मम इत्यस्यायं शब्दोऽत्र शक्त इति ज्ञापितवानित्यर्थ इति भावः । यद्वा शक्तिमाविर्भावयामासेत्यर्थः । शब्दार्थसम्बन्धस्यौत्पत्तिकत्वात् ॥ न च प्रलय इति ॥ तदा क्षुद्रनदीप्रवाहविच्छेदेन तद्विषयत्वेन प्रामाण्यायोगादिति भावः । देवताह्वानादि-रूपस्यातीतविषयत्वानुपपत्तेराह ॥ भगवदिति ॥ एतेन समाननामरूपत्वाच्चेति शब्दस्यार्थान्तर-मुक्तं ज्ञेयम् । न च भगवन्मात्रविषयत्वेऽतीतविषयत्वं विरुद्धम् । स्तुतिमात्रा एव ते स्युरिति । श्रुतिविरुद्धत्वं च प्रलये जगद्वाचकत्वशक्तितिरोधानयुक्तिविरुद्धं चेति वाच्यम् । अन्यत्रास्माभिः समाहितत्वात् । सूत्रे तदुपरीत्यतो देवानामित्यन्वेति । आद्यश्चोवधारणे समुच्चये च ॥ देवानां मुक्तत्वेन स्वपदेष्ववृत्तावपि तदन्येषां तत्समाननामरूपत्वाच् च शब्दात्तत्वप्रदीपरीत्या समानधर्मकर्मत्वाच्च । प्रलयेऽतीतविषयत्वस्य भगवद्विषयत्वस्य चोपपत्तेश्च शब्दे विशेषे प्रामाण्यरूपो नैव । समाननामरूपत्वं कुत इत्यत उक्तम् ॥ दर्शनात् स्मृतेश्च समाननामरूप-त्वावगमादिति ।

### **तत्त्वसुबोधिनी**

ननु तस्य प्रतिकल्पं पाठभेदः कल्प्यत इत्यत आह– तस्येति । न च स्मृतोनादि-निधनेत्यनेतावत्पत्तिराहित्यस्योक्तत्वान्नित्येति किमर्थमिति वाच्यम् । प्रकृत्यादिवत् स्वतोऽ-प्युत्पत्तिविनाशराहित्यप्रतिपादकत्वादिति भावः । अनादिनिधनेति स्मृतेर्देवानां समाननाम-रूपत्वप्रतिपादकत्वसिद्ध्यर्थम् । ऋषीणामित्येतद्योगवृत्तिमाश्रित्य ब्रह्मादिदेवतापरत्वेन व्याचष्टे ॥ ब्रह्मादिविबुधानामिति ॥ ऋषं ज्ञानमिति प्रसिद्धमिति भावः । नामधेयानां वेदशब्दा-नतिरिक्तत्वान् नित्यत्वाच्च न तत्कारणत्वमित्यतो व्याचष्टे ॥ तान्शब्दानिति संयोजित-वानिति ॥ अयं शब्दोऽत्र शक्त इति ज्ञापितवानित्यर्थः । शब्दार्थसम्बन्धस्यौत्पत्तिकत्वात् । देवताह्वानादिप्रतिपादकवेदस्यातीतविषयत्वानुपपत्तेराह ॥ भगवन्मात्रविषयत्वस्येति ॥

### **वाक्यार्थमञ्जरी**

शङ्कते ॥ न देवानामिति ॥ कथं नाप्रामाण्यमिति ॥ अतन्नामरूपवतां तन्नामरूपवत्तया प्रतिपादकत्वादिति भावः । तत्तत्कल्पे तत्तन्नामवद्देवप्रतिपादकत्वमतो न दोष इत्यत आह ॥ तस्य इति ॥ नित्यत्वव्याघातादिति ॥ शब्दतो अर्थतश्चैकप्रकारत्वस्यैव तन्नित्यत्वादिति भावः ॥ ॐ समाननामरूपत्वाच्चावृत्तावप्यविरोधो दर्शनात्स्मृतेश्च ॐ ॥ प्राचीनदेवानां मुक्तत्वेन स्वस्वपदेष्ववृत्तावपि तदन्येषां तत्समाननामरूपत्वात्तत्प्रतिपादकैकविधवेदस्या-प्रामाण्याख्यविरोधो नास्ति तदेव कुत इति चेद् यथा पूर्वमिति दर्शनात् श्रुतेर् अनादिनिधना नित्येति स्मृतेश्चेत्यर्थः ॥ तत्स्वरूपेति ॥ नामरूपकल्पनानियमत्यागेन देवकल्पनानियम-मात्रेत्यर्थः ॥ तद्वाचित्वेनेति ॥ तथात्वे यथावस्थितार्थप्रतिपादकत्वादिति भावः ॥ अपौरुषे-येति ॥ पौरुषेयत्वे तु पुरुषव्यापारेणैव तत्सम्भवतीति भावः । स्मृतिव्याख्यानपूर्वकं शङ्का-परिहारप्रकारं दर्शयति ॥ स्वयम्भुवेत्यादिना ॥ ऋषीणामित्यस्य प्रकृतोपयोगायाह ॥ ब्रह्मादिविबुधानामिति ॥ ऋषज्ञान इति धातुव्याख्यानादिति भावः । नामधेयानां वेदशब्दा-नतिरिक्तत्वेन नित्यत्वात्कथं तत्करणमित्यत आह ॥ तान् शब्दानिति ॥ संयोजितवान् अयं शब्द एतद्वाचक इति ज्ञापितवान् । शब्दार्थसम्बन्धस्यौत्पत्तिकत्वाद्रूपशब्दस्योक्तरीत्यान्वयः ॥ अप्रामाण्येति ॥ तदा देवताभावेन वाच्यहीनत्वादिति भावः । देवताह्वानादिप्रतिपादक-स्यातीतविषयानुपपत्तेराह ॥ भगवन्मात्रेति ॥ तस्य सर्वनामरूपादिमत्वादिति भावः ।

------------------------------------------------------------------------

ॐ मध्वादिष्वसम्भवादनधिकारं जैमिनिः ॐ

## **सूत्रभाष्यम्**

॥ ॐ मध्वादिष्वसम्भवादनधिकारं जैमिनिः ॐ ॥ ३१ ॥

‘वसूनामेवैको भूत्वा’ (छां.उ.३-६-२) इत्यादिना प्राप्यफलत्वात्प्राप्तपदानां देवानां मध्वादिविद्यास्वनधिकारं जैमिनिर्मन्यते ॥

### **सत्तर्कदीपावली**

यदुक्तं देवादीनां ब्रह्मविद्यामधिकारोऽस्तीति तन्न । मध्वादिब्रह्मविद्यायां नाधिकारः सम्भवति । तथाहि । असौ वा आदित्यो देव मध्वित्यारभ्य एतदेवममृतं वेद वसूनामेवैको भूत्वाग्निनैव मुखेनैतदेवामृतं दृष्ट्वा तृप्यतीत्यादिश्रुत्या मध्विति वसुरुद्रादित्यपदं श्रूयते । न हि तस्यां विद्यायां प्राप्तवस्वादिपदानां देवानामधिकारः सम्भवति मध्वित्यादि ।

### **तत्त्वप्रदीपिका**

‘असौ वा आदित्यो देवमधु’ इत्याद्या मधुविद्या श्रूयते । तत्र ‘स य एतदेवममृतं वेद वसूनामेवैको भूत्वाऽग्निनैव मुखेनैतदेवामृतं दृष्ट्वा तृप्यति’ इत्यादिना तद्वतां वस्वादिपदं प्राप्य फलमवगम्यते । न च तत्प्राप्तपदानां वस्वादीनां सम्भवति । तस्मात्तत्रानधिकारं जैमिनिर्मन्यते ॥

### **तत्त्वप्रकाशिका**

अतो देवानामाद्यन्तवत्वेऽपि विरोधाभावाद्युक्तस्तेषां वेदविद्याधिकार इति । स्थिते पुनस्तमाक्षिपत्सूत्रमुपन्यस्य व्याचष्टे ॥ मध्वादिष्विति ॥ वेदविद्या द्विविधाः । मुक्तिफलार्था-स्तदितरफलार्था इति मोक्षेतरफलार्थाश्च द्विविधाः । ब्रह्मकर्मविद्याभेदात् । यथा मधुविद्या । यथा चाग्निष्टोमविद्या । तत्र न तावन्मोक्षेतरफलार्थद्विविधविद्यास्वधिकारो देवानां युज्यते । तत्रार्थित्वाभावात् । ‘स य एतदेवममृतं वेद वसूनामेवैको भूत्वाग्निनैव मुखेनैतदेवामृतं दृष्ट्वा तृप्यति । देवो भूत्वा देवानप्येति । स ऊर्जमुपगच्छति’ इत्यादिना मध्वादिविद्यासु वस्वादिपदा-नामुपासनाप्राप्यफलत्वश्रवणात् । देवानां च प्राप्ततत्पदत्वात् । न हि प्राप्तेऽर्थिता सम्भवति । एवं कर्मविद्यास्वपि वस्वादिपदानां फलत्वोक्तेर्नार्थिता सम्भवति । न च द्वितीयाद्यमृतविद्यादिषु वस्वादीनामप्यधिकारः सम्भवतीति वाच्यम् । तास्वपि रुद्रादिपदस्य फलत्वेन श्रवणात् । तत्र चायोग्यतयार्थिताऽयोगात् । एवं कर्मविद्यास्वपि रुद्रादिपदफलाभिधात्रीषु वस्वादीनामधिकारा-योगः । न चास्त्वेवं स्वस्वेतरपदफलाभिधात्रीषु ब्रह्मकर्मविद्यास्वनधिकारस्तथापि मोक्षेतर-सामान्यफलाभिधायकविद्यासु स्यादिति वाच्यम् । सामान्यफलानां च ‘प्रकाशवानस्मिल्लोके भवति’ इत्यादीनां तत्फलेऽन्तर्भावात् । ‘न ह वा एवंविदि किञ्चनानन्नं भवति’ इत्यादीनां सर्वायोग्यत्वाद् योग्यैश्च रुद्रादिभिः प्राप्तत्वाच्च । अतो मोक्षेतरफलार्थं विद्याविचारे देवा-नामर्थित्वाभावान् न तास्वधिकारः । किं चैवमाप्ततमो जैमिनिराचार्योऽपि मन्यत इत्यर्थः ॥

### **गुर्वर्थदीपिका**

‘तद्यत्प्रथमममृतं तद्वसव उपजीवन्ति । अथ यद्द्वितीयममृतं तद्रुद्रा उपजीवन्ति’ इत्यादिना पञ्चधा सूर्यमण्डलप्राचीदक्षिणपश्चिमोत्तरोर्ध्वसूर्यरश्मीनाममृतत्वेन वर्णितत्वात्प्रथमामृते वसूनामधि- काराभावेऽपि द्वितीयामृतेष्वधिकारः स्यादिति शङ्कते– न चेति ॥ पदप्राप्तेरयोगान्न देवानां मधुविद्यायामधिकार इति ।

### **भावबोधः**

वसूनामेवैको भूत्वाऽग्निनेति ॥ भाष्यगतादिशब्देन रुद्रादिपदफलकद्वितीयमधुविद्यादि ब्रह्मविद्या वस्वादिपदफलककर्मविद्याश्चोपात्ता इति ज्ञातव्यम् ॥ न च द्वितीयाद्यमृतविद्यादि-ष्विति ॥ ‘तद्यत्प्रथमममृतं तद्वसव उपजीवन्ति’ इत्युक्तप्रथमामृतविद्याया वसुत्वफलकत्वेन तत्र वसूनामनधिकारेऽपि ‘अथ य द्वितीयममृतं तद्रुद्रा उपजीवन्ति’ इत्यादिनोक्तद्वितीयाद्यमृत-विद्यासु रुद्रत्वादेः फलत्वेन तत्राधिकारोऽस्त्विति न वाच्यमित्यर्थः । ‘प्रकाशवानस्मिंल्लोके भवतीत्यादीनामिति’ । प्रकाशवानस्मिंल्लोके भवति प्रकाशवतो ह लोकान् जयति इति ‘इत्यादिनोक्तानाम्’ एष वै सोम्य चतुष्कलः पादो ब्रह्मणः प्रकाशवानन्नमेतीत्यादिविद्या-फलानामस्मिंल्लोके प्रकाशवत्त्वादीनां मधुविद्यादिफलभूतवसुत्वादावन्तर्भावादित्यर्थः ॥ न ह वा एवंविदीति । ‘न ह वा एवंवित्’ इत्यादिनोक्तेषु ते ह प्राणा अहं श्रेयसि व्यूदिर इत्यादि-प्राणविद्याफलेषु रुद्रादेरेव योग्यत्वादित्यर्थः । अनेन प्राचीनपक्षे दोषान्तरं चोक्तं भवतीति । न केवलमाद्यपक्षे पूर्वोक्तो वस्वादीनां मधुविद्याफले वसुत्वादावधिकाराभावदोषः किन्तु विद्यासाध्ये वसुत्वादिसाधने ज्ञानेऽप्यर्थित्वाभावदोषः । वस्वादीनां नित्यसिद्धज्ञानत्वादित्यर्थः ।

### **भावदीपः**

अतो देवानां प्रवाहतोऽनादिनित्यत्वात् समाननामरूपत्वाच्चेत्यर्थः ॥ तमाक्षिपदिति ॥ श्रुतफलोद्देशेनेति भावः ॥ यथा मधुविद्येति ॥ छान्दोग्ये तृतीयाध्याये । असौ वा आदित्यो देवमध्विति आदित्यस्थविष्णोः परमानन्दरूपत्वेन मधुत्वमुक्त्वा तस्य पूर्वदक्षिणपश्चिमोत्तरोर्ध्व- रश्मिषु स्थितानाममृतशब्दितवासुदेवसङ्कर्षणप्रद्युम्नानिरुद्धनारायणाख्यपञ्चरूपाणां प्राच्यादि-रश्मिषु स्थितैर्वसुरुद्रादित्यमरुदृजुनामकपञ्चगणस्थैर्देवैः क्रमेणाग्निवाय्विन्द्रसोमविरिञ्चमुखे-नोपासनायां कृतायां तदपरोक्षद्वारा वसुरुद्रादिपदप्राप्तिस्तद्गणस्थानामुच्यते ॥ यथाऽग्निष्टोमेति ॥ तत्र स्वर्गादिफलकत्वश्रवणादिति भावः । मध्वादीत्यादिभाष्यं व्याचष्टे ॥ तत्रेति ॥ वसूना-मित्यादि व्याचष्टे ॥ एतदेवामृतमिति ॥ वासुदेवाख्यं रूपमित्यर्थः । ऊर्जमन्नं प्राप्तेत्यादिभाष्यं व्याचष्टे ॥ देवानामिति ॥ सर्वयज्ञादिकर्मचेत्युत्तरस्मृत्यनुरोधादादिपदेन कर्मविद्यापि ग्राह्येति भावेनाऽऽह ॥ एवं कर्मेति ॥ यद्यप्यग्निष्टोमादौ स्वर्गादिः फलत्वेन श्रूयते न वस्वादिपदप्राप्तिः । तथापि यज्ञेनेति प्रागुक्तश्रुत्या यज्ञादिकर्मणो देवतापदप्राप्तिहेतुत्वोक्तेः स्वर्गादिशब्दस्योपलक्षणत्वं वा वस्वादिपदस्यापि स्वर्गत्वेन स्वर्गपदेनैव वा ग्रहणोपपत्तेरिति भावः । यद्वा वस्वादि-फलकासाधारणकर्मविशेषपरो वाऽत्र कर्मशब्दः ॥ न च द्वितीयेति ॥ यद्यत्प्रथमममृतं तद्वसव उपजीवन्तीत्युक्तप्रथमामृतविद्याया वसुत्वफलकत्वेन तत्र वसूनामनधिकारेऽपि अथ तद्द्वितीयाममृतं तद्रुद्रा उपजीवन्तीत्यादिनोक्तद्वितीयाद्यमृतविद्यासु रुद्रत्वादेः फलत्वेन तत्राधिकारोऽस्त्विति न वाच्यमित्यर्थः ॥ स्वस्वेति ॥ स्वयोग्यफलाभिधात्रीषु स्वेतरयोग्यफलाभिधात्रीषु प्रथमद्वितीया-द्यमृतविद्यास्वित्यर्थः ॥ मोक्षेतरेति ॥ छान्दोग्य एव चतुर्थेऽध्याये सत्यकामं प्रति वृषभाद्या-विष्टवाय्वादिभिरुपदिष्टायाम् एष वै सोम्य चतुष्कलः पादो ब्रह्मणः प्रकाशवान्नामेत्यादिविद्यायां य एवं विद्वान् चतुष्कलं पादं ब्रह्मणः प्रकाशवानित्युपास्ते प्रकाशवानस्मिल्लोके भवति प्रकाशवतो ह लोकान् जयतीत्यादिनोक्तानामस्मिल्लोके प्रकाशवत्त्वादीनां सर्वसाधारण्यात्तत्रास्त्वधिकार इति न वाच्यमित्यर्थः ॥ तत्फलेति ॥ मधुविद्याफलभूतवसुत्वादावित्यर्थः ॥ न ह वा इति ॥ तत्रैव पञ्चमे न ह वा एवं विदीत्यादिनोक्तेषु ते ह प्राणा अहं श्रेयसि व्यूदिर इत्यादि प्राणविद्याफलेषु सर्वभोक्तृत्वादिरूपेषु रुद्रादेरेव योग्यत्वेन सर्वेषामयोग्यत्वादित्यर्थः । एवं युक्तिभिरुपपादितस्य सर्वैरङ्गीकार्यत्वाज् जैमिनिरिति कस्यचिन्मतत्वेनोक्तिः कथमित्यतो व्याचष्टे ॥ किञ्चेति ॥

### **अभिनवचन्द्रिका**

स य इति ॥ छान्दोग्ये आदित्यान्तर्गतस्य विष्णोः, असौ वा आदित्यो देवमध्वित्यादिना सुखरूपत्वान् मधुत्वमुक्तम् । तस्य च क्रमात्पूर्वदक्षिणपश्चिमोत्तरोर्ध्वदेशेषु रश्मयः सन्ति । तत्र क्रमेण वासुदेवसंकर्षणप्रद्युम्नाऽनिरुद्धनारायणाख्यानि भगवद्रूपाणि सन्ति । तत्र पूर्वभागे रश्मिस्थं वासुदेवं, वसुगणस्था अग्निमुखेनोपासते । दक्षिणभागे रश्मिस्थं सङ्कर्षणं, रुद्रगणस्था वायुमुखेनोपासते । पश्चिमभागे रश्मिस्थं प्रद्युम्नम् आदित्यगणस्था इन्द्रमुखेनोपासते । उत्तर-भागे रश्मिस्थमनिरुद्धं मरुद्गणस्थाः सोममुखेनोपासते । ऊर्ध्वभागे रश्मिस्थं नारायणं, ऋजुगणस्था विरिञ्चिमुखेनोपासते ।

ततश्चायं श्रुत्यर्थः । स यः वसुगणस्थ एतदमृतं रश्मिस्थं वासुदेवम् उपास्ते । स वसूनामेवैको भूत्वा अग्निमुखेनैव एतदेवामृतं वासुदेवं दृष्ट्वा तृप्यति । देवो भूत्वा देवान्प्राप्नोति । स ऊर्ध्वं देवानुपगच्छति’ इति । तत्फले अन्तर्भावादिति ॥ प्रकाशवत्त्वादीनां मधुविद्याफले अन्तर्भूतत्वादित्यर्थः । जैमिनिराचार्य इति ॥ एतेन जैमिनिमते विग्रहवती देवता नास्ति । चतुर्थ्यन्तशब्दो देवतेति जैमिन्यभिप्रायं वर्णयन्तो मीमांसकास् तन्मतानभिज्ञा इति सूचितं भवति । शब्दस्य देवतात्वे अधिकारप्रसक्त्यभावेन तन्निराकरणाऽयोगात् ।

### **वाक्यार्थमुक्तावली**

मुक्तिफलार्था इति ॥ मुक्तिफलकविधानान्तरीयतया पुरुषार्थाधिकरणन्यायेनातिरिक्त-फलकत्वेऽपि मधुविद्याया आनन्दातिशयोपयोगेऽपि अग्निष्टोमविद्याया अनुसन्धानविशेषे मोक्ष-फलकत्वेऽपि मुखतः श्रुतफलविवक्षयाक्षेप इत्यग्रे स्पष्टीभविष्यति ॥ मधुविद्येति ॥ पूर्वादि-क्रमेण सूर्यमण्डलान्तर्यामिणः परमानन्दरूपहरेर्विद्या मधुविद्या छान्दोग्ये तृतीयाध्याये व्यक्ता । एतदेवामृतमिति वासुदेवाख्यममृतमित्यर्थः । ऊर्जमन्नम् । देवो भूत्वेत्यादि वाजसनेयमधु-विद्यास्थं वसूनामेवैको भूत्वेत्यादिपदेन रुद्रादिपदफलकद्वितीयादिमधुविद्या वस्वादिपदफलक-कर्माविद्या चोच्यते इति भावेन टीकयामूर्जमुपगच्छतीत्यादिना मध्वादिविद्यासु वस्वादीना-मित्याद्युक्तम् । एवं कर्मविद्यास्वित्युक्तम् । अत एव सर्वाज्ञादिकर्म चेति वक्ष्यतीति योज्यम् ॥ फलत्वोक्तेरिति ॥ यज्ञेन यज्ञमयजन्त देवा इत्यादौ इति भावः । न च द्वितीयेति । तद्यत्प्रथममृतं तद्वसव उपजीवन्तीत्युक्त प्रथमामृतविद्याया वसुत्वफलकत्वेन तत्र प्राप्तपदानां वसूनामनधिकारेऽपि अथ यद्वितीयममृतं तद्रुद्रा उपजीवन्तीत्याद्युक्तद्वितीयाद्यमृतविद्यासु रुद्र-त्वादेः फलत्वेन तत्र वस्वादीनाम् अधिकारोऽस्तीति न वाच्यमित्यर्थः । अत्राप्याद्यशब्दार्थमाह ॥ एवं कर्मेति ॥ एतेन वसूनामेवैको भूत्वेत्यादिपदेन रुद्राणामेवैको भूत्वेत्यादिग्रहणम् । तथा च रुद्राणामेको भूत्वेत्यादिना द्वितीयाद्यमृतविद्यासु कर्मविद्यासु च रुद्रादीनामेवोपासनाकर्मभ्यां प्राप्यफलत्वश्रवणात् प्रथमामृतोपासनाया प्राप्तपदानां वसुदेवानामयोग्यतयाधिकारासम्भवादिति सूत्रभाष्ययोरर्थान्तरमुक्तं ज्ञेयम् ॥ स्वस्वेतरेति ॥ स्वस्यैव पदाख्यफलाभिधात्रीष्वित्यर्थः । प्रकाशवानस्मिन्लोके भवतीत्यादीनामिति । छान्दोग्ये एष वै सोम्य चतुष्कलः पादो ब्रह्मणः प्रकाशवान्नामेत्यादि विद्यायां य एवं विद्वान् चतुष्कलं पादं ब्रह्मणः प्रकाशवानित्युपास्ते । प्रकाशवानस्मिन् लोके भवति । प्रकाशवतो ह लोकान् जयतीत्यादिनोक्तानामस्मिन् लोके प्रकाशवत्वादीनां साधरण्यात्तत्रास्त्वधिकार इति न वाच्यमित्यर्थः ॥ तत्कल इति ॥ मध्वादि-विद्याफलभूतवसुत्वादावित्यर्थः । एतेन भाष्ये इत्यादिनेत्यादिपदेन प्रकाशवानित्यादीनामपि ग्रहणम् । तथा च सामान्यफलकविद्यासु प्रकाशत्वादीनां प्राप्यफलत्वश्रवणात् । प्राप्तपदानां च प्रकाशादिगुणानां मध्वादिविद्याफलपदान्तर्भूततया सिद्धत्वेनार्थिता सम्भवादिति सूत्रभाष्ययोरर्थ उक्तो भवति । न ह वा एवंविदीति ॥ छान्दोग्ये ते ह प्राणा अहं श्रेयसि व्यूदिरे इत्यादिना प्राणविद्यामुक्त्वा तत्कलतयोक्तेषु सर्वभोक्तृत्वादिषु रुद्रादेरेव योग्यत्वेन सर्वेषामयोग्यत्वादित्यर्थः । तेन न ह वेत्यादिना सर्वभोक्तृत्वादेः रुद्रादिप्राप्यफलकत्वावगमात् प्राप्तवस्वादिपदानां तत्र योग्यताभावेनार्थित्वासम्भवात् तत्राप्यनधिकार इति प्रकारान्तरेण व्याख्यातं भवति ॥ योग्यै-श्चेति ॥ तेन प्रकाशत्वादीनां प्राप्यफलत्वश्रवणात् प्राप्तपदानां रुद्रादीनां पदप्राप्तिदशायामेव सर्वातृत्वादेः प्राप्तत्वाद् अर्थितासम्भवान् नाधिकार इति प्रकारान्तरेण व्याख्यातं भवति । नन्वेवं युक्तिसिद्धत्वेन सर्वैरङ्गीकार्यत्वे किं जैमिनिग्रहणेनेत्यत आह ॥ किं चेति ॥ सूत्रे तदुपरीत्यतो देवानामित्यनुवर्तते । देवानां मध्वादिषु मोक्षेतरफलकासु ब्रह्मकर्मविद्यासु केषु-चित्प्राप्तफलत्वेनार्थित्वासम्भवात् । केषुचिदयोग्यतयार्थितासम्भवादनधिकारं जैमिनिर्मन्यत इति सूत्रार्थसङ्ग्रहः ।

### **तत्त्वसुबोधिनी**

वसूनामेवैकीभूत्वा इत्यादिनेति भाष्यगतादिशब्देन रुद्रादिपदफलकद्वितीयमधुविद्यादि-ब्रह्मविद्याया वस्वादिफलककर्मविद्याश्चोपात्ता इति ज्ञातव्यम् । मुक्तिफलकासु वा मुक्तीतर-फलकासु ब्रह्मकर्मविद्यासु वा देवाधिकार इति वक्तुं विद्याभेदमाह ॥ वेदविद्या इति ॥ न च द्वितीयामृतविद्यादिष्विति ॥ तद्यत्प्रथमममृतं तद्वसव उपजीवन्तीत्युक्तप्रथमामृतविद्याया वसुत्व-फलकत्वेन तत्र वसूनामनधिकारेऽपि अथ यद्द्वितीयममृतं तद्रुद्रा उपजीवन्तीत्यादिना उक्त-द्वितीयामृतविद्यासु रुद्रत्वादेः फलत्वेन तत्राधिकारोऽस्तु इति न वाच्यमित्यर्थः ॥ प्रकाश-वानस्मिल्लोके भवतीत्यादीनामिति ॥ प्रकाशवानस्मिन् लोके भवति प्रकाशवतोऽहं लोकान् जयतीत्यादिना उक्तानामेष वै सौम्य चतुष्फलः पादो ब्रह्मणः प्रकाशवान्नामेत्यादिविद्याफला-नामस्मिल्लोके प्रकाशत्वादीनां मधुविद्यादिफलभूतवसुत्वादावन्तर्भाव इत्यर्थः । ‘न ह वा एवं विदितीति । न ह वा एवंविद् इत्यादिना उक्तेषु सर्वभोक्तृत्वादिरूपेषु ते ह प्राणा अहं श्रेयसि व्यूदिर इत्यादिप्राणविद्याफलेषु रुद्रादेरयोग्यत्वादित्यर्थः ।

### **वाक्यार्थमञ्जरी**

मधुविद्याप्रभृतिषु देवानामनधिकारं जैमिन्याचार्यो मन्यते कुतः योग्यानां वस्वादिपदानां प्राप्तत्वादयोग्यानामकाम्यत्वेन तत्रार्थित्वासम्भवादित्यर्थः । मध्वादीत्यादिपदार्थकथनपूर्वकमाह ॥ वेदविद्या इत्यादिना ॥ फलार्थाः फलोद्देश्याः ॥ यथा मधुविद्येति ॥ असौ वा आदित्यो देवमध्वित्यादिमधुविद्यास्वादित्यस्थादित्यनामा भगवान्परमानन्दत्वान् मधुदेवानामुपजीव्यत्वा-द्देवमध्विति भगवतो मधुत्वमुक्त्वा तदुपासकानां वसुरुद्रादित्यमरुद्रुजुनामकगणस्थानां पञ्चानां वस्वादिपदप्राप्तेः फलत्वेनोक्तत्वादिति भावः ॥ यथाग्निष्टोमेति ॥ अग्निष्टोमेन स्वर्गकामो यजेतेत्यत्र स्वर्गफलकत्वश्रवणादिति भावः ॥ कुत इत्यत आह ॥ स य एतदिति ॥ योऽधिकारी एतत्प्रथमं वासुदेवाख्यममृतमेवमुक्तरीत्या वेद जानाति स वसूनामेको भूत्वा वसु-भोग्यदेशकालाधिपो भूत्वा अग्निना मुखेन प्रधानेन तदुपदेशेनेति यावत् । एतदेव वासुदेवाख्य-ममृतं दृष्ट्वा तृप्यति मुक्तिमाप्नोतीत्यर्थः ॥ देवेति ॥ स्वयं देवो भूत्वा देवान्प्राप्नोति, ऊर्जम्, अक्षयान्नं प्राप्नोतीत्यर्थः ॥ एवं कर्मेति ॥ यद्यप्यग्निष्टोमादौ स्वर्गाद्येव फलत्वेन श्रूयते न वस्वादिपदं तथापि यज्ञेनेति प्रागुक्तयज्ञादिकर्मणो देवतापदप्राप्तिहेतुत्वोक्तेः स्वर्गादिशब्द-स्योपलक्षणत्वं वा वस्वादिपदस्यापि स्वर्गत्वेन स्वर्गपदेनैव वा तद्ग्रहणोपपत्तेरिति भावः ॥ न च द्वितीयामृतविद्यादिष्विति ॥ तद्यत्प्रथमममृतं तद्वसव उपजीवन्तीत्युक्तप्रथमामृतवसुविद्याया वसुफलकत्वेन तत्र वसूनामनधिकारेऽप्यथ यद्द्वितीयममृतं तद्रुद्रा उपजीवन्तीत्यादिनोक्त-द्वितीयाद्यमृतविद्यासु रुद्रत्वादेः फलत्वेन तत्राधिकारोऽस्त्विति न वाच्यमित्यर्थः ॥ स्वस्वेतर-पदेति ॥ स्वपदस्वेतरपदेत्यर्थः । सामान्यफलं प्रकाशादि ॥ प्रकाशवानस्मिल्लोके भवतीत्या-दीनामिति ॥ प्रकाशवानस्मिल्लोके भवति प्रकाशवतोऽहि लोकाञ्जयतीत्यादिनोक्तानामेष वै सौम्य चतुष्कलः पादो ब्रह्मणः प्रकाशवान्नामेत्यादि विद्याफलानामस्मिल्लोके प्रकाशवत्वादीनां मधुविद्यादिफलभूतवसुत्वादावन्तर्भावादित्यर्थः । वसुत्वप्राप्तौ तस्यापि प्राप्तत्वादिति भावः ॥ न ह वेति ॥ एवमुक्तरीत्या प्राणस्य सर्वभोक्तृत्वज्ञातरि किञ्चनानन्नं न भविष्यति सर्वमेवास्यान्नं भवतीत्युक्तं सर्वभोक्तृत्वादिरूपेषु ते ह प्राणा अहं श्रेयसि व्यूदिरे इत्यादिप्राणविद्याफलेषु रुद्रादेरेव योग्यत्वादित्यर्थः ॥

------------------------------------------------------------------------

ॐ ज्योतिषि भावाच्च ॐ

## **सूत्रभाष्यम्**

॥ ॐ ज्योतिषि भावाच्च ॐ ॥ ३२ ॥

ज्योतिषि सर्वज्ञत्वे भावाच्च । आदित्यप्रकाशेऽन्तर्भाववत्तज्ज्ञाने सर्ववस्तूनामन्तर्भावात् । नित्यसिद्धत्वाच्च विद्यानाम् ॥

### **सत्तर्कदीपावली**

हेत्वन्तरेणैतत्साधयति । ज्योतिरित्यादिना ।

### **तत्त्वप्रकाशिका**

मास्तु मोक्षेतरफलार्थविद्यास्वधिकारो देवानाम् । ‘सत्यं ज्ञानमनन्तं ब्रह्म’ इत्यादिमोक्षार्थ-विद्यासु भविष्यति अर्थित्वसम्भवादित्याशङ्कां परिहरत्सूत्रमुपन्यस्य व्याचष्टे ॥ ज्योतिषीति ॥ भावाद्वस्तूनामिति शेषः । कथं वस्तूनां ज्ञानेऽन्तर्भाव इत्यतः स्वपदे वर्णयति ॥ आदित्येति ॥ अभिप्रायं वक्ति ॥ नित्येति ॥ न मोक्षार्थविद्यास्वपि देवानामधिकारः सम्भवति । तदुक्तोपासनेऽर्थिताभावात् । द्विविधा हि अर्थिता विद्याविचारे भवति ज्ञानाय फलाय चेति । तत्र देवानां मोक्षार्थित्वेऽपि न तत्साधने विद्यासाध्ये ज्ञानेऽर्थिताऽस्ति । तेषां सार्वज्ञेन सर्वविद्योक्तज्ञानित्वात् । न हि स्वर्गार्थिनोऽपि कृतयज्ञस्य पुनर्यज्ञविद्याविचारेऽर्थिताऽस्तीति भावः । अनेन प्राचीनपक्षे दोषान्तरं चोक्तं भवति ॥

### **गुर्वर्थदीपिका**

प्राचीनपक्षे प्राप्तज्ञानत्वाज् ज्ञानार्थमपि नाधिकार इति दूषणान्तरं समर्थितं भवतीति भावेनोक्तम् अनेनेति ॥

### **भावदीपः**

कथमनेन भाष्येण पूर्वोक्तशङ्कानिरास इत्यत आह ॥ न मोक्षार्थेति ॥ अनेनेति ॥ नित्यसिद्धत्वाद्विद्यानामिति भाष्येणेत्यर्थः । प्राचीनपक्षे मोक्षेतरफलार्थविद्यास्वधिकार इति पक्षे । वसुत्वादिफलस्य प्राप्तत्वेनार्थित्वाभावान्मधुविद्यायामनधिकार इत्येव दोषो न किन्तु वसुत्वादि-फलसाधनस्य ज्ञानस्य विद्यासाध्यस्य प्राप्तत्वाच्च न तत्राधिकार इति दोषान्तरं चोक्तमित्यर्थः । साधनफलयोर्द्वयोरपि प्राप्तत्वान्न मध्वादिविद्यास्वधिकार इत्युक्तं भवति ॥

### **अभिनवचन्द्रिका**

प्राचीनपक्ष इति ॥ मोक्षेतरफलासु विद्यासु अधिकार इति पक्षे तत्साध्यज्ञानसद्भावरूपं दोषान्तरं चोक्तं भवतीत्यर्थः ।

### **वाक्यार्थमुक्तावली**

सूत्रे चोऽप्यर्थः । देवानामित्यस्ति । पूर्वसूत्रादसम्भवादनधिकारं जैमिनिरित्यनुवर्तते । तथा ज्योतिषि सूर्यादिज्योतिषि इव च देवानां ज्योतिषि सर्वज्ञत्वे सर्वज्ञस्य भावः सर्वज्ञत्वं सर्वविषयं ज्ञानं तत्र सर्ववस्तूनां विषयतया भावादन्तर्भावाद्विद्यासाध्यसर्वविषयज्ञानस्य अनादियोग्यतया नित्यसिद्धत्वान्मोक्षसाधने ज्ञानेऽर्थित्वासम्भवात् । अपि च मोक्षफलकविद्यास्वप्यधिकारं जैमिनिर्मन्यत इति सूत्रार्थं हृदि निधाय भाष्यार्थमाह ॥ न मोक्षेत्यादिना ॥ अनेन प्राचीनपक्षे इति ॥ मोक्षेतरफलकविद्यासु अधिकार इत्याद्यपक्षे न केवलं पूर्वोक्तवस्वादीनां मधुविद्यादि-फलवसुत्वादावधिकाराभावो दोषः किन्तु विद्यासाध्ये वसुत्वादिसाधनज्ञानेऽर्थित्वाभावो दोषः । वस्वादीनां सिद्धज्ञानत्वादित्यर्थः । सूत्रे ज्ञानाभावादिति वाच्ये ज्योतिषीत्युक्तिर् दृष्टान्त-स्योदाहरणार्थमिति भावेन भाष्ये आदित्यप्रकाशेऽन्तर्भावादित्युक्तं ज्ञेयम् ।

### **तत्त्वसुबोधिनी**

अनेन प्राचीनपक्षे दोषान्तरे चोक्तं भवति । न केवलं मुक्तीतरफलकासु कर्मब्रह्मविद्यासु नाधिकार इति य आद्ये पक्षे पूर्वोक्तवस्वादीनां मधुविद्यादिफले वसुत्वादावधिकाराभाव दोषः किन्तु विद्यासाध्ये वस्तुत्वादिसाधने ज्ञाने अर्थित्वाभावदोषो वस्वादीनां सिद्धज्ञानत्वादित्यर्थः ।

### **वाक्यार्थमञ्जरी**

ज्योतिषि देवानां ज्ञाने सर्ववस्तूनां विषयतासम्बन्धेन भावात्तेषां सर्वज्ञत्वादिति यावत् । मोक्षार्थविद्यास्वपि तत्साध्यज्ञानस्य प्राप्तत्वेनार्थित्वासम्भवादनधिकारं मन्यत इत्यन्वयः ॥ देवानां मोक्षार्थित्वेऽपीति ॥ ‘न चैकान्तानां न कस्यचिदर्थे नारायणो देव’ इत्युक्त्या कथं देवानां मोक्षार्थित्वस्य भगवत्पूजार्थत्वात्तत्र केवलमोक्षकामनाया निषिद्धत्वात् । उक्तं च विष्ण्वर्थं मोक्षमर्थयन्नित्यादि ॥ अनेन प्राचीनपक्ष इति ॥ न केवलं मोक्षेतरफलार्थ-विद्यास्वधिकार इति पक्षे पूर्वोक्तो वस्वादीनां मधुविद्याफलेऽर्थित्वाभावो दोषः । किन्तु विद्या-साध्ये वसुत्वादिसाधने ज्ञाने चार्थित्वाभावश्च दोषः । वस्वादीनां नित्यसिद्धज्ञानत्वादित्यनेन सूत्रेणोक्तमित्यर्थः ।

[Load More](javaऽcriptःvoid(0))
