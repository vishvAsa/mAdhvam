+++
title = "०७ वैश्वानराधिकरणम्"
+++
## ॐ वैश्र्वानरः साधारणशब्दविशेषात् ॐ

**७. वैश्वानराधिकरणम्**

## **सूत्रभाष्यम्**

अदृश्यत्वादिगुणेषु सर्वगतत्वं ‘यस्त्वेतमेवं प्रादेशमात्रमभिविमानमात्मानं वैश्वानरमुपास्त’ (छां.उ.५-१८-१) इति वैश्वानरस्योक्तमित्यत आह—

॥ ॐ वैश्वानरः साधारणशब्दविशेषात् ॐ॥ २४॥

अग्नाविष्ण्वोः साधारणस्य वैश्वानरशब्दस्य विष्णावेव प्रसिद्धात्मशब्देन विशेषणा-द्वैश्वानरो विष्णुरेव॥ २४॥

### **सत्तर्कदीपावली**

गताधिकरणेनोत्तराधिकरणस्याक्षेपिकीं सङ्गतिं दर्शयति॥ अदृश्यत्वेति॥ नित्यं विभुं सर्वगतमिति यत्सर्वगतत्वमुक्तं तन्न विष्णोरेव। श्रुत्यन्तरे वैश्वानरस्योच्यमानत्वात्। अभितो विगतमानत्वेनाभि-विमानमात्मानं वैश्वानरमिति वैश्वानराग्नाविव विष्णावपि स एष वैश्वानरो विश्वरूप इत्यादिना प्रयुक्तत्वात्साधारणो न विष्णोरेवावगमक इति प्राप्ते सूत्रं पठित्वा व्याचष्टे। वैश्वानर इत्यादिना।

### **तत्त्वप्रदीपिका**

एवं तावत् श्रुतिलिङ्गानामन्यत्रप्रसिद्धानां ब्रह्मणि समन्वयं प्रदर्शयता पादद्वयार्थनिगमनाय सर्वनाम्नां सर्वलिङ्गानां च समन्वयदृढीकरणात्मकोऽखिलगुणोदीरणपरतया गुणविरहवादनिराकरणाकृतिः परम-कारुणिकेनामरगणगुरुणाऽयमधिकरणराज आरभ्यते। ‘यत्तदद्रेश्यमग्राह्यमगोत्रमवर्णमचक्षुःश्रोत्रं तदपाणिपादं नित्यं विभुं सर्वगतं सुसूक्ष्मम्’’ इति मुण्डकश्रुतावदृश्यत्वादिगुणेषु सर्वगतत्वमुक्तम्। तदत्र छन्दोग-श्रुतावभिविमानशब्देनोच्यते। अभितो विगतं मानमस्येति ‘अभिविमाः’। ॐ ज्वलनजनार्दनयोः साधारणस्य वैश्वानरशब्दस्य विष्णावेव प्रवृत्तिदर्शनेनोभयत्रप्रसिद्धोभयविधपदकदम्बकसमन्वयोप-न्यासावसरसूचनामाचरत्यग्नाविष्ण्वोरित्यादिना। प्रादेशमात्रत्वमधिकार्यपेक्षया। ‘‘प्रादेशमात्रं पुरुषं वसन्तम्’’ इति च भागवते॥

### **तत्त्वप्रकाशिका**

अत्र लोकतोऽन्यत्र प्रसिद्धवैश्वानरनाम्नः पाचकत्वाद्यनेकलिङ्गसमन्वयसिद्धये ब्रह्मणि समन्वयप्रतिपाद-नादस्ति शास्त्रादिसङ्गतिः। श्रुत्यादिसङ्गतिं विषयवाक्योदाहरणपूर्वकं विषयादिकं च सूचयति॥ अदृश्यत्वादीति॥ गताधिकरणेऽदृश्यत्वादिगुणा विष्णोरुक्तास्तेषु सर्वगतत्वं चोक्तं ‘नित्यं विभुं सर्वगतम्’ इति। तददृश्यत्वादिगुणेषूक्तं सर्वगतत्वं च छन्दोगश्रुतावभिविमानपदेन वैश्वानरस्योक्तम्। अभितो विगतं मानं मर्यादा यस्येति। ‘मानं ज्ञानं लयश्चैव मर्यादा चैव (चापि) कथ्यते’ इत्यभिधानात्। तस्य च वैश्वानरस्य विष्णोरितरत्वे सर्वगतत्वमप्यन्यस्य प्रसज्येतेत्यवश्यनिर्णेयत्वम्। स वैश्वानरो विषयः। किं विष्णुरन्यो वेति संशयः। सर्वगतत्वमन्यत्र प्रसिद्धिश्च सन्देहबीजम्। नायं वैश्वानरो विष्णुः किन्त्वग्निदेवता तेजोभूतं वा स्यादिति पूर्वः पक्षः। वैश्वानरश्रुतेः। न च वाच्यं सर्वगतत्वलिङ्गाद्वैश्वानरो विष्णुरिति। लिङ्गस्य श्रुतितो दुर्बलत्वात्। न च लिङ्गस्य निरवकाशत्वेन प्राबल्यात् श्रुतिबाधकत्वमिति मन्तव्यम्। श्रुतेरपि प्रसिद्धितो निरवकाशत्वात्। श्रुतेर् विष्णुविषयत्वेऽग्न्यादिविषयतया लोकप्रसिद्धिबाधाद् वैदिकविद्याभेदव्यवहारविरोधाच्च। न हि वैश्वानरश्रुतेरग्न्यादिविषयत्वाभावे व्यवहारस्य गत्यन्तरमस्ति। अतः प्रसिद्धिलिङ्गयोरुभयोरपि निरवकाशत्वेन वैश्वानरश्रुतेरग्नाविष्ण्वोः साधारण्यमेव स्यान्न तु लिङ्गेन विष्णुपरतानिश्चयः। अतो न वैश्वानरो विष्णुरिति न सर्वगतत्वं तस्येति भावः। सिद्धान्तयत्सूत्रमवतार्य व्याचष्टे॥ अत इति॥ अयं वैश्वानरो विष्णुरेव। आत्मानं वैश्वानरमित्यात्मशब्दात्। न चोक्तरीत्या साधारणवैश्वानरश्रुतिसद्भावादनिर्णय इति वाच्यम्। साधारणस्यापि वैश्वानरशब्दस्य ‘आत्मशब्दः परे विष्णौ नान्यत्र क्वचिदिष्यते’ इत्यादौ विष्णावेव प्रसिद्धत्वेनान्यत्रानवकाशात्मशब्दसामानाधिकरण्येन विष्णुपरत्वस्य सम्भवात्। प्रसिद्ध्यादेरन्यथापि सिद्ध्या सावकाशत्वस्य वक्ष्यमाणत्वादिति भावः॥ २४॥

### **भावबोधः**

ॐ वैश्वानरः साधारणशब्दविशेषात् ॐ॥ लोकतोऽन्यत्र प्रसिद्धवैश्वानरनाम्न इति न च सूत्रभाष्ययोः साधारणशब्देनास्योभयत्र प्रसिद्धत्वप्रतीतेर्नान्यत्र प्रसिद्धतेति वाच्यम्; सूत्रभाष्ययोरग्नौ वैश्वानरशब्दस्य लोकप्रसिद्धेर्विषयवाक्योक्तसर्वगतत्वादिविष्णुलिङ्गानाञ्च निरवकाशत्वेन तुल्यबलतया वैश्वानरशब्द-स्याग्नाविष्ण्वोः साधारण्यस्यैवाभिप्रेतत्वान्नोभयत्र प्रसिद्धतेति भावः। अत एव वक्ष्यति। अतः प्रसिद्धिलिङ्गयोरपि निरवकाशत्वेन वैश्वानरश्रुतेरग्नाविष्ण्वोः साधारण्यमेव स्यादिति। नापि ‘विश्वजीवान्तर-त्वाद्यैर् लिङ्गैः’ इत्यणुभाष्ये वैश्वानरशब्दस्य लिङ्गात्मकत्वोक्त्या तद्विरोधः, वैश्वानरशब्दस्य सिद्धान्ते यौगिकत्वदर्शनार्थम् अवयवार्थकथने तात्पर्यात्। अन्यथा वैश्वानरत्वाद्यैरित्यवक्ष्यत्। वैश्वानरशब्दस्य समन्वयेनान्तःप्रतिष्ठानादिरूपलिङ्गानां यः समन्वयः सिद्धस् तत्प्रदर्शनपरत्वाद्वा। अन्यथा विश्वनर-सम्बन्धित्वाद्यैरित्यवक्ष्यत्। अत एवानुव्याख्याने ‘श्रुतिर्लिङ्गाधिका परा’ इत्युक्तम्। भाष्ये वैश्वानर-शब्दस्येत्यस्य संमुग्धत्वेऽपि प्राक् प्राधान्येनेत्येतन्निरवकाशमिति भावः। पाचकत्वाद्यनेकलिङ्ग-समन्वयसिद्धय इति॥ तेन पादसङ्गतिरुपपन्नेति भावः। अनन्तरसङ्गतिष् टीकायामेव स्पष्टा॥ किं विष्णुरन्यो वेति॥ अत्र वैश्वानरः किमग्निरुत विष्णुरिति चिन्ता। तदर्थमग्निश्रुतिलिङ्गसमानाधिकृतत्व-लोकप्रसिद्धिवैदिकसूक्तविद्याव्यवहारनियमविरोधबलेन वैश्वानरशब्दः किमग्निदेवताभूतपर उत आत्मशब्दसामानाधिकरण्यगीतासमाख्यादिबलाद्विष्णुपर इति। तदर्थमग्निश्रुत्यादीनां निरवकाशत्वं प्रसिद्धिव्यवहारयोर्गत्यन्तराभावः, आत्मशब्दादीनां सावकाशत्वमुत विपरीतमिति। तदर्थमात्मशब्दादीनां निरवकाशत्वेऽग्निश्रुत्यादीनां सावकाशत्वे प्रसिद्धिव्यवहारयोर्गत्यन्तरे च प्रमाणं नास्त्युतास्तीति। तेजोभूतं वा स्यादिति। अनेन अग्नाविष्ण्वोरित्यादिभाष्येऽग्निशब्देनात एव न देवताभूतं चेत्युत्तरसूत्रानुरोधेन तेजोभूतमपि विवक्षितमित्युक्तं भवति॥ साधारण्यस्यापि वैश्वानरशब्दस्येति॥ अनेन श्रुतिसाधारण्ये विशेषश्रुत्यादेर्निश्चय इति न्यायविवरणमुक्तार्थं भवति। तत्रादिपदेन स्मर्यमाणमित्यादिसूत्रोक्तसमाख्यादे-र्ग्रहणमिति बोद्धव्यम्।

### **भावदीपः**

ॐ वैश्वानरः साधारणशब्दविशेषात् ॐ॥ नाम्न इति॥ श्रुतिर्लिङ्गाधिका परेत्यनुभाष्योक्तेः। आपाततोऽन्यत्र रूढत्वात्। विश्वजीवान्तरत्वाद्यैरित्यणुभाष्योक्तिस्तु सिद्धान्तदिशा ब्रह्मणि यौगिकत्वाभिप्रायेणेति भावः। कथं तर्ह्यत्र पादे निवेश इत्यतः फलतः पादसङ्गतिरन्तर्नय इवेत्याह॥ पाचकत्वेति॥ तद्यद् भक्तं प्रथममागच्छेत् तद्धोमीयमिति वैश्वानरे तद्धुतं भवतीत्यादिना पाचकत्वहोमाधारत्वगार्हपत्याद्यङ्गकत्वादिश्रवणादिति भावः। यद्यपि पाचकत्वं कर्मेति वक्ष्यति। तथापि लिङ्गत्वमप्यस्तीति वा तदन्यलिङ्गापेक्षया वा एवमुक्तिः। अधिकं चन्द्रिकायाम्। इत्यन्तं भाष्यं सङ्गतिपरत्वेन तावद्व्याकर्तुं परिष्करोति॥ गतेति॥ भाष्यं व्याचष्टे॥ अदृश्यत्वादिगुणेषूक्तमिति॥ यस्त्वेतमित्यादेरर्थः॥ छन्दोगेति॥ पञ्चमे वैश्वानरविद्यायामित्यर्थः। प्रथमबृहद्भाष्योक्तमाह॥ मानमिति॥ भावमाह॥ तस्येति॥ वक्ष्यमाणन्यायेनेतरत्व इत्यर्थः। इति सङ्गतिसम्भवादिति हेत्वर्थोऽत्रेतिशब्दः॥ किं विष्णुरिति॥ किं विष्णुरेव वाऽन्योऽपि वा इत्यर्थः। विष्णुरेव वेति सिद्धान्तकोटेः शेषो वा तदेव भाष्यं पूर्वपक्षतद्युक्तितत्फलोक्तिपरत्वेन व्याचष्टे॥ नायमिति॥ विष्णुरित्यस्य विष्णुरेवेत्यर्थः। अत एव न देवता भूतं चेति सूत्रमनुरुध्याऽऽह॥ किं त्विति॥ विष्णुरित्यप्यनुकर्षः। वैश्वानरस्येति भाष्यसूचितं तावदाह॥ वैश्वानरेति॥ अग्नाविष्ण्वोः साधारणस्येति भाष्योक्तं साधारण्यमग्नाविष्ण्वोर् विवरिष्यन् श्रुतिलिङ्गयोस्तुल्यबलत्वं वक्तुमाह॥ न चेति॥ प्राबल्यादिति॥ अन्तरादिनयन्यायेनेति भावः। श्रुतेरपीत्युक्तमेव साक्षादपीति सूत्रव्यावर्त्यं व्यनक्ति॥ श्रुतेरिति॥ लोकप्रसिद्धीति॥ लोकव्यवहाराभावापातादित्यर्थः। नैष्फल्यं स्यादिति भावः। एतेनान्तरादिनयेष्वपि निरवकाशलिङ्गेनोक्तेः श्रुतिबाधो न संमत इति पूर्वोक्तसर्वाक्षेपो दर्शितः। अभिव्यक्तेरित्यादिसूत्राणां व्यावर्त्यचोद्यमाह॥ वैदिकेति॥ अग्न्यादिसर्वशब्दानां विष्णौ मुख्यत्वे सर्वस्य विष्णुविद्यात्वेनेयमग्निविद्या इयमात्मविद्येति भेदव्यवहारो न स्यात्। अस्ति च व्यवहारः। तेन तेषामग्न्यादिवाचित्त्वं सिद्धमिति तद्विरोधान्न वैश्वानरादिशब्दानां विष्णुविषयत्वमित्यर्थः। व्यवहारस्य निरवकाशत्वं व्यनक्ति॥ न हीति॥ एवं च सिद्धं साधारण्यमित्याह॥ अत इति॥ व्यवहार-स्याग्न्यादिविषयत्वं विना गत्यन्तराभावादित्यर्थः। अग्नाविष्ण्वोरिति देवताद्वन्द्वे चेत्यनङादेशः। अन्तर्नय इवोभयबाधेनैक्यं तु नाऽऽशङ्क्यम्। भूतसाधारणश्रुत्या प्राप्तं जडेनाभेदायोगात्। कथं तर्हि वैश्वानर-स्योक्तमिति भाष्यमित्यतो भावमाह॥ अत इति॥ श्रुतेः साधारण्यादित्यर्थः। सर्वगतत्वमित्यन्तवाक्यस्य तात्पर्यं न सर्वेति। विष्णुरितीत्यनन्तरं तस्येतीत्यनन्तरं च निश्चय इत्यनुषङ्गः॥ व्युत्क्रमेण भाष्यं व्याचष्टे॥ अयमिति॥ श्रुतिसाधारण्ये विशेषश्रुत्यादेर् निश्चय इति न्यायविवरणदिशा हेत्वंशं व्याचष्टे॥ आत्मानमिति॥ विशेषणपदकृत्यं व्यावर्त्यपूर्वमाह॥ न चेति॥ वक्ष्यमाणत्वात् साक्षादपीत्यादि सूत्रेष्विति भावः॥ २४॥

### **अभिनवचन्द्रिका**

साधारणग्रहणं किमर्थम् ? साधारणग्रहणं वैश्वानरशब्दस्योभयत्र प्रसिद्धत्वज्ञापनार्थम्। न चैवं सति अस्याधिकरणस्य तृतीयपादप्रवेशापत्तिः। लोकतोऽन्यत्र प्रसिद्धत्वात्। लोकतोऽन्यत्रप्रसिद्धस्योभयत्र-प्रसिद्धत्वं विरुद्धमिति चेत्, उक्तम्, किमुक्तम् – अन्यत्र प्रसिद्धत्वेन प्रतिपन्नत्वमन्यत्रप्रसिद्धत्वम्। उभयत्र प्रसिद्धत्वेन प्रतिपन्नत्वमुभयत्रसिद्धत्वम्। तदुभयमपि एकस्यैव शब्दस्याऽधिकारिभेदेनोपपन्न-मित्युक्तम्। अत एवेदमधिकरणं पादद्वयसन्धौ निवेशितम्। अत एवाऽनुव्याख्याने वैश्वानराधिकरणस्य प्रथमद्वितीयतृतीयपादशेषत्वज्ञापनाय एतदधिकरणारम्भात्प्रागेव।

‘बहुलिङ्गसमायुक्तैर्बहुभी रूढनामभिः।

प्रसिद्धैरन्यगत्वेन वाच्यः साक्षाज्जनार्दनः’

इत्यनेन पादद्वयार्थोपसंहारः कृतः। एवं च सति द्वितीयपादार्थोपसंहारानन्तरम् एतदधिकरण-व्याख्यानात् तृतीयपादशेषत्वं ज्ञायते, तृतीयपादनिरूपणात्प्राग्व्याख्यानाद् द्वितीयपादशेषत्वं ज्ञायते। द्वितीयपादार्थोपसंहारे कर्तव्ये प्रथमपादार्थोपसंहाराद् अस्याधिकरणस्य प्रथमपादशेषत्वमपि भाष्यकाराभिमतमिति ज्ञायते। शास्त्रादिसङ्गतिरिति॥ अस्याधिकरणस्य शास्त्राध्यायाभ्यां निरूपिता अतर्न्भावलक्षणा सङ्गतिः पादे, न तु औपोद्धातिकी सङ्गतिरिति विवेकः। एतेन – वैश्वानराधि-करणव्यावृत्त्यर्थं प्राधान्येनेत्युक्तत्वात् पुनरस्याऽधिकरणस्य पादान्तर्भावाङ्गीकारे तद्विरोध इति परास्तम्। वैश्वानरस्योक्तमिति॥ अदृश्यत्वाधिकरणप्रतिपाद्यस्य एतदधिकरणप्रतिपाद्यस्य च सर्वगतत्वेन प्रतीयमानत्वं पूर्वाधिकरणतच्छ्रुतिभ्यां सङ्गतिरिति भावः। नायं वैश्वानर इति॥ साधकशून्यत्वादिति शेषः। ननु किं वाक्यं, तर्हि निरर्थकमेवेति पृच्छति – किंत्विति॥ न निरर्थकं वाक्यं वैश्वानरशब्दस्य अग्नौ तेजोभूते च प्रसिध्दिसद्भावाद् अग्निर्वा तेजोभूतं वा स्यात्। किं तद्विचारेणेत्याह – अग्निदेवतेति॥ एतेन – पूर्वपक्षिणा अग्निदेवतैव, तेजोभूतमेवेति वा, अवधारणीयत्वेन ‘अग्निदेवता, तेजोभूतं वा स्या’दिति अनास्थयाऽभिधानमयुक्तमिति परास्तम्। पूर्वपक्षिणः विष्णुर्नेत्याग्रहेण अग्निदेवतादिपक्षपरिग्रहे आग्रहाभावात्॥ साधकशून्यत्वरूपहेतोरसिद्धिमाङ्वक्य परिहरति – न चेति॥ श्रुतेः प्रसिद्धतो निरवकाशत्वं दर्शयति – श्रुतेरिति॥ भवेच्छ्रुतेः सावकाशत्वं यद्यग्न्यादिविषयकत्वप्रसिद्धः काचन गतिः स्यात्। न चैवं, किंतु वैश्वानरश्रुतेर् विष्णुविषयत्वे अग्न्यादिविषयतया लोकप्रसिद्धेर् भ्रममूलकत्व-लक्षणो बाध एव प्राप्नोतीति निरवकाशत्वमेवाऽभ्युपेयमिति भावः। हेत्वन्तरेण श्रुतेर्निरवकाशत्वमाह – वैदिकेति॥ वैदिकविद्याव्यवहरस्य भ्रममूलत्वलक्षणविरोधप्रसङ्गाच्च श्रुतेर्निरवकाशत्वमिति भावः। गत्यन्तरमस्तीति॥ भ्रममूलकत्वकल्पनैव गतिर्नान्या गतिरस्तीति भावो ऽत इति॥ अत इत्यस्य विवरणं – प्रसिद्धिलिङ्गयोरुभयोरपि निरवकाशत्वेनेति॥ वैश्वानरश्रुतेर् अग्नाविष्ण्वोर् ज्ञापकशून्यत्वेन साधारण्यमेव स्यादित्यर्थः। त्वयोपन्यस्तं सर्वगतत्वलिङ्गं वैश्वानरशब्दस्य अग्निपरत्वनिर्णायकश्रुतेर् निर्णयप्रतिबन्धायैवोपयुज्यते न तु विष्णुपरत्वनिर्णयायालमिति भावः। अत इति॥ साधकशून्यत्वलिङ्गस्याऽसिद्धेरभावादित्यर्थः। नात्मशब्दो वैश्वानरशब्दस्य विष्णुत्वनिर्णायकः। वैश्वानरश्रुतेरुभयत्रप्रसिद्धत्वेन प्रसिद्धिबललब्धाऽग्रिपरत्व निवारकत्वाभावात्। ततश्चाऽनिर्णय इत्याशङ्क्य निषेधति – न चोक्तरीत्येति॥ साधारणवैश्वानरश्रुतिसद्भावात्। वैश्वानरश्रुतेर् अग्नाविष्ण्वोः साधारण्य-सद्भावात्, उभयत्रप्रसिद्धत्वादिति यावत्। आत्मशब्दरूपसाधकोपन्यासेऽपि उक्तरीत्या साधकाभावात् ‘नायं नैश्वानरो विष्णु’रिति पूर्वपक्ष्युक्तरीत्या अग्निपरत्वे बाधकाभावात् तदनिर्णय इति वक्तुं शक्यत्वाद-निर्णय एवेति न वाच्यमित्यर्थः। साधारणस्यापीति॥ वैश्वानरशब्दस्य अग्निपरत्वनिरासाय साधकान्तरं मृग्यम्। विष्णुपरत्वनिर्णयायोपन्यस्तस्य आत्मशब्दसामानाधिकरण्यस्यैव तत्र बाधकत्वादिति भावः। नन्वेवं वैश्वानरशब्दस्योभयत्र प्रसिध्द्यङ्गीकारेण पूर्वत्र पूर्वपक्षनिरासेऽपि न प्रथमपूर्वपक्षनिरासः। तदुक्तान्यत्रप्रसिद्ध्यादेर्निरवकाशत्वादित्यत आह– प्रसिद्धेरिति॥

### **वाक्यार्थमुक्तावली**

ॐ वैश्वानरः साधारणशब्दविशेषात् ॐ॥ लोकतोऽन्यत्र प्रसिद्धवैश्वानरनाम्न इति॥ न च सूत्रे साधारणपदप्रयोगाद् उभयत्र प्रसिद्धत्वमिति वाच्यम्। प्रसिद्धलिङ्गाभ्यां साधारण्यस्य तत्र विवक्षित-त्वेनोभयत्र प्रसिद्ध्या साधारण्यस्यानभिप्रेतत्वात्। अत एव वक्ष्यति अतः प्रसिद्धिलिङ्गयोरुभयोरपि निरवकाशत्वेन वैश्वानरश्रुतेरग्नाविष्ण्वोः साधारण्यमेव स्यादिति॥ न च विश्वजीवान्तरत्वाद्यैर् लिङ्गैरिति सङ्ग्रहभाष्ये वैश्वानरशब्दस्य लिङ्गत्वोक्तिविरोधः। वैश्वानरशब्दस्य सिद्धान्ते यौगिकत्वेन प्रवृत्तिनिमित्त-धर्मविवक्षया लिङ्गत्वोक्त्यविरोधात्। अन्यथा वैश्वानरत्वाद्यैरित्यवक्ष्यत्। अत एवानुव्याख्याने श्रुतिर्लिङ्गा-धिका परा इत्युक्तम्। विस्तरन्तु आनन्दमालावाक्योदाहरणपूर्वम् अस्माभिरन्यत्र कृतोऽनुसन्धेयः॥ पाचकत्वाद्यनेकलिङ्गसमन्वयसिद्धय इति॥ तेन पादान्तर्भावाभावेऽपि औपोद्घातिक्या सङ्गत्याऽत्र निवेश इति भावः॥ किं विष्णुरन्यो वेति॥ अत्र वैश्वानरः किमग्निरुत विष्णुरिति चिन्ता। तदर्थमग्निश्रुतिलिङ्गसमानाधिकृतत्वलोकप्रसिद्धवैदिकसूत्रविद्याव्यवहारनियमविरोधबलेन वैश्वानरशब्दः किमग्निदेवताभूतपर उतात्मशब्दसामानाधिकरण्यगीतासमाख्यादिबलाद् विष्णुपर इति। तदर्थमग्नि-श्रुत्यादीनां निरवकाशत्वप्रसिद्धव्यवहारयोर्गत्यन्तराभाव आत्मशब्दादीनां सावकाशत्वमुत विपरीतमिति। अत एव न देवता भूतं चेत्युक्ततत्सूत्रानुसारेणाग्नाविष्ण्वोरित्यादिभाष्येऽग्निशब्देनाभिमन्यमानं च विवक्षितमित्यभिप्रेत्याह॥ तेजोभूतं वा स्यादिति॥ भाष्योक्तं साधारण्यमग्नाविष्ण्वोर् विवरिष्यन् श्रुतिलिङ्गयोस्तुल्यबलत्वं वक्तुमाह॥ न चेति॥ साक्षादिति सूत्रव्यावर्त्यमाह॥ श्रुतेरिति॥ लोकप्रसिद्धीति॥ लोकव्यवहाराभावापातादित्यर्थः। एतेनान्तरादिनयेष्वपि निरवकाशलिङ्गेनोक्तश्रुतिबाधो न सम्मत इति पूर्वोक्तसर्वाक्षेपो दर्शितः। अभिव्यक्तेरित्यादिसूत्राणां व्यावर्त्यचोद्यमाह॥ वैदिकेति॥ अग्न्यादिसर्वशब्दानां विष्णुविषयत्वे सर्वस्य विष्णुविद्यात्वेनेयं वैश्वानरविद्याऽऽत्मविद्या प्राणविद्या वायुसूक्तमग्निसूक्तमित्यादिव्यवहारविरोधादित्यर्थः। अतो न वैश्वानरो विष्णुरिति निश्चय इत्यनुवर्तते। सूत्रे वैश्वानरो विष्णुरेवेति साध्ये साक्षाद्धेत्वनुक्तेः शब्दविशेषादित्येतच्छब्दादिति बुद्ध्या विवेकेन सम्बध्यत इत्याह॥ आत्मानं वैश्वानरमिति॥ अनिर्णयेन कृतपूर्वपक्षव्यवच्छेदकतया साधारणस्यापि वैश्वानर-शब्दस्य शब्देनात्मशब्देन विशेषणात् समानाधिकृतत्वात्। ततश्च विष्ण्वेकवाचितया विशेषणाद् विशेषितत्वादग्नेर्व्यावर्तितत्वाद् विष्णुरेव वैश्वानर इति सूत्रार्थमभिप्रेत्याह॥ न चोक्तरीत्येति॥

### **तत्त्वसुबोधिनी**

ॐ वैश्वानरः साधारणशब्दविशेषात् ॐ॥ यद्यपि वैश्वानरनाम्नः सूत्रभाष्ययोर् अग्नाविष्ण्वो साधारण्यस्योक्त्योभयत्र प्रसिद्धता तथापि वैश्वानरशब्दस्य श्रुत्यन्तरे अग्नौ प्रयोगाद् विषयवाक्ये अग्निशब्दसामानाधिकरण्याद्वा अन्यत्र प्रसिद्धत्वं नाभिप्रेतं येन श्रुत्यन्तरे विष्णावपि प्रयोगादुभयत्र प्रसिद्धता स्यात् किन्तु लोकतः। अत एव टीकायां लोकतोऽन्यत्र प्रसिद्धेत्युक्तम्। सूत्रादावुक्तसाधारण्यम् अन्यत्र प्रसिद्धेर् विष्णुलिङ्गानां च निरवकाशत्वेन तुल्यबलतया न तु वैश्वानरशब्दस्य उभयत्र प्रसिद्धेरिति टीकायामेवोक्तम्। ‘विश्वजीवान्तरत्वाद्यैर्लिङ्गैः’ इति भाष्यकारीयलिङ्गत्वोक्तिस्तु सिद्धान्ते वैश्वानरशब्दस्य यौगिकत्वदर्शनार्थम् अवयवार्थकथने तात्पर्यात्। अन्यथा ‘वैश्वानरत्वाद्यैः’ इत्यवक्ष्यत्। अनन्तरसङ्गतिस्तु गताधिकरणोक्तसर्वगतत्वाक्षेपेण पूर्वपक्षोत्थानाद् इति भाष्य एवोक्ता। पाचकत्वाद्यनेकलिङ्गसमन्वय इति। तेन पादसङ्गतिरुपपन्नेति भावः। ननु अभिविमानपदेन सर्वगतत्वं कथं लभ्यत इत्यत आह। अभित इति। तेजोभूतं वास्यादिति। अनेन अग्नाविष्ण्वोरिति भाष्ये अग्निशब्देन ‘अत एव न देवता भूतं च’ इत्युत्तरसूत्रानुरोधेन तेजोभूतमपि विवक्षितमित्युक्तं भवति। नन्वन्यत्र प्रसिद्धिरस्तु तथाप्यस्तु श्रुतेर् विष्णुविषयत्वमित्यत आह॥ श्रुतेरिति॥ वैदिकेति॥ अन्यविद्याया अपि विष्णुविषयत्वे वैदिकानां योऽयं विद्याभेदव्यवहार इयमग्निविद्येत्यादि तल्लोपाद्विरोधः स्यादित्यर्थः। ननु व्यवहारः प्रकारान्तरेण भविष्यतीत्यत आह। न हीति। साधारणस्यापि वैश्वानरशब्दस्य विष्णुपरत्व-सम्भवादित्यन्वयः। तत्र हेतुर् अनवकाशात्मशब्देति। आत्मशब्दस्यानवकाशत्वं कुत इत्यत उक्तम् आत्मशब्दः परे विष्णाविति। तर्हि प्रसिद्धेः का गतिर् अत आह॥ प्रसिद्धेरिति॥ अन्यथापि अभिव्यक्तेर् इत्यादि वक्ष्यमाणन्यायेनेति भावः।

### **वाक्यार्थमञ्जरी**

अन्यत्र प्रसिद्धेति॥ न च सूत्रभाष्ययोरस्याग्नाविष्ण्वोः साधारण्योक्त्योभयत्र प्रसिद्धत्वमिति वाच्यम्। वैश्वानरशब्दीयान्यत्र प्रसिद्धिसर्वगतत्वाख्यविष्णुलिङ्गयोरुभयोरपि निरवकाशत्वेन तुल्यबलत्वाभिप्रायेणैव तत्र साधारण्योक्त्योभयत्र प्रसिद्ध्यभिप्रायेण तदनभिधानादिति भावः॥ वैश्वानरनाम्न इति॥ न च विश्वजीवान्तरत्वाद्यैर्लिङ्गैरित्यणुभाष्येऽस्य लिङ्गत्वोक्त्या कथं नामत्वमिति वाच्यम्। तस्य सिद्धान्तै वैश्वानरशब्दस्य यौगिकत्वप्रदर्शनायावयवार्थकथन एव तात्पर्येण लिङ्गत्वकथने तात्पर्याभावात्। अन्यथा वैश्वानरत्वाद्यैरिति ब्रूयादिति भावः। पादसङ्गत्यर्थमाह॥ पाचकत्वाद्यनेक-लिङ्गसमन्वयसिद्ध्यर्थम् इति॥ यद्यपि पाचकत्वं कर्मेति वक्ष्यति तथापि लिङ्गत्वमप्यस्तीतीयमुक्तिः॥ अभिविमानपदेनेति॥ न च प्रादेशत्वमात्रोक्तिविरोधः। व्योमवच्चेति वक्ष्यमाणत्वात्। तेजोभूतं भूताग्निः। प्रसिद्धितः लौकिकवैदिकप्रसिद्धितः। तदेव क्रमेणोपपादयति॥ श्रुतेरित्यादिना॥ वैदिकेति॥ वेदप्रसिद्धो योऽयं विद्याभेदव्यवहार इयं वैश्वानरविद्यानेयमित्यादिरूपस्तस्माद्विरोधादित्यर्थः। देवताद्वन्द्वे चेत्यनङादेशेऽग्नावैष्णवं चरुमित्यादिवदग्नाविष्ण्वोरित्युपपन्नम्॥ ॐ वैश्वानरः साधारणशब्दविशेषात् ॐ॥ वैश्वानरमुपास्ते इत्याद्युक्तवैश्वानरो विष्णुरेव। अग्निविष्णुसाधारणवैश्वानरशब्दस्यात्मशब्देन विशेषणादित्यर्थः। वैश्वानरशब्दस्य विष्णुपरत्वसम्भवादित्यन्वयः। कुत इत्यत उक्तम्॥ आत्मशब्दसामानाधिकरण्येनेति॥ आत्मानं वैश्वानरमिति सामानाधिकरण्येनेत्यर्थः। तस्याप्यन्यपरत्वं किं न स्यादित्यत उक्तम्॥ अन्यत्रानवकाशेति॥ तत्कुत इत्यत उक्तम्॥ आत्मशब्द इति॥

### **विवृतिः**

यद्यपि वैश्वानरनाम्नः सूत्रभाष्ययोर् अग्नाविष्ण्वोः साधारण्यस्योक्ततया उभयत्र प्रसिद्धता तथापि वैश्वानरशब्दस्य श्रुत्यन्तरेऽग्नौ प्रयोगाद्विषयवाक्ये अग्निशब्दसामानाधिकरण्याद्वाऽन्यत्रप्रसिद्धत्वं नाभिप्रेतम्। येन श्रुत्यन्तरे विष्णावपि प्रयोगादुभयत्र प्रसिद्धता स्यात्। किन्तु लोकतः। अत एव टीकायां लोकतोऽन्यत्र प्रसिद्धेत्युक्तम्। सूत्रादावुक्तसाधारण्यन्तु अन्यत्रप्रसिद्धेर्विष्णुलिङ्गानां च निरवकाशत्वेन तुल्यबलतया नतु वैश्वानरशब्दस्यान्यत्रप्रसिद्धेरिति टीकायामेवोक्तम्। विश्वजीवान्तरत्वाद्यैर्लिङ्गैरिति भाष्यकारीया लिङ्गत्वोक्तिस्तु सिद्धान्ते वैश्वानरशब्दस्य यौगिकत्वदर्शनार्थमवयवार्थे तात्पर्यकथनात्। अन्यथा वैश्वनरत्वाद्यैरित्यवक्ष्यत्। अनन्तरसङ्गतिस्तु गताधिकरणोक्तसर्वगतत्वाक्षेपेण पूर्वपक्षोत्थानादिति भाष्य एवोक्ता। पाचकत्वाद्यनेकलिङ्गसमन्वयेति॥ तेन पादसङ्गतिरुपपन्नेति भावः। नन्वभिमानविपदेन सर्वगतत्वं कथं लभ्यत इत्यत आह॥ अभित इति॥ तेजोभूतं वा स्यादिति॥ अतो नाग्निविष्ण्वोरिति भाष्येऽग्निशब्देन ‘अत एव न देवताभूतं च’ इत्युत्तरसूत्रानुरोधेन तेजोभूतमपि विवक्षितमित्युक्तं भवति। नन्वन्यत्र प्रसिद्धिरस्तु तथापिश्रुतेर्विष्णुविषयत्वमस्तु इत्यत आह॥ श्रुतेरिति॥ वैदिकेति॥ अन्यविद्याया अपि विष्णुविषयत्वेवै दिकानां शब्दानां योऽयं विद्याभेदव्यवहार इयमग्निविद्येत्यादितद्विरोधः स्यादित्यर्थः॥ ननु व्यवहारः प्रकारान्तरेण भविष्यतीत्यत आह॥ नहीति॥ साधारणस्यापि वैश्वानरशब्दस्य विष्णुपरत्वसम्भवादित्यन्वयः। तत्र हेतुरनवकाशात्मशब्देति॥ आत्मशब्दस्यानवकाशत्वं कुत इत्यत उक्तम्। आत्मशब्दः परे विष्णविति॥ तर्हि प्रसिद्धेः का गतिरत आह॥ प्रसिद्धेरिति॥ अन्यथाऽभिव्यक्तेरित्यादिवक्ष्यमाणन्यायेनेति भावः।

------------------------------------------------------------------------

ॐ स्मर्यमाणमनुमानं स्यादिति ॐ

## **सूत्रभाष्यम्**

॥ ॐ स्मर्यमाणमनुमानं स्यादिति ॐ॥ २५॥

‘अहं वैश्वानरो भूत्वा प्राणिनां देहमाश्रित’ (भ.गी.१५-१४) इति स्मर्यमाणमत्रापि स एवोच्यत इत्यस्यानुमापकम्। समाख्यानात्। इतिशब्दः समाख्याप्रदर्शकः॥ २५॥

### **सत्तर्कदीपावली**

वैश्वानरशब्दप्रतिपाद्यो विष्णुरेवेत्येतद्भगवद्वाक्यसंवादेन दर्शयत्सूत्रं पठित्वा व्याचष्टे॥ स्मर्यमाणमित्यादिना॥ समाख्यानं व्याख्यानम्।

### **तत्त्वप्रदीपिका**

ॐ स्मर्यमाणमनुमानं स्यादिति ॐ॥ अहं वैश्वानरो भूत्वेत्यत्र वैश्वानर इति विष्णुविषयतयैव निर्णीतं स्मर्यमाणमनेन सन्दिह्यमानेन वैश्वानरशब्देन समाख्यानमत्रापि स एवोच्यत इत्यस्यार्थस्यानुमापकम्॥

### **तत्त्वप्रकाशिका**

नन्वात्मशब्दस्यामुख्यवृत्तिमभ्युपेत्याग्न्यादीनामेव वैश्वानरत्वं किं न स्यादित्याशङ्कां परिहर्तुं हेत्वन्तरेण वैश्वानरस्य विष्णुत्वं निश्चाययत्सूत्रमुपन्यस्य व्याचष्टे॥ स्मर्यमाणमिति॥ ‘अहं वैश्वानरो भूत्वा’ इति स्मृत्युक्तं विष्णोर् वैश्वानरत्वमत्र वैश्वानरविद्यायामपि सः गीतोक्तो भगवानेव वैश्वानरपदेनोच्यत इत्यस्यार्थस्यानुमापकं भवति। स्मृतौ विष्णोर्वैश्वानरत्वोक्तेर्वैश्वानरविद्यायामप्यसावुच्यत इति भावः। स्मृत्युक्तवैश्वानरस्य विष्णुत्वेऽप्यत्रोक्तस्य कुतो विष्णुत्वम् इत्यत आह॥ समाख्यानादिति॥ समाख्यानयुक्तिर्न सूत्रितेत्यत आह॥ इतीति॥ अनेनेति स्मर्यमाणमित्यन्वयः सूचितो भवति॥२५॥

### **भावदीपः**

ॐ स्मर्यमाणमनुमानं स्यादिति ॐ॥ सूत्रे चशब्दाभावाच्छङ्कानिवर्तकत्वेन सूत्रमवतारयति॥ नन्विति॥ अग्न्यादीनामेवेति॥ अग्निदेवतातेजोभूतविष्णूनां त्रयाणामेवेत्यर्थः। यद्वोपलक्षित-विद्यान्तराभिप्रायेण बहुवचनोक्तिः। वैश्वानरत्वमित्युपलक्षणम्। इन्द्राकाशप्राणगायत्रीत्यादिकमित्यर्थः। स्मृतिसमाख्याप्युपलक्षणं ‘यो देवानां नामधा एक एव’ ‘नामानि सर्वाणि’ इत्यादेरिति भावः। क्रमेण भाष्यपदानामर्थमाह॥ अहमिति॥ इत्यन्वय इति। सूत्र इति योज्यम्। भाष्ये ‘‘अहं वैश्वानरो भूत्वा प्राणिनां देहमाश्रित’’ इति स्मर्यमाणमित्युक्तेरिति भावः। तथा च वैश्वानरो विष्णुरेव। अहं वैश्वानर इति गीतायां स्मर्यमाणत्वादिति भावः। एतेन न्यायविवरणोक्तस्य विशेषश्रुत्यादे-रित्यादिपदस्य समाख्यानमित्यर्थः। तत्कृत्यं च दर्शितं भवति॥ २५॥

### **वाक्यार्थमुक्तावली**

ॐ स्मर्यमाणमनुमानं स्यादिति ॐ॥ सूत्रे चशब्दाभावात् शङ्काव्यावर्तकत्वेन सूत्रमवतारयति॥ नन्वित्यादिना॥ अग्न्यादीनामिति॥ देवताभूतविष्णूनामित्यर्थः॥ इति स्मर्यमाणमिति॥ इति श्रुत्युक्तप्रकारेण स्मर्यमाणम्। इति शब्दस्य पूर्वसूत्रानुषक्तेन विष्णुर्वैश्वानर इत्यनेनान्वय इति बोध्यम्। सूत्रे वैश्वानरो ब्रह्मेत्यस्ति। तेनेतिशब्दान्वयः। अनुमीयतेऽनेनेत्यनुमानं ब्रह्म वैश्वानर इति स्मर्यमाणं विष्णोर्वैश्वानरत्वमत्रापि स एव वैश्वानर इत्यस्यानुमापकं स्यादित्यर्थः।

### **वाक्यार्थमञ्जरी**

ॐ स्मर्यमाणमनुमानं स्यादिति ॐ॥ इत्यहं वैश्वानरो भूत्वेत्येवं स्मर्यमाणं गीतास्मृत्युक्तं विष्णोरेव वैश्वानरत्वमेतत्स्मृत्युक्तवैश्वानरस्य विष्णुत्वस्यानुमानमनुमापकम्। समाख्यारूपेण साधकं स्यादित्यर्थः॥ समाख्यानादितीति॥ निर्णीतस्थले समानोक्तिरूपसमाख्याया इदं वाक्यमेतत्परमेतत्समाख्यावत्वादित्यनुमानरूपेण वाक्यतात्पर्यनिर्णायकत्वादिति भावः॥ इति स्मर्यमाणेति॥ स्मृतेर्बुद्धिस्थत्वादिति भावः।



------------------------------------------------------------------------

ॐ शब्दादिभ्योऽन्तःप्रतिष्ठानान्नेति चेन्न तथा दृष्ट्युपदेशादसम्भवात्पुरुषविधमपि चैनमधीयते ॐ

## **सूत्रभाष्यम्**

॥ ॐ शब्दादिभ्योऽन्तःप्रतिष्ठानान्नेति चेन्न तथा

दृष्ट्युपदेशादसम्भवात्पुरुषविधमपि चैनमधीयते ॐ॥ २६॥

‘अयमग्निर्वैश्वानरः’ (बृ.उ.७-११-१) ‘वैश्वानरमृत आजातमग्निम्’ (ऋ.सं.६-७-१) इत्यादिशब्दः। ‘वैश्वानरे तद्धुतं भवति’ (छां.उ.५-२४-४) ‘हृदयं गार्हपत्यो मनोऽन्वाहार्यपचन आस्यमाहवनीयः’ (छां.उ.५-१८-२) इत्याद्यग्निलिङ्गमादिशब्दोक्तम्। ‘येनेदमन्नं पच्यते’ (बृ.उ.७-११-१) ‘तद्यद्भक्तं प्रथममागच्छेत्तद्धोमीयम्’ (छां.उ.५-१९-१) इत्यादिना पाचकत्वेनान्तःप्रतिष्ठानं च प्रतीयते। तस्मान्न विष्णुरिति चेन्न। ‘अथ हेममात्मानमणोरणीयांसं परतः परं विश्वं हरिमुपासीतेति। सर्वनामा सर्वकर्मा सर्वलिङ्गः सर्वगुणः सर्वकामः सर्वधर्मः सर्वरूप’ इति। ‘स य एतमेवमात्मानं विश्वं हरिमारादरमुपास्ते तस्य सर्वेषु लोकेषु सर्वेषु भूतेषु सर्वेषु देवेषु सर्वेषु वेदेषु कामचारो भवति’ इति तत्तन्नामलिङ्गादिना तस्यैव दृष्ट्युपदेशान्महोपनिषदि।

अनात्तत्वादनात्मान ऊनत्वाद्गुणराशितः।

अब्रह्माणः परे सर्वे ब्रह्मात्मा विष्णुरेव हि॥

इत्यादिना ‘को न आत्मा किं ब्रह्म’ (छां.उ.५-११-१) इत्यारम्भाच्चा अन्येषामसम्भवाद्विष्णुरेव वैश्वानरः। ‘चन्द्रमा मनसो जातश्चक्षोस्सूर्यो अजायत’— (तै.आ.३-१२) इत्यादिना यः पुरुषाख्यो विष्णुरभिहितस्तद्विधमेवात्र ‘मूर्धैव सुतेजाश्चक्षुर्विश्वरूपः प्राणः पृथग्वत्मा’ (छां.उ.५-१८-२) इत्यादिनैनं वैश्वानरमधीयते। चशब्देन सकलवेदतन्त्रपुराणादिषु विष्णुपरत्वं पुरुषसूक्तस्य दर्शयति। तथा च ब्राह्मे—

‘यथैव पौरुषं सूक्तं नित्यं विष्णुपरायणम्।

तथैव मे मनो नित्यं भूयाद्विष्णुपरायणम्’ इति॥

चतुर्वेदशिखायां च ‘सहस्रशीर्षा पुरुषस्सहस्राक्षस्सहस्रपात्’ इति। ‘एष ह्येवाचिन्त्यः परः परमो हरिरादिरनादिरनन्तोऽनन्तशीर्षोऽनन्ताक्षोऽनन्तबाहुरनन्तगुणोऽनन्तरूप’ इति। बृहत्संहितायां च—

‘यथा हि पौरुषं सूक्तं विष्णोरेवाभिधायकम्।

न तथा सर्ववेदाश्च वेदाङ्गानि च नारद’ इत्यादि॥

‘यस्माद्यज्जायते चाङ्गाल्लोकवेदादिकं हरेः।

तन्नामवाच्यमङ्गं तद्यथा ब्रह्मादिकं मुखम्’॥

इति नारदीयवचनान्नाभेदोक्तिविरोधः॥ २६॥

### **सत्तर्कदीपावली**

उक्तार्थमाक्षिप्य समर्थयत्सूत्रं पठित्वा व्याचष्टे॥ शब्देत्यादिना॥ अस्यार्थः। अत्मानं वैश्वानर-मित्यात्मशब्देन विशेषितोऽप्ययं वैश्वानरविद्याप्रतिपाद्यो न विष्णुः ‘अयमग्निर्वैश्वानरः वैश्वानरमृत आजातमग्निम्’ इत्यादिनाऽग्निशब्देन विशेष्यमाणत्वात्। लिङ्गवशादप्यग्निरेवात्र वैश्वानरः। तथाहि। वैश्वानरे तद्धुतं भवतीति हविराधारत्वमात्मनो वैश्वानरस्येत्यारभ्य हृदयं गार्हपत्ये इत्युच्यमानमप्यग्निलिङ्गम् ‘अयमग्नि-र्वैश्वानरो येनेदमन्नं पच्यते तद्यद्भुक्तं प्रथममागच्छेत्तद्धोमीयं प्रथममाहुतिं जुहुयात्तां जुहुयात्प्राणाय स्वाहा’ इत्यादिशरीरान्तः स्थिताग्निधानान्येते युज्यन्ते। अथ हेममात्मानमित्यादि महोपनिषद्वाक्ये अग्न्यादिनामभिः पाचकत्वादिधर्मैर्विष्णूपास्तेरुपदिष्टत्वेनात्र वह्न्यादिप्रापकशब्दलिङ्गाभावात्। अरमत्यन्नमित्यर्थः। को न आत्मा किं ब्रह्मेत्युपक्रम्य निरूप्यमाणत्वादयं वैश्वानरो विष्णुरेव नाग्निः। अनात्तत्वादिवाक्येन आत्मब्रह्म-शब्दयोर् विष्ण्वन्यत्रासम्भावितत्वस्य कथनात्पुरुषसूक्तसंवादादप्यत्र वैश्वानरशब्देन विष्णुरेवोच्यते। तथाहि। ‘चन्द्रमा मनसो जातश् चक्षोस्सूर्यो अजायत’ इत्यादिपुरुषसूक्तवाक्येन यः सहस्रशीर्षा पुरुष उक्तः स एवात्र प्रत्यभिज्ञायते आत्मनो वैश्वानरस्य ‘मूर्धैव सुतेजाश् चक्षुर् विश्वरूप’ इत्यादिना। पुरुषसूक्तस्य विष्ण्वेकपरत्वं सकलवेदेतिहासादिषु अविगानसिद्धं तथा ह्युक्तम्। ‘यथैव पौरुषम्’ इत्यादिभिः। पुराणवाक्यैः पुरुषावयवेभ्यो भेदेन निर्दिष्टानां द्युलोकादीनां वैश्वानरमूर्धादिभिरभेदेन व्यपदेशस्य गतिरुच्यते यस्मादित्यनेन। यस्माद्यस्माद्विष्ण्वङ्गाद्यद्यल्लोकादिकं जायते तत्तन्नाम्ना तज्जनकमङ्गमुच्यते। अतो मूर्धैव सुतेजा इत्यादि व्यपदेशो घटते। यथा ‘ब्राह्मणोऽस्य मुखमासीद् बाहूराजन्यः कृत’ इत्यादौ ब्राह्मणादि-जनकेषु मुखादिषु ब्राह्मणादिपदव्यपदेशः। न ह्यत्र पुरुषोत्तममुखादिभिरभेदो ब्राह्मणादीनामुच्यते। पद्भ्यां शूद्रो अजायन्त इत्यादिवाक्यशेषविरोधात्। अर्थान्तरशब्दानां भगवदवयवेषु वृत्तिर् विद्वद्रूढ्या योगवृत्त्या वा अवगन्तव्येत्यर्थः।

### **तत्त्वप्रदीपिका**

ॐ शब्दादिभ्योऽन्तःप्रतिष्ठानान्नेति चेन्न तथा दृष्ट्युपदेशादसम्भवात्पुरुषविधमपि चैनमधीयते ॐ। अयमग्निर्वैश्वानरो योऽयमन्तः पुरुष’’ इति वाजसनेयके। वैश्वानरस्याग्नित्वे श्रुतिः प्रमाणम्॥ ‘‘मूर्धानं दिवो अरतिं पृथिव्या वैश्वानरम्’’ इत्यादेरयमर्थः। ‘दिवो मूर्धानं’ मूर्धन्वन्तं विष्णोरङ्गाङ्ग्यभेदात्। ‘पृथिव्या’ अरतिमन्तम्, अरं ततिर्येन सोऽरतिः पाद इत्यर्थः। विश्वनरस्थम्। ऋते वेदे आसमन्ताद्व्यक्त-मङ्गनेतारं सम्यग्राजन्तं सर्वानतिशय्य स्थितं पातारं जनानामास्य ‘आ’ समान्ताद्व्यञ्जयाञ्चक्रुरग्न्यादिदेवाः। वैश्वानरे तद्धुतं भवतीत्यादि च श्रुत्यन्तरे हुतस्थानत्वमग्निलिङ्गम्। हृदयं गार्हपत्य इत्यादौ हृदयस्थो गार्हपत्यपदवाच्य इत्याद्यवगन्तव्यम्। ‘‘येनेदमन्नं पच्यते यदिदमद्यत’ इति वाजसनेयके। पाचकत्वेनान्तः प्रतिष्ठानं प्रधानलिङ्गत्वेनाभिमतत्वात्पृथगुक्तम्। सर्वकर्मा ‘‘न ऋते त्वत्क्रियत’’ इत्यादेः। वज्रधरत्वादीनि सर्वाणि लिङ्गानि चास्यैवेति सर्वलिङ्ग एषः। तदिच्छयैव सर्वमिति सर्वकामः गुणा ज्ञानानन्दादयः। धर्माः सर्वज्ञत्वादयः। भेदसंयोगविभागादिधर्मास्तदधीना इति वा ‘सर्वधर्मा’। सर्वत्र रूपमस्येति सर्वरूपः। सर्वमस्य रूपं प्रतिमेति वा। विश्वं पूर्णम्, आरादन्तिके, अरं सम्यक्॥ अनात्तत्वादनात्मान इत्यादिनाऽसम्भवादिति सूत्रावयवं व्याचष्टे। को न आत्मा किं ब्रह्मेति मीमांसमानैर्महाशालैर्महामुनिभि-रुद्दालकोद्दिष्टैस्तद्युक्तैः परिपृष्टो राजाऽश्वपतिर्वैश्वानरमुपदिदेश॥ न च विष्णोरन्येषामात्मत्वं ब्रह्मत्वं च सम्भवति। अनात्तत्वादित्यादिवचनात्। तस्माद्विष्णुरेव वैश्वानरः। ‘‘तस्य ह वा एतस्य आत्मनो वैश्वानरस्य मूर्धैव सुतेजाश्चक्षुर्विश्वरूपः प्राणः पृथग्वर्त्म सन्दोहो बहुलो वस्तिरेव रैः पृथिव्येव पादौ’’ इत्यादेरर्थस्तु–

‘‘क्रीडात्मकत्वाद्द्यौश्चैव सुतेजाश्चातितेजसा।

स्वर्गाधारं शिरो विष्णोः सर्वरूपातिदर्शनात्॥

चक्षुस्तु विश्वरूपाख्यमादानादायुषामपि।

आदित्याख्यं च सूर्यस्याप्याश्रयं सर्वदा स्मृतम्॥

वाय्वादिप्राणशक्यं न यत्तत्कर्ता हरिर्यतः।

प्राणस्तेन पृथग्वर्त्मा वायुज्ञानायुरूपतः॥

वायोरप्याश्रयो नित्यं बहुत्वाद्बहुलः स्मृतः।

आकाशनामा त्वादीप्तेर् मध्यदेहो रमापतेः॥

व्याप्तत्वादाप इत्युक्तो रै रतिकरत्वतः।

वस्तिराकाशवाय्वोश्च तावाधारौ प्रकीर्तितौ॥

प्रथनात्पुथिवीनामा प्रतिष्ठा च प्रतिष्ठितेः।

पादौ भगवतो विष्णोः पृथिव्याश्रय एव च’’ इत्याद्यायां वैश्वानरविद्यायां विभिद्य निवेद्यते। यस्मा-दङ्गाद्यजायते यदाश्रित्य तिष्ठति च यत्र लीयते च तद्धरेरङ्गं तन्नामवाच्यम्। यथा ‘‘ब्राह्मणोऽस्य मुख-मासीत्’’ इत्यादौ ब्राह्मणादिजनकानि हरेर्मुखादीनि ब्राह्मणादिनामान्युच्यन्त एवमितरत्रापीति। अतो न भगवदङ्गेभ्यस्त्रिदिवदिनकरादीनां भिन्नानां तदभेदोक्तिनिमित्तो विरोध आशङ्कनीयः। उक्तभङ्ग्या तदभावात्।

### **तत्त्वप्रकाशिका**

वैश्वानरस्य विष्णुत्वमाक्षिप्य समादधत्सूत्रमुपन्यस्याऽऽक्षेपांशं तावद्व्याचष्टे॥ शब्दादिभ्य इति॥ यदुक्तमात्मशब्दविशेषणात् समाख्यानाच्च वैश्वानरस्य विष्णुत्वनिश्चय इति तदयुक्तम्। यथा खलु वैश्वानरस्य विष्णुत्वनिश्चायकात्मशब्दादि विद्यते तथाऽग्नित्वनिश्चायकस्यापि विद्यमानत्वात्। तथाहि। वैश्वानरशब्दस्याऽऽत्मशब्दसमानाधिकृतत्ववदग्निशब्दसमानाधिकृतत्वं च श्रूयते ‘अयमग्निः’ इति बृहदाराण्यके ‘वैश्वानरम्’ इत्यस्यामृचि च। तथाऽग्निलिङ्गं च वैश्वानरे होमाधिकरणत्वं गार्हपत्याद्यङ्गत्वं च श्रूयते ‘वैश्वानरे तद्धुतम्’ इत्यादौ। तथा वैश्वानरे पाचकत्वाख्यमग्निकर्म च श्रूयते। ‘अयमग्निर्वैश्वानरो योऽयमन्तःपुरुषे येनेदमन्नं पच्यते यदिदमद्यते’ इति बृहदारण्यके। ‘तद्यद्भक्तम्’ इति छान्दोग्ये च। तस्माद्वैश्वानरस्य विष्णुत्वज्ञापकवदग्नित्वज्ञापकस्यापि सत्वान्न विष्णुरेवायमिति निश्चयो युज्यत इत्यर्थः। अत्र सर्ववैश्वानरविद्यानां विचार्यत्वात्तत्तद्वाक्योद्धारो युक्त एव समाख्यारूपेण वा। मूर्धानं दिव इति मन्त्रार्थः। दिवः कारणभूतं मूर्धानं पृथिव्याः कारणभूतं पादं जनानां सम्यग्ज्ञानायाभिव्यक्तं सर्वज्ञमखण्डेशमत्यन्नं जनानां पातारं वैश्वानरमग्निं देवाः स्वास्यतयाऽकुर्वन् इति। गतिसाधनत्वादरतिः पादः। ‘ऋताय जातम्’ इति समाख्यानात्सप्तमी तादर्थ्ये। ‘अन्नं थम्’ इति हि श्रुतिः। ‘अग्निर्देवानां मुखम्’ इति च। वैश्वानरे तद्धुतं भवतीति वाक्यार्थः। एवंविद् यद्यपि चाण्डालायोच्छिष्टं प्रयच्छेदात्मनि हैवास्य तद्वैश्वानरे हुतं स्यादिति वाक्यादवगन्तव्यः। भक्तमन्नम्। परिहारसूत्रांशं व्याचष्टे॥ नेति॥ उभयत्र श्रुत्यादिसाम्याद्वैश्वानरस्य विष्णुत्वनिश्चयायोग इति न युक्तम्। उभयत्र श्रुत्यादिसाम्येऽपि सावकाशत्वनिरवकाशत्वबलान्निश्चयोपपत्तेः। तत्र यदग्निनाम लिङ्गं कर्म च वैश्वानरे श्रूयते तद्विष्णौ सावकाशम्। ‘अथ हेममात्मानम्’ इत्यग्न्यादिनामलिङ्गकर्मत्वेन विष्णोरुपासनोपदेशात्। न चात्मशब्दादे-रन्यत्रास्त्यवकाशः। अतो निरवकाशेन सावकाशबाधोपपत्तेर् युज्यते वैश्वानरस्य विष्णुत्वनिश्चय इति भावः। न च वाच्यमुपासनार्थमुक्तत्वादेव ‘योषितमग्निं ध्यायीत’ इत्यादाविवाऽसत्वम्। नाविद्यमानं ब्रुवते वेदा ध्यातुं न वैदिका इत्यादिवचनात्। वाक्यान्तरस्याविरोधेन योऽर्थः स्थाप्यते तदर्थत्वाच्च। विश्वं पूर्णम्। आरात् समीपे स्वहृदये। प्रथमेतिशब्दो विधिसमाप्तौ। द्वितीयस्येत्युपासीतेत्यन्वयः। प्रकरण-बलाच्च वैश्वानरस्य विष्णुत्वनिश्चयो भवतीत्याह॥ अनात्तत्वादिति॥ ‘को न आत्मा किं ब्रह्म’ इति विचारपूर्वकं वैश्वानरविद्याया आरभ्याधीतत्वेन विष्णुप्रकरणत्वाच्च वैश्वानरो विष्णुरेवेति निश्चयो भवति। ‘अनात्तत्वात्’ इति वचनेन विष्णोरन्येषाम् आत्मत्वाद्यसम्भवादित्यर्थः। श्रुतिसमाख्यया च वैश्वानरस्य विष्णुत्वमुपपादयति॥ चन्द्रमा इति। यः पुरुषाख्यो विष्णुः पुरुषसूक्ते ‘शीर्ष्णो द्यौः समवर्तत’ ‘चक्षोः सूर्यो अजायत’ ‘प्राणाद्वायुरजायत’ ‘पद्भ्यां भूमिरजायत’ इत्यादिना वाक्येन द्युभ्वादि-जनकशीर्षादिमानभिहितस्तद्विधमेवात्र वैश्वानरं चाधीयते छन्दोगाः ‘मूर्धैव सुतेजाश्चक्षुर्विश्वरूपः प्राणः पृथग्वर्त्मा पृथिव्येव पादौ’ इत्यादिना वाक्येन। अतः पुरुषसूक्तसमाख्ययाऽपि विष्णुरेव वैश्वानर इत्यर्थः। ननु पुरुषसूक्तस्य विष्णुपरत्वे भवेत्तत्समाख्ययैतद्विद्याया विष्णुपरत्वं तदेव कुत इत्यत आह॥ चशब्देनेति॥ विष्णुपरत्वं पुरुषसूक्तस्य प्रसिद्धमिति सूचयतीत्यर्थः। अपिपदेनैवोभयसमुच्चय-सिद्धेर्नान्यत्रोपक्षीणश्चशब्दः। किं तद्वेदादीत्यतस्तदुदाहरति॥ तथा चेति॥ श्रुतेः प्रथमप्रतिज्ञानेऽपि तस्याः पुरुषसूक्तमुपन्यस्य विष्णुपरतया व्याख्यात्र्याः साक्षात्प्रतिज्ञातार्थासाधकत्वान्न प्रथममुदाहरणम्। प्रतिज्ञा त्वाधिक्यक्रमाभिप्राया। परो विलक्षणः। आदिपदेन ‘सर्वतः पौरुषे सूक्ते गुणा विष्णोरुदीरिताः’ इति ब्रह्मतर्कादिग्रहणम्। ननु पुरुषसूक्ते द्युभ्वादिजनकशीर्षादिमत्वं पुरुषस्योच्यते वैश्वानरविद्यायां पुनर्वैश्वानरस्य तदभेदोऽतो विरुद्धार्थत्वान्नेयं समाख्येत्यत आह॥ यस्मादिति॥ वैश्वानराङ्गानां सूर्याद्य-भेदोक्तावपि न पुरुषसूक्तवैश्वानरविद्ययोर्विरोधोऽभेदोक्तेरपि तज्जन्यजनकभावविवक्षावत्त्वादिति भावः॥

### **गुर्वर्थदीपिका**

अस्यते अनेनेत्यासन् आस्यं मुखं मकारस्य नकारादेशः यलोपश्च छान्दस इति भावेनोक्तम् आस्यतयेति। ‘‘ऋ गतौ’’ इति धातोः करणार्थे औणादिकेऽतिप्रत्यये गुणे च कृते अर्यते गम्यतेऽनेनेति व्युत्पत्तिमाश्रित्योक्तं गतिसाधनत्वादरतिः पाद इति। अत्यतिशयितं थमन्नमस्येति व्युत्पत्तिमाश्रित्यातिथि-शब्दस्यार्थकथनम् अत्यन्नमिति। ‘‘तृतीयोऽतिशय’’ इति वचनाच्छ्रौतातिथिपदेनाकारस्य इकारः। वाक्यान्तरस्येत्यत्र ‘‘नाविद्यमानं ब्रुवत’’ इति वाक्यस्याविरुद्धः कुपितायाः पतिव्रतायाः कुलदाहकत्वेनाग्नि सदृशत्वरूपो योऽर्थः ‘‘योषितमग्निं ध्यायीत’’ इति श्रुतेस् तदर्थपरत्वाच्च नेयं श्रुतिरुपास्यमानस्याविद्यमानत्वे दृष्टान्त इति भावः। ‘मूर्धैव सुतेजा’ इति श्रुतेरयमर्थः। सुष्ठु तेजोरूपत्वात्सुतेजा द्युलोकः। विश्वं रूपयति प्रकाशयतीति विश्वरूपः सूर्यः। सुषुप्तिदशायामपि नाडीषु वायोः सञ्चरणात्सर्वेन्द्रियाभिमानि-देवेभ्यः पृथग्वैलक्षण्येन वर्त्म यस्येति व्युत्पत्त्या पृथग्वार्त्मा वायुः प्राण इति। पुरुषसूक्तमुपन्यस्येत्यस्य पुरुषसूक्तोपक्रममुपन्यस्येत्यर्थः। साक्षात्प्रतिज्ञातार्थासाधकत्वादित्यस्य साक्षात्प्रतिज्ञातस्य मूर्धैव सुतेजा इत्याद्यर्थस्याप्रतिपादकत्वादित्यर्थः। सकलपुरुषसूक्तस्य विष्णुपरतां प्रतिपादयन्त्याः स्मृतेस्तु ‘‘शीर्ष्णो द्यौः समवर्तत, चक्षोः सूर्यो अजायत, प्राणाद्वायुरजायत’’ इति सुतेजोमूर्धत्वादीनामपि विष्णुधर्मत्वेन व्याख्यानात्साक्षादुपयोग इति भावः। न चैवं सति श्रुतेरनुपयोग इति शङ्क्यम्। उपक्रमानुसारेण सर्वस्यापि सूक्तस्य योजनीयत्वेन श्रुतेरपि युक्त्या स्वार्थसाधकत्वादित्यनुसन्धेयम्।

### **भावबोधः**

वैश्वानरे होमाधिकरणत्वं गार्हपत्याद्यङ्गत्वं चेति। सूत्रे शब्दादिभ्य इति बहुवचनं लिङ्गबाहुल्याभि-प्रायेणेति भाष्ये बहुलिङ्गप्रतिपादकवाक्योदाहरणमिति भावः। अग्निकर्म भाष्ये पाचकत्वेनान्तः-प्रतिष्ठानमित्युक्तमिति भावः। अत एव सर्वकर्मा सर्वलिङ्ग इति श्रुतावपि पृथगुपादानम्। सर्ववैश्वानर-विद्यानां विचार्यत्वादिति। तथा च यस्त्वेवमिति विषयवाक्येऽग्निशब्दाभावेऽपि बृहदारण्यकादौ तत्सद्भावा-च्छब्दादिभ्य इति सौत्राक्षेपोपपत्तिरिति भावः। समाख्यारूपेण वेति। अनेन ‘स्मर्यमाणमनुमानं स्यात्’ इत्युक्तरीत्या विष्णुपक्षेऽग्निसमाख्यावदग्निपक्षेऽपि समाख्या प्रदर्शिता भवति। जनानां सम्यग्ज्ञानायेति। जनानामित्येतदृतायजातमित्यत्रापि सम्बध्यत इत्युक्तं भवति। सम्यगित्याङोऽर्थः। आसन्नित्यस्यार्थः स्वास्यतयेति। जनयन्तेत्यस्य द्वितीयाङ्योगमभिप्रेत्याह अकुर्वन्निति। उपसर्गस्य धात्वर्थबाधकत्वादेवमुक्तम्। गतिसाधनत्वादरतिः पाद इति। करणसाधनाद् ऋगतौ इत्यस्माद् अति प्रत्यये गुणे च सति निष्पन्नोऽरतिशब्दः पादवाचक इत्यर्थः। उभयत्र श्रुत्यादिसाम्येऽपि इति। अनेनोभयत्र विशेषश्रुत्यादौ पुनः सावकाशत्वनिरवकाशत्वबलान्निश्चय इति न्यायविवरणं व्याख्यातं भवति।

ननु योषितमग्निं ध्यायीतेत्यादावेवाविद्यमानोपासनस्योक्तत्वात् कथं वेदाद्या ध्यानार्थं नाविद्यमानं ब्रुवत इत्यत आह– वाक्यान्तरस्याविरोधेनेति॥

‘‘अङ्गारसदृशी नारी घृतकुम्भसमः पुमान्’’

इत्यादिप्रमाणबलादग्निसादृश्यस्य योषिति प्रमाणाविरुद्धत्वात्तदर्थत्वं योषितमित्यादिवाक्यान्तर-स्येत्यर्थः। विश्वं पूर्णमिति। अनेन विश्वमित्यनेन प्रपञ्चरूपत्वमुच्यते। अत एव सर्वनामेत्यादिना तदुपपादकमुक्तमिति परकीयं व्याख्यानमयुक्तमिति सूचितम्। तथात्वे ‘परतः परम्’ इत्याद्ययोगादिति भावः। श्रुतावरमित्यस्यालमित्यर्थः। को न आत्मा किं ब्रह्मेति विचारपूर्वकमित्यादिना आत्मत्वाद्य-सम्भवादित्यन्तेनानात्तत्वादित्यादिभाष्यमेवं योजितं भवति– को न आत्मा किं ब्रह्मेत्यारम्भाच्च विष्णुरेव वैश्वानरः। ब्रह्मात्मशब्दयोर्वैश्वानरविद्योपक्रमे श्रवणेऽपि कुतस्तदुक्तस्य विष्णुत्वमित्यत अनात्तत्वा-दित्यादिना प्रमाणेन विष्णोरेव आत्मब्रह्मशब्दार्थव्याप्तत्वगुणपूर्णत्वयोः सम्भवेन अन्येषामसम्भवादिति। उपक्रमे श्रुतश्रुत्यादेः प्रकरणनिश्चायकत्वमित्यभिप्रेत्यारम्भादित्यस्य तात्पर्यमुक्तम्॥ विष्णुप्रकरण-त्वादिति॥ प्राक् प्रकरणबलाच्चेति च द्रष्टव्यम्। भाष्यगतादिशब्दद्वयोपात्तश्रुत्यंशोदाहरणपूर्वकं पुरुषसूक्तस्य समाख्यारूपत्वं स्पष्टमाह शीर्ष्णो द्यौरित्यादिना। सिद्धमिति सूचयतीत्यर्थ इति। सिद्धमित्यस्याभावे मूलपदानामन्वयाप्रतीतेश्च शब्दस्य उक्तार्थप्रतिपादकत्वप्रदर्शकत्वाभावादिति भावः॥ उभयसमुच्चयसिद्धे-रिति॥ तथा दृष्ट्युपदेशादसम्भवादित्युभयसमुच्चयसिद्धेरित्यर्थः। साक्षात् प्रतिज्ञातार्थासाधकत्वादिति। अर्थात् तत्साधकत्वं पुरुषसूक्तस्य विष्णुपरत्वेन व्याख्यानकरणादेव सिध्यतीति भावः॥ परो विलक्षण इति॥ तथा च न परम इत्यन्तेन न पौनरुक्त्यमिति भावः। आदिपदेनेति॥ सकलवेदतन्त्रपुराणे-ष्वित्यादिपदेनेत्यर्थः।

### **भावदीपः**

ॐ शब्दादिभ्योऽन्तःप्रतिष्ठानान्नेति चुेन्न तथा दृष्ट्युपदेशादसम्भवात् पुरुषविधमपि चैनमधीयते ॐ॥ उभयत्र विशेषश्रुत्यादौ पुनः सावकाशत्वनिरवकाशत्वप्राबल्यान्निश्चय इति न्यायविवरणोक्तमुभयत्र विशेषश्रुत्यादिकं व्यञ्जयन् तदनुरोधेन भाष्यं व्याचष्टे॥ यदुक्तमित्यादिना॥ समाख्यानाच्चेति॥ विशेषश्रुत्यादावित्यत्रादिपदार्थोक्तिः। छान्दोग्ये अग्निपदाभावादाह॥ बृहदारण्यक इति॥ सप्तमाध्याय इत्यर्थः। तस्याप्यत्र विषयत्वमित्यग्रे व्यक्तं भाष्ये। नामलिङ्गादिनेत्यादिपदात्सर्वकर्मेत्यग्रेतनस्मृत्यनुरोधा-दाह॥ कर्मेति॥ तथा चास्य क्रियारूपत्वाल्लिङ्गसङ्ग्राहकादिपदेनैवानुक्त्वाऽन्तःप्रतिष्ठानादिति सूत्रे पृथगुक्तिर्युक्तेति भावः। तत्वप्रदीपे तु प्रधानलिङ्गत्वात्पृथगुक्तिरित्युक्तम्। अन्तःप्रतिष्ठानव्यक्त्यर्थं पूर्वशेषमाह॥ अयमिति॥ आगच्छेदास्यं छान्दोग्ये च पचनरूपाग्निकर्म श्रूयत इत्यर्थः। तस्मादिति भाष्यपदमनूद्यार्थमाह॥ तस्मादिति॥ उक्तहेत्वन्वयाय न विष्णुरित्येतत् सावधारणं व्याचष्टे॥ न विष्णुरेवेति॥ समाख्येति॥ तत्तद्वाक्योद्धार इत्यनुषङ्गः। सिद्धान्ते अहं वैश्वानरो भूत्वेति यथा समाख्या तथा वैश्वानरोऽग्निरित्यत्राप्यस्ति। अयमग्निरिति समाख्येति वक्तुमित्यर्थः॥ इति मन्त्रेति॥ ‘‘मूर्धानं दिवो अरतिं पृथिव्या वैश्वानरमृत आजातमग्निम्। कविं सम्राजमतिथिं जनानामासन्ना पात्रं जनयन्त देवाः’’। इति मन्त्रस्यार्थ उच्यत इत्यर्थः। पुरुषसूक्तेनैकार्थत्वायार्थोक्तिः। ऋते सम्यग्ज्ञानाय। सम्यगित्याङोऽर्थः। जनानामित्यत्राप्याकर्षः। जातं जनीप्रादुर्भावे अभिव्यक्तमित्यर्थः। कविमित्यादेरर्थः सर्वज्ञमित्यादि। पात्रं पातारम्। आसन् आस्ये। आस्यतयेति यावत्। आजनयन्त आकुर्वन्॥ गतीति॥ लोके गमनेनारतिदर्शनाद्रतिविरुद्धगतिसाधनत्वात् पादोऽरतिशब्दार्थ इत्यर्थः॥ तादर्थ्य इति॥ चर्मणि द्वीपिनं हन्ति दन्तयोर्हन्ति कुञ्जरमित्यादाविवेति भावः॥ एवंविदिति॥ वैश्वानरज्ञानी। यद्यपी यदि। तस्मान्न विष्णुरितीत्यन्तभाष्यमनुवर्त्य तेन नञोऽन्वयमुपेत्यार्थमाह॥ उभयत्रेति॥ कुत इत्याकाङ्क्षायां तस्यैव दृष्ट्युपदेशादिति भाष्यस्य साक्षादनन्वयान्न्यायविवरणोक्तं हेतुं संयोज्य तदुपपादकत्वेन भाष्यं योजयति॥ उभयत्रेति॥ एवं च गायत्रीनये तथा चेतोऽर्पणेत्यनेन गायत्र्याद्यप्रसिद्धशब्दस्य विष्णौ प्रयोगे प्रयोजनोक्तिरिह तु वैश्वानरनामादेः सावकाशत्वोक्तिरित्यपौनरुक्त्यमिति भावः॥ न चेति॥ अनात्तत्वादनात्मान इत्यादेरिति भावः। बलादित्युक्तिलब्धमाह॥ अत इति॥ उपासना हि ज्ञानादन्या अर्थहीनाऽपि स्यादित्याशङ्कापनुत्तये सूत्रभाष्ययोर् दृष्टीत्युक्तं तद्व्यनक्ति॥ न च वाच्यमिति॥ नाविद्यमानमिति तैत्तिरीयभाष्योक्तस्मृतिः। आदिपदेन न च रमंत्यहो असदुपासनया’ इत्यादि गृह्यते॥ वाक्यान्तरस्येति॥ अहं वैश्वानरो भूत्वेति समाख्यात्वेनोक्तवाक्यान्तरस्याविरोधेन योऽर्थः स्थाप्यते तदर्थत्वाच्चास्य वाक्यस्य नासदर्थकत्वमित्यर्थः। यद्वा ननु मूर्धैव सुतेजा इत्यादिना द्रव्यादितादात्म्य-मविद्यमानमुच्यत इत्यत आह॥ वाक्यान्तरस्येति॥ शीर्ष्णो द्यौः समवर्ततेत्यस्य। विवरिष्यते चैतदग्रे। यद्वा हृदयं गार्हपत्यो मनोऽन्वाहार्यपचन इत्यादिना वैश्वानराङ्गानां गार्हपत्याद्यैक्यमविद्यमानमेवोच्यत इत्यत आह॥ वाक्यान्तरस्येति॥ मूर्धैव सुतेजा इत्यादेरविरोधेन यस्तादात्म्यादन्योऽर्थः यस्माद्यज्जायते चाङ्गादित्यादिना स्थाप्यते तदर्थत्वाच्च हृदयमित्यादेरिति नासदर्थकत्वमित्यर्थः। कोऽर्थस्तर्हि योषितमग्निमित्यस्येत्यतोऽपि॥ वाक्यान्तरस्येति॥ तस्मिन्नेतस्मिन्नग्नौ देवा रेतो जुह्वन्तीति वाक्यान्तरस्य योऽर्थः रेतोरूपाहुत्याधारत्वं तदर्थत्वाच्च योषितमिति वाक्यस्येति प्रकृतश्रुत्यैक्यार्थाय स्वहृदय इत्युक्तिः। श्रुतौ सर्वकर्मा न ऋते त्वत्क्रियत इत्यादेः। वज्रधरत्वादीनि सर्वाणि लिङ्गानि चास्यैवेति सर्वलिङ्गः। तदिच्छयैव सर्वमिति सर्वकामः। गुणा ज्ञानादयः। धर्माः सर्वज्ञत्वादयः। संयोगवियोगादिधर्मास् तदधीना इति वा सर्वधर्मः। सर्वत्र रूपमस्येति वा सर्वमस्य रूपं प्रतिमेति वा सर्वरूपः। अलं सम्यगिति अवशिष्टपदार्थस्तत्वप्रदीपोक्तः। शब्दादेवेत्यत्र श्रुत्यादेरुपक्रमोपसंहारयोः श्रुतत्वे तन्निश्चायकतया लिङ्गत्वमिति वक्ष्यमाणदिशा अन्तरनय इवात्मब्रह्मशब्दयोरुपक्रमे श्रुतत्वेन तस्य वैष्णवत्वं निश्चाययदात्मादिशब्दद्वयं प्रकरणस्य वैष्णवत्वं निर्धार्य तत्रस्थवैश्वानरनाम्नो विष्ण्वर्थत्वमवधारयतीति भावेनासम्भवादिति सूत्रखण्डभाष्यं व्यनक्ति॥ प्रकरणबलाच्चेति॥ न केवलमात्मशब्दस्मृतिसमाख्या-भ्यामिति चार्थः। भाष्ये इत्यादिनेत्यस्यान्येषामसम्भवादित्यनेनान्वयः। आरम्भाच्चेत्यस्य विष्णुरित्यादि-नाऽन्वयमुपेत्य व्याचष्टे॥ को न इति॥ आरम्भाच्चेत्यस्यार्थ आरभ्य उपक्रम्याधीतत्वेन॥ प्रकरण-त्वाच्चेति॥ तेन सूत्रे अग्रेतनापिपदमसम्भवीत्यत्राप्याकृष्यत इति सूचितम्। वचनेनेत्यनेनेत्यादिना वचनेनेत्यस्य भाष्यस्यार्थः सूचितः॥ श्रुतीति॥ तथा च न स्मर्यमाणमित्यनेन पौनरुक्त्यमिति भावः। समाख्याचात्रार्थतः। न तु जिज्ञासानयोक्तपरो दिवेति समाख्यावच्छब्दत इति ज्ञेयम्। चन्द्रमा इति भाष्यं वाक्यप्रतीकमिति मत्वाऽनुरूपवाक्यानि पठति॥ शीर्ष्ण इति॥ सुतेजा इत्यादेर्द्व्यादिरर्थो बोध्यः। भावार्थमाह॥ अत इति॥ समाख्ययाऽपीत्यनेन सूत्रे पुरुषविधमपीत्यपिशब्दो ऽसम्भवादित्युक्त-प्रकरणसमुच्चय इति दर्शितम्। अनन्वयादाह॥ प्रसिद्धमितीति॥ उक्तसमुच्चयार्थोऽयमेतमर्थं कथं सूचयेदित्यत आह॥ अपीति॥ प्रकरणसमाख्यारूपोभयेत्यर्थः। दृष्ट्युपदेशादित्यस्य तु श्रुत्यादिसाव-काशत्वरूपहेतुसाधकत्वेन साक्षात्प्रकृतसाध्ये हेतुत्वाभावादुभयेत्युक्तम्। परः परम इत्यनयोरपौनरुक्त्या-याऽऽह॥ पर इति॥ पुराणादिष्विति भाष्यस्थादिपदार्थमाह॥ आदिपदेनेति॥ ब्रह्मतर्केति॥ तृतीये पुरुषविद्यायामित्यत्र भाष्योक्तमेतद्वाक्यं स्मृतौ तत्तज्जनकत्वेन तत्तन्नामवत्वोक्तावपि श्रुतावभेदोक्तेः कस्समाधिरुक्त इत्यतोऽभिप्रायमाह॥ वैश्वानराङ्गानामिति॥ तज्जन्येति॥ सुतेजः प्रभृतिशब्दोक्तद्यु-प्रभृतिजनकत्वं वक्तुं तदभेदः श्रुतावुच्यते। तथा चैकार्थ्यं श्रुत्योरित्यर्थः। छान्दोग्यभाष्ये तु क्रीडात्मकत्वाद् द्व्याख्यं च सुतेजाश्चातितेजसा। स्वर्गाधारं शिरो विष्णोः सर्वरूपातिदर्शनात्। चक्षुस्तु विश्वरूपाख्यमित्यादिना स्वर्गाद्याधाराङ्गविशेषस्यातितेजस्त्वादिनिमित्तेन सुतेजःप्रभृतिशब्दवाच्यत्वमुक्तम्। तत्राधाराधेयभावविवक्षाजन्यजनकभावविवक्षाया अप्युपलक्षणम्। यतो जनिस्तत्रैव स्थितिलयाविति प्रसिद्धेः। अत एवात्र तत्वप्रदीपे यस्मादङ्गाद्यज्जायते तदाश्रित्य तिष्ठति लीयते चेत्यादिनाऽप्याधाराधेय-भावादिविवक्षाऽप्युपलक्षिता।

### **अभिनवचन्द्रिका**

ननु – ‘प्रादेशमात्रमभिविमानमात्मानं वैश्वानरमुपास्त’ (छा.५-१ ८-१) इति विषयवाक्यस्थ-वैश्वानरशब्दस्य विष्णुपरत्वनिर्णयविघटनाय तस्मिन् वैश्वानरे अग्न्यादिशब्दाः प्रदर्शनीयाः। बृहदारण्यकाद्युक्तवैश्वानरशब्दस्याऽग्निशब्दादि सामानाधिकरण्यप्रदर्शनमयुक्तम्। तस्य वैश्वानरशब्दस्याग्नि शब्दादिसामानाधिकरण्येऽपि अस्य वैश्वानरशब्दस्य आत्मशब्दसमानाधिकरणस्य विष्णुपरत्वनिश्चय-सम्भवादित्यत आह – (सू.२६) अत्र सर्वेति॥ सर्वस्यापि वैश्वानरशब्दस्य विचार्यत्वात् तद्वाक्ये अग्निशब्दादिप्रदर्शनं युक्तमिति भावः। समाख्यारूपेण वेति॥ समाख्यारूपतद्वाक्योदाहरणं तत्रच अग्निपरत्वसन्देहव्युदासायाऽग्निशब्दादिप्रदर्शनमिति भावः। ‘मूर्धानं दिवो अरतिं पृथिव्या वैश्वानरमृत आजातमग्निम्। कविं संम्राजमतिथिं जनाना मासन्नापात्रं जनयन्त देवा’ (ऋ.स.६-८-१) इति ऋचं व्याचष्टे – दिव इति॥ दिवः कारणीभूतभूर्धानं = मूर्धात्मकं, पादं = पादात्मकं, ऋते इत्यस्य अर्थः सम्यज्ञानायेति॥ आजातमित्यस्यार्थो ऽभिव्यक्तमिति॥ अतिथिमित्यस्यार्थः। अत्यन्नमिति॥ पात्रमित्यस्यार्थः – पातारमिति॥ आसन्नेत्यस्यार्थः – स्वास्यतयेति॥ ननु – अरतिशब्दस्य कथं पादार्थकत्वमित्यत आह – गतिसाधनत्वादिति॥ ऋत्गतावित्यस्माद्धातोः ‘वहिवस्यर्तिभ्यश्चित्’ (५००) इत्यनेन औणादिकेऽतिप्रत्यये गुणे कृते अरतिरिति सिध्यति। ‘ऋत आजात’मित्यस्य ज्ञानायाऽभिव्यक्तमित्यर्थं घटयति – अग्निरिति॥ ‘इति चे’त्यनन्तरं ‘यस्मादरति-शब्दोक्तनिर्वचनं सप्तम्यास् तादर्थ्ये समाख्यानं, थशब्दस्य अन्नवाचित्वश्रुतिः, अग्न्यन्तर्गतस्य अग्निशब्दवाच्यस्य विष्णोः, देवास्यत्वे समाख्यानं चास्ति। अत उक्तव्याख्यानमुपपन्नमिति वाक्यशेषः। दृष्टान्तासिद्धेश्च अग्निलिङ्गानामसत्त्वं न वाच्यमित्याह – वाक्यान्तरस्येति॥ ननु – ‘अग्निस्तु प्रमदा नाम घृतकुम्भसमः पुमान्। सुतामपि रहो जह्यादन्यदा यावदर्थकृत्’ इति भागवतानुसारेण योऽर्थः स्थाप्यते, ‘योषितमग्निं ध्यायीत’ इति वाक्यस्य तदर्थत्वाद् दृष्टान्तोऽसिद्ध इति भावः। ननु चशब्दस्य समुच्चयाभिधानोपक्षीणत्वाद् उक्तसूचकत्वकथनमयुक्तमित्यत आह– अपिपदेनैवेति॥ अपिपदेनैव पूर्वोक्तहेतुभ्यां सह ‘अधीयत’ इत्यनेन समुच्चयसिद्धेः, नान्यत्रोपक्षीणश्चशब्द इत्यर्थः।

### **वाक्यार्थमुक्तावली**

ॐ शब्दादिभ्योऽन्तःप्रतिष्ठानान्नेति चेन्न तथा दृष्ट्युपदेशादसम्भवात्पुरुषविधमपि चैनमधीयते ॐ॥ सूत्रे शब्दादिभ्य इति बहुवचनं लिङ्गबाहुल्याभिप्रायेणेति भावेन भाष्ये लिङ्गबाहुल्यप्रतिपादक-वाक्योदाहरणमिति भावेनाह॥ तथाऽग्निकर्म चेत्यादिना॥ अग्निकर्म चेत्यस्य लिङ्गत्वेऽपि क्रियारूप-लिङ्गत्वेन ब्राह्मणपरिव्राजकन्यायेन सूत्रे अन्तःप्रतिष्ठानादिति पृथगुक्तम्। भाष्ये इत्यादिशब्द इत्यादिपदेन वैश्वानराय मी्हुषे सजोषाः कथादांशोमाग्नये बृहध्यै इत्यादि गृह्यते। इत्याद्यग्निलिङ्गमित्यादिपदेन उर एव वेदिर्लोमानि बर्हिरित्यादितत्पूर्ववाक्योक्तलिङ्गस्य ग्रहणम्। यद्वा नाभिं यज्ञानां सदनं रयीणां महामाहावामभि सं नवन्त। वैश्वानरं रथ्यमध्वराणां यज्ञस्य केतुं जनयन्त देवा इत्यादिवाक्योक्तानां ग्रहणम्। अत एतत्सूत्रे शब्दादिभ्य इति लिङ्गबाहुल्यवचनम्। तद्यद्भक्तमिति छान्दोग्ये चेति॥ तदास्यं प्रति यद्भक्तमन्नं प्रथममागच्छेत् तद्धोमीयमिति वैश्वानरस्य हुताहुतिपाचकत्वोक्तेरिति भावः। ननु विषयवाक्येऽग्न्यादिशब्दाभावाद् आक्षेपो न युक्त इत्यत आह॥ तत्रेति॥ समाख्येति॥ तथा च सिद्धान्त इव पूर्वपक्षेऽपि समाख्या वर्तत इति भावः। ऋचिजनानामित्यावर्तनीयम्। ऋते इत्यस्यार्थः ज्ञानायेति। आङोऽर्थः सम्यगिति। जातमित्यस्याभिव्यक्तमित्यर्थः। जनी प्रादुर्भावे। आसन् आस्ये आस्यतयेति यावत्। आस्यविवक्षया आसन् इति छान्दसः प्रयोगः। आजनयन्त अकुर्वन्नित्यप्याङोऽर्थः। ऋगतावित्यस्मात् कर्तरि औणादिकतिप्रत्ययो गुणश्चेति भावः। यद्वा रतिविरोधिगतिसाधनत्वात्पादोऽरतिशब्दवाच्य इत्यर्थः। यद्वा अरतम् अरतिर्येन सोऽरतिः पाद इत्यर्थ इति तत्वप्रदीपानुसारेणार्थः॥ अन्नं थमिति॥ अतिशयितं थं यस्येति विग्रहः। तृतीयोऽतिशय इतीकार इति भावः। आस्यतयाऽग्निमकुर्वन् इत्यत्र प्रमाणमाह॥ अग्निर्वै देवानामिति॥ वैश्वानर इति॥ अनेवंविदोऽपि होमसाम्याद् एवंविदिति विशेषणाद् यथा फलाभिप्रायकं तद्वाक्यं तद्वदिदमपि वाक्यं ज्ञानिनो होमफलाभिप्रायेण प्रवृत्तमिति भावः। यथा तत्र चण्डालायोच्छिष्टदाननिषेधे तात्पर्यं तथात्राप्यपवित्रभोजननिषेधे तात्पर्यमिति भावः। भाष्ये तस्यैव दृष्ट्युपदेशादित्यस्य साक्षान्नञाऽनन्वयान् न्यायविवरणं संयोज्य तदुपपादकत्वेन भाष्यं योजयति॥ उभयत्र श्रुत्यादिसाम्येऽपीत्यादिना॥ नन्वग्निपदस्यापि भगवत्परत्वेऽयमग्निर्वैश्वानर इति विशेषणानर्थक्यमिति चेन्नाग्निनामात्मकत्वेनोपासनार्थत्वेन तस्य व्यावर्तकत्वाभावादिति भावेनाह॥ अथ हेममिति॥ एवञ्च गायत्रीनये तथा चेतोऽर्पणेत्यनेन गायत्र्याद्यप्रसिद्धशब्दस्य विष्णौ प्रयोगे प्रयोजनोक्तिः। इह तु वैश्वानरविशेषणाग्निश्रुत्यादेर् विष्णुव्यावर्तकत्वाभावे वैयर्थ्यपरिहाराय प्रयोजनोक्तिरित्यपौनुरुक्त्यमिति भावः। अविद्यमानज्ञानं विधिर्न सम्भवति उपासनाविधिस्तु तस्याज्ञानान्यत्वात् सम्भवतीति शङ्कानुत्तये तस्या ज्ञानविशेषत्वं वक्तुं सूत्रभाष्ययोर्दृष्टीत्युक्तं तद्व्यनक्ति॥ न चेति॥ वाक्यान्तरस्येति॥ अहं वैश्वानर इति समाख्या-वाक्याविरोधेन योऽर्थः स्थाप्यते तदर्थत्वान्मूर्धैव सुतेजा इत्यादेर्नासदर्थकत्वम्। उक्तविधया मूर्धैव सुतेजा इत्यादिवाक्याविरोधेन योऽर्थस्तादात्म्यादन्यार्थः यस्माद्यज्जायते चाङ्गादित्यादिना स्थाप्यते तदर्थत्वाद्धृदयं गार्हपत्य इत्यादीनां च नासदर्थकत्वमित्यर्थः। कोऽर्थस्तर्हि योषितमग्निं ध्यायीतेत्यस्येत्यत आह॥ वाक्यान्तरस्येति॥ वाक्यान्तरस्य योषितमग्निमित्यादेः।

तस्मिन्नेतस्मिन्नग्नौ देवा रेतो जुह्वन्तीति वाक्यान्तराविरोधेन रेतोरूपाहुत्याधारत्वलक्षणो योऽर्थः स्थाप्यते तदर्थत्वादित्यर्थः। यद्वा नाविद्यमानमिति वाक्यान्तराविरोधेन पतिव्रताया ध्याताया स्पृष्टाया अग्निवत् कुलदाहकत्वलक्षणस् तदर्थत्वादित्यर्थः। यद्वा अङ्गारसदृशी नारी घृतकुम्भसमः पुमान् इति प्रमाणबलाद् अग्निसादृश्यलक्षणो योऽर्थः स्थाप्यते तदर्थत्वादित्यर्थः। विश्वमित्युक्तपूर्तिमुपपादयितुं सर्वनामेत्यादि। सर्वाणि शब्दजातानि नामानि यस्य स सर्वनामा नाम्नां कर्मद्रव्यगुणादियोगप्रवृत्ति-निमित्तकत्वाद् अनन्तनामवाच्यत्वम्। कालीयमर्दनाद्यनन्तकर्मवत्त्वं चक्रधरत्वाद्यनन्तलिङ्गवत्त्व-मानन्दादिसर्वगुणवत्त्वं च लभ्यत इति भावेन सर्वकाम इत्युक्तम्। अणुर्महानित्यादिशब्दवाच्यतया परिमाणाद्यनन्तधर्मवत्त्वं च लभ्यत इति भावेन सर्वधर्म इत्युक्तम्। सहस्राक्षचतुर्मुखविलोचनादि-नामवाच्यतया सर्वाकारवत्त्वं लभ्यत इति भावेन सर्वरूप इति। अरम् अलं सम्यक्। इदमेव भाष्य-मस्माभिः प्रमेयमुक्तावल्यां रीत्यन्तरेण व्याख्यातं बोध्यम्। वामनाधिकरणे श्रुत्यादेरुपक्रमोपसंहारयोः श्रुतत्वे प्रकरणनिश्चायकत्वमिति वक्ष्यमाणत्वात्। आत्मब्रह्मशब्दयोरत्रोपक्रमे श्रुतत्वेन तस्य वैष्णवत्वं निश्चाय यदात्मादिशब्दद्वयं प्रकरणस्य वैष्णवत्वं निर्धार्य तत्रस्थवैश्वानरनाम्नः विष्णुपरत्वमवतारयतीति भावेनासम्भवादिति सूत्रखण्डभाष्यमवतारयति॥ प्रकरणबलाच्चेति॥ अनात्तत्वात् सर्वोत्तमत्वेनास्वीकृत-त्वात्। इत्यादिना अन्येषामसम्भवादिति भाष्येऽन्वयः। सुतेजा द्यौर् विश्वरूपः सूर्यः। पृथग्वर्त्मा वायुः॥ प्रकरणसमाख्ययोः परस्परसमुच्चये चापिशब्दाविति चशब्दस्योभयसमुच्चये उपलक्ष्यमाशङ्क्य निषेधति॥ अपिपदेनैवेति॥ गत्यन्तराभाव एव चापिशब्दयोरुभयोरपि परस्परसमुच्चयार्थस्य वर्णनीयत्वादिति भावः। यद्वा श्रुत्यादीनां सावकाशत्वेन तथा दृष्ट्युपदेशादित्युक्तबाधकाभावस्य अयं भावादित्युक्तप्रकरणस्य समुच्चयार्थं चशब्दः। प्रकरणसमाख्ययोः समुच्चयार्थमपिशब्द इति चशब्दस्या-न्यत्रोपक्षय इत्यत आह॥ आदिपदेनैवेति॥ बाधकाभावप्रकरणयोरेकः समुच्चयः। प्रकरणसमाख्ययोरपरः समुच्चय इत्युभयेत्यर्थः। साक्षादिति हि स्मृताविव पौरुषं सूक्तं विष्णुपरमिति श्रुतावनुक्तत्वादिति भावः॥ आधिक्यक्रमाभिप्रायेणेति॥ अपौरुषेयत्वादिति भावः। यद्वा सामान्यतो विष्णुपरत्वमिति कथनाद् विष्णुपरत्वेन व्याख्यानं प्रबलमिति भावः। आदिपदेन। पुराणादीत्यादिपदेन। ततश्चायं सूत्रार्थः। अत्र तदिति वैश्वानर इति पदद्वयमनुवर्तते। शब्दादिभ्यो ऽग्निशब्दहोमाधारत्वगार्ह-पत्याद्यङ्गत्वलिङ्गेभ्यः वाचकत्वेनान्तः प्रतिष्ठानाच्च वैश्वानरो न विष्णुरिति चेन्न कुतः? तथा अग्न्यादिनाम-लिङ्गकर्मवत्त्वेन दृष्ट्युपदेशाद् उपासनोपदेशात् तेषां सावकाशत्वेन बाधकत्वाभावात्। को न आत्मा किं ब्रह्मेत्युपक्रमोक्तात्मब्रह्मशब्दयोरन्यत्रासम्भवाद् उपक्रमस्य वैष्णवतया निरवकाशप्रकरणाच्च। यत एनं वैश्वानरं पुरुषविधं पुरुषसूक्तोक्तः पुरुषो यद्विध अभिधीयते छन्दोगा अतः समाख्यानादपि वैश्वानरो विष्णुर्नेति न युक्तम्। चशब्दः पुरुषसूक्तस्य वैष्णवत्वे प्रमाणसमुच्चायक इति।

### **तत्त्वसुबोधिनी**

न केवलम् अग्निशब्दसामानाधिकरण्यं वैश्वानरशब्दस्य श्रूयते अपि तु अग्निलिङ्गं चेत्याह॥ तथाऽग्निलिङ्गं चेति॥ सूत्रे ‘‘शब्दादिभ्य’’ इति बहुवचनं लिङ्गबाहुल्याभिप्रायेणेति भाष्ये बहुलिङ्ग-प्रतिपादकवाक्योदाहरणमिति भावः। अग्निकर्म चेति। अस्यापि लिङ्गत्वेऽपि ब्राह्मणपरिव्राजकन्यायेन सूत्रे अन्तः प्रतिष्ठानादिति पृथगुक्तमित्यभिप्रेत्य भाष्ये पाचकत्वेन अन्तःप्रतिष्ठानमुक्तमिति भावः। ननु बृहदारण्यकादिवाक्योद्धारः किमर्थमित्यत आह॥ अत्र सर्वेति॥ तथा च यस्त्वेतमिति विषयवाक्ये अग्निशब्दाभावेऽपि बृहदारण्यकादौ तत्सद्भावात् शब्दादिभ्य इति सौत्राक्षेपोपपत्तिरिति भावः॥ समाख्यारूपेण वेति॥ अनेन स्मर्यमाणमनुमानं स्यादित्युक्तसमाख्यावदग्निपक्षेऽपि समाख्या दर्शिता भवति। ऋत आजातमित्यस्यार्थः सम्यक् ज्ञानायाभिव्यक्तमिति। सम्यगिति आङोऽर्थः। जनानामित्यन्तम् अत्रापि सम्बध्यते। अतिथिमित्यस्यार्थोऽत्यन्नमिति। आसन्नित्यस्यार्थः स्वास्यतयेति। जनयन्तेत्यस्य द्वितीयाङो ऽडर्थमभिप्रेत्याह। अकुर्वन्निति। उपसर्गस्य धात्वर्थबाधकत्वादेवमुक्तम्। अरतिशब्देन पादमिति व्याख्या कस्मान्निमित्तादत आह। गतिसाधनत्वादरतिः पाद इति। लोके गमनेनारतिदर्शनाद् रतिविरुद्धगतिसाधनत्वात् पादोऽरतिशब्दार्थ इत्यर्थः। यद्वा करणसाधनादृगतावित्यस्मादतिप्रत्यये गुणे च सति निष्पन्नोऽरतिशब्द पादवाचक इत्यर्थः। ननु ऋत इति सप्तम्याश् चतुर्थ्यर्थत्वं कथमित्यतः श्रुत्यन्तरसमाख्यानादित्याह॥ ऋतायेति॥ थशब्दस्यान्न वाचकत्वं कुत इत्यतस् तत्र प्रमाणमाह॥ अन्नमिति॥ देवा अग्निं स्वमुखत्वेनाकुर्वन्नित्युक्तम्। तत्र मानमाह। अग्निर्वा इति॥ अग्निनामलिङ्गादेः कथं सावकाशत्वमतः दर्शयति॥ तत्र यदित्यादिना॥ आत्मशब्दादेरपि अन्यत्र सावकाशोऽस्त्येवेत्यत आह॥ न चेति॥ तस्य निरवकाशत्वादेरुपपादितत्वादिति भावः। अग्निनामलिङ्गादेर् उपासनार्थम् उक्तत्वाद् विष्णोस्तदभावः स्यादित्याशङ्क्य निषेधति॥ न च वाच्यमिति॥ ननु ‘सर्वनामा सर्वलिङ्ग’ इति श्रुतौ सर्वशब्दस्य सङ्कोचेन जीवगतदुष्कर्मादि दुःखादिकमपि कुतो न ग्राह्यमित्यत आह। वाक्यान्तरस्येति॥ ‘निरनिष्टो निरवद्य’ इत्यादिवाक्यान्तराविरोधेन योऽर्थः स्थाप्यते सर्वनामलिङ्गादिमत्वादिरूपोऽर्थः स्थाप्यते तदर्थत्वात् सोऽर्थो यस्यासौ तदर्थस् तस्य भावस् तत्त्वं तस्मादित्यर्थः। तथा च वाक्यान्तराविरुद्ध एव सर्वनामेत्यादिश्रुत्यर्थो वक्तव्यः। दुःखित्वादिरूपार्थस्य च ‘निरनिष्टो निरवद्य’ इत्यादिश्रुतिविरुद्धत्वान् न सोऽर्थः श्रुतेरिति भावः। ननु योषितमग्निं ध्यायीतेत्यादावविद्यमानस्योक्तत्वाद् वेदाद्या ध्यानार्थं नाविद्यमानं ब्रुवते इति कथमित्यत आह। वाक्यान्तरस्येति॥ अङ्गारसदृशी नारी घृतकुम्भसमः पुमान् इत्यादिप्रमाणबलाद् अग्निसादृश्यस्य योषिति प्रमाणाविरुद्धत्वात्तदर्थत्वं योषितमित्यादिवाक्यान्तरस्येत्यर्थः। विश्वं पूर्णमिति। श्रुतावरमित्यस्यालमित्यर्थः। को न आत्मा किं ब्रह्म इत्यादिना आत्मत्वाद्यसम्भवादित्यर्थ इत्यन्तेन अनात्तत्वादिति भाष्यमेवं योजितम् भवति। को न आत्मा किं ब्रह्म इत्यारम्भाच्च विष्णुरेव वैश्वानरः। ब्रह्मात्मशब्दयोर् वैश्वानरविद्योपक्रमे श्रवणेऽपि कुतस् तदुक्तस्य विष्णुत्वमित्यत अनात्तत्वादित्यादिना प्रमाणेन विष्णोरेवात्मब्रह्मशब्दार्थव्याप्तत्वगुणपूर्णत्वयोः सम्भवेन अन्येषाम् असम्भवादिति। भाष्यगतादि-शब्दद्वयोपात्तश्रुत्यंशोदाहरणपूर्वकं पुरुषसूक्तस्य समाख्यारूपत्वं स्पष्टमाह। शीर्ष्णो द्यौरित्यादिना। मूर्धैवेत्यस्यायमर्थः। सुतेजाः शोभनं तेजो यस्यासौ सुतेजा द्युलोकः मूर्धैव मूर्धवसकाशाज्जातः विश्वरूप आदित्यश्च चक्षुषो जातः पृथक् नाना वर्त्मानि मार्गा यस्यासौ पृथग्वर्त्मा वायुः प्राणः प्राणाद् बहुलः शरीरसन्दोहो मध्यं शरीरं तस्माद्रयिर् धनं बस्तिर् मूत्रसंहारस्थानं तस्माज्जातमित्यर्थः॥ इतरत् स्पष्टम्। अपिपदेनैवेति। सूत्रेषु पुरुषविधमित्यनेनैव उच्यमानायाः श्रुतिसमाख्याया द्वितीय-सूत्रोक्तश्रुतिसमाख्याया असम्भवशब्दोक्तप्रकरणेन समन्वयस्यापि शब्देनैव सिद्धेश् चशब्दः शङ्कानिवृत्यर्थः सन् भाष्योक्तस्यैव सूचक इत्यर्थः। ननु श्रुतेः प्रथमप्रतिज्ञातत्वात् सैव प्रथममुदाहार्या स्मृतिः कुत उदाह्रियत इत्यत आह। श्रुतेरपीति। साक्षादिति। अर्थात्तत्साधकत्वं तु पुरुषसूक्तस्य विष्णुपरत्वेन व्याख्यानकरणादेव सिध्यतीति भावः। तर्हि श्रुतेः प्रथमं प्रतिज्ञानं कुत इत्यत आह। प्रतिज्ञा त्विति। आधिक्यक्रम एवाभिप्रायो यस्याः सा तथेत्यर्थः। परो विलक्षण इति। तथा च न परम इत्यनेन पौनरुक्त्यमिति भावः। आदिपदेनेति। सकलवेदतन्त्रपुराणादिषु इत्यत्रादिपदेनेत्यर्थः। तदभेद इति। द्युभ्वाद्यभेद इत्यर्थः।

### **वाक्यार्थविवरणम्**

आत्मन्नितिवद् आसन्निति सप्तमी। तथा च ‘आसन् जनयन्त’ इत्यस्य तात्पर्यतो व्याख्यानं स्वास्यतयाऽकुर्वन्निति। ननु ‘पद्दन्नोमासि’ इति सूत्रे आसनेत्यस्यासन्नित्यादेशो विहितः। ततश्चासन-शब्दस्य प्रसिद्धासनवाचित्वेन मुखवाचित्वाभावात् कथमास्यतया इति व्याख्यानम् इति चेत्। अत्र व्याकरणसम्प्रदायाभिज्ञाः प्राहुः। सूत्रे आसन्निति य आदेशो विहितः स आसनेत्यस्य न भवति, किन्त्वास्येत्यस्यैव। पाददन्तनासिकामासहृदयदोषयकृत् शकृद् आसनेति यः प्रक्रियाकारेण स्थानिनिर्देशः कृतः स प्रामादिकः। किं त्वास्येत्येव स्थानिनिर्देशः कार्य इति। यथोक्तं पदमञ्जर्याम्। नात्रासनशब्दः पठितव्यः किन्त्वास्यशब्द इति सप्तमीति। ऋत आजातमिति सप्तमीत्यर्थः। ननु ‘अन्नं थं’ ‘अग्निर्वै देवानाम्’ इति उपपत्तिष्टीकाकारैः कस्मात्क्रियत इति चेदुच्यते। भगवत्पादैरस्याः श्रुतेः कुत्राप्यव्याख्या-तत्वेन स्वैरेव व्याख्यास्यमानत्वात्तत्रोपपत्तिः क्रियत इति ध्येयम्।

### **वाक्यार्थमञ्जरी**

ॐ शब्दादिभ्योऽन्तः प्रतिष्ठानान्नेति चेन्न तथा दृष्ट्युपदेशादसम्भवात्पुरुषविधमपि चैनमधीयते ॐ॥ अग्न्यादिशब्दाद् आदिपदोक्तहोमाधिकरणत्वाद्यग्निलिङ्गेभ्यो ऽन्तःप्रतिष्ठानादन्तःप्रविश्य पचनरूपाग्निव्यापाराच्च वैश्वानरोऽग्निरेव न विष्णुरिति चेन्न तेषां हरौ सावकाशत्वात्। कथमग्न्यादि-नामलिङ्गकर्मवत्वेन रूपेण दृष्ट्युपदेशाद् विष्णोरुपासनोपदेशाद् असम्भवात् को न आत्मा किं ब्रह्मेत्युपक्रमोक्तब्रह्मशब्दस्याग्नावसम्भवाच्च। नासौ वैश्वानरो ऽग्निः। अपि च मूर्धैव सुतेजा इत्यादिना छन्दोगा एनं वैश्वानरं पुरुषविधं शीर्ष्णो द्यौः समवर्ततेति पुरुषसूक्तोक्तगुणवन्तमधीयते प्रतिपादयन्ति अतस्तत्समाख्याबलादपि विष्णुरेव वैश्वानरो नाग्निरित्यर्थः। समानाधिकृतत्वं सामानाधिकरण्यम्। ऋचि ऋग्वेद वैश्वानरे श्रूयत इति सम्बन्धः॥ गार्हपत्याद्यङ्गत्वमिति॥ वैश्वानरस्य गार्हपत्याग्निर्हृदयम् अन्वाहार्यपचनाग्निर्मन आहवनीयाग्निरास्यमिति तदर्थादिति भावः॥ अग्निकर्म चेति॥ अस्य लिङ्गत्वेऽपि ब्राह्मणपरिव्राजकन्यायेन पृथगुक्तिः॥ अयमग्निरिति॥ योऽयं प्रसिद्धोऽन्तः पुरुषे पुरुषस्यान्तर्वर्तते अयमग्निर्जाठराग्निस्थो भगवान्वैश्वानरो विश्वगुणवत्त्वाद्वैश्व आ सम्यङ् न रीयते न क्षीयत इत्यानरः वैश्वश्चासावानरश्चेति वैश्वानरस् तस्य व्यापारमाह॥ येनेति॥ यदिदं प्रसिद्धं पुरुषैरद्यते इदमन्नं येन पच्यत इत्यर्थः। ननु छान्दोग्यवैश्वानरविचारपरेऽस्मिन्नधिकरणे बृहदारण्यकादिवाक्योदाहरणं कथमित्यत आह॥ अत्रेति॥ अत्र सूत्राणां विश्वतोमुखत्वादिति भावः॥ समाख्यरूपेणेति॥ तत्प्रयोजनं च विष्णुपक्षवदग्निपक्षे समाख्यास्तीति भावः॥ मूर्धानं दिव इति॥ मूर्धानं दिवोऽरतिं पृथिव्या वैश्वानरमृत आजातमग्निम्। पृथिव्या वैश्वानरमृत आजातमग्निम्। कविं सम्राजमतिथिं जनानामासन्नापात्रं जनयन्त देवा इति मन्त्रस्येत्यर्थः। दिव इत्यादिषष्ठ्यर्थो जन्यजनकभाव इत्याशयेनाह॥ दिवः कारणभूतेत्यादि॥ जनानां सम्यग्ज्ञानायेति॥ जनानामित्येतदृत आजातमित्यत्रापि सम्बध्यत इत्युक्तं भवति॥ सम्यङित्याङोऽर्थः। अरतिशब्दस्य पादमिति, ऋत इति सप्तम्यन्तस्य ज्ञानायेति, थशब्दस्यान्नमिति, आसन्नित्यस्य मुखमिति च व्याख्यानानि क्रमेण समर्थयति॥ गतिसाधनत्वा-दित्यादिना॥ लोके गमने नारतिदर्शनाद्रतिविरुद्धगतिसाधनत्वात्पादो अरतिशब्दार्थ इत्यर्थः। यद्वा करणसाधनादृगतावित्येतस्मादति प्रत्यये गुणे च सति निष्पन्नो रतिशब्दः पादवाचक इत्यर्थः॥ तादर्थ्यमिति॥ चर्मणि द्वीपिनं हन्ति दन्तयोर्हन्ति कुञ्जुरमित्यादाविवेति भावः। इति वाक्यार्थ इति वाक्यादवगन्तव्य इति सम्बन्धः। तथाहि तस्माद्वैश्वानरज्ञानस्य सर्वंपापक्षयहेतुत्वादेव एवंविद् उक्तरीत्या वैश्वानरज्ञानी यद्यपि चाण्डालाय स्मरणायोग्यायापि स्वोच्छिष्टं दद्यान्न तत्तस्य पापहेतुः किं तु तद्दत्तमुच्छिष्टमस्य चण्डालस्यान्तर्यामिणि वैश्वानरे आत्मन्येव हुतं स्यादिति हि छान्दोग्यवाक्यार्थः। तदनुसारेण वैश्वानरे तद् हुतं भवतीत्यस्यापि यदि वैश्वानरज्ञानी यस्मै कस्मैचिदन्नं दद्यात्तर्हि तदन्तर्गतवैश्वानर एव हुतं भवतीति व्याख्यानं कार्यमिति। छान्दोग्यवाक्यस्थभक्तशब्दार्थमाह॥ अन्नमिति॥ ततश्च तत्तदा भोजनवेलायां यद्भक्तमन्नं प्रथममास्यं प्रत्यागच्छेत्तद्धोमीयं होमद्रव्यमिति तद्वाक्यार्थः। योषितं स्त्रियं वैदिका वेदानुकूलग्रन्थवचनात् तैत्तिरीयभाष्ये। वाक्यान्तरस्य योषितमित्यादेर् योऽर्थ इति। अङ्गारसदृशी नारी घृतकुम्भसमः पुमानित्यादिप्रमाणान्तरसिद्धाग्निसादृश्यरूपार्थेत्यर्थः॥ प्रकृतश्रुत्यर्थैक्याय स्वहृदय इत्युक्तिः। श्रुतौ गुणा ज्ञानादयः धर्माः सर्वज्ञत्वादयो ऽरमित्यस्यालमित्यर्थः रलयोरेकार्थत्वात्। अत एव तत्वप्रदीपेऽरमित्यस्य सम्यगित्यर्थ इत्यभिहितम्। आरभ्य उपक्रम्य। अधीतत्वेन पठितत्वेन शीर्ष्णः शिरसः। सकाशात् समवर्तत अजायत। प्राणात् श्वासात् तद्विधं तत्प्रकारम्॥ मूर्धेवेति॥ सुतेजाः शोभनकान्तिमान् द्युलोकः मूर्धा स्वसमाननामवद्भगवच्छिरसो जातः विश्वरूपः सर्वरूपादिदर्शनाद्विश्वरूपाख्यः सूर्यश्चक्षुः स्वसमाननामोपेतभगवच्चक्षुषो जातः पृथग् विलक्षणो मार्गो यस्यासौ वायुः प्राणः स्वसमाननामोपेतभगवत्प्राणाज्जातः पृथ्वी पादौ स्वसमान-नामोपेतभगवत्पादजातेत्यर्थः। ननु समाख्यासमुच्चयोपक्षीणचशब्दस्य कथं प्रसिद्धिसूचकत्वमित्यत आह॥ अपिपदेनेति॥ उभयेति॥ प्रकरणसमाख्यारूपोभयेत्यर्थः॥ परो विलक्षण इति॥ तेन न परम इत्यनेन पुनरुक्तिरिति भावः॥ आदिपदेनेति॥ सकलवेदतन्त्रपुराणादिष्वित्यत्रत्यादिपदेनेत्यर्थः। तदभेदः द्युभ्वाद्यभेदः॥

### **विवृतिः**

न केवलमग्निशब्दसामानाधिकरण्यं वैश्वानरशब्दस्य श्रूयते अपि त्वग्निलिङ्गञ्चेत्याह॥ तथाग्नि-लिङ्गञ्चेति॥ सूत्रे शब्दादिभ्य इति बहुवचनं लिङ्गबाहुल्याभिप्रायेणेति भाष्ये बहुलिङ्गप्रतिपादक-वाक्योदाहरणमिति भावः। अग्निकर्म चेति॥ अस्यापि लिङ्गत्वेऽपि ब्राह्मणपरिव्राजकन्यायेन सूत्रे अन्तःप्रतिष्ठानादिति पृथगुक्तमित्यभिप्रेत्य भाष्ये पाचकत्वेनान्तःप्रतिष्ठानमित्युक्तमिति भावः। ननु बृहदारण्यकादिस्थवाक्योद्धारः किमर्थ इत्यत आह। अत्र सर्वेति॥ तथा च यस्त्वेतमिति विषय-वाक्येऽग्निशब्दाभावेऽपि बृहदारण्यकादौ तत्सद्भावात् शब्दादिभ्य इति सौत्राक्षेपोपत्तिरिति भावः॥ समाख्यारूपेण वेति॥ अनेन स्मर्यमाणमनुमानं स्यादित्युक्तसमाख्यावदग्निपक्षेऽपि समाख्याप्रदता भवति॥ ऋत आजातमित्यस्यार्थः सम्यज्ज्ञानायाभिव्यक्तमिति। सम्यगित्याङोऽर्थः॥ जनानामित्यन्त-मत्रापि सम्बन्ध्यते। अतिथिमित्यस्यार्थोऽत्यन्नमिति॥ आसन्नित्यस्यार्थः स्वास्यतयेति। जनयन्तेत्यस्य द्वितीयाङोऽडागममभिप्रेत्याह॥ अकुर्वन्निति॥ उपसर्गस्य धात्वर्थबाधकत्वादेवमुक्तम्। अरतिशब्देन पादमिति व्याख्या कस्मान्निमित्तादत आह गतिसाधनत्वादरतिः पाद इति॥ लोके गमनेनारति-दर्शनाद्रतिविरुद्धगतिसाधनत्वात्पादो अरतिशब्दार्थ इत्यर्थः। यद्वा करणसाधनाद् ऋगतावित्यस्मादतिप्रत्यये गुणेचसति निष्पन्नोऽरतिशब्दः पादवाचक इत्यर्थः। ननु ऋत इति सप्तम्याश् चतुर्थीत्वं कथमित्यतः श्रुत्यन्तरसमाख्यानादित्याह॥ ऋतायेति॥ थशब्दस्यान्नवाचकत्वं कुत इत्यतस्तत्र प्रमाणमाह॥ अन्नमिति॥ देवा अग्निं स्वमुखत्वेनाकुर्वन् इत्युक्तं तत्र मानमाह॥ अग्निर्वा इति॥ अग्निनामलिङ्गादेः कथं सावकाशत्वमित्यतस्तद्दर्शयति॥ तत्र यदित्यादिना॥ आत्मशब्दादेरप्यन्यत्रावकाशोऽस्त्येवेत्यत आह॥ न चेति॥ तस्य निरवकाशत्वादेरुपपादितत्वादिति भावो ऽग्निनामलिङ्गादेस्तदुपासनार्थ-मुक्तत्वाद्विष्णोस्तदभावः स्यादित्याशङ्क्य निषेधति॥ न च वाच्यमिति॥ ननु सर्वनामा सर्वलिङ्ग इति श्रुतौसर्वशब्दस्य सङ्कोचेन जीवगतदुष्कर्मादि दुःखादिकमपि कुतो न ग्राह्यमित्यत आह॥ वाक्यान्तरस्येति॥ निरनिष्टो निरवद्य इति वाक्यान्तरविरोधेन योऽर्थः स्थाप्यते सर्वनामलिङ्गादि-मत्वरूपोऽर्थस् तदर्थत्वात् सोऽर्थो यस्यासौ तदर्थस् तस्य भावस्तत्वं तत्स्यादित्यर्थः। तथा च वाक्यान्तराविरुद्ध एव सर्वनामेत्यादिश्रुत्यर्थो वक्तव्यः दुःखित्वादिरूपार्थस्य च निरनिष्टो निरवद्य इत्यादिश्रुतिविरुद्धत्वान्न सोऽर्थः श्रुतेरिति भावः। ननु योषितमग्निं ध्यायीतेत्यादावेवाविद्यमानस्योक्तत्वा-द्वेदाद्या ध्यानार्थं नाविद्यमानं ब्रुवत इति कथमित्यत आह॥ वाक्यान्तरस्येति॥

अङ्गारसदृशी नारी घृतकुम्भसमः पुमान् इत्यादिप्रमाणबलादग्निसादृश्यस्य योषिति प्रमाणाविरुद्ध-त्वात्तदर्थत्वं योषितमिति वाक्यस्येत्यर्थः। विश्वमित्यनेन प्रपञ्चरूपत्वं हरेरुच्यत इत्यन्यथाप्रतीति-निरासायाह॥ विश्वं पूर्णमिति॥ श्रुतावरमित्यस्यालमित्यर्थः। को न आत्मा किं ब्रह्मेत्यादिना आत्मत्वाद्यसम्भवादित्यर्थ इत्यनेन अनात्तत्वादिति भाष्यमेव योजितम्। कोऽन आत्मा किं ब्रह्मेत्या-रम्भाच्च विष्णुरेव वैश्वानरः। ब्रह्मात्मशब्दयोर्वैश्वानरविद्योपक्रमे श्रवणेऽपि कुतस्तदुक्तस्य विष्णुत्वमित्यतो ऽनात्तत्वादित्यादिना प्रमाणेन विष्णोरेवात्मशब्दार्थव्याप्तत्वगुणपूर्णत्वयोः सम्भवेनान्येषामसम्भवादिति भाष्यगतादिशब्दद्वयोपात्तश्रुत्यंशोदाहरणपूर्वकं पुरुषसूक्तस्य समाख्यारूपत्वं स्पष्टमाह॥ शीर्ष्णो द्यौरित्यादिना॥ मूर्धैवेत्यस्यायमर्थः। सुतेजाः शोभनं तेजः यस्यासौ सुतेजा द्युलोकः मूर्धैव मूर्ध्नः सकाशाज्जातः विश्वरूप आदित्यश् चक्षुर्जातः पृथक् नाना वर्त्मानि मार्गा यस्यासौ वायुः प्राणः प्राणाद् बहुलः शरीरसन्दोहो मध्यदेहस् तस्माद्रयिर् धनं बस्तिर् मूत्रसंहारस्थानं तस्माज्जातमित्यर्थः। इतरत् स्पष्टम्। सिद्धमिति सूचयतीत्यर्थ इति॥ सिद्धमित्यभावे मूलपदानामन्वयाप्रतीतेश्चशब्दस्योक्तार्थ-प्रतिपादकत्वरूपप्रदर्शकत्वाभावादिति भावः॥ अपिपदेनैवेति॥ सूत्रे पुरुषविधमित्यनेनैवोच्यमानायाः श्रुतिसमाख्याया द्वितीयसूत्रोक्तस्मृतिसमाख्याया असम्भवशब्दोक्तप्रकरणेन च समुच्चयस्यापिपदेनैव सिद्धेश्चशब्दः शङ्कानिवृत्यर्थः सन् भाष्योक्तस्यैव सूचक इत्यर्थः। ननु श्रुतेः प्रथमं प्रतिज्ञातत्वात्सैव प्रथममुदाहार्या स्मृतिः कुत उदाह्रियत इत्यत आह॥ श्रुतेरपीति॥ साक्षादिति॥ अर्थात्तत्साधकत्वन्तु पुरुषसूक्तस्य विष्णुपरत्वेन व्याख्यानकरणादेव सिध्यतीति भावः॥ तर्हि श्रुतेः प्रथमं प्रतिज्ञानं कुत इत्यत आह॥ प्रतिज्ञात्विति॥ आधिक्यक्रम एवाभिप्रायो यस्याः सा तथेत्यर्थः। परो विलक्षण इति॥ तथा च परम इत्यनेन पौनरुक्त्यमिति भावः। श्रुतिविरोधादिरूपप्रागुक्तानुपपत्तिरेव व्यवहारस्थाभिव्यक्त्यादिनिमित्तकत्वेनोपचरितत्वाङ्गीकारे हेतुरित्यर्थः॥

------------------------------------------------------------------------

ॐ अत एव न देवता भूतं च ॐ

## **सूत्रभाष्यम्**

॥ ॐ अत एव न देवता भूतं च ॐ॥ २७॥

अग्निवैश्वानरादिशब्दस्तेजसि भूते अग्निदेवतायां च प्रसिद्धोऽप्यतः पूर्वोक्तहेतुत एवात्र न सा तच्चाभिधीयते॥ २७॥

### **सत्तर्कदीपावली**

अग्निवैश्वानरादिशब्दानां याऽर्थान्तरे प्रसिद्धिः सा सूत्रोक्तहेतुना बाध्यते इत्येतत्प्रतिपादकं सूत्रं पठित्वा व्याचष्टे॥ अत एवेत्यादिना॥

### **तत्त्वप्रदीपिका**

अत एव न देवता भूतं च। प्रसिद्धोऽपि यद्यपि प्रसिद्धस्तथाऽपीत्यर्थः॥

### **तत्त्वप्रकाशिका**

ननु वैश्वानरशब्दस्य देवताभूतयोः प्रसिद्धत्वादत्राप्यसौ तत्परः किं न स्यादित्याशङ्कां परिहरत्सूत्र-मुपन्यस्य व्याचष्टे॥ अत एवेति॥ यद्यपि वैश्वानरशब्दोऽन्यत्र प्रसिद्धस्तथापि नात्र तेनान्यदभिधीयते। आत्मशब्दादिहेतोरेव तस्य चान्यत्र निरवकाशत्वादिति भावः। अत्राग्न्यादिग्रहणं विद्यान्तरोपलक्षणार्थम्

॥ २७॥

### **गुर्वर्थदीपिका**

अग्न्यादिग्रहणं विद्यान्तरोपलक्षणार्थमित्यत्र अग्नेरादौ ग्रहणं प्रक्रमानुसारेण। वैश्वानरपदस्याऽदौ ग्रहणसम्भवेऽप्यप्रस्तुताग्निपदस्यादौ ग्रहणं साक्षादग्निपदस्यैव प्रक्रमवतां ‘‘अग्निमीे’’ इत्यादि-सूक्तान्तराणामप्युपलक्षकमित्यर्थः। यद्यपि प्रथमसूत्रे विष्णुरेव वैश्वानरो न त्वग्निर्देवता नाऽप्यग्निर्भूतमिति च आकाशो विष्णुरेवेत्यादाविव सूत्रमर्यादयैव लब्धम्। तथाऽपि पृथिवीवाय्वादिसूक्तानामप्यधिकरणान्तरा-भावादनयैव दिशा तत्तद्देवताभूतपरत्वाच्चेत्यतिदेशसूचनाय ‘‘न देवता भूतं च’’ इति सामान्यतः सूत्ररचना। प्रकृतानुसारेण भाष्यटीकयोः प्रवृत्तिरिति ज्ञेयम्।

### **भावबोधः**

अग्निवैश्वानरादिशब्द इति भाष्ये यथाश्रुतेऽन्वयासम्भवादत्र तेनेति तदद्वयमध्याहृत्य तद्व्याचष्टे–यद्यपि वैश्वानरशब्द इत्यादिना। अत्र यद्यपि तथापीत्येतत्पदद्वयमपिशब्दमिति द्रष्टव्यम्। अत्राग्न्यादिग्रहणमिति। अग्निवैश्वानरादीति भाष्येऽग्निशब्दादिशब्दयोर्ग्रहणमित्यर्थः। उपलक्षणत्वाभि-प्रायाभावे वैश्वानरशब्दस्यैव समन्वेतव्यत्वाद्वैश्वानरशब्द इत्येवावक्ष्यदिति भावः।

### **भावदीपः**

ॐ अत एव न देवता भूतं च ॐ॥ प्रसिद्धोऽपीति भाष्यस्थापिपदार्थं व्यनक्ति॥ यद्यपीति॥ तेजसीत्यादेरर्थोऽन्यत्रेति। अत्र न सेत्यादेरर्थो नात्रेति। तेनेति शेषोक्तिः। अत इत्यादेरर्थ आत्मेति। अत एव प्राण इत्यत्रेव शब्दादेवेत्यत्रेव चैवकारो निरवकाशत्ववाचीत्युपेत्याह॥ तस्य चेति॥ अत्राग्न्यादीति॥ अग्निवैश्वानरादीति भाष्यस्थाग्निशब्दादिशब्दयोर्ग्रहणं वि मे कर्णा पतयतो विचक्षुरिति अग्निसावित्रबार्हस्पत्येन्द्रवरुणगायत्रीप्राणाकाशाक्षरादिविद्यास्वप्यग्न्यादिशब्दानामप्यन्यत्र प्रसिद्धिविद्याभेद-व्यवहारविरोधमाशङ्क्य तत्र तत्र स्थितनिरवकाशविष्णुश्रुत्यादिना देवताभूतादिपरत्वं निरसनीयं वक्ष्यमाणन्यायैश्च सूक्तभेदो विद्याभेदश्च समर्थनीय इति सूचनार्थमित्यर्थः॥ २७॥

### **अभिनवचन्द्रिका**

अत्र गुणसूत्रम्। ‘अत एव न देवता भूतं चे’ति पूर्वपक्षिणा वैश्वानरशब्दस्य देवता-भूतपरत्वानङ्गीकारात् ‘विष्णुर्न वैश्वानरो ज्ञापकाभावा’दित्यङ्गीकारात्, पूर्वग्रन्थेन विष्णुपरत्वाभावनिरासेन विष्णुपर इति सिद्धान्तोऽभिहितः। अधुना ‘अग्निदेवता, तेजोभूतं वा, वैश्वानरशब्दोक्तमिति पूर्वपक्षान्तरनिरासायेदं सूत्रमिति द्रष्टव्यम्।

### **वाक्यार्थमुक्तावली**

ॐ अत एव न देवता भूतं च ॐ॥ भाष्ये यथाश्रुते अन्वयादर्शनाद् अत्र तेनेति पदद्वयमध्याहृत्य व्याचष्टे॥ यद्यपीत्यादिना॥ यद्यपि तथापीत्युभयं भाष्यगतापिशब्दार्थकथनम्। यद्यपि प्रधानसूत्रे वैश्वानरो विष्णुरेव न देवता नापि भूतमिति आकाशो विष्णुरेवेत्यादाविव सूत्रमर्यादया लभ्यते। तथापि अतिप्रसिद्धलौकिकवैदिकप्रसिद्धिबलाद् वैश्वानरोऽग्निरपि किं न स्यादिति आक्षेपमिषेण पादद्वये समन्वितानां वाय्वादितत्तत्सूक्तगतानां शब्दानां प्रसिद्धिबलाद् अन्यपरत्वशङ्कायां निरवकाशश्रुत्यादिबलात् प्रसिद्धस्यापि त्याग इति अत्र समाधीयते। अस्याधिकरणस्य पादद्वयशेषत्वस्य पण्डिताचार्यप्रभृतिभि-र्व्यवस्थापितत्वात्। अत एवाग्निग्रहणमादिग्रहणं च विद्यान्तरोपलक्षणमित्युक्तं टीकायाम्। सूत्रे वैश्वानर इत्यनुवर्तते। चशब्दः समुच्चये। यद्यपि तथापीत्यपिशब्दार्थश्च। यद्यपि देवता भूतं च वैश्वानरः प्रसिद्धस् तथापि अत एव निरवकाशात्मशब्दादिहेतोरेव अत्र देवता भूतं च न वैश्वानर इत्यर्थः।

### **तत्त्वसुबोधिनी**

अग्निवैश्वानरादिशब्द इति भाष्ये यथाश्रुते अन्वयासम्भवाद् अत्र तेनेति तदद्वयमध्याहृत्य तद्व्याचष्टे। यद्यपि वैश्वानरशब्द इत्यादिना। अत्र यद्यपि तथापीत्येतत् पदद्वयमपिशब्दलब्धमिति द्रष्टव्यम्। अत्राग्न्यादिग्रहणमिति॥ अग्निवैश्वानरादीति भाष्ये अग्निशब्दादिशब्दयोर्ग्रहणमित्यर्थः। उपलक्षणत्वाभि-प्रायाभावे वैश्वानरशब्दस्यैव समन्वेतव्यत्वाद् वैश्वनरशब्द इत्येवावक्ष्यदिति भावः।

### **वाक्यार्थमञ्जरी**

ॐ अत एव न देवता भूतं च ॐ॥ आत्मशब्दादिहेतोरेवाग्निदेवता तेजोभूतं च वैश्वानरो न भवतीत्यर्थः। ननु वैश्वानरशब्दसमन्वयस्यैव प्रकृतत्वादग्न्यादिशब्दग्रहणमनर्थकमित्यत आह॥ अत्राग्न्यादिग्रहणमिति॥ अग्निशब्दादित्यशब्दयोर्ग्रहणमित्यर्थः॥

------------------------------------------------------------------------

ॐ साक्षादप्यविरोधं जैमिनिः ॐ

## **सूत्रभाष्यम्**

॥ ॐ साक्षादप्यविरोधं जैमिनिः ॐ॥ २८॥

नाग्न्यादयः शब्दा अग्न्यादिवाचकास्तथापि साक्षादेवानन्ययोगेन ब्रह्मवाचकैश्शब्दैर् व्यवहारार्थमनभिज्ञानाच्चान्यत्र व्यवहरन्तीत्यभ्युपगमेऽविरोधं जैमिनिर्वक्ति।

‘व्यासचित्तस्थिताकाशादवच्छिन्नानि कानिचित्।

अन्ये व्यवहरन्त्येतान्यूरीकृत्य गृहादिवत्॥’ इति।

स्कान्दवचनान्न मतानां परस्परविरोधः॥ २८॥

### **सत्तर्कदीपावली**

इतोऽप्यग्न्यादिशब्दैरभिधेयो विष्णुर् मुख्यार्थत्वात्। अगनेता ह्यग्निः। विश्वनरनेतृत्वाद्वैश्वानरः। स च मुख्यतो विष्णुरेव। न हि असति बाधके मुख्यार्थः परित्यज्यते इत्येतत्प्रतिपादकं सूत्रमनूद्य व्याचष्टे साक्षादित्यादिना॥ अर्थान्तराव्यवधानेन विष्णुवाचिनामग्न्यादिशब्दानां ज्वलनादिष्वेव प्रयोगस्तु मुख्यार्थविष्ण्वपरिज्ञानात्। मुख्यार्थज्ञानिनस्तु अजामिलश्चरमसुते नारायणशब्दवद् अग्न्यादिशब्दान् ज्वलनादिषु व्यवहारार्थं प्रयुञ्जत इत्यर्थः। साक्षादप्यविरोधं जैमिनिरित्यादिमतानुवादः स्वमतैकदेशत्वेन क्रियते न पूर्वपक्षत्वेन अनिराकृतत्वात्। तथाहि पुराणवचनम्॥ व्यासेति॥ आकाशवद्व्याप्तस्य प्रकाश-मानस्य वेदव्यासस्य मतस्यैकदेशान् स्वस्वमत्या व्यवच्छेद्येदं मदीयमिदं मदीयमित्यन्ये जैमिन्यादयो व्यवहरन्ति। यथा गृहमठाद्याकाशप्रदेशानवच्छिद्य अयं मदीयप्रदेशोऽयं मदीयप्रदेश इति जना व्यवहरन्ति इत्यर्थः।

### **तत्त्वप्रदीपिका**

सर्वशब्दानां ब्रह्मवाचकत्वे किमर्थमन्यत्र व्यवहरन्तीत्यत आह– ॐ साक्षादप्यविरोधं जैमिनिः ॐ। नाग्निरिन्द्र इत्यादिशब्दा अग्न्यादिमुख्यवाचकाः। किन्तु ब्रह्मण एव। तथाऽपि साक्षादेवान्यत्र योगाभावेन ब्रह्मणि सम्यग्योगेन ब्रह्मवाचकैरपि तैर्विद्वांसो हानादिव्यवहारार्थमन्यत्राग्न्यादौ व्यवहरन्ति, अविद्वांसस्त्व-नभिज्ञानाद्व्यवहारार्थं चेत्यभ्युपगमे विरोधाभावं जैमिनिर्वक्ति॥

### **तत्त्वप्रकाशिका**

ननु अग्न्यादिशब्दानामग्न्यादिवाचित्वाभावे ब्रह्मैकवाचित्वे च प्रसिद्धिविरोधः स्यात्। तस्याः कारणान्तराभावात्। अतः प्रसिद्ध्यन्यथानुपपत्त्याऽन्येषां वाचित्वमित्याशङ्कां परिहरत्सूत्रमुपन्यस्य व्याचष्टे॥ साक्षादिति॥ यद्यपि अग्न्यादिशब्दा नाग्न्यादिवाचकाः किन्तु ब्रह्मवाचका एव तथापि न प्रसिद्धिविरोधः। अनन्ययोगेन ब्रह्मवाचकैरपि तैर्ज्ञानिनो हानादिसिद्ध्यर्थमन्यत्राग्न्यादौ व्यवहरन्ति। तदन्ये तु ज्ञाना-भावादेवेत्यभ्युपगमात्। एवमभ्युपगमे च प्रसिद्धेरन्यथोपपत्तिसिद्धेर्न तद्विरोध इति जैमिनिराचार्यो वक्तीत्यर्थः। ननु जैमिन्यादिमतानां भगवन्मताविरोधित्वे जैमिन्यादिग्रहणवैयर्थ्याद्विरोधित्वे च कथं विरुद्धराद्धान्तेन परिहार इत्यत आह॥ व्यासेति॥ जैमिन्यादिमतानां न व्यासमतविरोधस्तथापि तन्मतैकदेशोररीकाराभिप्रायेण जैमिन्यादिग्रहणोपपत्तिरिति भावः। चित्तस्थिताकाशादिति चित्तस्थित-ज्ञानाख्याकाशात्। बहुवचनं वक्ष्यमाणमतविवक्षया॥ २८॥

### **गुर्वर्थदीपिका**

हानादिसिद्ध्यर्थमित्यस्य पाकादौ कर्तव्येऽन्यस्य जलादेर्हानम् अग्नेरुपादानम्। एवं तृणादावग्नेर्हानं जलस्योपादानम्। औषधादेरातपपाके कर्तव्ये सत्यग्नेर्हानं सूर्यस्योपादानमित्यादिरूपेण हानादिसिद्ध्यर्थ-मित्यर्थः। व्यासचित्तस्थिताकाशाद् व्यासचित्तस्थितबहुविधज्ञानाख्याऽऽकाशाद् गृहादिवन् महाकाशा-वच्छिन्नगृहाकाशादिवदवच्छिन्नान्येतानि ब्रह्मसूत्रादौ तत्र तत्र कथितानि कानिचित् प्रमेयान्यूररीकृत्य अन्ये जैमिन्याद्या व्यवहरन्तीति स्मृतेर्योजना।

### **भावबोधः**

साक्षादपीति॥ सौत्रापिशब्दस्य ब्रह्मवाचकैरपीति सम्बन्धः स्पष्ट इति तथापीत्येव भाष्ये व्याख्यात इत्यभिप्रेत्य टीकायां द्वेधाऽपि योजित इत्यवधेयम्॥ बहुवचनमिति॥ न मतानामिति बहुवचनमित्यर्थः।

### **भावदीपः**

ॐ साक्षादप्यविरोधं जैमिनिः ॐ॥ प्रसिद्धीति॥ व्यवहारविरोधः स्यादित्यर्थः। काङ्क्षितपूर्त्या भाष्यं व्याचष्टे॥ यद्यपीति॥ सौत्रसाक्षात्पदार्थोऽनन्ययोगेनेति। वाच्यार्थधीव्यवहितलक्षणादिकं विना मुख्यवृत्त्येत्यर्थः। यद्यपीत्यादिना विवृतं सौत्रापिपदमनुवदति॥ ब्रह्मवाचकैरपीति॥ ज्ञानिन इति तदन्य इति च भाष्यशेषोक्तिः। चस्त्ववधारण इति भावः। हानादिसिद्ध्यर्थमग्न्यादौ व्यवहरन्ती-त्यनुषङ्गः॥ अन्यथेति॥ ज्ञानिनां हानादिप्रयोजनोपाधिनाऽन्येषां तु विष्णौ मुख्यत्वाज्ञाने-नेत्यर्थः॥ बहुवचनमिति॥ मतानामिति अन्ये इति च बहुवचनमित्यर्थः।

### **अभिनवचन्द्रिका**

(सू.२८) नाग्न्यादिवाचका इति॥ परममुख्यवृत्त्येति शेषः। अनन्ययोगेनेति॥ अनन्याधीनयोगेन ब्रह्ममात्रवाचकैस्तैः शब्दैर् हानादिव्यहारसिध्द्यर्थं पराधीनप्रवृत्तिनिमित्तयोगेन अग्न्यादौ अग्न्यादि शब्दान् व्यवहरन्ति। अज्ञानिनस्तु परममुख्यवृत्तिज्ञानाभावान् मुख्यवृत्तिविषये अग्न्यादिशब्दान् अग्न्यादिषु व्यवहरन्ति। व्यवहारनिमित्ता च प्रसिद्धिः। ततश्च – तदन्यथानुपपत्त्या नाऽग्न्यादिषु परममुख्य-वृत्तिसिद्धिरिति जैमिनिराचार्यो वक्तीति भावः। (१८-सू) नन्विति॥ जैमिन्यादिमतस्य भगवन्मत-विरोधित्वे जैमिन्यादिग्रहणवैयर्थ्याद् विरुद्धत्वं वाच्यम्, कथं विरुद्धराद्धान्तेन परिहार इत्यर्थः। तन्मतैकदेशेति॥ व्यासमतैकदेशो जैमिन्यादिभिः स्वीकृत इति ज्ञापनाय जैमिन्यादिग्रहणमिति भावः।

### **वाक्यार्थमुक्तावली**

ॐ साक्षादप्यविरोधं जैमिनिः ॐ॥ नन्वग्न्यादिशब्दानामग्न्यादिवाचकत्वाभाव इति॥ ननु न सिद्धान्तिनाऽग्न्यादिशब्दानामग्न्यादिवाचित्वाभाव उक्तः। किन्तु विद्याविशेषेऽग्न्यादीनां नावकाश इति। तत्कथमाक्षेपः? मैवम्। सिद्धान्तिना सर्वशब्दानां सर्वत्र च श्रुतानां ब्रह्मण्येव शक्तितात्पर्ये। अन्यथा तत्तत्प्राकरणिकगुणासिद्धेः। अतः सर्वत्रापि भगवानेव वाच्यः। प्रसिद्धिस्तु वक्ष्यमाणरीत्योपपन्ना। यादृशतादृश्या अपि प्रसिद्ध्या विद्याविशेषस्य तत्तत्तात्पर्यकत्वमिति शङ्कायां निरवकाशविष्णुश्रुतिलिङ्गबलाद् वैश्वानरादिविद्यासु नावकाशोऽन्येषां वाच्यत्वाभावे प्रसिद्धिविरोधः। प्रसिद्धिशब्दितव्यवहारस्य वाच्यत्वमूलकत्वादिति शङ्कितु इति काऽनुपपत्तिः। यद्यपि सिद्धान्तिनाऽन्यत्रामुख्यवचनवृत्तिरङ्गीकृता। तथापि तत्प्रकटनार्थमेव मुख्यतो वाच्यत्वं नेत्यस्माभिर्विवक्षिते विवक्षामज्ञात्वा वाच्यत्वमेव नेत्युक्तमिति शङ्कोपपत्तिरिति ज्ञेयम्। सूत्रे अपीत्यस्य यद्यपि तथापीत्यर्थः। न देवता भूतं च वैश्वानरः किन्तु तदेवेत्यनुवर्तते। ततश्च यद्यपि देवता भूतं च न वैश्वानराग्न्यादिशब्दवाच्यं किन्तु ब्रह्मैव तथापि साक्षादेवानन्ययोगेनान्यसम्बन्धं विना वाच्यार्थव्यवहितलक्षणादिवृत्यन्तरं विना मुख्यवृत्यैव ब्रह्मवाचकानामपि शब्दानाम् अन्यत्र व्यवहाराविरोधं जैमिनिर्मन्यत इति सूत्रार्थः। कथमविरोध इत्यतो भाष्येऽज्ञव्यवहारस्याज्ञानमूलत्वेन ज्ञानिव्यवहारस्य हानादिसिद्ध्यर्थं सङ्केतितत्वेनो-पपत्तेरित्युक्तमित्यभिप्रेत्य व्याचष्टे॥ यद्यपीत्यादिना॥ हानादीति॥ प्राधान्येन हानं परिवारतयो-पादानमित्यर्थः। अथवाऽग्न्यानयनादिप्रवृत्यर्थमित्यर्थः। ज्ञानाभावादेवेति विपरीतज्ञानस्याप्युपलक्षणम्। अत एवाज्ञानादिमूलत्वेनेति वक्ष्यते। बहुवचनं मतानामिति बहुवचनम्। व्यासचित्तस्थिताकाशा-दित्यादेरयमर्थः व्यासचित्तस्थितज्ञानाख्याकाशादवच्छिन्नानि विषयीकृतानि तत्त्वानि तेषु मध्ये कानिचिदेवोररीकृत्य ज्ञात्वाऽन्ये व्यवहरन्ति यथा महाकाशगतानन्तप्रदेशेषु गृहादय एकदेशानेवावच्छिद्य गृहाकाशो मठाकाश इत्यादिव्यवहारहेतवो भवन्ति इति। सत्तर्कदीपावल्यामर्थान्तरमुक्तं प्रमेयमुक्तावल्यामनुसन्धेयम्।

### **तत्त्वसुबोधिनी**

साक्षादपीति। सौत्रापिशब्दस्य ब्रह्मवाचकैरपीति सम्बन्धः स्पष्ट इति तथापीत्येव भाष्ये समाख्यात इत्यभिप्रेत्य टीकायां द्वेधापि योजित इत्यवधेयम्। बहुवचनमिति। न मतानामिति बहुवचनमित्यर्थः।

### **वाक्यार्थमञ्जरी**

ॐ साक्षादप्यविरोधं जैमिनिः ॐ॥ साक्षाद् अन्यवाचकत्वत्यागेन ब्रह्मणो वैश्वानरादिशब्द-वाच्यत्वेऽप्यन्यत्र व्यवहाराविरोधं जैमिनिराहेत्यर्थः। नाग्न्यादिवाचकाः परममुख्यवृत्त्या। किं ज्ञानि-प्रसिद्धिविरोध उताज्ञानिनाम्। आद्य आह॥ अनन्ययोगेनेति॥ अनन्यवाचकत्वं विनेत्यर्थः। द्वितीये त्वाह॥ तदन्यत्वे त्विति॥ न तद्विरोध इति॥ ज्ञानिप्रसिद्धेरौपचारिकत्वादज्ञानि-प्रसिद्धेरज्ञानमूलत्वेन तद्विरोधस्याकिञ्चित्करत्वादिति भावः। भाष्ये अवच्छिन्नानि परिच्छिन्नानि ऊरीकृत्य अङ्गीकृत्य गृहादिवद् यथा यथा महागृहवत् परिच्छिन्नान्यवान्तरगृहाणि महानसादिशब्दैर्व्यह्रीयन्ते तथेत्यर्थः। प्रसिद्धाकाशोक्तेः प्रकृतासङ्गतत्वादाह॥ ज्ञानेति॥ आकाशवज्ज्ञानस्यापरिच्छिन्नत्वादेवमुक्तिः॥

------------------------------------------------------------------------

ॐ अभिव्यक्तेरित्याश्मरथ्यः ॐ

## **सूत्रभाष्यम्**

॥ ॐ अभिव्यक्तेरित्याश्मरथ्यः ॐ॥ २९॥

तत्र तत्र प्रसिद्धावप्यग्न्यादिषु ब्रह्मणोऽभिव्यक्तेरग्न्यादिसूक्तनियम इत्याश्मरथ्यः॥ २९॥

### **सत्तर्कदीपावली**

छान्दोग्यादिवैश्वानरविद्यावदग्न्यादिसूक्तानां विष्णुपरत्वमभ्युपगतं ‘विश्वे देवा अनवः सन् अभियानस् त्वमग्ने त्वमसि तस्थिवांसम्’। ‘न किरिन्द्र त्वदुत्तरो न ज्यायाम् अस्ति वृत्रहन्’ इत्यादि विष्णुलिङ्गादेव। सर्वोत्तमत्वादिधर्माणामिन्द्रादिष्वसम्भवात्। एवं सति सर्वं विष्णुसूक्तमेव स्यात्। न त्वग्निसूक्तमिदमिद-मिन्द्रसूक्तमित्याशङ्कां परिहरति। अभिव्यक्तेरित्यादिना। अग्न्यादिसूक्तेषु मुख्यतो विष्णोर् अभिधेयत्वसिद्धावपि अग्न्यादिसूक्तोपास्यमानस्याग्न्यादिषु प्रादुर्भूयमानत्वाद् अग्न्यादिष्वनुस्मर्यमाणत्वाद् अग्न्यादिसूक्तैरग्न्याद्यधिष्ठित विष्णूपासकस्याग्न्याद्यधिष्ठितविष्णुप्राप्तेरग्न्यादिसूक्तव्यवस्थेत्यर्थः।

इति श्रीमदानन्दतीर्थभगवत्पादाचार्यविरचितश्रीमद्ब्रह्मसूत्रभाष्यटीकायां पद्मनाभतीर्थभट्टारकविरचितायां सत्तर्कदीपावल्यां प्रथमाध्यायस्य द्वितीयः पादः।

### **तत्त्वप्रदीपिका**

तर्हि कथमग्निसूक्तमिदमिदं वायुसूक्तमिति नियम इत्यत आह– ॐ अभिव्यक्तेरित्याश्मरथ्यः ॐ॥ तत्र तत्र सूक्ते ब्रह्मण एव वाच्यत्वेन प्रसिद्धावप्यग्न्यादिसूक्तोपासकानामग्न्यादिषु ब्रह्मणोऽभिव्यक्ते-रग्न्यादिसूक्तनियम इत्याश्मरथ्यः॥

### **तत्त्वप्रकाशिका**

ननु लौकिकप्रसिद्धेरज्ञानादिमूलत्वेनान्यथोपपत्तावपि वैदिकाग्न्यादिसूक्तविद्यादिप्रसिद्ध्यन्यथानु-पपत्त्याऽग्न्यादीनां वाच्यत्वं स्यात्। तत्राज्ञानादिमूलत्वकल्पनाऽयोगेनान्यथोपपत्त्यभावात्। नापि व्यवहारार्थ-त्वेनान्यथोपपत्तिरनादित्वादित्याशङ्कां परिहरत्सूत्रं पठित्वा व्याचष्टे॥ अभिव्यक्तेरिति॥ न वैदिकाग्न्यादि-सूक्तादिप्रसिद्ध्यन्यथानुपपत्त्याऽन्येषां सूक्तादिप्रतिपाद्यत्वम्। तत्र तत्र सूक्तादौ परब्रह्मण एव प्रतिपाद्य-त्वेऽग्न्यादीनामप्रतिपाद्यत्वेऽप्यग्न्यादिसूक्तादिभिर्ब्रह्मोपास्तावग्न्यादिष्वेव स्वेच्छया ब्रह्मणोऽभिव्यक्तिनियमा-त्तदभिप्रायेण प्रसिद्धेरुपपत्तेरित्याश्मरथ्याचार्यो वक्तीत्यर्थः॥ २९॥

### **भावदीपः**

ॐ अभिव्यक्तेरित्याश्मरथ्यः ॐ॥ अज्ञानादीति॥ अन्यत्र मुख्यत्वभ्रान्तिरादिपदार्थः॥ व्यवहारेति॥ इदं सूक्तमत्रोपादेयम् इदमत्र हेयमित्यादिव्यवहारार्थत्वेनेत्यर्थः। तत्र तत्र प्रसिद्धावपीत्युक्तिलब्धमाह॥ वैदिकेति॥ तत्र तत्रेत्यादिभाष्यस्योत्तरवाक्येन साक्षादन्वयायापिपदसमुच्चयं वदन्नर्थमाह॥ तत्र तत्रेति॥ कर्माधीनत्वं वा अन्यत्राभिव्यक्तावशक्तत्वं वा निराह॥ स्वेच्छयेति॥ वक्तीति पदमनुवृत्त्यान्वयमाह॥ वक्तीत्यर्थ इति॥

### **अभिनवचन्द्रिका**

(सू.२९) वाच्यत्वं स्यादिति॥ परममुख्यवृत्त्येति शेषः। वैदिकप्रसिद्धिमूलव्यवहारस्याऽज्ञानादि-मूलत्वेनैवोपपत्तेर् न व्यवहारमूलप्रसिध्द्यन्यथानुपपत्त्या अग्न्यादीनां परममुख्यया वृत्त्या वाच्यत्वसिद्धिरित्यत आह– तत्रेति॥ यद्यपि – अज्ञानादिमूलकत्वकल्पनायोगादिति वक्तव्यं, तथापि अग्न्यादिशब्दानां भगवन्निवृत्त्यज्ञानमात्रं नाग्न्यादौ व्यवहारे मूलम्, किंतु अग्न्यादिनिष्ठवृत्तिज्ञानसहितमेव व्यवहारे मूलमिति द्योतनाय अज्ञानादीत्यादिशब्दः। ‘अभिव्यक्तेरित्याश्मरथ्य’ इति सूत्रे, ‘तत्र तत्रे’ति भाष्ये च, साध्यानुक्तेर्न्यूनतापरिहाराय वाक्यशेषमाह – न वैदिकेति॥ भाष्यं व्याचष्टे – तत्र तत्रेति॥ ‘प्रसिद्धावपी’त्यपिशब्दस्य अपि प्रसिद्धाविति क्रमव्यत्ययमभिप्रेत्य ‘अपिशब्दार्थ माह’ – अग्न्यादिसूक्तादिभिरिति॥ उपास्तावित्यन्तं प्रसिद्धावित्यस्य व्याख्यानं द्रष्टव्यम्। अनेन – ‘तत्र तत्रे’ति भाष्यस्य ‘तत्र=सूक्तादौ, अपि=यद्यपि, अग्न्यादीनामप्रतिपाद्यत्वम्; तथापिप्रसिद्धौ=विद्योक्त-प्रकारेण ब्रह्मोपास्तौ, स्वेच्छया अग्न्यादिषु ब्रह्मणोऽभिव्यक्तेः, अग्न्यादिसूक्तनियम उपपन्नः। ततश्च – तदन्यथानुपपत्त्या नाग्न्यादीनां सूक्तप्रतिपाद्यत्वं मन्तव्यम् इत्याश्मरथ्याचार्यो मन्यत इति योजनोक्ता भवति।

### **वाक्यार्थमुक्तावली**

ॐ अभिव्यक्तेरित्याश्मरथ्यः ॐ॥ वैदिकाग्न्यादिसूक्तेति॥ अग्न्यादेरग्न्यादिपदवाच्यत्वाभावे विष्णोरेव वाच्यत्वे सर्वस्यापि विष्णुसूक्तत्वेन अग्निसूक्तमिदं वायुसूक्तमिदं वैश्वानरविद्येयं प्राणविद्येति च वैदिकसूक्तादिव्यवहारो न स्यात्। वैदिकव्यवहारस्य वाच्यार्थाज्ञानमिथ्याज्ञानमूलकत्वेनान्यथो-पपत्यायोगादिति भावः॥ नापि व्यवहारार्थत्वेनेति॥ यथाग्निर्वायुरित्यादिज्ञानिव्यवहारस्य देवता-भूतविषयहानादिप्रवृत्यर्थं सङ्केतितत्वेन वाच्यत्वं विनाप्युपपत्तिरित्युक्तम्। न तथा वैदिकसूक्तादिव्यवहारस्य हानादिव्यवहारार्थत्वेन सङ्केतितत्वेनोपपत्तिर्वक्तुं युक्ता। सूक्तादिव्यवहारस्यानादित्वेनेदंप्रथमताभावेन सङ्केतायोगात्। सूक्तादिव्यवहारस्य सङ्केतं विनापि केवलं शब्दसङ्केतमात्रेण हानाद्युपपत्तेश्चेति भावः। अत्र सूत्रे साक्षादपीत्यनुवर्तते इति भावेन भाष्ये तत्र तत्र प्रसिद्धावपीत्युक्तम्। तद्व्याचष्टे॥ तत्र तत्रेति॥ अपीत्यंशं प्रकारान्तरेण व्याचष्टे॥ अग्न्यादीनामिति॥ अभीत्यस्यार्थः स्वेच्छयेति॥ अविरोध इति चानुवर्तत इति भावेन भाष्येऽग्न्यादिसूक्तनियम इत्युक्तम्। ततश्च तत्र तत्र अग्निवाय्वादि-सूक्तादौ साक्षान् मुख्यतो ब्रह्मण एव प्रतिपाद्यत्वेऽपि अग्न्यादिसूक्तादिभिर् ब्रह्मोपास्तौ अग्न्यादिष्वेवाभि-व्यक्तो भवानीति स्वसङ्कल्पवशेनाग्न्यादिष्वेव ब्रह्मणोऽभिव्यक्तिनियमात् तदभिप्रायेण प्रसिद्धेर् इदमग्निसूक्तमिदं वायुसूक्तमिति नियमाविरोध इति आश्मरथ्याचार्य इति सूत्रार्थः।

### **तत्त्वसुबोधिनी**

ननु वैदिकाग्न्यादिप्रसिद्धेरज्ञानमूलकत्वेनान्यथोपपत्तिः किं न स्यादत आह। तत्राज्ञानेति।

### **वाक्यार्थमञ्जरी**

अनादित्वादिति॥ वैदिकत्वादेवेति भावः॥ ॐ अभिव्यक्तेरित्याश्मरथ्यः ॐ॥ अग्न्यादि-सूक्तादिभिर् ब्रह्मोपास्तावग्न्यादिष्वेव तस्याभिव्यक्तेरग्न्यादिसूक्तादिनियमः सम्भवतीत्याश्मरथ्यो मन्यत इत्यर्थः। अव्यक्तस्य कथं व्यक्तिरित्यत उक्तम्॥ स्वेच्छयेति॥ इच्छारूपप्रसादेनेत्यर्थः॥

------------------------------------------------------------------------

ॐ अनुस्मृतेर्बादरिः ॐ

## **सूत्रभाष्यम्**

॥ ॐ अनुस्मृतेर्बादरिः ॐ॥ ३०॥

तत्र तत्रोक्तस्य विष्णोरग्न्यादिष्वनुस्मर्यमाणत्वात्तन्नियम इति बादरिः॥ ३०॥

### **तत्त्वप्रदीपिका**

ॐ अनुस्मृतेर्बादरिः ॐ॥ तत्र तत्राग्न्यादिसूक्तेषूक्तस्य विष्णोरग्न्यादिषु तत्तदन्तर्यामितयाऽनुस्मर्य-माणत्वात्सूक्तनियम इति बादरिर् बादरायणात्मजः शुक इत्यर्थः॥

### **तत्त्वप्रकाशिका**

प्रकारान्तरेण सूक्तादिनियमस्यान्यथोपपत्तिं वदत्सूत्रमुपन्यस्य व्याचष्टे॥ अनुस्मृतेरिति॥ विष्णोरेव अग्न्यादिविद्याप्रतिपाद्यत्वेऽपि तस्य तत्तत्सूक्ताद्युपासकैरग्न्यादिष्वेव प्रतिपत्तव्यत्वाभिप्रायेणाग्न्यादिसूक्तादि- नियमोपपत्तेर्न तदन्यथानुपपत्त्याऽन्येषां वाच्यत्वं वाच्यमिति बादरिराचार्यो वक्तीत्यर्थः॥ ३०॥

### **भावदीपः**

ॐ अनुस्मृतेर्बादरिः ॐ॥ तत्र तत्रोक्तस्य विष्णोरित्यस्यार्थः॥ विष्णोरेवेति॥ अग्न्यादीनाम-प्रतिपाद्यत्वेऽपीत्येवार्थः॥ ३०॥

### **वाक्यार्थमुक्तावली**

ॐ अनुस्मृतेर्बादरिः ॐ॥ अत्रापि साक्षादप्यविरोध इत्यनुवर्तते। पूर्वसूत्रादितिशब्दश्च इति भावेन सूत्रभाष्यार्थमाह॥ विष्णोरेवेति॥ प्रतिपत्तव्यतयेति॥ अन्तर्यामित्वेन प्रतिपत्तव्यतयेत्यर्थः। तदुक्तं तत्त्वप्रदीपे। अत्राग्न्यादिसूक्तेषूक्तस्य विष्णोरग्न्यादिष्वन्तर्यामितया अनुस्मर्यमाणत्वात् सूक्तनियम इति बादरिर्बादरात्मजः शुक इत्यर्थः।

### **तत्त्वसुबोधिनी**

तस्येति॥ विष्णोरित्यर्थः।

### **वाक्यार्थमञ्जरी**

ॐ अनुस्मृतेर्बादरिः ॐ॥ तत्तत्सूक्ताद्युपासकैरग्न्यादिष्वेव ब्रह्मणोऽनुस्मृतेर्ध्यातत्वातत्तत्सूक्तादि-व्यवस्थेति बादरिर्मन्यत इत्यर्थः। प्रतिपत्तव्येति॥ ध्यातव्येत्यर्थः॥



------------------------------------------------------------------------

ॐ सम्पत्तेरिति जैमिनिस्तथा हि दर्शयति ॐ

## **सूत्रभाष्यम्**

॥ ॐ सम्पत्तेरिति जैमिनिस्तथा हि दर्शयति ॐ॥ ३१॥

साक्षादप्यविरोधं वदन् जैमिनिः सूक्तादिनियममग्न्यादिसम्प्राप्त्या मन्यते। ‘तं यथा यथोपासते तदेव भवति’ इति दर्शयति॥ ३१॥

### **तत्त्वप्रदीपिका**

ॐ सम्पत्तेरिति जैमिनिस्तथा हि दर्शयति ॐ। साक्षात्परममुख्यतया ब्रह्मवाचकत्वेऽपीतरत्र व्यवहारे प्रयोजनं तत्र व्यवहाराभावे केषाञ्चिद्धेतुं च वदन् जैमिनिस्सूक्तमन्त्रादिनियममग्न्यादिसूक्तादिभिर्भगव-दुपासकानामग्न्यादि सम्प्राप्त्या मन्यते। तदेव भवति तथैव भवति, यत्प्रकारेणोपास्ते तत्प्रकारेण भवति। अतोऽग्न्यादावुपासकोऽग्न्यादौ सम्पद्यते॥ ३१॥

### **तत्त्वप्रकाशिका**

रीत्यन्तरेण सूक्तादिनियमस्यान्यथोपपत्तिं कथयत्सूत्रमुपन्यस्य व्याचष्टे॥ सम्पत्तेरिति॥ अग्न्यादि-सूक्तादिषु परब्रह्मण एव प्रतिपाद्यत्वेऽप्यग्न्यादिसूक्तादिभिरग्न्यादौ भगवदुपास्तावग्न्यादिप्राप्त्यभिप्रायेण सूक्तादिनियमोपपत्तेर्न तदन्यथानुपपत्त्याऽन्येषां वाच्यत्वं मन्तव्यमिति जैमिनिराचार्यो मन्यत इत्यर्थः। जैमिनिमतं किमर्थं पुनरुच्यते इति मन्दाशङ्कानिवृत्त्यर्थं लौकिकव्यवहारे साक्षाद्ब्रह्मवाचकत्वेऽपि शब्दानाम-विरोधं वदन् जैमिनिः सूक्तादिव्यवहारस्याग्न्यादिप्राप्त्याऽन्यथोपपत्तिं वर्णयतीत्युक्तम्। नन्वग्न्यादिषु भगव-दुपास्तावग्न्यादिप्राप्तिर्भवतीत्येतत् कुत इत्यतः सूत्रसूचितां श्रुतिमुदाहरति॥ तमिति॥ तदेव भवति प्राप्नुवन्ति। अत्र व्यवहारस्योपचरितत्वाङ्गीकारे प्रागुक्तैवानुपपत्तिः॥ ३१॥

### **गुर्वर्थदीपिका**

अग्नावभिव्यक्तिपक्षेऽग्नावनुस्मरणपक्षेऽग्निलोकप्राप्तिपक्षे च अग्निसम्बन्धेनैवाग्निसूक्तत्वस्य पर्यवसितत्वात् शीतलजलसम्बन्धेन घटशैत्यव्यवहारवदग्न्यादिपदेन विष्णुव्यवहारस्योपचरितत्वमिति न मन्तव्यम्। उक्तविधया निरवकाशविष्णुविषयकबहुतरश्रुतिलिङ्गसद्भावेन तस्यैव मुख्यत्वात्। अग्न्यादिसन्निधानं तु स्वेच्छयैव न तु स्वस्याग्निसूक्तप्रतिपाद्यत्वनिर्वाहाय। अगं गमनासमर्थं जगन्नयतीति व्युत्पत्त्या अग्निसम्बन्धाभावेऽप्यग्निपदवाच्यत्वेनैव तत्सूक्तप्रतिपाद्यत्वोपपत्तेरिति भावेनाह अत्र व्यवहारस्येति॥ अत्र विष्णौ व्यवहारस्य अग्न्यादिपदव्यवहारस्य॥

इति श्रीमद्वादिराजतीर्थविरचितायां तत्वप्रकाशिकाटीकायां

**गुर्वर्थदीपिका**यां प्रथमाध्यायस्य द्वितीयः पादः॥

### **भावबोधः**

ननु भाष्ये साक्षादप्यविरोधं वदन् इति किमर्थमुक्तमित्यत आह॥ मन्दाशङ्कानिवृत्त्यर्थमिति॥ सम्पत्तेरिति शब्दार्थज्ञानवतामुक्तशङ्कानुदयादिति भावः। भवति प्राप्नुवन्तीति। उपासत इत्युक्तत्वात् प्राप्नुवन्तीति बहुवचनोक्तिः॥

ननु साक्षादपीति सूत्रे लौकिकव्यवहारस्योपचरितत्वमङ्गीकृत्याग्न्यादिशब्दानां परमात्मवाचकत्वं समर्थितम्। तथा सूत्रव्यवहारस्याप्युपचरितत्वमङ्गीकृत्य सूत्राणां विष्णुपरत्वं व्यवस्थाप्यताम्। किमर्थमेतैः सूत्रैः सूक्तादिव्यवहारस्य मुख्यत्वसमर्थनमित्यत आह– अत्र व्यवहारस्येति॥ अत्र सूक्तादिविषय इत्यर्थः। प्रागुक्तैवानुपपत्तिः। नापि व्यवहारार्थत्वेनान्यथोपपत्तिरनादित्वादिति। प्रागनुपपत्तिरुक्तैव। न पुनर्वक्तव्येत्यर्थः।

### **भावदीपः**

ॐ सम्पत्तेरिति जैमिनिः ॐ॥ तत्र तत्रोक्तस्य विष्णोरित्येतदनुवृत्त्यार्थमाह॥ अग्न्यादीति॥ परब्रह्मण एवेति॥ अग्न्यादीनामप्रतिपाद्यत्वेऽपीत्यर्थतयाऽवधारणोक्तिः। अर्थभेदस्य स्पष्टत्वान्मन्दा-शङ्केत्युक्तम्॥ प्राप्नुवन्तीति॥ भूप्राप्ताविति धातोः परस्मैपदमेकवचनं च छान्दसमिति भावः। ननु मञ्चक्रोशनमिति व्यवहारस्य क्रोशनवत्पुरुषसम्बन्धादुपचरितत्वमिव अग्निसूक्तमित्यादिव्यवहारस्य सूक्तवत्पुरुषाभिव्यक्त्यनुस्मृतिसम्पत्यधिष्ठानत्वादुपचरितत्वमिव अग्निसूक्तमित्यादिव्यवहारस्य सूक्त-वत्पुरुषाभिव्यक्त्यनुस्मृतिसम्पत्यधिष्ठानत्वादुपचरितत्वमुक्तं तदयुक्तं निर्बीजत्वात्। अग्न्यादिप्रतिपादकत्व-रूपमुख्यार्थेऽनुपपत्त्यभावादित्यत आह॥ अत्रेति॥ तथाहि वामनशब्दादिरूपनिरवकाशश्रुत्यादे-रन्यत्रानुपपत्त्या अन्यत्यागेन विष्णुमेवोपेत्याङ्गुष्ठमात्रत्वमङ्गुष्ठपरिमितहृदयाकाशे स्थितत्वेन हेतुनोपचरितमिति हृद्यपेक्षया तु मनुष्याधिकारत्वादित्यत्र वक्ष्यते तथा तत्र तत्र सूक्तेषु अग्न्यादेरेव प्रतिपाद्यत्वे निरवकाश-विष्णुश्रुतिलिङ्गादेः सर्वनामा सर्वकर्मेत्यादिश्रुत्यादेश्चानुपपत्तिरेव सूक्तस्य विष्णुपरत्वं मुख्यमुपेत्य-व्यवहारस्योपचरितत्वाङ्गीकारे बीजमित्यर्थः। यत्तु ऋग्भाष्ये ‘‘पृथग्रूपाणि विष्णोस्तु देवतान्तरगाणि च। अग्न्यादिसूक्तवाच्यानि नाम्ना सूक्तभिधा भवेत्’’ इत्यग्न्यादिशब्दयोगः सूक्तादिव्यवस्थापक इत्युक्तम्। तत्तु सौरसावित्रविष्णुवामनादिसूक्तव्यवस्थार्थमपीति ज्ञेयम्॥ ३१॥

### **अभिनवचन्द्रिका**

ननु – किमग्न्यादीनामग्न्यादिशब्दवाच्यत्वमभ्युपगम्य, विष्णौ परममुख्यवृत्त्युपपादनप्रयासेन विष्णोरेव वाच्यत्वमङ्गीकृत्य, लोके शब्दानामुपचार एव किं नाङ्गीक्रियते इत्यत आह – (सू.३१) अत्र व्यवहारस्येति॥ लोके व्यवहारमत्र उपचरितत्वाङ्गीकारे प्रागुक्तैवाऽनुपपत्तिः। विष्णोरशब्दत्वाङ्गीकारे ‘ईक्षतेर्नाशब्द’मित्यत्र याऽनुपपत्तिरुक्ता सैवेत्यर्थः।

### **वाक्यार्थमुक्तावली**

ॐ सम्पत्तेरिति जैमिनिस्तथा हि दर्शयति ॐ॥ अत्रापि साक्षादप्यविरोध इत्यनुवर्तते इति भावेन व्याचष्टे॥ अग्न्यादीति॥ मन्दाशङ्केति॥ प्राग्जैमिन्याचार्येण अग्निमानयेत्याद्यज्ञव्यवहारस्य वाच्यत्वं विनाप्यनभिज्ञानमूलत्वेन ज्ञानिव्यवहारस्य हानादिप्रवृत्यर्थं सङ्केतमूलत्वेन गतिरुक्ता। इह तु सूक्तव्यवस्थाया गतिरुच्यत इति स्पष्टत्वाद्भेदस्येति भावः॥ लौकिकव्यवहार इति॥ अग्निमानयेत्यादि ज्ञानिलोकसम्बन्धिव्यवहार इत्यर्थः॥ तदेव भवतीति॥ तं यथा यत्प्रकारेण यदधिष्ठानकत्वेन यद्गुणवैशिष्ट्येनोपासते तदेव सामान्ये नपुंसकम्। तदधिष्ठानं तादृशगुणादिकं वा भवति। व्यत्ययो बहुलमिति वचनाद् भवन्ति प्राप्नुवन्ति। भू प्राप्ताविति धातोरिति भावः। ननु सूक्तादिवैदिक-व्यवहारस्याभिव्यक्त्यादिनिमित्तत्वेनौपचारिकत्वं कुतो वाङ्गीकार्यम्। साक्षादग्न्यादिप्रतिपादकत्वेन मुख्यता किं न स्याद् उपचारबीजमुख्यार्थानुपपत्यभावादित्यत आह॥ अत्र व्यवहारस्येति॥ सूक्तादि-व्यवहारस्याभिव्यक्त्यादिनिमित्तकत्वेनोपचरितत्वाङ्गीकारे हेतुभूता मुख्यार्थानुपपत्तिः प्रागेवोक्ता। सर्वनामेत्यादिश्रुतिविरोधस्यात्मशब्दादेर्निरवकाशत्वस्योक्तत्वादिति भावः। भावबोधे तु ननु साक्षादपीति सूत्रे लौकिकव्यवहारस्योपचरितत्वमङ्गीकृत्य सूक्तानां विष्णुपरत्वं व्यवस्थाप्यताम्। किमर्थमेतैः सूत्रैः सूक्तादिव्यवहारस्य मुख्यत्वसमर्थनमित्यत आह॥ अत्र व्यवहारस्येति॥ अत्र सूक्तादिव्यवहारविषये इत्यर्थः॥ प्रागुक्तैवानुपपत्तिः॥ नापि व्यवहारार्थत्वेनान्यथोपपत्तिर् अनादित्वादिति प्रागनुपपत्तिरुक्तैव न पुनर्वक्तव्येत्यर्थ इति।

### **तत्त्वसुबोधिनी**

ननु भाष्ये साक्षादप्यविरोधं वदन् इति किमर्थमुक्तमित्यत आह॥ मन्दाशङ्कानिवृत्त्यर्थमिति॥ संपत्तेरिति शब्दार्थं जानतामुक्तशङ्कानुदयादिति भावः। शब्दानां साक्षादनन्ययोगेन ब्रह्मवाचकत्वेऽपि लौकिकव्यवहारे अविरोधं वदन् जैमिनिरित्यन्वयः। भवति प्राप्नुवन्तीति। उपासत इत्युक्तत्वात् प्राप्नुवन्तीति बहुवचनोक्तिः। ननु अग्न्यादिसूक्तव्यवहारस्याग्न्यादौ मुख्यत्वमेव किं नाङ्गीक्रियते इत्यत आह॥ अत्र व्यवहारस्येति॥ प्रागुक्तैवानुपपत्तिरिति वैदिकस्याग्न्यादिसूक्तादिव्यवहारस्याग्न्यादि प्रतिपादकत्वेन उपचरितत्वाङ्गीकारे हेतुरिति अर्थः। ननु साक्षादपीति सूत्रे लौकिकव्यवहारस्य उपचरितत्वमङ्गीकृत्य अग्न्यादिशब्दानां परमात्मवाचकत्वं समर्थितम्। तथा सूक्तादिव्यवहारस्याप्युप-चरितत्वमङ्गीकृत्य सूक्तानां विष्णुपरत्वं व्यवस्थाप्यताम्। किमर्थम् एतैः सूत्रैः सूक्तादिव्यवहारस्य मुख्यत्वसमर्थनमित्यत आह॥ अत्र व्यवहारस्येति॥ अत्र सूक्तादिनियम इत्यर्थः। प्रागुक्तैवानुपपत्तिर् नापि व्यवहारार्थत्वेनान्यथोपपत्तिरनादित्वादिति प्रागनुपपत्तिरुक्तैव न पुनर्वक्तव्येत्यर्थ इति भावबोधे।

### **वाक्यार्थविवरणम्**

शङ्केति॥ ब्रह्मोपासकस्याग्न्यादिप्राप्तिः कथमिति शङ्का इत्यर्थः। ननु विश्वनरशब्दात् ‘तस्येदमिति’ अण्प्रत्यये ‘अचो ञिणि’ इति आदिवृद्धौ ‘वैश्वनर’ इति चेत्। उच्यते। विश्वस्य वसुराटोर् मित्रेचर्षेनरे संज्ञायां विश्वशब्दस्य वसुराट्शब्दयोः परतः मित्रशब्दपरे नरशब्दे च परे दीर्घःस्याद् इति विश्वावसुर् विश्वाराट् विश्वानरः विश्वामित्र इत्याद्युदाहरणम् एवं च प्रकृते विश्वानरशब्दादेवाण्प्रत्यये णित्वादिवृद्धौ वैश्वानर इति भवतीति द्रष्टव्यम्॥ १,२,७॥

इति श्रीनिवासतीर्थ विरचिततत्त्वप्रकाषिकावाक्यार्थविवरणे

प्रथमाध्यायस्य द्वितीयः पादः समाप्तः॥

### **वाक्यार्थमञ्जरी**

ॐ सम्पत्तेरिति जैमिनिस्तथा हि दर्शयति ॐ॥ अग्न्यादिसूक्ताद्युपासकानामग्न्यादिप्राप्तेर्निमित्ता-त्तत्तत्सूक्तादिनियम इति जैमिनिर्मन्यते। तदुपास्तौ तत्प्राप्तिः कुत इत्यत उक्तम्॥ तथा हि दर्शयतीति॥ हि यस्मात्तं यथा यथेति श्रुतिर्जैमिनेर्मतं यथा तथा दर्शयतीत्यर्थः॥ मन्दाशङ्केति॥ सम्पत्तेरिति शब्दार्थं जानताम् उक्तशङ्कानुदयादिति भावः॥ उपासत इति॥ बहुवचनात्प्राप्नुवन्तीति बहुवचनोक्तिर् ननु यथा साक्षादप्यविरोधं जैमिनिरिति सूत्रे लौकिकव्यवहारस्यौपचारिकत्वमङ्गीकृत्य अग्न्यादिशब्दानां भगवद्वाचकत्वं समर्थितम्। तथा सूक्तादिव्यवहारस्याप्युपचरितत्वमङ्गीकृत्य सूक्तानां विष्णुपरत्वं व्यवस्थाप्यतां किमनेनैतैः सूत्रैः सूक्तादिव्यवहारस्य मुख्यार्थत्वसमर्थनेनेत्यत आह॥ अत्र व्यवहार-स्येति॥ सूक्तादिविषये इत्यर्थः। प्रागुक्तैवानुपपत्तिर् नापि व्यवहारार्थत्वेनान्यथोपपत्तिरनादित्वादिति प्रागुपपत्तिरुक्तैव न पुनर्वक्तव्येत्यर्थः।

### **विवृतिः**

ननु साक्षादपीति सूत्रे लौकिकव्यवहारस्योपचरितत्वमङ्गीकृत्याग्न्यादिशब्दानां परमात्मवाचकत्वं समर्थितं तथा सूक्तादिव्यवहारस्याप्युपचरितत्वमङ्गीकृत्य सूक्तानां विष्णुपरत्वं व्यवस्थाप्यतां किमर्थमेतैः सूत्रैः सूक्तादिव्यवहास्य मुख्यत्वसमर्थनमित्यत आह॥ अत्र व्यवहारस्येति॥ अत्र सूक्तादिविषय इत्यर्थः। प्रागुक्तैवानुपपत्तिर् नापि व्यवहारार्थत्वेनान्यथोपपत्तिः। अनादित्वादिति प्रागुक्तानुपपत्तिरुक्तैव न पुनर्वक्तव्येत्यर्थ इति भावबोधे।

[Load More](javaऽcriptःvoid(0))
