+++
title = "०५ समाकर्षाधिकरणम्"
+++
## ॐ समाकर्षात् ॐ

**५. समाकर्षाधिकरणम्**

## **सूत्रभाष्यम्**

सर्वशब्दानां परमात्मवाचकत्वे कथमन्यत्र व्यवहार इत्यतो ब्रवीति–

॥ ॐ समाकर्षात् ॐ ॥ १६ ॥

परमात्मवाचिनः शब्दा अन्यत्र समाकृष्य व्यवह्रियन्ते ।

‘परस्य वाचकाश्शब्दा समाकृष्येतरेष्वपि ।

व्यवह्रियन्ते सततं लोकवेदानुसारतः ॥’ इति पाद्मे ॥

### **सत्तर्कदीपावली**

अथैवं प्रायः पारङ्गते महासमन्वये त्रये सर्वाधिकरणसाधारणाः शङ्का नैकाधिकरणे विशेषतः सङ्गतास् ता निराकरोत्यष्टभिः सूत्रैः । ननु भवतूक्तैर्विशेषहेतुभिर् भगवत्यपि प्रवृत्तिः सर्वशब्दानां, न तु भगवत्येव । तेषामेव केषाञ्चिदर्थान्तरेष्वपि व्यवहारान्यथानुपपत्त्या तद्वाच-कत्वस्याप्यवगतेरित्याशङ्क्य व्यवहारस्य अन्यथैवोपपत्तिं सप्रमाणकं दर्शयत्सूत्रमुपन्यस्य व्याचष्टे ॥ सर्वेत्यादिना ॥ न च परशब्दत्वाविशेषेण अग्न्यादिशब्दानाम् उदकादौ प्रयोगापत्तिरिति भावेनाह ॥ लोकवेदानुसारत इति ॥

### **तत्त्वप्रदीपिका**

ब्रह्मण एव वाचकैः सर्वशब्दैः कथमन्यत्रावाच्येषु व्यवहरन्ति । अवाचकैरेव व्यवहारे कुम्भादावपि स्तम्भादिशब्दव्यवहारयोगादव्यवस्था स्यात् । अतो न वाचकत्वमन्तरेण जगति व्यवहारः सार्वजनीनस्सम्बोभवीतीत्यत आह– ‘समाकर्षात्’ ॥ अनादिकालत एवाविच्छेदेन परमात्मवाचकत्वेन स्थितास्ततः समाकृष्येतरेष्वपि व्यवह्रियन्ते । न चाव्यवस्था । समाकर्ष-क्लृप्तेर्विद्यमानत्वात् ।

### **तत्त्वप्रकाशिका**

अत्र व्यवहारविलोपप्रसङ्गेनाऽन्यत्रैव प्रसिद्धानां सर्वशब्दानां परमात्मैकवाचित्वसमर्थना-दस्ति शास्त्रादिसङ्गतिः । समन्वयसूत्रे सर्वेषां शब्दानां भगवद्वाचित्वमुक्तम् । तच्चानुपपत्ति-ग्रस्तत्वेऽसत्स्यादित्यारम्भणीयमेतत् । लौकिका वैदिकाश्च शब्दा विषयाः । भगवदेकवाचिनो न वेति सन्देहः । पूर्वोक्तमेव सन्देहबीजम् । पूर्वपक्षयति ॥ सर्वेति ॥ यदुक्तं सर्वशब्दानां परमात्मैकवाचित्वं तदयुक्तम् । तथात्वेऽन्यत्र व्यवहाराभावापातात् । यदपि साक्षादप्य-विरोधमित्युक्तमस्य समाधानं तदयुक्तम् । अवाचकैर्व्यवहारेऽव्यवस्थापातात् । यदप्यत्रोक्तं शरीररूपकविन्यस्तेतीश्वरसम्भन्धादन्यत्र शब्दप्रवृत्तिरिति तदपि न साधु । तथा सति लोके लक्षणेतरवृत्त्यभावापत्तेः । यत्तु कल्पनोपदेशादित्यत्र रूढ्याद्यभ्युपेत्य समाधानं तदपि न शोभां बिभर्ति । तथा सत्यन्यस्यापि मुख्यवाच्यत्वप्रसङ्गेन परमात्मन एव मुख्यवाच्यत्वमिति प्रतिज्ञा-व्याघातात् । योगरूढ्योरेव मुख्यवृत्तित्वात् । न ह्यक्षादिशब्दानां रूढ्यादिनैवानेकवाचिनां क्वचिन्मुख्यता क्वचिन्नेत्यस्ति । अतः सर्वशब्दानां मुख्यवृत्त्या परमात्मैकवाचित्वेऽन्यत्र व्यवहारलोपापातात् । तस्य चानिष्टत्वान्न परमात्मैव मुख्यतः सर्वशब्दवाच्य इति (शङ्कार्थः) । सूत्रं व्याचष्टे ॥ परमात्मेति ॥ सिद्धान्तयत्सूत्रमवतार्य व्याचष्टे ॥ अत इति ॥ न परमात्मनो मुख्यतः सर्वशब्दवाच्यत्वेऽन्यत्र व्यवहारलोपः । तत्र रूढ्यादेरभ्युपगमात् । तथा सत्युभयो-र्मुख्यवाच्यत्वं प्राप्तमिति चेन्मैवम् । भवेदेतद्यज्ञादिशब्दवदुभयत्रान्योन्य निरपेक्षा शब्दप्रवृत्तिः । न चैवम् । किन्तु स्वतो मुख्यवृत्त्या परमात्मैकवाचिनां शब्दानां व्यवहारसिद्ध्यर्थं ततः समाकृष्याऽन्यत्र रूढत्वेन सङ्केतितत्वात् । अल्पप्रवृत्तिनिमित्तानां च तदधीनत्वादिति भावः । अन्योन्यनिरपेक्षतयैव कुतो न शब्दवृत्तिरित्यतः स्मृतेरेवेत्याह ॥ परस्येति ॥ लोकवेदानुसारत इति लौकिकवैदिकव्यवहारसिद्ध्यनुसारतः । न च प्राचीनसूत्रविरोधः । प्रथमसूत्रे स्वातन्त्र्येण वाच्यत्वाभावस्याभिप्रेतत्वात् । द्वितीये परमात्मसम्बन्धोक्त्याऽत्रोक्तस्यैवाभिसंहितत्वात् । तृतीये चाऽविवेचितरूढ्यादिमात्राभ्युपगतेः । अत्र पुनस्तस्यैव विवेचनादिति ॥

### **गुर्वर्थदीपिका**

नारायणादिभगवन्नामधारकेषु कृतनारायणादिनाम्नां सङ्केताद् घटादिनाम्नां सङ्केतं व्यावर्त-यितुं रूढत्वेन सङ्केतितत्त्वादित्युक्तम् । अत एव सूत्रे केवलसङ्केतेनाकर्षणं गङ्गादिशब्दानां सम्बन्धमात्रेण तीरादिष्वाकर्षणं च व्यावर्तयितुं संशब्दः । एवं च परममुख्या वृत्तिर्भगवति । ततः सम्यगाकर्षणाद् अवान्तरमुख्या वृत्तिर्जगति लक्षणोपचारवृत्ती अमुख्ये । सङ्केतोऽपि रूढियोगयोरभावाद् रूढोपचारादावन्तर्भवति । सङ्केतोपचारादेर्बीजं तु भगवन्नामधारणं कार्यमित्यादिरूपा स्मृतिः । एवं रूढियोगव्यतिरिक्तनिमित्तान्तरेण वृत्तिरमुख्या वृत्तिः । तच्च क्वचित्सादृश्यं, क्वचित्सम्बन्धः, क्वचिदुक्तविधया स्मृत्यादिकमिति न वृत्तीनां त्रित्वभङ्ग इति ज्ञेयम् । नारायणत्वं घटत्वादिकं वा तत्तदसाधारणधर्मं निमित्तीकृत्य नारायणघटादिशब्दा नामनादिकालं नारायणघटादावेव प्रयोगबाहुल्यं रूढिः । स च नारायणादिपदानां नारायणेऽस्ति । घटादीनां च घटादिष्वप्यस्ति, नामधारके तु नास्त्येव । किंतु सङ्केतमात्रेण तस्मिन्व्यवहार एवेति भावः । लौकिकवैदिकव्यवहारसिद्ध्यनुसारत इत्यत्र पूर्वपूर्वलौकिक-वैदिकव्यवहारसिद्ध्यनुसारेणोत्तरोत्तरैर्व्यवह्रियन्त इत्यर्थः । सर्गादौ तु सर्वज्ञा ब्रह्मादयो वसिष्ठादयश्च पूर्वकल्पव्यवहारानुरोधेन व्यवहरन्ति तदनुसारेणान्येऽपि व्यवहरन्ति । एवं चानादित्वान्न व्यवहारपरम्परामादायानवस्था । इदं चोपलक्षणं गुरूपदिष्टसास्नादिमत्त्वादि-व्यञ्जकव्यङ्ग्याखण्डजात्याख्यतत्तच्छब्दप्रवृत्तिनिमित्तानुसारत इत्यपि द्रष्टव्यम् । अतोऽपि न कुचोद्यावकाशः । प्रथमसूत्र इत्यादौ, ‘तत्तु समन्वयात्’ इति प्रथमसूत्रम्, ‘आनुमानिक-मप्येकेषामिति चेन्न शरीररूपकविन्यस्तगृहीतेर्दर्शयति च’ इति द्वितीयं सूत्रम् । ‘ज्योतिरुप-क्रमात्तथा ह्यधीयत एके’ इति तृतीयं सूत्रममिति विवेकः । ‘जगति व्यवहार’ इति वदता लोकव्यवहाराय जगद्वाचित्वाज् जगति प्रसिद्धिर् भगवति च प्रायो न लोकानां व्यवहार इति न तत्र प्रसिद्धिरिति सूत्रार्थः सूचितः ।

### **भावबोधः**

अथ पुनरिति ॥ नन्वेतत्सूत्राष्टकं ‘कल्पनोपदेशात्’ इत्यनन्तरमेव कर्तव्यम् । तेन सूत्रेण ज्योतिरादिसर्वशब्दानां कर्मादौ रूढियोगादिमुख्यामुख्यवृत्त्युक्तौ कर्मादीनामपि मुख्यार्थत्वं स्यादित्याशङ्कापरिहारायास्य प्रवृत्तत्वात् । ‘विरोधि सर्वे’ इत्यनुव्याख्यानानुसारेणास्मि-न्नधिकरणे सर्वशब्दानां समन्वेतव्यत्वेन सर्वशब्दानां विष्णुपरत्वेऽन्यत्र व्यवहारविलोपप्रसङ्ग इति बाधकपरिहारस्य तत्रैव कर्तव्यत्वाच्चेति चेत्, न ‘कारणत्वेन’ इति सूत्रेणाकाशाद्वायुरिति आकाशवाय्वादिशब्दानां विष्णौ समन्वयोक्तावाकाशादिशब्दैर्भूतादिव्यवहाराभावप्रसङ्गः स्यादिति शङ्काया अपि एतत्सूत्राष्टकेन परिहारादेतदानन्तर्यस्य युक्तत्वात् । एवं तर्हि अध्यायान्तेऽपि एतच्छङ्काप्राप्तिसम्भवे तत्परिहाराय तत्रैव तत्कर्तव्यं स्यादिति चेत्, न, आनुमानिकमित्याद्यधिकरणचतुष्टयविषयवाक्यानां प्रधानाद्यन्यपरत्वानङ्गीकारे तारतम्यकर्मक्रम-शरीरतदन्तर्गतभूतभौतिकोत्पत्तिविलोपप्रसङ्गवदुत्तरादिकरणविषयवाक्यस्यैषा ह्येव प्रकृतिरसदे-वेदमग्र आसीदित्यादेरन्यपरत्वानङ्गीकारे बाधकाभावेनाध्यायान्ते एतच्छङ्काप्राप्तेरेवाभावादिति ज्ञातव्यम् । अत्राव्यक्तज्योतिराकाशब्दानां प्रधानकर्मभूतादौ रूढ्यादिमुख्यवृत्त्यङ्गीकारे विष्णोरिव प्रधानादीनामपि तच्छब्धमुख्यार्थत्वं प्राप्नोत्युत नेति चिन्ता । तदर्थं तेषु नैरपेक्ष्येण तच्छब्दवृत्तिरुत मुख्यतो विष्णुवाचकानामेव शब्दानां विष्ण्वधीनेषु तेषु समाकर्ष इति । तदर्थं परमात्मन एव सर्वशब्दमुख्यार्थत्वे किं शब्दानां जगति प्रसिद्धिर्न युज्यते उत सा युज्यते इति । मुख्यार्थत्वप्रयोजकं सर्वनियामकत्वञ्च जीवमुख्यप्राणनिष्ठम् उत विष्णुमात्रनिष्ठमिति । तथा शब्दानामन्यत्र समाकर्षे प्रयोजनं नास्त्युतास्तीति । तदर्थं मोक्षसाधनब्रह्मज्ञानोपयोगितया प्रधानकर्मादेर्मुमुक्षुज्ञेयत्वे प्रमाणं नास्त्युतास्तीति ॥ प्रकारान्तरेणेति ॥ कार्यकारणभाव-विरोधापेक्षया प्रकारान्तरेणेत्युक्तं स्वत इति । अन्यानपेक्षयेत्यर्थः ॥ अन्योन्यनिरपेक्षतयेति ॥ परमात्मनि शब्दवृत्तेर् जगन्नैरपेक्ष्यवज्जगत्यपि परमात्मनैरपेक्ष्येऽन्योन्यनिरपेक्षत्वमित्यर्थः ॥ प्रथमसूत्र इति ॥ प्रथमत उदाहृते ‘साक्षादप्यविरोधम्’ इति सूत्र इत्यर्थः । एवमेव द्वितीय इत्यादि नेयम् । तथा च परमात्माधीनतया वाच्यत्वस्यानिरासान्नाव्यवस्थापात इति भावः ॥ अत्रोक्तस्यैवेति ॥ न तु लक्षणयेत्यर्थः ॥ अविवेचितेति ॥ परमात्मनि शब्दानां विद्वद्रूढि-रनन्याधीननिरवधिकप्रवृत्तिनिमित्तकत्वरूपमहायोगो जगत्यविद्वद्रूढिर्भगवदधीनाल्पप्रवृत्ति-निमित्तकत्वरूपयोगमात्रमिति विवेकरहितरूढ्यादिनेत्यर्थः ।

### **भावदीपः**

अत्रानुव्याख्याने विरोधिसर्वबाहुल्यकारणस्त्रीनिषेधिनामित्यादिना एतत्पादीयाधिकरणो-पाध्युक्त्यनुरोधेन प्राचीनैस्समाकर्षादित्यादिसूत्राष्टकस्य पूर्वशेषत्वोक्तावपीह पृथगधिकरणान्तर-त्वेन योजनं तु पृथक् न्यायसूचकत्वं दर्शयितुमित्युक्तं चन्द्रिकायाम् । एवं हरावन्यत्र च मुख्य-वृत्तौ सिद्धायामस्य विचारस्यावसरप्राप्तिमाह ॥ अथेति ॥ प्रकारान्तरेणेति ॥ सर्वमान-विरोधकर्मक्रमादिविरोधबहुत्वसङ्ख्यादिविरोधोत्पत्तिमत्त्वादिविरोधरूपप्रागुक्तप्रकारापेक्षया मुख्यवृत्तेर्हरौ तदन्यत्र च तुल्यतापत्तिरूपान्यप्रकारेणेत्यर्थः ॥ सर्वशब्देति ॥ ज्योतिरधिकरण-विषयोपाधिरेवास्यापि विषय इति सूचितम् । तेनैव गतार्थमिदमित्यतः प्रकारान्तरेणेत्याद्युक्तम् । अत्र शास्त्रसङ्गत्यादिकमूह्यम् । यदा तु अत्र व्यवहारविलोपप्रसङ्गेन अन्यत्रैव प्रसिद्धानां सर्वशब्दानां परमात्मैकवाचित्वसमर्थनादित्यादिना पूर्वोत्तराधिकरणेष्विव शास्त्रादिसङ्गत्याद्युप-पादनपरग्रन्थपाठोऽऽप्यत्र नये क्वचित्कोशेषूपलभ्यते तदा तु व्यक्तमेव । भाष्योक्तापादकस्या-सिद्धिनिरासाय प्राक्तनं स्मारयन्व्याचष्टे ॥ यदुक्तमिति ॥ पूर्वनयैरित्यर्थः । ननु भाष्ये कथमन्यत्र व्यवहार इति चोद्यमयुक्तम् । साक्षादपीत्यादिसूत्रैरेवास्य निरस्तत्वादित्यत आह ॥ यदपीति ॥ विष्णुवाचकैरेव अनन्यगत्या हानाद्यर्थमन्यत्र व्यवहार इति यदुक्तं लिङ्गपादान्त्यनय इत्यर्थः ॥ अव्यवस्थेति ॥ वह्निपदेन जलादिव्यवहारस्याप्यापातादित्यर्थः ॥ यदप्यत्रेति ॥ आनुमानिकसूत्रे तत्तच्छब्दवाच्येश्वरसम्भन्धात्तत्र तत्र तच्छब्दव्यवहारो गङ्गासम्बन्धाद् गङ्गा-पदस्य तीर इवेति यदुक्तमत्र चोद्ये समाधानमित्यर्थः ॥ रूढ्या(द्यभ्यु)द्युपेत्येति ॥ अन्यत्रे-त्यनुषङ्गः । एतेन प्रसङ्गात्सूत्राणामपौनरुक्त्यं दर्शितम् ॥ प्रतिज्ञेति ॥ समन्वयसूत्रोक्त-प्रतिज्ञेत्यर्थः । तत्रोक्तसप्तवृत्तीनामपि मुख्यत्वाभावात्कथमेवमित्यतो व्यनक्ति ॥ योग-रूढ्योरेवेति ॥ योगरूढिरप्यत्रोपलक्ष्या महायोगविद्वद्रूढ्योरीशे सिद्धान्त्यभिमतयोर्व्यवच्छेदा-यैवकारः । एवमभिप्रायं वर्णयित्वोपसंहाररूपेण भाष्यं योजयति ॥ अत इति ॥ योगरूढि-व्यतिरिक्तमुख्यवृत्तेरभावादित्यर्थः । मुख्यवृत्त्येति शेषोक्तिः । योगरूढिरूपयेत्यर्थः । ‘स्वातन्त्र्यं तद्गतत्वं च शब्दवृत्तेर्हि कारणम् । स्वातन्त्र्यं तत्र मुख्यं स्यात्’ इति तदधीनत्व-सूत्रानुव्याख्यानोक्तस्वातन्त्र्यनिमित्तकमुख्यवृत्त्या शब्दानामीश्वरवाचित्वे बाधकाभावेऽपि तद्गतत्वनिमित्तकमुख्यवृत्त्येश्वरवाचित्वेऽन्यत्र व्यवहारलोपः स्यादेव । लोके योगरूढिरूप-मुख्यवृत्तेरभावस्य प्राप्तत्वादिति भावः । उक्ताशङ्कां निषेधयन् तत्र परम्पराहेतुत्वेन भाष्यं व्याचष्टे ॥ न परमात्मन इति ॥ मुख्यतः योगादिवृत्त्या तत्र लोके ॥ उभयोरिति ॥ ब्रह्मतदन्ययोरित्यर्थः । तथा च तत्त्वित्यवधारणायोगो ‘नामानि विश्वाभि न सन्ति लोके’ ‘यो देवानां नामधा एक एव’ इत्याद्ययोगश्चेति भावः ॥ स्वत इति ॥ अनन्यापेक्षयेत्यर्थः । मुख्यवृत्त्या महायोगाविद्वद्रूढिवृत्त्येत्यर्थः ॥ व्यवहारेति ॥ हानादिव्यवहारेत्यर्थः ॥ अल्पेति ॥ अन्यत्रेत्यनुषङ्गः । भाष्योक्तिरुपलक्षणमिति भावः ॥ प्राचीनेति ॥ पूर्वोदाहृतैः साक्षा-दपीत्यादिसूत्रैर्विरोध इत्यर्थः । द्वितीये आनुमानिकसूत्रे अत्रोक्तस्य मुख्यत्वमात्रस्य । तृतीये कल्पनेति सूत्रे ॥ अविवेचितेति ॥ भगवति महायोगविद्वद्रूढी । अन्यत्र तु रूढ्यादि-मात्रमित्येवं रूपेणेत्यर्थः । एतेन पूर्वाधिकरणेषु तत्र तत्र विष्णौ शब्दानां महायोगविद्वद्रूढिभ्यां मुख्यत्वकीर्तनं त्वत्र त्यन्यायानुसन्धानेनेति दर्शितम् । इति शब्दः समाप्तौ ॥

### **अभिनवचन्द्रिका**

सर्वशब्दसमन्वयासम्भवमाशङ्क्येति ॥ पादचतुष्टयात्मकस्मृत्यनवकाशदोषप्रसङ्ग इत्यधिकरणस्य द्वितीयस्य प्रथमपादे निवेशवत् समन्वयाध्यायगतसर्वाधिकरणसाधारणानुपपत्ति-परिहारकाणामप्येतेषां सूत्राणां क्वचिदन्तर्भावस्यावश्यकत्वाद् अत्रान्तर्भाव इति भावः ॥ लोके लक्षणेतरवृत्त्यभावापत्तेरिति ॥ लोकगतवृत्तीनां लक्षणात्वं स्यात्, तथा च सर्वशब्दावाच्यस्य लक्षणायुक्तेर् लक्षणापि न स्यादिति भावः । अस्त्वेवं निरूढशब्दानां गतिः, अन्यत्र यौगिका-नान्तु का गतिरित्यत आह अल्पेति ॥ अन्योन्यनिरपेक्षतयेति ॥ यथा लौकिकनिरपेक्षतया शब्दानां भगवति वृत्तिः, एवं भगवन्निरपेक्षतया लोके शब्दवृत्तिः किं न स्यादित्यर्थः । अप्रतीतेर् लोकवेदानुसारत इति पदं प्रतीकतयोपादाय व्याचष्टे– लोकवेदेति ॥ ‘अनुसारत’ इत्यनन्तरम्, ‘इत्यर्थ’ इति शेषः ।

ततश्चैवं भाष्ययोजना परस्य वाचकाः शब्दा लौकिकवैदिकव्यवहारसिध्द्यनुसारतः, इतरेषु समाकृष्य परमात्मना व्यवह्रियन्त उपदिश्यन्त’ इति । न च प्राचीनसूत्रविरोध इति ॥ ‘साक्षादप्यविरोधम्’ इति सूत्रे भगवद्वाचकैः शब्दैर् अन्यत्र व्यवहारस्याङ्गीकृतत्वेन रूढ्यादेर-नभिमतत्वाद् इह रूढ्याद्यङ्गीकारे तद्विरोधः । शरीर ‘रूपकविन्यस्तगृहीतेर्दर्शयति च’ इत्यत्र भगवत्सम्बन्धेनाऽन्यत्र शब्दवृत्त्यङ्गीकारेण लक्षणाया अभिमतत्वात्तद्विरोधः । ‘कल्पनोपदेशात्’ इत्यत्र अक्षादिशब्दवदुभयत्रापि वृत्त्योः साम्याङ्गीकारेण इह पुनस्तारतम्याङ्गीकारे तद्विरोध इति न च वाच्यमित्यर्थः ।

### **वाक्यार्थमुक्तावली**

अथ पुनः प्रकारान्तरेण परमात्मनि सर्वशब्दसमन्वयाभावमाशङ्क्य तत्परिहारकत्वेन सूत्र-मवतारयतीति बहुटीकाकोशपाठानुसाराद् अनुव्याख्याने कारणस्त्रीनिषेधिनामित्येतत्पादीयाधि-करणोपाध्युक्तिदशायां ‘विरोधःकार्यतद्वतोः । स्त्रीलिङ्गत्वम्’ इति पूर्वपक्षन्यायमालायाम् ॥ व्यक्त्यव्यक्तिविशेषता, उत्पादनं स्वदेहाच्चेति, सिद्धान्तन्यायमालायाम् अवान्तरं कारणं च प्रकृतिरिति सङ्ग्रहभाष्ये च न्यायविवरणे चाकाशप्रकृत्यधिकरणयोर्मध्येऽस्याधिकरणस्य स्पर्शात् । तत्त्वप्रदीपादिप्राचीनटीकायाम् अधिकरणान्तरत्वज्ञापकाभावाच्च साक्षादपीत्यादीनां वैश्वानराधिकरणत्वशेषं तावदाकाशादिशब्दानां भगवत्परत्वे भूतव्यवहारलोपो गगनादेरात्मन इति श्रुत्येश्वरादुत्पत्तिश्च न सिध्येदिति शङ्कापरिहारकतया सूत्राष्टकस्य पूर्वशेषत्वमेवोचितं न त्वधिकरणान्तरत्वम् । ननु सूत्राष्टकस्य शेषत्वविवक्षायां ज्योतिरधिकरणशेषत्वमुचितं कल्पनासूत्रस्योभयत्र रूढ्या शब्दवृत्तिसाम्यस्य समाकर्षेण परिहरणीयत्वेनापि सङ्गतत्वाद् यत्तु टीकायामन्यत्र व्यवहारविलोपप्रसङ्गेनेत्यादिना शास्त्रादिसङ्गतिप्रदर्शनपूर्वकमधिकरणान्तरत्वस्या- प्युचितत्वात् । न च तर्हि समन्वय परसर्वाधिकरणशेषतयैतानि सूत्राण्यध्यायान्ते निवेशनीया-नीति वाच्यम् । सत्यमत्रैव समन्वयस्य प्रायः पारङ्गतत्वेनास्यैवाध्यायान्तत्वात् । प्रकृत्यधि-करणोक्तसमाकर्षाक्षेपकत्वात् । एतेन सर्वे व्याख्याता इत्यस्यैतदधिकरणोक्तन्यायातिदेश-कत्वात् । यदुक्तं सत्तर्कदीपावल्याम् अथैवं प्रायः पारंगते महासमन्वयेऽत्र सर्वाधिकरण-साधारणाशङ्का नैकाधिकरणेऽपि विशेषतः सङ्गता । निराकरोत्यष्टभिः सूत्रैरिति ॥ वक्ष्यति च परमपुरुषे स्त्रीवाचकशब्दासम्भवान्न ततः समाकर्षाक्षेपं न वाधिकरणान्तरत्वं पूर्वशेषत्वं च विरुद्धमन्तर्भेदाधिकरणत्वाङ्गीकारेणाविरोधादिति ॥ अस्मिन्नन्तर्भेदाधिकरणे कल्पनोपदेशा-दित्युक्तन्यायेनान्यत्र सर्वशब्दानां मुख्यत्वे सिद्धेऽपि मुख्यता किं महदादिशब्दपरस्पर-निरपेक्षतयोभयत्रापि तुल्या किं वा समाकर्षेण ब्रह्मण्यधिका अन्यत्र हीनेति । तदर्थमन्यत्र हीनत्वेऽन्यत्र प्रसिद्धिविरोधः । जीवमुख्यप्राणविरोधः समाकर्षप्रयोजनाभावविरोधश्च प्राप्नोत्युत नेति (न प्राप्नोतीति) ॥ प्रकारान्तरेणेति ॥ कार्यकारणविरोधापेक्षया प्रकारान्तरेणेत्यर्थः ।

ननु भाष्ये कथमन्यत्र व्यवहार इति चोद्यमयुक्तं साक्षादपीत्यादिसूत्रैरेवास्य निरस्तत्वा-दित्यत आह ॥ यदपीति ॥ विष्णुवाचकैरेवानन्यगत्या हानाद्यर्थमन्यत्र व्यवहार इत्युक्तं समाधानमित्यर्थः ॥ अव्यवस्थेति ॥ दहनशब्देन तुहिनव्यवहारस्याप्यापातादित्यर्थः ॥ ईश्वरेति ॥ यच्छब्दवाच्यईश्वरो यत्रास्ति तेन शब्देन तद्व्यवहार इति व्यवस्थानिमित्तोक्त्या यत्समाधानमुक्तं तदपि न साध्वित्यर्थः ॥ प्रतिज्ञेति ॥ समन्वय सूत्रकृतप्रतिज्ञेत्यर्थः ॥ योगरूढ्याख्येति ॥ सप्तवृत्तिषु लक्षणादेरमुख्यत्वेऽपि योगरूढ्योर्मुख्यत्वायोगादिति भावः । यद्वा महायोगविद्वद्रूढ्योरीशे सिद्धांत्यभिमतयोर् व्यवच्छेदः । न च कल्पनासूत्रे महायोगविद्व-द्रूढ्योरीशे सिद्धांत्यभिमतयोर् व्यवच्छेदः । न च कल्पनासूत्रे महायोगरूढ्योर्मुख्यत्वा-योगाभावादितोऽधिकमुख्यवृत्तिसद्भावेऽनयोर्मुख्यवृत्तित्वमेव न स्यात् ॥ अन्यथा लक्षणादेरपि मुख्यवृत्तिभेदः स्यादिति तदाक्षेपेणेह पूर्वपक्षोदयात् । तत्र समुग्धतयाऽन्यत्र रूढ्युक्त्या समाधानेऽपीह तद्विवेचनाद्वा गतार्थत्वात् । न्यायविवरणे त्विहाधिकरणटीकायां च रूढ्यादि-विवेचनस्यैतदधिकरणमपि हृदि निधायोपपत्तेः । न च तदधीनत्वादिति शब्दानां भगवति मुख्यत्वस्यान्यत्र तदायत्तयाऽमुख्यसमर्थितत्वाद्व्यर्थमिदमिति वाच्यम् । तदधीनत्वादिसूत्रोक्तं स्वातन्त्र्यस्य निमित्तत्वं तत्कृतशब्दमुख्यत्वं चास्तु रूढियोगकृतं तद्गत्वापेक्षया मुख्यत्वं त्वयुक्तं रूढियोगयोरविशेषादितीह प्रत्यवस्थानात् । स्वातन्त्र्यस्याप्यन्यगतत्वचोदनाच्चेत्यलम् ॥ स्वतो मुख्यवृत्येति ॥ अन्यगतशब्दस्य समाकर्षं प्रवृत्तिनिमित्तस्यान्यपरत्वं च विना महायोग-विद्वद्रूढिलक्षणमुख्यवृत्येत्यर्थः ।

इदमुक्तं भवति । योगरूढ्योर्मुख्यत्वेऽपि यथा रूढेर्योगात्प्राबल्यम् एवं रूढत्वेऽपि विद्वद-विद्रूढ्योर्योगत्वेऽपि योगमहायोगयोस्तारतम्यं युक्तम् ईश्वरे रूढेर्वैदिकत्वाद् असङ्केतरूपत्वाच्च । योगस्य प्रवृत्तिनिमित्तस्य निरवधिकत्वेनान्यायत्तत्वेन च प्रबलत्वादन्यत्र रूढेरविद्वत्सम्बन्धि-त्वात् । वैदिकप्रयोगस्यापि समाकर्षेण सङ्केतप्रवृत्तिनिमित्ताल्पत्वपारतन्त्र्याभ्यां योगस्यापि दुर्बलत्वात् । भगवतो मुख्यवाच्यत्वेऽपि अन्यत्र व्यवहारविलोप इति । सूत्रे तत्वित्यनुवर्ततेऽत इत्यन्वेति । जगद्वाचित्वादित्यतो बुध्या विवेकेन सप्तम्यन्ततया जगतीत्यनुकृष्यते । सर्व-शब्दानामिति शेषः । न विरोध इत्यस्ति ततश्च ततः परब्रह्मणः सर्वशब्दानां जगति समा-कर्षान्न व्यवहारविरोधस्तत्र न तत्वित्यवधारणसूत्रविरोधसूत्रार्थः । ननु साक्षादपीति सूत्रेऽ-वाचकत्वेऽप्यनभिज्ञानादन्यत्र व्यवहार इति ॥ शरीररूपकेत्यन्यत्र शक्यसम्बन्धप्रदर्शनेन लक्षणाया अभिप्रेतत्वादत्रोभयत्र मुख्यत्वाङ्गीकारे विरोधः कल्पनासूत्रेण गतार्थता चेत्यत आह– न च प्राचीनेति ॥ अन्यत्र व्यवहारविलोपसमाधयकत्वोपाधिनैक्यमित्यभिप्रेत्याद्ये द्वितीय इत्याद्युक्तिः ॥ प्रथमसूत्र इति ॥ साक्षादपीत्यत्र स्वातन्त्र्येण वाच्यत्वं भगवत एव अन्येषां स्वातन्त्र्येण वाच्यत्वं नास्तीत्युक्तौ तर्हि शब्दानामन्यत्र प्रयोगः किमर्थ इति शङ्कायां हानादिव्यवहारार्थमित्युक्तमित्यर्थः ॥ द्वितीय इति ॥ शरीररूपकेत्यत्रान्यवाचकानामन्यत्र प्रयोगेऽव्यवस्था स्यान्निमित्ताभावादित्याशङ्कायाः परमात्मसम्बन्धस्य निमित्तत्वोक्त्या यन्नामको भगवान्यत्र विशिष्टस् तत्र समाकर्षेण व्यवहारे नाव्यवस्थेति अत्रोक्तस्यैवाभिसंहितत्वादित्यर्थः ॥ तृतीये चेति ॥ कल्पनोपदेशादित्यत्रास्मदभिसन्धिमज्ञात्वा लक्षणाबीजसम्बन्ध उक्त इति भ्रान्त्या तर्ह्ययसि दग्धशब्दस्येवान्यत्र लक्षणादिरेव स्यान्न च मुख्यवृत्तिरिति शङ्कायाः प्राबल्य-दौर्बल्याभ्याम् अविवेचितरूढ्यादिमात्रोक्त्या परिहारादित्यर्थः ॥ अत्र पुनरिति ॥

उभयत्र रूढ्यादिसाम्येऽक्षादिशब्दवत्तुल्यवृत्तित्वमिति शङ्कायां रूढियोगापेक्षया विद्वद्रूढिमहायोगयोः प्राबल्योक्त्या विवेचनादित्यर्थः ॥

### **तत्त्वसुबोधिनी**

प्रकारान्तरेणेति । कार्यकारणभावाविरोधापेक्षया प्रकारान्तरेणेत्युक्तम् ॥ स्वत इति ॥ अन्यानपेक्षयेत्यर्थः । अल्पप्रवृत्तिनिमित्तस्यापि अन्यत्र सत्वात् शब्दमुख्यत्वं स्यादित्यत आह ॥ अल्पेति ॥ अन्योन्यनिरपेक्षतयेति ॥ परमात्मनि शब्दवृत्तेर् जगन्नैरपेक्षवज् जगत्यपि परमात्मनैरपेक्ष्ये अन्योन्यनिरपेक्षत्वमित्यर्थः । नन्वेवं साक्षादपीत्यादिसूत्रविरोधः । तथा वाच्यत्वाभावस्य उक्तत्वादित्याशङ्क्य निषेधति ॥ न चेति ॥ प्रथमसूत्र इति ॥ प्रथमत उदाहृते साक्षादप्यविरोधमिति सूत्रे इत्यर्थः । तथा च परमात्माधीनतया वाच्यस्यानिरासान्ना-व्यवस्थापात इति भावः ॥ द्वितीयेऽपीति ॥ शरीररूपकविन्यस्तेत्यत्रेति शेषः ॥ अत्रोक्त-स्यैवेति ॥ ननु लक्षणाया इत्यर्थः ॥ तृतीयेऽपीति ॥ कल्पनोपदेशादित्यत्रेत्यर्थः ॥ अविवेचितेति ॥ परमात्मनि शब्दानां विद्वद्रूढिर् अन्याधीननिरवधिकप्रवृत्तिनिमित्तकत्वरूप महायोगः जगति अविद्वद्रूढिर्भगवदधीनाल्पप्रवृत्तिनिमित्तकत्वरूपयोगमात्रमिति विवेकरहित-रूढ्यादिनेत्यर्थः ।

### **वाक्यार्थविवरणम्**

अव्यवस्थेति ॥ घटशब्देन पटव्यवहारः स्यादित्येवं रूपः । यथा सतीति अन्यत्र रूढ्या-द्यङ्गीकारे । कुतोऽन्यस्यापि मुख्यवाच्यत्वप्रसङ्ग इत्यत आह ॥ योगरूढ्योरेवेति ॥ तयोश्च परमात्मनि तदन्यत्र च साम्यादिति शेषः । उभयत्र योगरूढ्योः साम्येऽपि परमात्मनि शब्दानां मुख्यत्वमन्यत्रामुख्यत्वमिति किं न स्यादित्यत आह ॥ न हीति ॥ स्वातन्त्र्येणेत्यनन्तरम् अन्यस्येति शेषः । द्वितीये साक्षादित्यनन्तरमुदाहृतशरीरकेति सूत्रे । अत्रोक्तस्यैव रूढ्यादि-मुख्यवृत्त्या वाच्यत्वस्यैव । तृतीये कल्पनेति सूत्रे । तस्यैव रूढ्यादेः ।

### **वाक्यार्थमञ्जरी**

एवं हरावन्यत्र च मुख्यवृत्तौ सिद्धायामस्य विचारस्यावसरप्राप्तिमाह ॥ अथ पुनः प्रकारान्तरेण परमात्मनि सर्वशब्दसमन्वयासम्भवमाशङ्क्य तत्परिहारत्वेन सूत्रमवतार-यतीति ॥ पूर्वाधिकरणचतुष्टयेन गतार्थत्वनिरासायोक्तम् ॥ प्रकारान्तरेणेति ॥ सर्वमानविरोधकर्मक्रमादिविरोधबहुलसङ्ख्याविरोधोत्पत्तिमत्त्वादिविरोधरूपप्रागुक्तप्रकारापेक्षया मुख्यवृत्तेर्हरौ तदन्यत्र च तुल्यतापत्तिरूपान्यप्रकारेणेत्यर्थः । अत्र शास्त्रसङ्गत्यादिकमूह्यम् । यदा तु अत्र व्यवहारलोपप्रसङ्गेनान्यत्रैव प्रसिद्धानां सर्वशब्दानां परमात्मैकवाचिता-समर्थनादस्तिशास्त्रादिसङ्गतिः । समन्वयसूत्रे सर्वशब्दानां भगवदेकवाचित्वमुक्तम् । तच्चानु-पपत्तिग्रस्तत्वे असत्स्यादित्यारम्भणीयमेतद् लौकिका वैदिकाश्च शब्दा विषया भगवदेक-वाचिनो न वेति सन्देहः पूर्वोक्तमेव सन्देहबीजं पूर्वपक्षमाहेति पाठे दृश्यते तदातु व्यक्तमेव । एवमग्रेऽपि शङ्कार्थः । सूत्रं व्याचष्टे सिद्धान्तयत्सूत्रमवतार्य व्याचष्ट इति पाठद्वयम् । यद्यपि तत्त्वप्रदीपे समाकर्षादित्यादिसूत्राष्टकस्य पूर्वाधिकरणशेषत्वमुक्तं युक्तं चैतद् अनुव्याख्याने विरोधिसर्वबाहुल्यकारणस्त्रीनिषेधिनामित्येतत्पादीयाधिकरणोपाध्युक्तिदशायां पृथगुपाध्यनुक्ते-स्तथा पूर्वपक्षसिद्धान्तयुक्तिग्रहदशायामपि पृथगुक्त्यनुक्तेः । भाष्ये समन्वेतव्यशब्दविशेषानुक्तेश्च यथापि पूर्वतन्त्रे हेतुदर्शनाच्चेति सूत्रस्य विरोधाधिकरणविशेषत्वेऽपि पृथङ्न्यायसूचकत्व-मिवास्यापि तदस्तीति दर्शयितुमत्र टीकायामधिकरणान्तरं कृतमिति चन्द्रिकायां पाठद्वयेऽपि सर्वशब्देत्यनेन ज्योतिरधिकरणोपाधिरेवात्राप्युपाधिरिति सूचितम् ॥ अत्रोक्तमिति ॥ अवाचकानेकशब्दान् ज्ञातिनो व्यवहारार्थमज्ञानिनोऽज्ञानादेवान्यत्र प्रयुंजत इत्युक्तमित्यर्थः । अव्यवस्था घटादौ पटप्रयोगलक्षणा ॥ ईश्वर सम्बन्धादिति ॥ वाच्येश्वरसम्बन्धतदभावाभ्यां व्यवस्थेति भावः ॥ ॐ समाकर्षात् ॐ ॥ सर्वशब्दानां ब्रह्मणः सकाशाज्जगति सम्यगाकृष्य रूढत्वेन सङ्केतितत्वान्न व्यवहारलोपो न वाचकत्वसाम्यमित्यर्थः ॥ अन्योन्यनिरपेक्षेति ॥ परमात्मनि शब्दवृत्तेर् जगन्नैरपेक्ष्यवज् जगत्यपि परमात्मनिरपेक्षेत्यर्थः । स्वत इति अनन्या-पेक्षयेत्यर्थः । ततः ब्रह्मणस् तर्हि यौगिकानां साम्यमस्त्वित्यत आह ॥ अल्पेति ॥ समाकृष्य व्यवहारस्य लोकवेदप्रयोजनकत्वाभावादाह ॥ लौकिकेति ॥ सिध्यर्थमित्यर्थः ॥ प्रथमसूत्र इति ॥ प्रथममुदाहृते साक्षादप्यविरोधमित्यत्रेत्यर्थ एवमेव द्वितीय इत्यादिनेयं तथा च पराधीनतया वाच्यत्वस्य तत्र निरासान्नानवस्थापात इति भावः ॥ अत्रोक्तस्यैवेति ॥ न तु लक्षणयेत्यर्थः ॥ अविवेचितेति ॥ परमात्मनि शब्दानां विद्वद्रूढिरन्याधीननिरवधिकप्रवृत्ति-निमित्तकत्वरूपमहायोगो जगत्यविद्वद्रूढिर्भगवदधीनाल्पप्रवृत्तिनिमित्तकत्वरूपयोगमात्रमिति विवेकरहितरूढ्यादिनेत्यर्थः ।

------------------------------------------------------------------------

ॐ जगद्वाचित्वात् ॐ

## सूत्राभाष्यम्

तर्हि कथं तेषां शब्दानां जगति प्रसिद्धिः?

॥ ॐ जगद्वाचित्वात् ॐ ॥ १७ ॥

जगति व्यवहारो लोकस्य । न तु परमात्मनि तथा । अतो जगति प्रसिद्धिः शब्दानाम् ॥

### **सत्तर्कदीपावली**

ननु यदि परमात्मवाचिनां शब्दानां समाकर्षादेव जगति व्यवहारः । न तु तद्वाचकत्वम् । तर्हि तेषां जगति प्रसिद्धिर् न स्यात् । अन्यथानुपपत्या जगतोऽपि वाचकास्त इत्याशङ्क्याह । तर्हीति ॥ यः सर्वस्यान्तर्नियामकस् तत्तच्छब्दबद्धमुख्यार्थः । यतश्च समाकृष्टाः शब्दास् तस्य स्वव्यवहारागोचरत्वात् । तदनभिज्ञोऽयं जनस् तत्तच्छब्दैर्जगद्वाचकैरपि स्वव्यवहारगोचर-जगद्वक्ति । अतस्तेषां जगति प्रसिद्धिरित्यर्थः ।

### **तत्त्वप्रदीपिका**

कथं तर्हि तेषां जगति वाचकत्वप्रसिद्धिरित्यत आह – ‘जगद्वाचित्वात्’ ॥

### **तत्त्वप्रकाशिका**

यदि शब्दाः परमात्मन्येव मुख्या अन्यत्र तु ततः समाकृष्य सङ्केतितत्वेनाऽमुख्यास्तर्हि तेषां मुख्यार्थे परमात्मन्येव प्रसिद्धिः स्यान्न त्वमुख्यार्थे जगति । अग्निशब्दस्य माणवके प्रसिद्ध्यदर्शनात् । अस्ति चासौ जगति । अतस्तदन्यथानुपपत्त्याऽन्यस्यैव मुख्यवाच्यत्वमिति भावेनाऽऽशङ्कते ॥ तर्हीति ॥ तत्परिहारत्वेन सूत्रं पठित्वा व्याचष्टे ॥ जगदिति ॥ न प्रसिद्ध्यन्यथानुपपत्त्याऽन्यस्यैव मुख्यवाच्यत्वं कल्प्यम् । लोकस्य जगत्येव शब्दव्यवहारेण तत्रैव तत् श्रोतॄणां व्युत्पत्तेः । परमात्मनि यथा बहुलव्यवहाराभावेन व्युत्पत्त्यभावाच्च जगति प्रसिद्धेरन्यथोपपत्तेः । अग्निर्माणवक इति व्यवहारादनवगताग्निशब्दमुख्यार्थस्य माणवकेऽग्नि-शब्दव्युत्पत्तिसम्भवादिति भावः ॥

### **भावदीपः**

मुख्या इति ॥ परममुख्या इत्यर्थः ॥ अमुख्या इति ॥ अपरममुख्या इत्यर्थः । एवमग्रेऽपि ॥ अग्नीति ॥ हीनवृत्तिमात्रे दृष्टान्तः । असौ प्रसिद्धिरित्यर्थः । पूर्वशङ्कां निषेधं-स्तत्र हेतुत्वेन भाष्यं योजयति ॥ न प्रसिद्धीति ॥ भाष्यस्थव्यवहारपदस्यावृत्तिमभ्युपेत्य द्वितीयस्य वाच्यवाचकभावज्ञानरूपव्युत्पत्तिपरत्वं चाभ्युपेत्यार्थमाह ॥ लोकस्येति ॥ एतेन सूत्रमप्यावृत्य योज्यमिति दर्शितम् । तथापदस्य प्रागुक्तव्यवहारपरामर्शित्वमुपेत्य तदनूद्य व्याचष्टे ॥ परमात्मनि तथेति ॥ अत इत्यस्यार्थः पञ्चम्यन्तैर्दर्शितः ॥ अन्यथेति ॥ हरौ मुख्यत्वा-ज्ञानमूलकत्वेनेत्यर्थः । तत्र प्रसिध्यर्थकहिशब्दसूचितं दृष्टान्तमाह ॥ अग्निरिति ॥

### **अभिनवचन्द्रिका**

लोकस्य जगत्येवेति ॥ अनेन लोकस्य बहिर्मुखत्वेन जगद्वाचित्वाज् जगद्व्यवहर्तृत्वात् तत्र प्रसिद्धिः, न तु विष्णौ । तत्र व्यवहाराभावादिति सूत्रयोजनोक्ता भवति ॥ माणवके अग्निशब्दव्युत्पत्तिसम्भवादिति ॥ इयांस्तु विशेषः माणवकाग्निशब्दयोर्वाच्यवाचकसम्बन्धा-भावात्तज्ज्ञानं भ्रमः । अत्र तु तद्भावात्तज्ज्ञानं प्रमेति ।

### **वाक्यार्थमुक्तावली**

जगति व्यवहार इति भाष्ये हिशब्दो हेतौ व्यवहारपदं चावर्तते । आद्यस्य शब्दाभि-लपनपरत्वं द्वितीयस्य वाच्यवाचकभावसम्बन्धज्ञानरूपव्युत्पत्तिलक्षणाभिज्ञापरत्वमितिभावेन व्याचष्टे– लोकस्येति ॥ अत इत्यस्य शब्दव्यवहारेणेति तृतीयया व्युत्पत्तेरिति पञ्चम्यर्थो विवृतः । सूत्रे जगद्वाचित्वादिति त्रिरावर्तते । शब्दानामित्यस्ति । न विरोध इति च वर्तते । तत्राद्यं व्यवहारपरं द्वितीयं ज्ञानपरं तृतीयं प्रसिद्धिपरं, ततश्च जगतो लोकस्य शब्दैर्जगद्वाचि-त्वाज् जगद्व्यवहर्तृत्वाज् जगत्येव प्रयोजकवृद्धानां शब्दव्यवहारादिति यावत् । जगद्वाचित्वाज् जगता व्युत्पाद्यस्य श्रोतृलोकस्य वृद्धव्यवहारानुसारेण शब्दानां जगद्वाचित्वज्ञानात् ततश्चायं शब्दोऽस्य वाचक इति शब्दानां जगद्वाचित्वप्रसिध्युपपत्तेर् न प्रसिद्धिविरोध इत्यर्थः ॥ अयं शब्दो वाचक इति ॥ सार्वजनीनव्यवहाररूपप्रसिद्धेरयं शब्दोऽस्य वाचक इति ज्ञानलक्षण-व्युत्पत्तिपूर्वत्वाद्व्युत्पत्तेश्च वृद्धव्यवहारनिबन्धनत्वाल्लौकिकव्यवहारप्राचुर्यानुसारेण प्रसिद्धिरिति भावः ॥ अनवगतेति ॥ अनवगतोऽग्निशब्दमुख्यार्थो येन स तथोक्तः ।

### **वाक्यार्थमञ्जरी**

शब्दानां बहुलव्यवहारेण जगद्वाचित्वज्ञानात्तत्र प्रसिद्धिरुपपन्नेत्यर्थः । अवाचकशब्दानां व्यवहारमात्रेण कथं जगति व्युत्पत्तिरित्यत आह ॥ अग्निर्माणवक इति ॥

------------------------------------------------------------------------

ॐ जीवमुख्यप्राणिलङ्गादिति चेत्त(न्न त) द्व्याख्यातम् ॐ

## 

## **सूत्रभाष्यम्**

॥ ॐ जीवमुख्यप्राणलिङ्गादिति चेत्त(न्न त) द्व्याख्यातम् ॐ ॥ १८ ॥

तदधीनत्वात्तच्छब्दवाच्यत्वमित्युक्तम् । तज्जीवमुख्यप्राणयोर्लिङ्गम् । ‘अस्य यदैकां शाखां जीवो जहात्यथ (अथ यां जीवो जहाति.पा) सा सुष्यति’ (छां.उ.६-११-२) ‘वायुना हि लोका नेनीयन्त’ इत्यादि श्रुतिभ्य इति चेन्न । उपसात्रैविध्यादिति व्याख्यातत्वात् ॥

### **सत्तर्कदीपावली**

ननु भवतु यदधीनमिदं सर्वं तत्रैव शब्दजातं मुख्यं तच्छब्दसमाकर्षश्चास्मिन् । ते तु पृथिव्याद्यभिमानिजीवास् तन्मुख्यप्राणो वा । तदधीनत्वश्रुतेर् अस्य सर्वस्येत्याशङ्क्य परिहर-तीत्याह ॥ जीवेत्यादिना ॥ य आत्मानमन्तरो यमयतीत्यादिश्रुतेर् जीववायुशब्दौ तदन्तर्गतभगवद्विषयाविति भावः ।

### **तत्त्वप्रदीपिका**

जीवमुख्यप्राणलिङ्गादिति चेत्तद्व्याख्यातम् । तदधीनत्वादव्यक्तादीनामव्यक्तत्वादेः स्वभावस्याव्यक्तादिशब्दवाच्यत्वं मुख्यतस्तस्यैव विष्णोरित्युक्तम् । एवं च तत्तत्स्वातन्त्र्यं तत्तच्छब्दवाच्यत्वे लिङ्गं भवति । तल्लिङ्गं जीवमुख्यप्राणयोरस्ति । ‘अथ यां जीवो जहाति सा शुष्यति’, ‘वायुना हि’ इत्यादिश्रुतिभ्य इति चेन्न । तल्लिङ्गस्य तद्भगवदधीनत्वेन व्याख्या-तत्वात् ।

### **तत्त्वप्रकाशिका**

विष्णोरेव मुख्यतः शब्दार्थत्वमाक्षिप्य समादधत्सूत्रमुपन्यस्याऽऽक्षेपांशं तावद् व्याचष्टे ॥ जीवेति ॥ यदुक्तं विष्णोरेव सर्वशब्दमुख्यार्थत्वमिति तदयुक्तम् । सर्वपदार्थानां परमात्मा-धीनत्वादेव हि सर्वशब्दमुख्यार्थत्वं तस्योक्तम् । तच्च सर्वस्य तदधीनत्वाख्यं लिङ्गं जीव-मुख्यप्राणयोरप्यस्ति । ‘अस्य यदैकां शाखाम्’ इति श्रुतौ वृक्षादीनां जीवाधीनत्वावगमात् । वायुना इति श्रुतौ च सर्वस्य मुख्यप्राणाधीनत्वावगतेः । अतस्तयोरपि मुख्यवाच्यत्वम् । न च वक्तव्यं प्रयोगे सत्येव निमित्तानुसरणं न तु निमित्तमात्रेण वाच्यत्वकल्पनमिति । निमित्त-सद्भावेन व्यवहारापादनस्यैव न्यायत्वेन वाच्यत्वकल्पने बाधकाभावादिति भावः । परिहारांशं व्याचष्टे ॥ नेति ॥ न सर्वस्य जीवमुख्यप्राणाधीनत्वलिङ्गेन तयोर्मुख्यवाच्यत्वं कल्प्यम् । तल्लिङ्गाभिधायकश्रुतीनां तदन्तर्यामिभगवत्सम्बन्धितया व्याख्यातत्वात् । ‘यद्यद्विभूतिमत्सत्त्वं श्रीमदूर्जितमेव वा । तत्तदेवावगच्छ त्वं मम तेजोंशसम्भवम्’ इत्यादेश्च । तथा च तल्लिङ्गवतोऽन्तर्यामिण एव मुख्यवाच्यत्वं भवेदिति भावः ॥

### **गुर्वर्थदीपिका**

तल्लिङ्गवतोऽन्तर्यामिण इत्यत्र ‘मुख्यप्राणवशे सर्वम्’ इति वचनात् परमात्मदत्ता-वान्तरस्वातन्त्र्यं वायोरपि वर्तत इति चेत्सत्यम् । प्रयोगे सत्येव निमित्तानुसरणम्, न तु यत्र यत्र निमित्तं तत्र तत्र प्रयोग इत्यनेन दत्तोत्तरत्वात् ।

### **भावबोधः**

भाष्ये ‘उपासा त्रैविध्यात्’ इति सूत्रप्रतीकग्रहणमित्यभिप्रेत्य तदभिप्रेतयुक्तिमाह– तदन्तर्यामिभगवत्सम्बन्धितयेति ॥

ननु कथं तत्त्वनिर्णये स एष जीवेनात्मनानुप्रभूतः पेपीयमानो मोदमानस्तिष्ठति इति पूर्व-वाक्यस्थस्य जीवोपेतं वाव किलेदं म्रियत इत्युत्तरवाक्यस्थजीवशब्दस्य संसारिपरत्वे न हि चेतनादन्यस्य मोदभोगादिकं युज्यत इत्यादिना बाधकमुक्त्वा परमात्मपरत्वस्योपपादितत्वेन तन्मध्यपतितस्य यदैकां शाखां जीवो जहातीति वाक्यगतजीवशब्दस्यापि संसारिमात्रपरत्वेन शङ्का अन्तर्यामिपरत्वेन परिहारश्चेति चेत्, न तद्वाक्यगतजीवशब्दस्य संसारिपरत्वे बाधकसद्भाववदेतद्वाक्यगतजीवशब्दस्य संसारिपरत्वे बाधकाऽभावात् संसारिपरत्वशङ्कायाः संसारितदन्तर्याम्युभयपरत्वेन परिहारस्य चोपपत्तेः । वक्ष्यति च भाष्ये यत्रान्यवाचकत्वेऽप्य-विरोधस्तत्रान्यमुख्यतयोच्यत इति । जीवमुख्यप्राणयोरपि स्वावरस्वामित्वसत्त्वेन शब्द-मुख्यार्थत्वापत्तिरित्यत आह– यद्यद्विभूतिमदिति ॥ तथा च तत्स्वामित्वमपि तत्सन्निहित-भगवन्निष्ठमेवेति भावः ।

### **भावदीपः**

आक्षेपस्य फलं दर्शयन् भाष्यं व्याचष्टे ॥ यदुक्तमिति ॥ परमात्माधीनत्वादेवेति ॥ यद्यपि तद्गतत्वादपि मुख्यार्थत्वमुक्तम् । तथापि ‘स्वातन्त्र्यं तद्गतत्वं च शब्दवृत्तेर्हि कारणम् । स्वातन्त्र्यं तत्र मुख्यं स्यात्’ इत्यनुभाष्योक्तमुख्यत्वमुपेत्याऽवधारणप्रयोगः । तज्जीवेत्यादि व्याचष्टे ॥ तच्चेत्यादिना ॥ लिङ्गं प्रवृत्तिनिमित्तमित्यर्थः । सर्वस्य तदधीनत्वाख्यमित्यत्र प्रयुक्तसर्वपदं जीवे सम्भावितसर्वपरम् । वायौ त्वसङ्कुचितसर्वपरमिति भावेन व्यनक्ति ॥ वृक्षादीनामिति ॥ सर्वस्येति च ॥ अत इति ॥ स्वातन्त्र्यरूपनिमित्तसद्भावादित्यर्थः । ननु भृत्यबन्धादिकं राज्ञि राज्ञो बन्धादियोग्यतः । कारणं संशयस्य स्यादिति नैव प्रयुज्यते । अमङ्गलत्वाच्छब्दानां राज्ञो योगादमङ्गले । अप्रियत्वात्तु शब्दस्य स्यात्प्रयोगनिवर्तनमित्यनु-भाष्योक्तदिशा सत्यपि निमित्ते राज्ञि निगडबद्धादिपदावाच्यत्वमिव जीवादावप्यस्तु सर्वशब्द-मुख्यावाच्यत्वमिति भावेनोक्तहेतोरप्रयोजकत्वमाशङ्क्य लिङ्गपदभावोक्त्या निराह ॥ न च वक्तव्यमिति ॥ न त्विति ॥ बद्धादिपदानां राज्ञि व्यभिचारादिति भावः ॥ न्यायत्वेनेति ॥ मुख्यप्रयोगे तु निमित्तमेव सामग्रीत्यानुमानिकनयसुधोक्त्या तस्य व्यवहारेषु पुष्कलकारण-त्वादिति भावः ॥ बाधकेति ॥ उत्सर्गतः प्राप्तस्य बाधकैकापोद्यत्वादिह चामङ्गलत्वादिरूपस्य वाच्यत्वकल्पनबाधकस्याभावात् स्यादेव वाच्यत्वे तदधीनत्वहेतुः प्रयोजक इत्यर्थः । प्रयोगे सतीति न्यायस्तु अमुख्यविषयः । तथैवानुमानिकनयसुधोक्तेरिति भावः । यद्यपि जीवशब्द-स्यानुमानिकसूत्रे श्रौतस्मार्तप्रयोगेण प्राणधारकत्वरूपप्रवृत्तिनिमित्तेन च हरौ मुख्यत्वमुक्तम् । वायुशब्दस्यान्तर्नयन्यायेन वैष्णवत्वं सिद्धम् । तथापि शरीररूपकविन्यस्तगृहीतेरिति न्यायेन जीवो जहातीत्याद्युदाहृतश्रुतिष्वन्यपरत्वस्यापि सत्त्वेनेयमाशङ्का युक्ता । अत एव तयोर-पीत्युक्तिः । अत एव च द्युभ्वादिनये वायुसमाख्यातत्वेनेयं श्रुतिरुदाहृतेति भावः । वक्ष्यति च द्वितीये भाष्यकारोऽन्यस्यापि वाच्यत्वादसतः प्राप्तिरिति लिङ्गेनैव नञोऽन्वयभ्रान्तिनिरासाय लिङ्गसाध्येनाऽन्वयमाह ॥ न सर्वस्येति ॥ उपासात्रैविध्यादिति भाष्योपात्तसूत्रखण्डाभिमत-युक्तिमाह ॥ तल्लिङ्गेत ॥ तथा व्याख्यानं निर्बीजमित्यत आह ॥ यद्यदिति ॥ गीतायां दशमे यद्यपि भाष्ये यद्यद्विभूतिमदिति विस्तारः विष्ण्वादीनि स्वरूपाण्येवेत्युक्त्या यद्यद्विभूत्यादि-मत्सत्त्वं विष्णुकपिलरामकृष्णादिकं तत्तन्मम तेजोंऽशसम्भवं प्रादुर्भावात्मकमित्यर्थ उक्तः । तथापि तत्रैवान्यानि तु तेजोयुक्तानीत्यप्युक्त्या मम तेजोंऽशेन संयुक्तं भवतीति गीता-तात्पर्योक्त्या चार्थान्तरमुपेत्यात्रैतदुक्तिः ॥

### **अभिनवचन्द्रिका**

न च वक्तव्यमिति ॥ तद्यथा धूमसाधनाय न वह्निमात्रानुसरणम्, अपि तु आर्द्रेन्धन-संयोगविशिष्टवन्ह्यनुसरणमेव । इहापि प्रयोगे सत्येव वाच्यत्वसाधनाय निमित्तानुसरणं न तु निमित्तमात्रेण वाच्यत्वकल्पनं युक्तमिति न वक्तव्यमित्यर्थः ।

### **वाक्यार्थमुक्तावली**

परमात्माधीनत्वादेवेति ॥ यद्यपि तद्गतत्वादपि मुख्यार्थत्वमुक्तं तथापि स्वातन्त्र्यस्य मुख्यत्वादवधारणम् । तदुक्तं स्वातन्त्र्यं तद्गतत्वं च शब्दवृत्तेर्हि कारणम् ।

स्वातन्त्र्यं तत्र मुख्यं स्यादिति ॥

तदधीनत्वाख्यं लिङ्गमिति ॥ प्रवृत्तिनिमित्तमित्यर्थः । अनुमापकं वा । ननु सर्वस्य कथं जीवाधीनत्वमित्यतः जीवे स्वप्रयुक्तं सर्वपदं सङ्कोचेन व्याचष्टे वृक्षादीनामिति ॥

ननु सत्यपि निमित्ते राज्ञो बद्धादिशब्दवाच्यत्वादर्शनान् न निमित्तमात्रेण वाच्यत्वं कल्पयितुमुक्तम् अप्रयोजकत्वाद्धेतोरित्याशङ्कां निषेधति ॥ न च वक्तव्यमिति ॥ निमित्त-सद्भाव इति ॥ निमित्तसद्भावे व्यवहारापादनमन्न्याय्यम् । सति पुष्कलकारणे कार्यानुदयात् । यथोक्तमानुमानिकनयसुधायां प्रयोगे तु निमित्तमेव सामग्रीति । भृत्यगतबन्धस्य राजाधीनत्वेऽपि राज्ञि बहुशब्दप्रयोगस्तु भृत्यबन्धादिका राज्ञि राज्ञो बन्धादियोग्यतः ।

कारणं संशयस्य स्यादितिनैव प्रयुज्यते ।

अमङ्गलत्वाच्छब्दस्य राज्ञो योगादमङ्गले ।

अप्रियत्वात्तु शब्दस्य स्यात्प्रयोगनिवर्तनम् । इत्यनुव्याख्यानोक्तन्यायेन प्रतिबन्ध-निबन्धनः । यदैवं निमित्ते सति व्यवहार एवापादयितुं शक्यते उत्सर्गतः प्राप्तस्य बाधकैका-पोद्यत्वात् । प्रकृते च बाधकाभावात् तदा निमित्ते सति सुतरां वाच्यत्वकल्पनं न्याय्यम् । अपवादप्रसक्तेरेवाभावादित्यर्थः । राज्ञ्यपि निमित्तसद्भावेन प्रतिबन्धवशाद्व्यवहाराभावेऽप्यस्त्येव बद्धादिशब्दशक्तिरिति भावः । उपासा त्रैविध्यादिति प्रतीकग्रहणमितिभावेन तदभिप्रेतयुक्तिमाह तदन्तर्यामीति । जीवमुख्यप्राणयोरपि स्वावरस्वामित्वसत्वेन शब्दमुख्यार्थत्वोपपत्तिरित्यत आह– यद्यदिति ॥ तेजोंशसम्भवमित्यस्य मम तेजोंशेन युक्तं भवतीति गीताभाष्यानुसारेण तात्पर्योक्त्या अनागततत्स्वामित्वमपि तत्सन्निहितभगवन्निष्ठमेवेति भावः । यद्यपि विष्णु-तत्त्वनिर्णये अनेन जीवेनानुप्रभूत इति पूर्ववाक्यस्थस्य जीवापेतं वावकिलेदं म्रियत इत्युत्तर-वाक्यस्थस्य जीवशब्दस्य न हि चेतनादन्यस्य मोदभोगादिकं युज्यत इति जीवपरत्वे बाधक-मुक्त्वा परमात्ममात्रपरत्वमुक्तम् अतस्तन्मध्यपतितं, सौम्य यदेका(शाखा)मिति वाक्यं चेश्वर-परमेव युक्तं तथाप्यस्य यदेकां शाखां जीवो जहातीति मध्यवाक्ये जीवग्रहणे बाधकाभावात् । यत्रान्यवाचकत्वेऽप्यविरोध इत्युक्तन्यायेनान्यपरत्वमप्यस्तीति भावेन शङ्कापरिहारौ युक्तौ । न च भगवद्वाक्यं सन्दर्श एव बाधकमिति वाच्यम् । भगवत्परत्वस्याप्यनिवारणम् । अत एवान्ययो-रपीत्युक्तिरिति ज्ञेयम् । सूत्रे तदधीनत्वादर्थवदिति नेति च मण्डूकप्लुत्याऽनुवर्तते । शब्दजातं सर्वस्य तदधीनत्वात्तत्रार्थवदिति । न युक्तं मुख्यतो वाच्यत्वं यल्लिङ्गं तदधीनत्वरूपनिमित्तं तस्य जीवे क्वचिन्मुख्यप्राणे सर्वत्र श्रवणात् । तथा च जीवमुख्यप्राणसम्बन्धितया श्रुतिलिङ्गात्तयोरपि शब्दजातमर्थवदिति चेन्न । यतस्तल्लिङ्गं व्याख्यातमन्तर्यामिसम्बन्धितयेति सूत्रार्थः ॥

### **तत्त्वसुबोधिनी**

निमित्तेति ॥ तथा च व्यवहारो न कल्प्यते किं त्वापाद्यत एवेति न दोषः । भाष्ये उपासा त्रैविध्यादिति सूत्रप्रतीकग्रहणमात्रमित्यभिप्रेत्य तदभिप्रेतयुक्तिमाह ॥ तदन्तर्यामीति ॥ ननु तत्त्वनिर्णये स एष जीवेनात्मना प्रभूतः पेपीयमानो मोदमानस् तिष्ठतीति पूर्ववाक्यस्थस्य जीवापेतं वाव किलेदं म्रियते इत्युत्तरवाक्यस्थस्य च जीवशब्दस्य संसारिपरत्वेन न हि चेतनादन्यस्य मोदभोगादिकं युज्यते इत्यादिना बाधकमुक्त्वा परमात्ममात्रपरत्वस्य उपपादि-तत्वेन तन्मध्यपतितस्य यदैकां शाखां जीवो जहातीति वाक्यगतजीवशब्दस्यापि परमात्ममात्र-परत्वात् कथं संसारिमात्रपरत्वेन शङ्का । अन्तर्यामित्वेन परिहारश्चेति चेत् । न । तद्वाक्य-द्वयगतजीवशब्दस्य संसारिपरत्वे बाधकसद्भाववद् एतद्वाक्यगतजीवशब्दसंसारिपरत्वे बाधका-भावेन संसारिपरत्वेन शङ्कायाः संसारितदन्तर्याम्युभयपरत्वेन परिहारस्य चोपपत्तेः । वक्ष्यति च भाष्ये । यत्र न वाचकत्वेऽप्यविरोधस् तत्रान्यदमुख्यतया उच्यत इति जीवमुख्यप्राणयोर् अपि स्वावरस्वामित्वसत्वेन शब्दमुख्यार्थत्वापत्तिरित्यत आह ॥ यद्यद्विभूतिमदिति ॥ तथा च तत्स्वामित्वमपि तत्सन्निहितभगवन्निष्टमेवेति भावः ।

### **वाक्यार्थविवरणम्**

प्रयोग इति ॥ नामानि सर्वाणीति भगवति वर्तते प्रयोगो न जीवादावित्यर्थः । व्यवहारापादनस्यैव न्याय्यत्वेनेति । प्रयोगे सत्येव निमित्तानुसरणं निमित्तमस्तीति प्रयोगो व्यवहाररूपो न भवति । अतिसहनवत्युष्ट्रे सिंहशब्दव्यवहारभावादित्येवं निमित्तसद्भावे न व्यवहारः स्यादिति व्यवहारापादनमेवान्याय्यं न तु वाच्यत्वकल्पनमित्यर्थः । ननु तर्हि उष्ट्रेऽपि निमित्तसद्भावात् सिंहशब्दवाच्यत्वं कल्प्येतेति चेन्न । अनवगतसिंहशब्दमुख्यार्थस्य उष्ट्रे सिंह-शब्दव्युत्पत्तिसम्भवादिति पूर्वोक्तरीत्या अनुसन्धेयम् । न मुख्यतो वाचकत्वमिति । कल्पनोप-देशादित्यत्र उक्तरीत्या रूढ्यादिरूपमुख्यवृत्त्या वाचकत्वं न युक्तमित्यर्थः ।

### **वाक्यार्थमञ्जरी**

सर्वस्य भगवदधीनत्वाच्छब्दजातं तत्रार्थवदिति न युक्तम् । अस्य यदेकामिति वायुनैवेति च सर्वस्य जीवमुख्यप्राणाधीनत्वस्यापि श्रुतत्वेन तयोरपि मुख्यवाच्यत्वप्रसङ्गादिति चेन्न । यतस्तल्लिङ्गमन्तर्यामिसम्बन्धितया व्याख्यातमित्यर्थः । तच्चेत्यनुवादः । अस्य महतो वृक्षस्य नेनीयन्ते पुनडः पुनः भृशं वा नियम्यन्ते ॥ बाधकाभावादिति ॥ व्यवहाराभावेऽपि भेकस्य पङ्कजपदवाच्यत्वादिति भावः । जीवमुख्यप्राणयोरपि स्वावरस्वामित्वसत्वेन शब्दमुख्यार्थत्वा-पत्तिरित्यत आह ॥ यद्यद्विभूतिमदिति ॥ श्रीमत् कान्तिं तेजसोंऽशेन सम्भवः सम्बन्धो यस्य तत्तथोक्तम् । तथा च तत्स्वामित्वमपि तत्सन्निहितभगवन्निष्ठमेवेति भावः ।

## 

------------------------------------------------------------------------

ॐ अन्यार्थं तु जैमिनिः प्रश्नव्याख्यानाभ्यामपि चैवमेके ॐ

## **सूत्रभाष्यम्**

॥ ॐ अन्यार्थं तु जैमिनिः प्रश्नव्याख्यानाभ्यामपि चैवमेके ॐ ॥ १९ ॥

परमात्मज्ञानार्थं कर्मादिकमपि वदतीति जैमिनिः । ‘कस्मिन्नु भगवो विज्ञाते सर्वमिदं विज्ञातं भवतीति । तस्मै स होवाच द्वे विद्ये वेदितव्ये’ (मु.उ.१-१३-४) ‘कथं नु भगवः स आदेशो भवतीति । यथा सौम्यैकेन मृत्पिण्डेन’ (छां.उ.६-१-३-४) इत्यादि-प्रश्नव्याख्यानाभ्याम् । एवमपि चैके पठन्ति ‘यस्तन्न वेद किमृचा करिष्यति’ इति (ऋ.सं. १-१६४-३९) ॥

### **सत्तर्कदीपावली**

ननु जीवमोक्षार्थमेव सर्ववेदप्रवृत्तेस् तस्य च तदुक्तानन्तगुणवद्भगवत्सर्वोत्कर्षज्ञानादेव सिद्धेः किमर्थस् तद्वाचकवेदशब्दसमाकर्षः कर्मादिष्वित्याशङ्कां परिहरतीत्याह ॥ अन्येत्या-दिना ॥ न वयं फलान्तराय मुक्तये वा ज्योतिष्टोमादिकर्मज्ञानमादिशब्दाद् अजशङ्करादि-लोकेशज्ञानं च मत्वा भगवद्वाचकवेदशब्दसमाकर्षं ब्रूमो येनोक्तदोषः स्यात् । किं तु परमार्थज्ञानार्थं कुतः विज्ञायमानमेव सर्वमिदं कर्मादिकं यस्मिन् विज्ञाते विज्ञातं भवति अन्यथा न स क इति । महाशालपदोक्तसर्वकर्मप्रवीणशौनकप्रश्नोत्तरत्वेन ऋगादिसर्ववेदप्रतिपाद्य-कर्मादिकं परमतः परमाक्षरे नारायणे विज्ञात एव ज्ञातं भवति । अत एव अपरमपि इदं वेदितव्यमित्यङ्गीकारो व्याख्यानात् । अनेन यदविज्ञाने विज्ञातमप्यविज्ञातं भवति । फलाभावादिति भावेनोक्तं यद्विज्ञानेऽविज्ञातमपि विज्ञातं भवति । तत्फलावाप्तेरिति भावेनाह ॥ कथं त्विति ॥ सर्वान्वेदानधीतवानेव केवलं न तु तन्मुख्योद्देश्यं सकलकल्याणगुणकरं पृष्टवान्प्रायः । यतः स्तब्धोऽसि । यस्मिन् श्रुते मते विज्ञाते अन्यदश्रुतमतमविज्ञातमपि तदधीनत्वेन श्रुतं मतं विज्ञातम् अतिनीचत्वेन विवज्ञायमानं त्वदादिकमित्युक्तः श्वेतकेतुः पितरं पृच्छति । कर्मादिष्वपि वेदैकदेशैरुच्यमानेष्वासमन्तात्स एव सर्ववेदादेशो भवतीति कथं केन प्रकारेण जानीयामिति । तदुत्तरत्वेन यथा घटादिव्युत्पन्नमृदादिशब्दैः पुम्भिर् दृश्यमान-मृत्पिण्डादौ मृदादिशब्दार्थत्वेन विज्ञाते पुनर्घटादिसर्वमृण्मयादिमृत्पिण्डादिसदृशत्वेनाविशेषेण ज्ञातं स्यात् । एवं जडजीवव्युत्पन्नसच्चिदादिशब्दैः पुम्भिर् ब्रह्मणि सच्चिदादिशब्दार्थत्वेन ज्ञाते पुनर्जडजीवात्मकं जगद् ब्रह्मात्यल्पसदृशत्वेन विशेषेण ज्ञायते । नत्वतिसदृशत्वेन । यतो यथा विज्ञाते तथा विशेषैः पुम्भिस्तदन्याधिकम् । तयोर्ज्ञातवद्भिः । विज्ञायमानसुवर्णामरभाषयोस् तत्प्रधानत्वेन विज्ञायमानयोः सर्वं लोहमयं प्राकृतवाङ्मयं वाऽप्रधानत्वेन विशेषेण ज्ञातं स्यात् । एवं विज्ञातजडजीवैः पुम्भिस् तेषु विचित्रानेकगुणान् ज्ञातवद्भिर् विज्ञायमाने स्वतन्त्रशक्ति-सकलकल्याणगुणाकरे ब्रह्मण्यतिप्रधानत्वेन विज्ञाते पुनरिदं जीवजडात्मकं विश्वं विज्ञातमविज्ञातं च केवलं तदायत्तत्वेन विशेषेण ज्ञायते । एवमुक्तप्रकारेण सोम्य मासोर्ह लोकतो वेदतश्च विज्ञायमानस्यैव सर्वस्यापि तज्ज्ञानार्थत्वाद् वेदैरादिश्यत इत्यादेशो भवतीत्यर्थः । एवं सर्वविज्ञानस्य एकविज्ञानहेतुत्वेऽपि एकविज्ञानेन सर्वं विशेषतो विज्ञायन्त इति अविरोधश्च । न केवलमेतत्प्रश्नव्याख्यानार्थिकार्थोऽयं किन्तु साक्षादेव एके पठन्तीत्याह ॥ अपि चेति ॥ ब्रह्मयज्ञफलं महदुक्त्वोच्यते ऋच इत्यादि । परमे व्योमि्न अव्याकृताकाशे । यद्वा परमे परेण नीयमाने शोभने च व्योमि्न विविधविद्याश्रये प्रकृतौ ब्रह्माधिहृदये च यत्परमं देशतः कालतो गुणतः सर्वतः परमत्वेन नीयमानं शोभनं च महाप्रलयेऽप्यक्षयकल्याणगुणशक्तिक्रियादेहम् । ‘अक्षयो भगवान्विष्णुर् लक्ष्म्यावासो लये स्थितः । मुक्तैः सदा चिन्त्यमानो ब्रह्माद्यैस् तारतम्यगैः’ इत्यादेस् तत उपलक्षणमेतत् । यदृचोऽधीत इत्यादिप्रकृताश् चत्वारो वेदा ब्राह्मणेतिहासादिसहिताश्च तद्विषयाः । नन्वेषामपि देवा न तत्सूक्तप्रतिपाद्यत्वात् कथमक्षरैक-विषया सर्ववेदा इत्यत उच्यते । यस्मिन्निति यस्मिन्नन्येभ्य आधिक्येन निषण्णाः सर्वे देवा अतस्ते ईषत् श्रूयन्ते । न तु तन्निषण्णमात्रम् । यतस्तद्विष्ण्वाख्यमक्षरदेहमिदमतो गुणतः सर्वाभ्यधिकमित्येवमपि न वेद किं त्वितरामरसाधारणं मन्यते । स तैर् युक्तं कर्म कुर्वन्नपि न त्रैविध्यो भवतीति किं त्रिवेदादिभिरधिगतैर् ब्रह्मयज्ञादिरूपेणाधीतैश्च करिष्यति । न किमपि वेदोक्तफलं लभते । यस्त्वक्षरः विष्ण्वाख्यं स्वत एव अक्षरदेहमिदमतः सर्वोत्तममिति जानन्नपि सर्ववेदार्थभूतं तन्न वेद स तु त्रैविध्यो भवति । तथापि क्षयिष्णुफलत्वेन पुनः कर्तृत्वापरिहाराद् ब्रह्मयज्ञादिरूपऋगध्ययनादिकर्मभिरक्षराख्यभगवदन्यार्थज्ञानेन किं करिष्यतीत्युच्यते । ये तु तेन ज्ञानेन तैः कर्मभिश्च इत्थमुक्तप्रकारेण तदक्षरं मनआद्यक्षरेषु रममाणं प्रलयेऽप्यक्षयशक्तिक्रियादेहं सर्ववेदार्थभूतं तां न वेद स त्रैविद्यो भवति । तथापि इमे प्रकृत देवादयः कर्तृत्वं हित्वा सङ्कल्पमात्रसिद्धये यथेष्टभोगाय अक्षराख्यहरिणा सहोपविशन्ति सम्यगुपविशन्तीत्यर्थः ।

### **तत्त्वप्रदीपिका**

परमात्मज्ञानार्थमेव कर्मसृष्ट्यादिकमपि वदति श्रुतिरिति जैमिनिर्वक्ति । यस्य ज्ञाना-दन्यज्ज्ञातं भवति तत्किमिति शौनकप्रश्नार्थ एकविज्ञानस्य प्राधान्यावगमात्तदर्थमन्यदुच्यत इति गम्यते । अङ्गिरसो व्याख्यानेऽपि ‘द्वे विद्ये वेदितव्ये इति ह स्म यद् ब्रह्मविदो वदन्ति परा चैवापरा च’ इत्यादौ ब्रह्मज्ञानस्य परविद्यात्वोक्तेस्तस्य च परत्वोपपादनार्थमन्यदुच्यत इति गम्यते । ‘कथं नु भगवः स आदेशो भवति’ इति श्वेतकेतुप्रश्नेऽपि ‘उत तमादेशमप्राक्ष्यो येनाश्रुतं श्रुतं भवति’ इति प्राधान्येनोक्तआदेशः परामृश्यते । आदिश्यत इत्यादेशः परमात्मा । ‘यथा सोम्यैकेन मृत्पिण्डेन सर्वं मृण्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम्’ इत्यादावुद्दालकव्याख्यानेऽपि सादृश्यात्प्राधान्याच्चैकविज्ञानेन सर्वविज्ञानं निर्दिश्य ‘एवं सोम्य स आदेशः’ इति तस्यैव सर्वतः प्राधान्यावधारणात्तद्बोधनार्थमन्यदुपन्यस्यत इति गम्यते । न केवलं प्रश्नव्याख्यानाभ्यां लिङ्गाभ्यामेतदवगम्यते । एवं मुख्यतोऽप्येके शाखिनः पठन्ति ‘यस्तन्न वेद किमृचा करिष्यति’ इति । यस्तद्विष्ण्वाख्यमक्षरं न वेद स ऋचाऽधीतयाऽ-ध्यापितयाऽधिगमितार्थयाऽनुष्ठितार्थयाऽनुष्ठापितार्थया वा किं करिष्यति । तद्वेदनेनैव हि तत्प्रयोजनम्, उत्कृष्टफलत्वादित्यर्थः । चकारादेतदुपसंहर्तव्यं, एतदर्थं सृष्ट्यादिकमप्यधीयते ‘सप्तार्द्धगर्भा’ इत्यादीति ॥

### **तत्त्वप्रकाशिका**

यदुक्तं सर्वशब्दा अन्यत्र समाकृष्य व्यवह्रियन्त इति न तद्युक्तम् । वैदिकानां शब्दानां कर्मादौ समाकर्षे प्रयोजनाभावात् । न च कर्मसिद्धिरेव प्रयोजनम् । भगवज्ज्ञानमात्रेणैव पुरुषार्थसिद्धौ तद्वैयर्थ्यात् । वेदानां च काम्यफलार्थमप्रवृत्तेः । अतो वैदिकानां शब्दानामन्यत्र समाकर्षे प्रयोजनाभावान्मुख्यत एवाऽन्यवाचकत्वमित्याशङ्कां परिहरत्सूत्रमुपन्यस्य व्याचष्टे ॥ अन्यार्थमिति ॥ समाकर्षेण वेदः कर्मदेवतादिकमपि वदतीति युक्तमेव । कर्मादिज्ञानस्यापि परमात्मज्ञानार्थत्वादिति जैमिनिराचार्यो मन्यत इत्यर्थः । अन्यज्ञानस्य परमात्मज्ञानार्थत्वं कुत इत्यत आह ॥ कस्मिन्निति ॥ सर्वमिदं कर्मादिकं कस्मिन् विज्ञाते विज्ञातं भवति । विज्ञातस्याप्यस्य फलं कस्मिन् ज्ञाते भवति । एतज्ज्ञानमात्रस्याऽफलत्वादिति शौनकप्रश्ने सर्वमपरविद्यया विज्ञातं भवति विज्ञातं च परविद्याविषयपरमात्मज्ञानेन सफलं भवत्यतो द्वे विद्ये वेदितव्ये इत्यङ्गिरसो व्याख्यानात् । तथा यस्मिन्परमात्मनि ज्ञाते सर्वं कर्मादिकं ज्ञातमपि सफलं स्यात्तद्विषय उपदेशः कथं स्यात्, तं प्रकारं कथमहं जानीयामिति श्वेतकेतुप्रश्ने, यथैकेन मृत्पिण्डेन ज्ञातेन ज्ञातमपि घटादिकं ज्ञातफलं भवति विशेषज्ञानात् । एवं परमात्मनि ज्ञाते सर्वं ज्ञातफलं भवतीत्युद्दालकव्याख्यानात्, अन्यज्ञानस्य परमात्मज्ञानार्थत्वं ज्ञायत इति भावः । अपि च न केवलमर्थादेवमन्यज्ञानस्य परमात्मज्ञानार्थत्वसिद्धिः किं तु स्पष्टं चैवमेके शाखिनः पठन्तीत्याह ॥ एवमिति ॥ तदक्षरं यो न वेद स कर्मादिविषयर्चा किं करिष्यति । यतः सर्वा ऋचः परमे व्याप्ते अक्षरे तज्ज्ञानार्थमेव कर्मादिकं वदन्ति । तस्यैव सर्वदेवाधारत्वात् । ये पुनस्तदक्षरं विदुस्ते सम्यगासत इत्यर्थः ॥ १९ ॥

### **गुर्वर्थदीपिका**

यदुक्तमित्यारभ्य मुख्यत एवान्यवाचकत्वमित्यन्तपूर्वपक्षवाक्यानामयमभिसन्धिः । लौकिका हि न वाक्यं भगवतः समाकृष्य शब्दानां व्यवहर्तारः, तैरन्यत्रैव मुख्यतो व्यवहारात् । भगवद्गोष्ठीविधुरत्वाच्च । किन्तु भगवदेकनिष्ठा ब्रह्माद्या एव ततः शब्दान्समाकृष्य व्यवहरन्ति । अन्ये तु तद्धृदयमजानाना वृद्धव्यवहारादिना घटादिशब्दानां तत्र तत्र वाचकतामेव कल्पयन्ति । ब्रह्मादीनां च भगवदपरोक्षज्ञानादेव सिद्धसकलपुरुषार्थानां भगवतोऽन्यत्र परमविरक्तानां ‘तेषां दुःखप्रहाणाय श्रुतिरेषा प्रवर्तते’ इत्यादिवाक्यहृदयज्ञानां काम्यादिकर्मसु भगवद्वाचकशब्दापकर्षे कारणाभावात् । अतो न कर्मवाचकशब्दानां समाकर्षमूलत्वम् । किन्तु मुख्यत एव तच्छब्द-वाच्यत्वमिति । ‘द्वे विद्ये वेदितव्ये’ इति कस्याञ्चिच्छाखायाम् उक्तपरापरविद्ययोः परविद्याया अङ्गित्वम् उत्तमार्थकपरशब्देनैव सूचितम् । अपरविद्यायाश्च अङ्गताऽनुत्तमत्वार्थकापरशब्देनैव सूचिता । सहोक्तावपि प्रधानाप्रधानयोः साम्यायोगादिति विवेको ज्ञेयः । विशेषज्ञाना-दित्यादिनाऽज्ञातमूलवृक्षज्ञानवन् मृदमविज्ञाय केवलं घटशरावादिज्ञानस्य किंमूलकमिदमिति प्रश्ने उत्तरानुपयोगित्वाद्वैफल्यम् । मृज्ज्ञाने तु मूलस्यापि ज्ञातत्वेन मृदुपादानकमिति विशेष-ज्ञानस्यापि सम्भवात् साफल्यम् । एवं शुष्ककर्म कृत्वा भगवदज्ञाने कर्मणां भगवत्कर्तृकत्व-रूपविशेषज्ञानात् शुष्ककर्मादिज्ञानस्य वैफल्यम् । भगवन्महिमज्ञानानुपयोगित्वात् । श्रौतमिदं कर्म भगवत्कर्तृकमिति ज्ञाने तु भगवन्महिम्नो विज्ञानात् कर्मणोऽपि मोक्षोपयोगित्वात् कर्मकाण्डस्यापि भगवज्ज्ञानमेवोद्देश्यम् । अतो भगवतः कर्मादिकर्तृत्वमहिमज्ञापनेन कर्मणोऽपि भगवत्प्रीतिजनकत्वात् कर्मस्वपि स्वयोग्यतत्तच्छब्दापकर्षणम् । किं बहुना जगदीश्वरत्वज्ञापनाय सर्वस्मिन्नपि जगति तत्तद्योग्यशब्दानपकृष्य ब्रह्माद्या एव व्यवहरन्तीति सूचितम् ।

### **भावबोधः**

‘ऋचो अक्षरे परमे व्योमन्, यस्मिन् देवा अधिविश्वे निषेदुर् यस्तन्न वेद, किमृचा करिष्यति, य इत्तद्विदुस्त इमे समासते’ इति समग्रामृचं प्रकृताभिप्रायेण व्याचष्टे तदक्षर-मित्यादिना ॥ अक्षर इति विषयेण विषयज्ञानोपलक्षणं तादर्थ्ये च सप्तमीत्यभिप्रेत्योक्तं तज्ज्ञानार्थमिति ॥

### **भावदीपः**

लौकिकानामन्यत्र व्यवहारार्थं समाकर्षमुपेत्याह ॥ वैदिकानामिति ॥ मुमुक्षुं प्रतीतिशेषः । ननु तमेवं विद्वानमृत इत्यादेर् ज्ञानान्मोक्षसिद्धावपि पशुपुत्रस्वर्गादिफलप्राप्त्यर्थं कर्मसिद्धिर्न स्यादित्यत आह ॥ वेदानां चेति ॥ मुमुक्षुं प्रतीति शेषः । रोचनार्थं फलश्रुतिरित्येकादश-स्कन्धोक्तेः । ‘न तादृशी प्रीतिरीड्यस्य विष्णोर्गुणोत्कर्षज्ञातरि यादृशी स्यात् । तत्प्रीण-नान्मोक्षमाप्नोति सर्वस्ततो वेदास्तत्परास्सर्व एव’ इत्यादि श्रुतेश्चेति भावः । यद्यपि सर्व-पुरुषार्थनये ज्ञानादेवाशेषपुरुषार्थप्राप्तिर्वक्ष्यते । तथाप्यभ्युपेत्यवादेन वाऽनुत्तमाधिकारिणा-मुत्तमानामपि प्रबलप्रतिबन्धकवतां कर्मसापेक्षत्वाद्वा एवमुक्तमिति ध्येयम् ॥ अत इति ॥ ज्ञानमात्रेण पुरुषार्थासिद्धेरित्यर्थः । कर्मादिकमपि वदतीति भाष्यमादिपदार्थं वदन् शेषपूर्त्या व्याचष्टे ॥ समाकर्षेणेति ॥ सूत्रेऽन्यपदेन प्रस्तुतजीवाद्यन्यपरमात्मवाचिना तज्ज्ञानं लक्ष्यत इति भावेन भाष्ये परमात्मज्ञानार्थमित्युक्तं हेतुगर्भं मत्त्वा व्याचष्टे ॥ कर्मादीति ॥ भाष्ये वदतीत्युक्तावपि ज्ञानस्येत्युक्तिर् दृष्टान्तानुसारात् । अन्यज्ञानेनान्यज्ञानाऽयोगात् फललक्षणा-मुपेत्य प्रकृतोपयोगितया तात्पर्यमाह ॥ विज्ञातस्यापीति ॥ फलप्रश्ने बीजमाह ॥ एतदिति ॥ शौनको ह वै महाशालोंऽगिरसं विधिवदुपसन्नः पप्रच्छेति पूर्वत्र श्रवणादाह ॥ शौनकेति ॥ द्वे विद्ये वेदितव्ये इति ह स्म यद्ब्रह्मविदो वदन्ति । परा चैवापरा च । तत्रापरा । ऋग्वेदो यजुर्वेदः सामवेदोऽथर्ववेदः, शिक्षा, कल्पो, व्याकरणं, निरुक्तं, छन्दो, ज्योतिषमिति ।

अथ परा यया तदक्षरमधिगम्यत इत्यस्य वाक्यस्य भावमाह ॥ सर्वमिति ॥ सफलमिति ॥ परीक्ष्य लोकानिति श्रुत्युक्तदिशा परमात्मज्ञानाङ्गवैराग्योत्पादनेन विविदिषन्ति यज्ञेन दाने-नेत्युक्तदिशाऽन्तःकरणशुद्ध्युत्पादनेन वा एष सेतुरित्याद्युक्तदिशा ब्रह्मज्ञाने प्रकाररूप-विषयार्पणेन वा सफलमित्यर्थः । एवमग्रेऽपि ॥ स आदेश इति ॥ तच्छब्दपरामर्शं विवृण्वन् येनाश्रुतं श्रुतं भवत्यमतं मतमविज्ञातं विज्ञातं भवतीति छान्दोग्यषष्ठस्थपूर्ववाक्यैकदेशं व्याकुर्वन्नेव भाष्योपात्तवाक्यार्थमाह ॥ तथा यस्मिन्निति ॥ ज्ञातफलमिति ॥ घटादिकारणत्वेन मृत्पिण्डज्ञाने एतावन्मृण्मयं भवतीति विशेषज्ञानादपेक्षितमृण्मयसम्पादनसम्भवादित्यर्थः ॥ एवमिति ॥ वैराग्याद्युत्पादनद्वारा सर्वकारणत्वसर्वाधारत्वसर्वसंहर्तृत्वसर्वनियन्तृत्वादिना परमात्मज्ञाने तज्जन्यत्वपरतन्त्रत्वादिविशेषज्ञानादीश्वरप्रीत्या पुरुषार्थप्राप्तेरिति भावः । सूत्रभाष्ययोरपि चेत्यखण्डनिपात इति भावेनानूद्यार्थं वदन्नेवावतारयत ॥ अपि चेति ॥ एव-मित्यनुवादः । अन्येत्यादिव्याख्या ॥ स्पष्टं चेति ॥ तथा च प्रश्नाद्युक्त्यैव पूर्तेरेतदुक्तिर्व्यर्थेति न शङ्क्यमिति भावः । ऋचो अक्षरे परमे व्योमन्यस्मिन्देवा अधि विश्वे निषेदुः । यस्तन्न वेद किमृचा करिष्यति य इत्तद्विदुस्त इमे समासते इति समग्रमन्त्रार्थमाह ॥ तदक्षरमिति ॥ विषयर्चेति ॥ समासान्तोऽनित्यत्वान्नाश्रितः । व्योमन्नित्यस्य व्याप्त इत्यर्थः ॥ अक्षर इति ॥ ज्ञानलक्षणया निमित्तसप्तमीति मत्त्वा फलितमाह ॥ तज्ज्ञानार्थमेवेति ॥ यस्मिन् देवा इति वाक्यशेषानुरोधादाह ॥ कर्मादिकमिति ॥ तत्र हेतुत्वेन वाक्यशेषार्थमाह ॥ तस्यैवेति ॥

### **अभिनवचन्द्रिका**

मुख्यत एवान्यवाच्यत्वमिति ॥ परमात्मनो मुख्यतः शब्दवाच्यत्वमेवाङ्गीकर्तव्यम्, न तु समाकर्षेण कर्मादीनां मुख्यवाच्यत्वमभ्युपेत्य भगवतः परममुख्यवाच्यत्वं न वाच्यमिति भावः । एतेन कर्मादिप्रतिपादने प्रयोजनाभावाद् वेदस्य काम्यफलार्थमप्रवृत्तेः समाकर्षानङ्गीकारवद् अन्येषां वाच्यत्वमपि नाङ्गीकार्यमिति परास्तम् । ‘अन्यार्थम्’ इति सूत्रे ‘प्रश्नव्याख्यानाभ्याम्’ इत्यत्र प्रश्नं व्याख्यानं चेति न द्वन्द्वः किं तर्हि प्रश्नस्य व्याख्यानं प्रश्नव्याख्यानं, प्रश्न-व्याख्यानं च प्रश्नव्याख्यानेताभ्यां प्रश्नव्याख्यानाभ्यामिति विवक्षितमिति भावेन भाष्ये व्याख्यानद्वयमुदाहृतं तद्व्यञ्जन्व्याचष्टे – सर्वमिदं कर्मादिकमित्यादिना ॥ एतेन व्याख्यानस्यैव समाकर्षसाधकत्वात् प्रश्नस्याऽसाधकत्वात्, ‘प्रश्नव्याख्यानाभ्याम्’ इति द्विवचनमनुपपन्नमिति परास्तम् । व्याख्यानाभिप्रायेणैव द्विवचनप्रयोगाङ्गीकारात् । अत एव टीकाकृता प्रश्नस्य साधकत्वभ्रमनिरासाय ‘शौनकप्रश्ने, श्वेतकेतुप्रश्न’ इति सप्तमीप्रयोगं कृत्वा ‘अङ्गीरसो व्याख्यानात्, उद्दालव्याख्यानात्’ इति पञ्चम्यंतप्रयोगः कृतः । किमर्थं तर्हि सूत्रे प्रश्नग्रहणं ‘व्याख्यानाभ्याम्’ इत्येव किं नोक्तमिति चेत्, उच्यते श्रोतुरादरयोग्यतादिज्ञापनाय प्रश्न-ग्रहणम् । तेन नेदं व्याख्यानं व्यामोहाय प्रवृत्तम् । येनासाधकं स्यात् । किंतु आदरादिविशिष्टेन प्रश्ने कृते प्रवृत्तत्वात् तत्वज्ञानसाधनमिदं भवत्येवार्थसाधकमिति सूचनात्सार्थकं प्रश्नग्रहणमिति ॥ यथैकेनेति ॥ घटादिकारणज्ञानार्थिनः यथा घटशरावादिकार्यज्ञानं कारणानुमितिजनकत्वेन सफलं, तथा भगवज्ज्ञानार्थिनो जगज्ज्ञानं कारणीभूतभगवज्ज्ञानेन सफलमित्यर्थः ॥ विशेषज्ञानादिति ॥ मृत्पिण्डे घटादिकारणत्वरूपविशेषज्ञानादित्यर्थः ।

‘ऋचो अक्षरे परमे व्योमन् यस्मिन् देवा अधिविश्वे निषेदुः ।

यस्तन्न वेद किमृचा करिष्यति य इत्तद्विदुस्त इमे समासत’ (ऋ.सं. २-३-२१)

इति ऋचं व्याचष्टे – तदक्षरं यो न वेदेति ॥

### **वाक्यार्थमुक्तावली**

लौकिकानां शब्दानां हानादिव्यवहारार्थं समाकर्षमभ्युपेत्याह वैदिकानामिति ॥ पुरुषार्थेति ॥ मोक्षसिद्धावित्यर्थः ॥ यद्वा पुरुषार्थाधिकरणन्यायेन, ज्ञानादेव स्वर्गो ज्ञाना-देवापवर्ग इत्युक्तरीत्या सर्वपुरुषार्थसिद्धावित्यर्थः । ननु जल्पकानां काम्यस्वर्गप्राप्त्यर्थं कर्मेत्यत आह ॥ वेदानामिति ॥ कामीभूत्वा यजेतेति विध्यभावात् । स्वर्गापेक्षास्ति चेत् कुरु करणे भवत्येव स्वर्ग इति कार्यकारणभावमात्रप्रतिपादकत्वेन बन्धककाम्यफलार्थं मोचकवेदाप्रवृत्ते-रित्यर्थः । भाष्ये कर्मादिकमित्यादिपदार्थं वदन् समाकर्षेणेति शेषपूर्वं व्याचष्टे ॥ समाकर्षे-णेति ॥ प्रश्नपूर्वार्थाथर्वणवाक्यं प्रकृतोपयोगाय द्वेधा व्याचष्टे सर्वमिदं कर्मादिकं विज्ञातं विज्ञातफलमिति लक्षणया वाविज्ञातं सर्वमिदं कर्मादिकं कस्मिन् विज्ञाते सफलं भवतीति विशेषोक्त्या वा द्वितीययोजनोक्ता भवति । सर्वमपरविद्यया विज्ञातं भवतीत्यनेनाद्यप्रश्नोत्तरं विज्ञातं चेत्यादिद्वितीयप्रश्नोत्तरं परमात्मज्ञानेन सफलमिति तद्ज्ञानमेवास्य फलमिति भावः ॥ अङ्गिरस इति द्वेविद्ये वेदितव्य इति ॥ ब्रह्मविदो वदन्ति । परा चैवापरा च । तत्रापरा ऋग्वेदो यजुर्वेदः सामवेदोऽथर्वणवेदः शिक्षा, कल्पो, व्याकरणं, छन्दो, निरुक्तं ज्योतिष-मिति । अथ परा यया तदक्षरमधिगम्यत इत्यङ्गिरसो व्याख्यानादित्यर्थः । कथं नु भगव इति छन्दोगप्रश्नार्थमाह– तथा यस्मिन्निति ॥ ज्ञातमपीति ॥ कथमनूद्यत इति वाच्यं विज्ञातमपि फलाभावेनाविज्ञातप्रायं कर्मादिकं येन परमात्मना ज्ञातेन फलवत्तया विज्ञातं भवतीति तदर्थ-स्याभिप्रेतत्वात् । यथैकेन मृत्पिण्डेनेति यथानेकमृण्मयज्ञानं तत्कारणमृत्पिण्डस्य ज्ञानार्थं चेत्सफलम् एतेषां मृण्मयानां कारणेन, इयत्ता मृत्पिण्डेन भाव्यमिति ज्ञानेन पुनस्तावन्मृत्पिण्ड-सम्पादने नापेक्षितमृत्कार्यसम्पादनसम्भवात् । न तु स्वकारणज्ञानार्थत्वं विना स्वरूपेण बहुमृण्मयज्ञानकारणज्ञानार्थिनः सफलम् एवं कर्मदेवतादिविचित्रप्रपञ्चज्ञानं बहुचित्रजगद्बहुधा करणात्पर शक्तिरनन्तगुणः परम इत्याचार्यवर्योक्तरीत्या तदाश्रयत्वकर्तृत्वादिना, भगवद्गुण-विस्तरज्ञानार्थं चेत्सफलम् अन्यथा गङ्गावालुककीटसङ्ख्याज्ञानवन्निष्फलमिति ।

सूत्रे अपि चेति निपातसमुदायः किं चेति तदेकार्थक इत्यभिप्रेत्य व्याचष्टे, तदक्षर-मित्यादिना ॥ अक्षर इति ॥ विषयेण विषयिणो ज्ञानस्योपलक्षणम् । तादर्थ्ये सप्तमीत्याद्युक्तं तद्ज्ञापनार्थमिति । देवताप्रतिपादकऋचां कथं तद्भानार्थमित्यतस् तदाश्रयतया तज्ञानार्थमाश्रित-निरूपणमितिभावेन प्रवृत्तस्य यस्मिन् देवा इत्यस्यार्थमाह ॥ तस्यैवेति ॥ ये पुनरिति ॥ एतदन्य इत्यर्थः । अज्ञानिन एव गुरूपदेशेन पुनर्विदुरिति वा । सूत्रे समाकर्षेण शब्दानां जगद्वाचित्वमित्यस्ति । तुशब्दोऽवधारणे । वैदिकशब्दानां समाकर्षेण जगद्वाचित्वमन्यार्थमेव प्रकृततदन्यब्रह्मज्ञानार्थमेव कुतः । शौनकाङ्गिरःश्वेतकेतूद्दालकप्रश्नव्याख्यानाभ्याम् । अपि च न केवलमिदं प्रश्नव्याख्यानपर्यालोचनयाऽर्थादेव तत्सिध्यति अपितु स्पष्टं चैके शाखिनः बह्वृचा यस्तन्नवेदेति पठन्ति इति सूत्रार्थः ॥

### **तत्त्वसुबोधिनी**

ननु स्वर्गादिकर्मफलार्थं वेदस्य प्रवृत्तत्वात् कर्मासिद्धिरावश्यकीत्यत आह ॥ वेदाना-मिति ॥ नित्यमोक्षफलोद्दश्येनैव वेदस्य प्रवृत्तत्वाद् इति भावः । ‘ऋचो अक्षरे परमे व्योमन् यस्मिन्देवा अधिविश्वे निषेदुः । यस्तन्नवेदकिमृचाकरिष्यति य इत्येतद्विदुस्त इमे समासते’ इति समग्रम् ऋचं प्रकृताभिप्रायेण व्याचष्टे ॥ तदक्षरमित्यादिना ॥ अक्षर इति विषयेण विषयिज्ञानोपलक्षणम् । तादर्थ्यञ्च सह्यमित्यभिप्रेत्य उक्तम् ॥ तज्ज्ञानार्थमिति ॥

### **वाक्यार्थविवरणम्**

कस्मिन्निति ॥ शास्त्र इत्यर्थः । करणप्रश्नोऽयम् । विज्ञातमिदं सर्वं कस्मिन् विज्ञाते विज्ञातफलं भवतीति विषयप्रश्नपरतामभिप्रेत्य तत्तात्पर्यमाह ॥ ज्ञानस्यापीति ॥ कस्मिन् विज्ञात इति । कस्मिन् विषय इत्यर्थः ॥ एकेन मृत्पिण्डेनेत्यादि ॥ मृण्मयत्वादिसामान्याकारेण पूर्वं ज्ञातमपि घटादिकं ज्ञातफलं भवति । केन ज्ञातेनेत्यत उक्तम् । एकेन मृत्पिण्डेन व्यक्तिविशेषेण ज्ञातेनेति । सामान्यतो ज्ञाते सति यत्फलं विशेषज्ञानं तत्फलकं भवति । कुतः । सामान्यज्ञानस्य विशेषज्ञानं फलमित्यस्य प्रसिद्धत्वादित्याह ॥ विशेषज्ञानादिति । मृत्पिण्डरूपव्यक्तिविशेषज्ञानादित्यर्थः ॥

### **वाक्यार्थमञ्जरी**

लौकिकशब्दानामन्यपरत्वमुपेत्याह ॥ वैदिकानामिति ॥ मुमुक्षुं प्रतीति शेषः । कर्मणः स्वयं प्रयोजनत्वाभावेन तस्य मोक्षसाधनत्वं स्वर्गादिसाधनत्वं वा स्वीकार्यम् । तदुभयं क्रमेण दूषयति ॥ भगवज्ज्ञानेत्यादिना ॥ ॐ अन्यार्थं तु जैमिनिः प्रश्नव्याख्यानाभ्यामपि चैवमेके ॐ ॥ शब्दानां जगद्वाचित्वमन्यज्ञानार्थं तु भगवज्ज्ञानार्थमेव । कस्मिन्नु भगव इति कथं नु भगव इति च क्रमेण शौनकश्वेतकेतुप्रश्नाभ्यां तस्मै सहोवाचेति यथा सौम्येति चाङ्गिरोद्दालक-व्याख्यानाभ्यामपि चैवमेव यस्तं न वेदेत्येके शाखिनः पठन्तीत्यर्थः ॥ एतज्ज्ञानमात्रस्येति ॥ तथा च फलान्तरप्रश्नो युक्त एवेति भावः । तात्पर्यमाह ॥ तं प्रकारमिति ॥ सफलमिति ॥ परीक्ष्य लोकानित्युक्तदिशा ब्रह्मज्ञानाङ्गवैराग्योत्पादनेन वा विविदिषन्ति यज्ञेन दानेनेत्युक्तदिशा अन्तःकरणशुद्ध्युत्पादनेन वा एष सेतुरिति परमात्मनः सर्वाधारतया ज्ञातव्यत्वोक्त्या आधेय-निरूपकत्वेन वा सफलमित्यर्थः ॥ एवमग्रेऽपि ॥ ज्ञातफलमिति ॥ घटादिकारणत्वेन मृत्पिण्डज्ञाने एतावत्तन्मयं भवतीति विशेषज्ञानादपेक्षितमृन्मयसम्पादनसम्भवादित्यर्थः ॥ एवमिति ॥ वैराग्यव्युत्पादनद्वारा सर्वकारणत्वसर्वाधारत्वसर्वसंहर्तृत्वसर्वनियन्तृत्वादिना परमात्मज्ञाने तज्जन्यत्वपरतन्त्रत्वादिविशेषज्ञानादीश्वरप्रीत्या पुरुषार्थप्राप्तेरिति भावः ॥ अर्थादिति ॥ कण्ठतोऽनुक्तेरिति भावः । ऋचो अक्षरे परमे व्योमन् यस्मिन्देवा अधिविश्वे निषेदुः । यस्तन्नवेद किमृचा करिष्यति य इत्तद्विदुस्त इमे समासत इति समस्ताम् ऋचं प्रकृताभिप्रायेण व्याचष्टे ॥ तदक्षरमित्यादिना ॥ अक्षर इत्यनुवादः ॥

------------------------------------------------------------------------

ॐ वाक्यान्वयात् ॐ

## **सूत्रभाष्यम्**

॥ ॐ वाक्यान्वयात् ॐ ॥ २० ॥

वाक्यस्याप्येवमन्वयो युज्यते पृथक्पृथक्स्थितस्यापि परमात्मना ॥

### **सत्तर्कदीपावली**

एवं परमात्मन्येव परममुख्यया वृत्या स्वरवर्णपदात्मना सर्ववेदान्वयेऽप्यंशतस् ततः समाकृष्य चित्प्रकृतिप्राकृतेषु मुख्यमात्रवृत्तौ साधितायां परमात्मनि मुख्यरूपेणाप्यन्वयो युज्यते वेदस्य । अन्यथा केवलैरर्थवाचिनः पदकदम्बकस्य अक्षरसमूहस्य वाक्यरूपेणाप्यन्वयो युज्यत इति भावेन उत्तरसूत्रार्थमाह ॥ वाक्यान्वयादित्यादिना ॥ ई आयाहीत्यादीनाम् अर्थान्तर-त्वेऽपि अग्निवाय्वादिशब्दानां यदा भगवद्वाचित्वं तदा अग्निमीे वायवायाहीत्यादिवाक्यान्य-पृथक्स्थितान्येव । यदा त्वग्निवाय्वादिवाचित्वं तदा पृथक् स्थितानीत्यर्थः ।

### **तत्त्वप्रदीपिका**

एवमङ्गीकारे यद्यपि पदानामेकैकशो नान्वयः परमात्मना । तथाऽपि वाक्यस्यान्वयो युज्यते स्वं स्वमवान्तरार्थमुक्त्वा स्थितस्यापि यस्मादपूर्णफलत्वान्मिश्रफलत्वाच्च अवरं कर्म, उत्पत्त्यादिना पारतन्त्र्याद्देवादिकः प्रपञ्चोऽप्यप्रधानः, तस्मात्सर्वतः परमत्वेनाऽत्मनि ज्ञानं कर्तव्यमिति वाक्यान्वयस्तत्तत्प्रकारेण वक्ष्यमाणेष्वपि मतेषु योजनीयः । प्रधानाधिकारि-विवक्षया सकलपदस्वरादिसमन्वयं समभिवदन्वेदपतिरन्याधिकारिविशेषविवक्षया स्वमतान्यपि जैमिन्यादिभिरिदमादीन्यवादयत् । तदेव चाऽवेदयिष्यति‘‘कृष्णद्वैपायनमतादेकदेशविदः पर’’ इत्यादि ॥

### **तत्त्वप्रकाशिका**

न परमात्मज्ञानार्थं कर्मादिकं वेदेन वक्तव्यम् । अन्यदनुक्त्वा परमात्ममात्रकथनेऽपि तज्ज्ञानसम्भवात् । न च व्युत्पत्त्यनुपपत्तिः । खण्डपदानामन्यवाचकत्वेन तदुपपत्तेः । ततोऽन्य-कथने प्रयोजनाभावान्न तत्र समाकर्ष इत्याशङ्कां परिहरत्सूत्रमुपन्यस्य व्याचष्टे ॥ वाक्येति ॥ सत्यमन्यावचनेऽपि भगवज्ज्ञानं भवतीति । तथाप्यन्यावचने पदान्वय एव युज्यते न वाक्यान्वयः । एवमन्यस्यापि वाच्यस्याभ्युपगमे तु वाक्यस्यापि परमात्मनाऽन्वयो युज्यते । वाक्यान्वयो नाम पृथक् पृथगर्थेषु वाचकतया स्थितवाक्यस्याऽन्ततो भगवत्परत्वम् । अतो वाक्यान्वयसिद्ध्यर्थमन्यवचनं युक्तमेव । न च वाच्यं परमात्मज्ञानस्यैव प्रयोजनत्वात् किं वाक्यान्वयेनापीति । विना वाक्यान्वयमुत्तमाधिकारिव्यतिरिक्तानां ज्ञानस्यैवासम्भवेन जिज्ञासायां वैमुख्यप्रसङ्गात् । ‘कश्चन्दसां योगमावेद धीरः’ इति श्रुतेरिति भावः ॥

### **गुर्वर्थदीपिका**

न च व्युत्पत्त्यनुपपत्तिरित्यस्य ज्योतिरधिकरणोक्तरीत्या ज्योतिष्टोमपदयोरपि भगव-द्वाचकत्वे तत्समुदायात्मकज्योतिष्टोमपदे भगवन्नामावृत्तिमात्रत्वेन पृथग्व्युत्पत्त्यनुपपत्तिरित्यर्थः । खण्डपदानामित्यत्र भगवन्नामत्वेनाङ्गीकृतज्योतिष्टोमादिसमस्यमानपदस्थज्योतिरादिखण्डपदाना- मित्यर्थः । नन्वस्यापि तत्रैव किं ज्योतिष्टोमादिशब्दैरेव विशेषतोऽपराद्धमित्युत्तरमुक्तमिति चेत् सत्यम् । अखण्डपदसमन्वये तेषामपि भगवद्वाचित्वम् । वाक्यरूपसमस्तपदसमन्वये समा-कर्षन्यायेन खण्डपदानाम् अन्यवाचित्वमङ्गीकृत्य समस्तपदानामपि भगवद्वाचित्वमिति विवेकसम्भवान् न कश्चित् क्षुद्रोपद्रवः । उत्तमाधिकारिव्यतिरिक्तानामित्यनेनानेकवैदिक-पदकदम्बैरेव वेदोक्तभगवद्गुणानुसन्धातॄणां ब्रह्मादीनां वाक्यान्वयं विना भगवज्ज्ञानसम्भवेऽपि तत्रासमर्थैर्मन्दाधिकारिभिर्वाक्यान्वयोऽप्यनुसर्तव्य इति सूचितम् ।

### **भावबोधः**

खण्डपदानामिति ॥ ज्योतिष्टोमेत्यादिकर्मवाचकसमस्तपदावायवानामित्यर्थः । प्रकृति-प्रत्ययानां चैतदुपलक्षकम् ॥ पृथक् पृथगर्थेष्विति ॥ सन्ध्याकर्तव्यत्वादिषु प्रतिपादकतया स्थितस्य ‘सन्धामुपासीत’ इत्यादिवाक्यस्येत्यर्थः ॥

‘अन्वयः सर्वशब्दानामशक्यो ज्ञातुमञ्जसा ।

इति यल्लोकवैमुख्यं जैमिन्यादिमतं वदन् ॥

विद्याधिनाथो भगवानपाचक्रे’

इत्यनुव्याख्यानं मनसि निधायाह विना वाक्यान्वयमिति ॥

### **भावदीपः**

परमात्ममात्रेति ॥ पदसमन्वयविधयेत्यर्थः ॥ खण्डेति ॥ समुदायावयवपदानामित्यर्थः । परिष्कारपूर्वं वाक्यस्येति भाष्यं व्याचष्टे ॥ सत्यमिति ॥ एवमित्यनुवादः । अन्यस्यापीत्यादि-व्याख्या ॥ पृथक्पृथगिति ॥ विस्तृतश्चाऽयं तत्त्वनिर्णयटीकायां कार्यान्विते व्युत्पत्तिरिति प्राभाकरमतखण्डनप्रस्तावे इयं माता अयं पिता सुरूपोऽसीत्येतद्वाक्यव्याख्यावसरे । वाक्यान्वयादिति सूत्रे निमित्तपञ्चमी जगद्वाचित्वेऽपीति वर्तते इति मत्वा सूत्रार्थं निगमयति ॥ अत इति ॥ अन्यवचन एव वाक्यान्वयसम्भवादित्यर्थः । ज्योतिर्नये अत्र चोक्तयोः पदवाक्य-समन्वययोरधिकारिभेदेन सार्थक्यं विवक्षुः । अन्वयः सर्वशब्दानामशक्यो ज्ञातुमञ्जसा । इति यल्लोकवैमुख्यं जैमिन्यादिमतं वदन् । विद्याधि (राजो) नाथो भगवानपाचक्रे स्वयं प्रभुरित्यनु-भाष्योक्तमत्र संयोजयितुं शङ्कामाह ॥ न चेति ॥ हरेर्जगद्धेतुत्वसर्वशब्दवाच्यत्वादेस् तथा श्रवणादिविधेरुत्तमाधिकारिस्वरूपादेश्च असिद्धिप्रसङ्गादित्यपि ध्येयम् । पदसमन्वयोऽसर्वाधि-कारिक इत्यत्र श्रुतिमाह ॥ क इति ॥ अङ्कीकृतेऽपि नैवास्ति दोषो वाक्यसमन्वये । तदर्थत्वेन कर्मादेः सम्भवादल्पबुद्धये कश्छन्दसां योगमिति श्रुतेर्योगार्थतत्ववित् । ब्रह्मैको नैव चान्योऽस्ति क इत्यस्योभयार्थत इत्यनुभाष्योक्तेरिति भावः ।

### **अभिनवचन्द्रिका**

न तत्र समाकर्ष इति ॥ ज्योतिष्टोमादिशब्दानां कर्मादौ न समाकर्ष इत्यर्थः ।

### **वाक्यार्थमुक्तावली**

अन्यदनुक्त्वेति ॥ संसर्गमर्यादया वाक्येन प्रतिपदं वान्यदनुक्त्वा प्रतिपदं परमात्ममात्र-कथनेऽपीत्यर्थः ॥ खण्डेति ॥ ज्योतिष्टोमेत्यादिसमस्तपदावयवानामित्यर्थः ॥ प्रकृतिप्रत्ययानां चैतदुपलक्षकम् ॥ अन्यावचन इति ॥ संसर्गमर्यादया वाक्येन, पदैर्वान्यावचने पदान्वय एवमुच्यते ॥ न त्ववान्तरवाक्ये महावाक्यान्वय इत्यर्थः । एवमित्यनूद्यार्थमाह एवमन्य-स्यापीति । वाक्यस्यावान्तरवाक्यस्य महावाक्यस्य च ॥ वाक्यान्वयो नामेति । पदाः पृथक् पृथगर्थेषु वाचकतयाऽवस्थितस्य वाक्यस्यान्ततः संसर्गमर्यादया भगवत्परत्वमवान्तरवाक्यान्वय इत्यर्थः । यथा यतो वा इमानि भूतानीति वाक्ये पदानामन्यवाचकत्वाभ्युपगम एव वाक्य-संसर्गमर्यादया जगत्कारणत्वगुणसमर्पकतया भगवत्यन्वयो युज्यतेऽन्यथा स न स्यात् । ततश्च यतो वेत्यादितो जगद्धेतुत्वादेर् नामानीत्यादितो सर्वशब्दवाच्यत्वादेर् आत्मा वा अर इत्यादेः श्रवणादिविधिश्च न सिध्येदिति भावः । यद्वा पृथक् पृथक्स्थितस्य पृथक् धर्मदेवतादौ स्थितस्य वाक्यस्यान्ततः प्रतिज्ञासिद्धेरिति वक्ष्यमाणप्रकारत्रयेण पर्यवसानगत्या ब्रह्मपरमहावाक्यैक-वाक्यतया भगवत्परत्वं महावाक्यान्वय इत्यर्थः । यथा ‘ज्योतिष्टोमेन’ ‘अग्निमी’ इत्यादि-वाक्यानां कर्मदेवतादिपरत्वाभ्युपगम एव कर्मदेवतादिसिध्या तदाश्रयत्वादिना पर्यवसानगत्या ब्रह्मपरमहावाक्यैकवाक्यतया कर्मादिपरवाक्यान्वयः सिध्येदन्यथा न सिध्येदिति भावः ॥ न वक्तव्यमिति ॥ परमात्मज्ञानस्यैव प्रयोजनत्वात्तस्य च जगत्कर्ता सर्वनामा सर्वोपास्य इत्यादि पदसमन्वयेनाप्युपत्तेरिति भावः । अन्वयः सर्वशब्दानामशक्यो ज्ञातुमञ्जसा ।

इति यल्लोकवैमुख्यं जैमिन्यादिमतं वदन् । इत्यनुव्याख्यां मनसि निधाय परिहारमाह विनेति ॥ छन्दसां वेदवाक्यानां योगं प्रतिपदसमन्वयं को वा धीर आसम्यग्वेद न कोऽपि किन्तु ब्रह्मैव वेदेति श्रुत्यर्थः । सूत्रे वाक्यान्वयादिति निमित्तपञ्चमी शब्दानामन्यार्थं जग-द्वाचित्वमित्यस्ति ॥ ततश्च वाक्यान्वयलाभलक्षणप्रयोजनान्निमित्ताच्छब्दानामन्यार्थं जग-द्वाचित्वमिति सूत्रार्थः ।

### **तत्त्वसुबोधिनी**

ननु सर्वस्यापि वेदस्य परमात्मपरत्वे ज्योतिषां स्तोम इत्यादि व्युत्पत्तिर् नोपपद्यत इत्या-शङ्क्य निषेधति ॥ न चेति ॥ खम् उपादानमिति । ज्योतिष्टोमेत्यादिकर्मवाचकसमस्त-पदावयवनामामित्यर्थः । प्रकृतिप्रत्ययानां च एतदुपलक्षकम् ॥ पृथक्पृथगर्थेष्विति ॥ सन्ध्या-कर्तव्यादिषु प्रतिपादकतया स्थितस्य सन्ध्यामुपासीत इत्यादिवाक्यस्येत्यर्थः । अधमाधिकारिणां जिज्ञासायां वैमुख्यं कुत इत्यत आह ॥ कश्छन्दसामिति ॥

### **वाक्यार्थमञ्जरी**

न चेति ॥ ज्योतिष्टोमादिशब्दानां कर्मादावेव व्युत्पन्नत्वादिति भावः ॥ खण्डपदाना-मिति ॥ ज्योतिष्टोमेत्यादिकर्मवाचकसमस्तपदावयवानां ज्योतिरादिपदानामित्यर्थः ॥ ॐ वाक्यान्वयात् ॐ ॥ वाक्यान्वयान्निमित्ताज् ज्योतिष्टोमादिसमस्तशब्दानामन्यवाचित्वमङ्गीकार्य-मित्यर्थः ॥ पृथक् पृथगिति ॥ कर्माद्यनेकार्थेषु वाचकतया स्थितस्येत्यर्थः ॥ अन्तत इति ॥ मां प्रति प्रसन्नः परमेश्वर एवोपाय इति तत्स्वरूपे सत्यं ज्ञानमित्यादिना निरूपिते कथमसौ प्रसीदति इत्यपेक्षायां तत्साधनत्वेन न तदपरोक्षज्ञानं तदर्थं श्रवणादिकं तदङ्गतया कर्माणि विधीयन्त इत्येवं समस्तस्यापि कर्मादिप्रतिपादकवेदस्येश्वरस्वरूप एव पर्यवसानमित्यर्थः । अतःकर्मादिप्रतिपादकवाक्यस्यान्यवचनसापेक्षत्वात् ॥ ज्ञानस्यैवासम्भवेनेति ॥ मन्दानां प्रतिपदान्वयायोग्यत्वादिति भावः ॥ क इति ॥ छन्दसां वैदिकपदानां भगवति योग-मुत्तमाधिकारिव्यतिरिक्तः को वेद न कोऽपीत्यर्थः ।

------------------------------------------------------------------------

ॐ प्रतिज्ञासिद्धेर्लिङ्गमाश्मरथ्यः ॐ

## **सूत्रभाष्यम्**

॥ ॐ प्रतिज्ञासिद्धेर्लिङ्गमाश्मरथ्यः ॐ ॥ २१ ॥

‘नान्यः पन्था अयनाय विद्यत’ (तै.आ.३-१२-७) इति प्रतिज्ञासिद्धेर्लिङ्गत्वेन कर्मादिकमुच्यत इत्याश्मरथ्यः । यस्मादेवमनित्यफलमन्यत्तस्मान्नान्यः पन्था इति ॥

### **सत्तर्कदीपावली**

ननु कथं कर्मदेवतादिवचनस्य परमात्मार्थता । येन पृथक्स्थितानामपि वाक्यानां परमात्मनान्वय इत्याकाङ्क्षायास् त्रिधोत्तरं शिष्यत्रयमतेन दर्शयतीत्याह ॥ प्रतिज्ञेत्यादिना ॥ यद्यमृतत्वावाप्तये परमपुरुषज्ञानतोऽन्यः पन्था न विद्यत इति प्रतिज्ञा सिध्येत् तर्हि तदज्ञानाय प्रयतेत पुमान् । अतस्तत्सिध्यर्थं लिङ्गत्वेन मायामहदादिशब्दैः श्रीब्रह्मादिशब्दैश्च वेदतन्त्रोक्त-मार्गतो रमाम् अजशङ्करादिलोकेशादीन् यजन्तो विजानन्तश्च पुत्रवित्ताद्यैहिकं पातालाद्यामुष्मिकं च अनित्यमेव फलं लभन्त इति कर्मदेवतादिकमुच्यत इति आश्मरथ्यो मन्यत इत्यर्थः ।

### **तत्त्वप्रदीपिका**

‘एतच्छ्रेयो येऽभिनन्दन्ति मूढा जरामृत्युं ते पुनरेवापियन्ति । इष्टापूर्तं मन्यमाना वरिष्ठं नान्यच्छे्रयो वेदयन्ते प्रमूढाः । नाकस्य पृष्ठे सुकृते तेऽनुभूत्वा इमं लोकं हीनतरं वा विशन्ति’ ‘‘परीक्ष्य लोकान्कर्मचितान्ब्राह्मणो निर्वेदमायात्’’ इत्याद्युक्तप्रकारेणान्यदनित्यफलमिति यत्तस्मान्नान्य उपायो भगवत्प्राप्तिरूपायामृतत्वायेति ॥

### **तत्त्वप्रकाशिका**

यदन्यवचनस्यापि परमात्मज्ञानार्थत्वमुक्तं तत्केन प्रकारेणेत्याकांक्षायां तत्प्रदर्शनाय सूत्र-मुपन्यस्य व्याचष्टे ॥ प्रतिज्ञेति ॥ ज्ञानमेव मोक्षसाधनं नान्यदिति प्रतिज्ञाते कुतो ज्ञानमेव मुक्तिहेतुरित्याकांक्षायां तत्प्रतिज्ञासिद्ध्यर्थं हेतुत्वेन सविस्तरं श्रुत्या सपरिकरं कर्माद्युच्यते । अतो ज्ञानमवश्यमापाद्यमित्येवमाकारेण कर्मादिवचनस्य ज्ञानोपयोगित्वमित्याश्मरथ्याचार्यो मन्यत इति भावः । कर्मादिवचनं कथमुक्तप्रतिज्ञायां हेतुरित्यत आह ॥ यस्मादिति ॥ विस्तरेण सपरिकरं कर्माद्युक्त्वा ‘अमृतो वाव सोमपो भवति यावदिन्द्रः’ इत्यादिना तस्य दुःखसम्भिन्नं विनाशिफलमुच्यते । तत् परामृश्य यस्मादेवं कर्माद्यनित्यफलं तस्मान्न तन्मोक्ष-साधनम् । तस्य दुःखासम्भिन्ननित्यसुखरूपत्वात् । अतो ज्ञानान्नान्यः पन्था मोक्षायेति प्रतिज्ञा युक्तैवेत्येवं रूपेण कर्मादिवचनस्य हेतुत्वमिति भावः । तथा च श्रुतिः ‘परीक्ष्य लोकान् कर्मचितान् ब्राह्मणः’ इत्यादि ॥

### **भावदीपः**

सपरिकरमिति ॥ फलेतिकर्तव्यतासहितमित्यर्थः । कर्मादिवचनस्य ज्ञानमेव मुक्तिहेतु-रित्यस्य च हेतुहेतुमद्भावं सामान्यतो व्यनक्ति ॥ अत इति ॥ एतच्चाग्रे व्यक्तम् ॥ इत्यादि-नेति ॥ भाक्तं वानात्मवित्त्वादित्यत्र तृतीयाद्यपादे भाष्योक्तवचनेनेत्यर्थः । आदिपदेन एतत् श्रेयो येऽभिनन्दन्ति मूढा जरामृत्युं पुनरेवापियन्ति । इष्टापूर्तं मन्यमाना वरिष्ठमित्यादिग्रहः । तत्परामृश्य तदालोच्येत्यर्थः । एवं परिष्कृत्य यस्मादित्यादिभाष्यं योजयति ॥ यस्मादिति ॥ एवमित्यनुवादः कर्मादीति व्याख्या ॥ अत इति ॥ कर्मणोऽनित्यफलकत्वादित्यर्थः । युक्त्यै-वेतीत्यनन्तरं प्रत्येतीति शेषः । तेन परामृश्येति साधु । उक्तं वैराग्यजननद्वारा ब्रह्मज्ञानार्थत्वं श्रुत्या संवादयति ॥ तथा चेति ॥ व्याख्यातैषा श्रुतिराद्यनये ॥

### **वाक्यार्थमुक्तावली**

ज्ञानमेवेति ॥ नान्यः पन्था अयनायेति वाक्येन प्रतिज्ञातेत्यर्थः ॥ सपरिकरमिति ॥ फलेति कर्तव्यतासहितमित्यर्थः ॥ ज्ञानोपयोगित्वमिति ॥ विरक्तानामेव च ज्ञानमित्या-चार्योक्तरीत्या वैराग्यद्वारा ज्ञानोपयोगित्वमित्यर्थः ॥ कर्मादिवचनमिति ॥ अपामसोमममृता अभूमेति अमृतफलं प्रतिज्ञायोक्तं कर्मादिवचनमित्यर्थः ॥ दुःखसम्भिन्नेति ॥ एष्यत्या तदा-शङ्क्या वा, गतागतेन वा, ईषद्दुःखसमानाधिकरणानीत्युक्तफलमुच्यत इत्यर्थः । सूत्रे जगद्वाचित्वमन्यार्थमित्यस्ति शब्दानामिति च । नान्यः पन्था अयनायेति ज्ञानमेव मुक्तिसाधन-मिति प्रतिज्ञार्थनिश्चयस्य शब्दानां जगद्वाचित्वं लिङ्गं हेतुभूतं सदन्यार्थे भवतीति सूत्रार्थः ॥

### **तत्त्वसुबोधिनी**

यदन्यवचनस्यापीति । अन्यज्ञानजनकवचनस्येत्यर्थः । सपरिकरम् । साङ्गम् । साधिकारिकमित्यर्थः ।

### **वाक्यार्थमञ्जरी**

नान्यः पन्था इति प्रतिज्ञातो योऽर्थः ज्ञानमेव मुक्तिहेतुरिति तत्सिद्धेर्निश्चयस्य लिङ्गं कर्मादिवचनं जनकं सज्ज्ञानार्थं भवतीत्याश्मरथ्याचार्यो मन्यत इत्यर्थः ॥ सपरिकरमिति ॥ फलेति कर्तव्यतासहितमित्यर्थः । अमृतो भवतीति सम्बन्धः सभिन्नं सहितं परामृश्य आलोच्य तस्य मोक्षस्य ॥ तथाचेति ॥ तत्राकृतो नित्यपुमर्थस्य मोक्षस्य कृतेन कर्मणा सिद्धिर्नेत्युक्तेरिति भावः ।

------------------------------------------------------------------------

ॐ उत्क्रमिष्यत एवं भावादित्यौडुलोमिः ॐ

## **सूत्रभाष्यम्**

॥ ॐ उत्क्रमिष्यत एवं भावादित्यौडुलोमिः ॐ ॥ २२ ॥

उत्क्रमिष्यतो मुमुक्षोः कर्मादिना भाव्यं (साधन) साधनत्वेन अतस्तद्वक्तीत्यौडुलोमि-र्मन्यते ॥

### **सत्तर्कदीपावली**

एवं तर्हि मुमुक्षुणानुष्ठेयं कर्म न विज्ञातव्यं भगवतोऽन्यदित्यत आह ॥ उत्क्रमिष्यत इत्यादिना ॥

### **तत्त्वप्रदीपिका**

संसारादुत्क्रमणेच्छोस्तत्साधनभूतज्ञानसाधनत्वेन कर्मादिना भाव्यम् । ‘तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन’ इति श्रुतेः ।

### **तत्त्वप्रकाशिका**

प्रकारान्तरेणाऽन्यवचनस्य ज्ञानोपयोगित्वं दर्शयत्सूत्रमुपन्यस्य व्याचष्टे ॥ उत्क्रमिष्यत इति ॥ मोक्षार्थं ज्ञानमेवावश्यमपेक्षितमिति सिद्धे तत्केन साधनेन सिद्ध्यतीत्यपेक्षायां कर्मादिकमुच्यते । ज्ञानेन मोक्षमिच्छतो ज्ञानसाधनतया कर्मादेरपि भाव्यत्वात् । न च फलोक्ति-विरोधः । तस्या रुचिमात्रार्थत्वात् । ‘रोचनार्थं फलश्रुतिः’ इत्यादेः । अत एवं ज्ञानोत्पत्तौ कर्मादेरुपयोगित्वेन वेदस्तद्वक्तीत्यौडुलोमिराचार्यो मन्यत इति भावः ॥

### **गुर्वर्थदीपिका**

कर्मादिकमुच्यत इत्यत्रान्तःकरणशुद्धिद्वारा ज्ञानसाधनमिति विवेकः ।

### **भावदीपः**

प्रकारान्तरेणेति ॥ कर्मादेर्ज्ञानसाधनत्वेन प्रकारेणेत्यर्थः मुमुक्षोरित्यादिभाष्यं शेषपूर्त्या व्याचष्टे ॥ ज्ञानेनेति ॥ अत इति भाष्यस्थानुवादः । एवमित्यादिव्याख्यानम् । कर्मणो ज्ञानोपयोगित्वं च भाक्तं वेत्यत्र सर्वापेक्षा च यज्ञादिश्रुतेरश्ववदित्यत्र जिज्ञासासूत्रे च भाष्योक्तदिशाऽन्तःकरणशुद्धिद्वारेति व्यक्तमिति भावः ॥

### **अभिनवचन्द्रिका**

न च फलोक्तिविरोध इति ॥ ज्योतिष्टोमादेर्ज्ञानफलकत्वे प्रधानफलं ज्ञानमपहाय, अप्रधानस्वर्गाद्युक्तौ कारणाभावात्, स्वर्गादिफलकत्वोक्तिविरोध इत्यर्थः । एतेन– ज्योतिष्टोमादीनां स्वर्गफलमित्येवोच्यते न तु ब्रह्मज्ञानं फलं नेत्युच्यते, अतः कथं विरोधः, उभयफलत्वसम्भवादिति निरस्तम् ॥ रुचिमात्रार्थत्वादिति ॥ रुच्युत्पादनरूपकारणसद्भावेन तदुक्तिसम्भवादिति भावः ।

### **वाक्यार्थमुक्तावली**

प्रकारान्तरेणेति ॥ कर्मादेर् ज्ञानसाधनत्वेन प्रकारेणेत्यर्थः । ननु उत्क्रमिष्यतः साधन-त्वेनैव कर्माद्युपदिश्यतां किं साधनसाधनत्वेनेत्यत आह मोक्षार्थमिति ॥ तर्हि जिज्ञासो-रेवेयमिति वक्तव्यम् उत्क्रमिष्यत इति कथमित्यतः शेषपूर्वं भाष्यं योजयति न च फलोक्तीति ॥ फलान्तरार्थं क्लृप्त्यै स्वर्गकामः पुत्रकाम इत्यादिफलोक्तिवैय्यर्थ्यमित्यर्थः । अत इति भाष्य-मनूद्यैवमिति व्याख्यानम् । सूत्रे शब्दानां जगद्वाचित्वमन्यार्थं, भगवद्भानार्थमित्यस्ति । कुत उत्क्रमिष्यतो ज्ञानेन मोक्षमिच्छत एवं ज्ञानहेतुतया कर्मादेर्भावादवश्यम्भाव्यत्वादित्यौडुलोमि-राचार्यो मन्यते इति सूत्रार्थः ।

### **वाक्यार्थमञ्जरी**

ज्ञानेन बन्धादुत्क्रमणमिच्छतः पुंस एवं ज्ञानं हेतुतया कर्मादेर्भावादवश्यम्भावात्तद्वचनं ज्ञानार्थं भवतीत्यौडुलोमिराचार्यो मन्यत इत्यर्थः ॥ फलोक्तीति ॥ कर्मणां स्वर्गादि-फलकत्वोक्तीत्यर्थः ।



  

[Load More](javaऽcriptःvoid(0))
