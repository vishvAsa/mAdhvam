+++
title = "०६ प्रकृत्यधिकरणम्"
+++
## ॐ प्रकृतिश्च प्रतिज्ञादृष्टान्तानुपरोधात् ॐ

**६. प्रकृत्यधिकरणम्**

## **सूत्रभाष्यम्**

स्त्रीशब्दा अपि तस्मिन्नेवेत्याह–

॥ ॐ प्रकृतिश्च प्रतिज्ञादृष्टान्तानुपरोधात् ॐ ॥ २४ ॥

‘हन्तैतमेव पुरुषं सर्वाणि नामान्यभिवदन्ति यथा नद्यस्स्यन्दमानाः समुद्रायणाः समुद्रमभिविशन्त्येवमेवैतानि नामानि सर्वाणि पुरुषमभिविशन्ति’ इति प्रतिज्ञादृष्टान्तानु-परोधात्प्रकृतिशब्दवाच्योऽपि स एव ॥

### **सत्तर्कदीपावली**

ननु परमपुरुषे स्त्रीवाचकशब्दासम्भवात् । न ततः समाकर्षः स्त्रीषु तेषां किन्तु तास्वेव मुख्यास्ते इति पूर्वपक्षं प्रतिक्षिपतीत्याह ॥ स्त्रीत्यादिना ॥ प्रकृतं परमपुरुषमेव सर्वाणि नामानि सर्वतो मुख्यतश्च वदन्तीति प्रतिज्ञाय नदीवन्मध्ये स्थिरचरव्यवहारान् घटयन्त्यपि परमपुरुषैकायनस्वप्रवृत्तिनिमित्तधर्माण्यतस् तमेव सर्वतो मुख्यतश्च वदन्तीति दृष्टान्ताभिधानात् । प्रकृतिशब्दमुक्यार्थोऽपि स एव । एवं सति तयोरनुपरोधात् । अन्यथोपरोधादित्यर्थः ।

### **तत्त्वप्रदीपिका**

यद्यपि परत्वावरत्वादिकमपेक्षाभेदादेकत्र युगपदुपलभ्यते । एकबहुभावः कार्यकारणभावश्च कथञ्चिद्युज्यते । न तथा स्त्रीपुम्भावो युगपदेकत्र दृष्टः । तस्मान्न स्त्रीशब्दाभिधेयः परमपुमा-नित्यत आह ‘प्रकृतिश्च प्रतिज्ञादृष्टान्तानुपरोधात्’ । स्त्रीशब्दा अपीत्यादिभाष्योदितः प्रकृतिश्चेति चकारार्थः । न केवलं प्रकृतिशब्देनैव वाच्य इत्युच्यते । स्त्रीशब्दानां सर्वेषामपि वाच्य एवेति । ‘पुरुषमभिविशन्ति’ इति । मुख्यवाचकत्वेन विशन्तीत्यर्थः । अभिवदन्तीति प्रतिज्ञातत्वात् ॥

### **तत्त्वप्रकाशिका**

अत्र स्त्रीलिङ्गत्वलिङ्गेनान्यत्रैव प्रसिद्धानां स्त्रीशब्दानां परमात्मनि समन्वयप्रतिपादनादस्ति शास्त्रादिसङ्गतिः । समन्वयसूत्रे सर्वशब्दानां भगवत्परत्वमुक्तम् । सर्वान्तर्गताः प्रकृत्यादिशब्दाः श्रूयन्ते ‘एषा ह्येव प्रकृतिरविकृतिर्या प्राणेन संविशत्यदितिर्देवतामयी’ इत्यादौ । तेषां चान्य-परत्वे न सर्वशब्दाभिधेयत्वं परमात्मनः सिद्ध्यतीत्यवश्यं निर्णेयता । तत्प्रकृत्यादिशब्दवाच्यं विषयः । किं विष्णुरन्यद्वेति सन्देहः । समन्वयसूत्रमन्यत्रैव प्रसिद्धिश्च सन्देहबीजम् । न प्रकृत्यादिशब्दवाच्यो हरिरिति पूर्वः पक्षः । प्रकृत्यादिशब्दानां स्त्रीलिङ्गत्वात् । परमपुरुषे च तदयोगात् । न च रूपविशेषापेक्षयोपपत्तिः । ‘नैनं वाचा स्त्रियं ब्रुवन्’ इति तस्य स्त्रीत्व-निषेधात् । न च नपुंसकशब्दप्रवृत्तिवत्परमात्मनि स्त्रीशब्दप्रवृत्तिः । नियामकविशेषाभावेन कल्पनाऽयोगात् । न चाऽस्त्यस्त्रीभूतस्यापि स्त्रीनियामकत्वेन तच्छब्दवाच्यत्वोपपत्तिः । वशीकृतभार्येऽपि भर्तरि तत्प्रयोगादर्शनात् । न च नामानि सर्वाणीत्यादिविरोधः । उक्त-न्यायविरोधेन तत्सङ्कोचोपपत्तेः । अतः प्रकृत्यादिशब्दानां परमात्मवाचित्वाभावान्न समन्वय-सूत्रमुपपन्नमिति । सिद्धान्तयत्सूत्रमवतारयति ॥ स्त्रीशब्दा इति ॥ एवं प्राप्तं पूर्वपक्षं प्रतिक्षेप्तुं स्त्रीशब्दा अपि परमात्मनि प्रवर्तन्त इति साधयत्यत्र सूत्रकार इत्यर्थः । सूत्रं व्याचष्टे ॥ हन्तेति ॥ प्रकृत्यादिस्त्रीशब्दवाच्यश्चेश्वरो भवति । ‘हन्तैतमेव पुरुषम्’ इति श्रुतौ (परम)-पुरुषस्याशेषनामवाच्यतां प्रतिज्ञाय तत्रैव नदीसमुद्रदृष्टान्तस्योक्तत्वात् । प्रकृत्यादिस्त्रीशब्द-वाच्यताभ्युपगमे प्रतिज्ञादृष्टान्तानुपरोधादन्यथा तदुपरोधादिति भावः । हन्तेत्यास्वादने । प्रकृतिपदमन्योपलक्षकम् । प्रधानस्त्रीनामत्वात्तद्ग्रहणम् ॥

### **गुर्वर्थदीपिका**

वशीकृतभार्येऽपीत्यत्र भार्यायाः स्वगृहकृत्यादौ वशीकरणेऽपि तन्निष्ठस्त्रीत्वस्य भर्त्र-धीनत्वाभावान् नास्मत्प्रतिबन्धीति ज्ञेयम् । क्षुद्रनदीनामपि स्थूलनदीद्वारा वर्षासु समुद्रं प्रत्येव गमनेन नदीनां समुद्रगमने सङ्कोचाभावाद् दार्ष्टान्तिके केषाञ्चित् पदानां सङ्कोचे दृष्टान्त-दार्ष्टान्तिकभावोपरोधः स्यादिति भावेनोक्तम् अन्यथा तदुपरोधादिति ।

### **भावबोधः**

समन्वयसूत्र इति ॥ अव्यवहितपूर्वाधिकरणसङ्गतिस्तु कारणत्वेनेत्युक्तकारणत्वस्यात्र ‘योनिश्च हि गीयत’ इति स्त्रीलिङ्गशब्दप्रवृत्तिहेतुत्वेनोपादानादिति ज्ञातव्यम् । किं विष्णु-रिति । ‘अत्रैषा ह्येव प्रकृतिः’ इत्यादिश्रुतिगतप्रकृतिशब्दवाच्यत्वं विष्णोरस्ति न वेति चिन्ता । तदर्थं विष्णोः प्रकृत्यादिस्त्रीलिङ्गशब्दवाच्यत्वे विशेषप्रमाणं तस्य प्रवृत्तिनिमित्तत्वञ्च नास्त्युता-स्तीति तदर्थं तस्य स्त्रीलिङ्गशब्दवाच्यत्वे स्त्रीलिङ्गत्वविरोधः प्राप्नोत्युत नेति । तदर्थं स्त्रीलिङ्ग-शब्दप्रवृत्तौ किं स्त्रीत्वमेव निमित्तमुत स्वदेहादेवापत्योत्पादकत्वं वेति । ‘स्त्रीलिङ्गत्वम्’ इत्यनु-व्याख्यानोक्तपूर्वपक्षयुक्तिमाह प्रकृत्यादिशब्दानां स्त्रीलिङ्गत्वादिति । स्त्रीलिङ्गशब्दानां च स्त्रीत्वनिमित्तकत्वादिति भावः ॥ तदयोगादिति ॥ स्त्रीत्वायोगादित्यर्थः ॥ स्त्रीत्वनिषेधा-दिति ॥ न च तत्केवलस्य लौकिकस्य वा स्त्रीत्वस्य निषेधो नाज्ञेयत्वपरम् । अन्यथा नैनमस्त्री पुमान् ब्रुवन्नित्युत्तरवाक्यविरोधादिति वाच्यम्; तथात्वे पुरुषे स्त्रीशब्दप्रयोगापातादिति भावः ॥ नियामकविशेषाभावेनेति ॥ नपुंसकलिङ्गब्रह्मशब्दवाच्यत्वे ‘तदेव ब्रह्म परमं कवीनाम्’ इति श्रुतिवत् स्त्रीलिङ्गशब्दवाच्यत्वे विशेषमानाभावादित्यर्थः ॥ प्रकृत्यादिशब्दवाच्यश्चेति ॥ एतेन न केवलमाकाशादिशब्दवाच्यः किन्तु प्रकृत्यादिशब्दवाच्यश्चेति सौत्रशब्दः प्रकृत्यादिशब्द-वाच्योऽपीति भाष्येण व्याख्यात इत्युक्तं भवति ॥ दृष्टान्तस्योक्तत्वादिति ॥ तथा च नामानि सर्वाणीत्येतदपेक्षयास्य विशेषश्रुतित्वमिति भावः । सूत्रे प्रकृतिशब्दस्यैवोपादानात् कथं स्त्रीशब्दा अपीति भाष्ये उक्तमित्यत आह प्रकृतिपदमिति ॥

### **भावदीपः**

स्त्रीलिङ्गत्वमित्यनुभाष्यसूचितलिङ्गेनाऽन्यत्रैव प्रसिद्धिमाह ॥ स्त्रीलिङ्गत्वेति ॥ अत्र अधिकरणे । स्त्रीशब्दानां स्त्रीलिङ्गशब्दानामित्यर्थः । तत्तु समन्वयादिति सर्वशब्दानां परमेश्वरे समन्वय उक्त इत्यानुमानिकसूत्रभाष्येणोक्तप्रायत्वादत्र भाष्येऽनुक्तां पूर्वसङ्गतिं स्वयमाह ॥ समन्वयसूत्र इति ॥ श्रूयते श्रुतौ प्रतीयते ॥ एषेति ॥ यद्यपीयं श्रुतिस् तृतीये कामादितरत्र तत्र चायतनादिभ्य इत्यत्र भाष्ये श्रीतत्वपरत्वेनोदाहृता तथाप्येतत्पादीयोदाहरणानां मुख्यवृत्त्याऽन्य-पराणामपि सतां परममुख्यवृत्त्या ब्रह्मपरत्वस्याभिमतत्वादियमत्रोदाहृता । अत एव द्वितीये तेजोऽतस्तथाह्याहेत्यादौ भूतपरत्वेनोदाहृतैव कारणत्वेन च इत्यत्राप्युदाहृतेति ध्येयम् । या प्राणेनेति काठके अदितिशब्दः । न केवलं सिद्धान्तेऽप्यन्यपरा एवाऽत्रोदाहरणं किन्तु अन्य-परत्वरहिता उपनिषदादिगता भगवन्मात्रपराऽपि स्त्रीलिङ्गशब्दयुक्ताः श्रुतय इति सूचयितुमेतत् श्रुत्युक्तिः । तेन छन्दोनयाद्युक्तगायत्र्यादिश्रुतिरप्यनेन रूपेणात्रोदाहरणमिति सूचितम् । अन्य-परत्वे अन्यमात्रपरत्वे । औपनिषदशब्दाभिप्राये तु यथा श्रुतमेव योज्यम् । यद्वाऽन्यपरत्वेऽपि विष्णुपरत्वाभाव इत्येवार्थः । विष्णुरन्यद्वेति संशयेऽपि विष्णुर्भवति न वेत्येवार्थः । अत एव न प्रकृत्यादिशब्दवाच्यो हरिरित्येव पूर्वपक्षकोटिरग्रे वक्ष्यते । तथाऽन्यपरभगवन्मात्रपरद्विविध-वाक्यसाधारणमेतदिति ध्येयम् । अनुभाष्योक्तां युक्तिमाह ॥ स्त्रीलिङ्गत्वादिति ॥ स्त्रीलिङ्ग-वाचित्वादित्यर्थः । नारायण्यादिरूपविशेषे स्त्रीलिङ्गत्वं युज्यत इत्याशङ्क्य तत्र श्रुतिविरोधमाह ॥ न च रूपेति ॥ ननु ‘नैनं वाचा स्त्रियं ब्रुवन्नैतमस्त्री पुमान्ब्रुवन् । पुमांसं न ब्रुवन्नेनं वदन्वदति कश्चन’ इति मन्त्रे पुमांसं स्त्रियं च वदन्नेव न वदतीत्युक्तत्वादुभयात्मकं स्वरूपं प्रतीयते । अस्त्रीपुमानिति ब्रुवन्नपि न वदतीत्युक्तत्वात् स्त्रीत्वं पुंस्त्वं च प्रतीयते । विष्णो-र्लौकिकस्त्रीपुंविलक्षणत्वादस्त्रीपुमानित्यपि वदन्नपि वदतीत्याद्यैतरेयभाष्योक्त्या केवलस्य लौकिकस्य वाऽस्त्रीत्वस्य निषेधपरं तद्वाक्यम् । अन्यथा नैनमस्त्री पुमान् ब्रुवन्नित्युत्तरवाक्य-विरोधात् । तथा च रूपविशेषस्य स्त्रीत्वे श्रुतिविरोधाभावात्तदपेक्षया प्रकृत्यादिशब्दोपपत्तिरिति चेन्न पुंरूपे स्त्रीशब्दाप्रयोगापातात् । तथा च त्रिपादस्यामृतं दिवीत्युक्तश्वेतद्वीपादिस्थ-नारायणादिपुंरूपे छन्दोनयोक्तगायत्र्यादिशब्दोक्तिर्न स्यादिति तात्पर्यात् । ननु देवतादि-खट्वादिशब्दवाच्येषु स्त्रीलिङ्गाभावेऽपि स्त्रीलिङ्गशब्दवाच्यत्वं शब्दसाधुत्वमात्रेण युक्तं तद्वदिह स्यादिति चोद्यं सदृष्टान्तमुक्त्वा प्रतिज्ञादृष्टान्तेत्यादिसूत्रत्रयोक्तहेतुव्यावर्त्यहेतुना निराह ॥ न च नपुंसकेति ॥ ननु चमसवदविशेषादित्यादावुक्तस्य नामानि सर्वाणि इत्यादेरेव नियमाकत्वा-दित्यतो विशेषेत्युक्तम् । तत्तु सामान्यं वक्ष्यमाणदिशा सङ्कुचितसर्वनामपरमिति भावः ।

यद्वा बृहन्तो ह्यस्मिन्गुणा इत्यादेर्गुणपूर्णत्वरूपब्रह्मपदवाच्यत्वनियामकस्येवेह प्रकृत्यादि-स्त्रीलिङ्गशब्दप्रवृत्तिनिमित्तरूपनियामकविशेषस्याभावादित्यात्मकृतेरित्यादिसूत्रद्वयव्यावर्त्योक्तिः । तदधीनत्वसूत्रेण गतार्थत्वमाशङ्ग्य निराह ॥ न चाऽस्त्रीभूतस्यापीति ॥ एतद्वाक्यं पूर्ववद्द्वेधा व्याख्येयम् ॥ उक्तेति ॥ स्त्रीलिङ्गायोगरूपन्यायेनेत्यर्थः ॥ अत इति ॥ साधकाभावादित्यर्थः । पूर्वपक्षफलमाह ॥ नेति ॥ हरौ स्त्रीशब्दप्रवृत्त्युक्तेरसाङ्गत्यनिरासाय भाष्यार्थमाह ॥ एवमिति ॥ आकाङ्क्षाक्रमेण भाष्यं व्याचष्टे ॥ प्रकृत्यादीति ॥ सूत्रभाष्ययोः प्रकृतिशब्दस्तदादिस्त्रीलिङ्ग-शब्दमात्रोपलक्षणमित्यग्रे व्यक्तत्वादादिपदम् ॥ वाच्यश्चेति ॥ न केवलं प्रागुक्तलिङ्गशब्द-वाच्यश्चेति सौत्रचशब्दार्थोक्तिपरभाष्यस्थापिशब्दार्थो दर्शितः । ननु सर्वस्त्रीशब्दसमुच्चायक-श्चशब्द इति तत्वप्रदीपोक्तेरत्र पुनः सर्वपुल्लिङ्गशब्दसमुच्चायकत्वोक्तौ कथं सर्वस्त्रीशब्दलाभ इत्यतोऽस्मिन् व्याख्याने तल्लाभप्रकारमाह ॥ प्रकृतिपदमिति ॥ एतेन स्त्रीशब्दा अपीति सम्बन्धभाष्यमुपपादितमिति ध्येयम् ॥

### **अभिनवचन्द्रिका**

स्त्रीशब्दानामिति ॥ यद्यप्यत्र प्रकृत्यादिशब्दानामिति वक्तव्यं तथापि स्त्रीवाचकशब्दत्व-मधिकरणोपाधिरिति द्योतनाय भाष्ये ‘स्त्रीशब्दा’ इत्युक्तमिति अत्रापि स्त्रीशब्दानामित्युक्तम् ॥ प्रकृत्यादिशब्दाः श्रूयन्त इति ॥ अनेन समन्वयसूत्रप्रतिपाद्यशब्दराश्यन्तर्गतप्रकृत्यादिशब्द-निर्णायकत्वमस्याधिकरणस्य तेन सङ्गतिरित्युक्तं भवति ॥ प्रकृत्यादिशब्दानां स्त्रीलिङ्ग-त्वादिति ॥ तेषां च उत्सर्गतः स्त्रीत्वाधिकरणवाचित्वादिति भावः । नियामकविशेषाभावेति ॥ ‘तदेव ब्रह्म परमं कवीनाम्’ इति नपुंसकशब्दवाच्यत्वे नियामकविशेषवद् अत्र नियामक-विशेषाभावादित्यर्थः ॥ न चास्त्रीभूतस्यापीति ॥ अप्रकृत्यादिरूपस्येत्यर्थः ॥ उक्त-न्यायविरोधेनेति ॥ परमात्मा ‘एषा ह्येव प्रकृतिः’ इत्यादिश्रुतिगतप्रकृत्यादिशब्दवाच्यो न स्त्रीलिङ्गशब्दवाच्यताव्यापकस्त्रीत्वशून्यत्वादित्युक्तन्यायविरोधेनेत्यर्थः ॥ प्रकृतिपदमन्योपलक्षक-मिति ॥ उपलक्षकमिवोपलक्षकम् । यथोपलक्षकं काकपदं दध्युपघातकानामुपस्थापकं, तथा प्रकृतिपदमुदाहरणत्वान् न्यायविषयशब्दान्तरस्मारकमिति भावः । एतेन प्रकृतिपदस्य शब्दान्तरोपलक्षकत्वे प्रकृतिः परमात्मेत्युक्ते स्त्रीवाचकः शब्दः परमात्मेति वाक्यार्थः स्यादिति परास्तम् ।

### **वाक्यार्थमुक्तावली**

समन्वयसूत्र इति ॥ परमपुरुषे स्त्रीवाचकशब्दायोगान्न ततः समाकर्ष इत्याक्षेपा-दनन्तरसङ्गतिः ॥ या प्राणेनेति ॥ एष ह्येव प्रकृतिरिति श्रुतेः । कामादितरत्रेति सूत्रे श्रीतत्त्व-परत्वेनोदाहरणेऽपि एतत्पादीयविषयवाक्यानामन्यपरत्वमविज्ञाय मुख्यवृत्या भगवत्परत्वा-त्समन्वयो न युज्यते ॥ या प्राणेनेति काठकवाक्यस्य भगवदेकपरत्वनिर्णयादमुख्यतोऽप्यन्य-परत्वादेतत्पादे समन्वयो न घटत इति चेन्न । उपक्रमादिबलादिति प्रातिपदिकस्य भगवत्परत्व-सम्भवेऽप्यन्तरङ्गस्त्रीप्रत्ययबलान्न भगवत्परत्वमिति स्त्रीलिङ्गत्वेन रूपेण भगवत्परत्वाभावचोदने स्त्रीत्वघटनेन निर्णयोपपत्तेः । अस्मिन्पादेऽन्यपरत्वमभ्युपेत्यैव भगवति समन्वय इत्यस्या-प्रायिकत्वात् । अस्मिंश्चाधिकरणे प्रकृत्यादिशब्दे विनियमस्याबाधाच्चेति ॥ विष्णुरन्यद्वेति । अत्र नामानि सर्वाणीति श्रुतिसङ्कोचेन प्रकृत्यादिशब्दवाच्यमुत रूढियोगज्ञापकसद्भावासङ्कोचेन विष्णुरिति । तदर्थं स्त्रीलिङ्गस्य ब्रह्मणि किमसाधुत्वमयुक्तमुतयुक्तमिति ॥ न प्रकृत्यादीति ॥ ननु संशयानुसारेणान्यदिति पूर्वपक्षयितव्यम् । सत्यं किं त्वन्य इत्याध्याहारोपपत्तेः । यद्वा सिद्धान्तिनाप्यन्यपरतयाङ्गीकृतप्रकृत्यादिविवक्षया संशयकोट्युत्थानम् ।

भगवन्मात्रपरतयाभ्युगतादित्यादिशब्दे पूर्वपक्षिणस्तन्निषेधमात्रेण चरितार्थ्यादेव पूर्वपक्ष इति बोध्यम् । स्त्रिशब्दा अपीति भाष्यानुसारेण स्त्रीलिङ्गत्वमिति विवृणोति प्रकृत्यादीति ॥ तद-योगादिति ॥ स्त्रीलिङ्गशब्दानां सस्त्रीत्वनिमित्तकत्वात्परमपुरुषे स्त्रीत्वायोगादित्यर्थः । रूपविशेषात् कार्यत्वकारणत्ववदत्रापि रूपविशेषात्पुरुषत्वस्त्रीत्वे किं न स्यातामिति कारण-त्वाधिकरणेन गतार्थतामाशङ्क्य निराह न च रूपविशेषापेक्षया इति ॥ ननु केवलस्य लौकिकस्य वा स्त्रीत्वस्य निषेधपरं तद्वाक्यमन्यथा नैनमस्त्री पुमान् ब्रुवन् इत्युत्तरवाक्यविरोधात् तथा च त्रिपादस्यामृतं दिवीत्युक्तश्वेतद्वीपादिस्थे पुंरूपे छन्दोनये गायत्र्यादिशब्दोक्तिर्न स्यादिति तात्पर्यात् ॥ न च नपुंसकेति ॥ नपुंसकलिङ्गब्रह्मादिशब्दस्य विष्णोर्नपुंसकत्वाभावेऽपि कलत्रादिशब्देष्विव प्रयोगसाधुत्वात्प्रयोगवत् स्त्रीशब्दवृत्तिरिति न च वाच्यमित्यर्थः ॥ नियामकेति ॥ तदेव ब्रह्म एष एव ब्रह्मेत्यादिविशेषप्रमाणवदत्र प्रमाणाभावादित्यर्थः ॥ उक्तेति ॥ स्त्रीलिङ्गायोगरूपन्यायेनेत्यर्थः ॥ प्रकृत्यादिस्त्रीशब्दवाच्यश्चेति ॥ परमपुरुषे स्त्रीशब्दोऽनुचित इति चोदिते स्त्रीशब्दा अपि तस्मिन्नेवेति लोकरीत्यानौचित्यद्योतको वा न केवलं पुल्लिङ्ग-शब्दवाच्य इति समुच्चायको वा । सौत्रश्चशब्दो भाष्येऽपिशब्दश्चेति भावः । प्रकृतिपदमिति तेन स्त्रीशब्दा अपीति भाष्ये सामान्येन ग्रहणमिति भावः । सूत्रार्थस्तु स्पष्टः ।

### **तत्त्वसुबोधिनी**

समन्वयसूत्र इति ॥ कारणत्वेऽप्युक्त कारणत्वस्यात्र योनिश्च हि गीयते इति स्त्रीलिङ्ग-शब्दप्रवृत्तिहेतुत्वेन उपादानाद् अनन्तरसङ्गतिः ॥ प्रकृत्यादिशब्दानामिति ॥ स्त्रीलिङ्गशब्दानां च स्त्रीत्वनिमित्तकत्वादिति भावः । तदयोगादिति स्त्रीत्वायोगादित्यर्थः ॥ नैनमिति । एवं च वाचा वचनेन स्त्रियमिति नाब्रुवन्नित्यर्थः ॥ स्त्रीत्वनिषेधादिति ॥ न च तत्केवलस्य लोकस्य वा स्त्रीत्वस्य निषेधेनाहेयत्वपरम् अन्यथा नैनमस्त्री पुमान् ब्रुवन्निति उत्तरवाक्यविरोधादिति वाच्यम् । तथात्वे पुरुषे स्त्रीशब्दप्रयोगापातादिति भावः । नियामकविशेषे मानाभावादित्यर्थः ॥ प्रवृत्यादिस्त्रीशब्दवाच्यश्चेति ॥ सौत्रश्चशब्दः । प्रकृत्यादिशब्दवाच्येऽपीति भाष्ये व्याख्यात इत्युक्तं भवति ॥ दृष्टान्तस्योक्तत्वादिति ॥ तथा च नामानि सर्वाणीत्येतदपेक्षयास्य विशेष-श्रुतित्वमिति भावः । सूत्रे प्रकृतिशब्दस्यैवोपादानात् कथं स्त्रीशब्दस्यापीति भाष्ये उक्तमित्यत आह ॥ प्रकृतिपदमिति ॥ स्त्रीवाचिशब्दानामनेकत्वात् प्रकृतिशब्दग्रहणमेव कुतः कृतमित्यत आह ॥ प्रधानेति ॥

### **वाक्यार्थविवरणम्**

स्त्रीशब्दानामिति ॥ स्त्रीत्वप्रवृत्तिनिमित्तकशब्दानामिति व्याख्येयम् । तेन पुल्लिङ्गान्तरादि शब्दसङ्ग्रह इति ध्येयम् ॥ स्त्रीलिङ्गत्वात् ॥ स्त्रीत्वप्रवृत्तिनिमित्तकत्वादित्यर्थः ॥ तदयोगादिति ॥ प्रवृत्तिनिमित्तभूतस्त्रीत्वायोगादित्यर्थः ॥ तत्प्रयोगेति ॥ भार्याशब्दप्रयोगेत्यर्थः ॥ उक्त-न्यायेति ॥ प्रकृत्यादिशब्दानां स्त्रीलिङ्गत्वात् परमपुरुषे तदयोगादित्युक्तन्यायेनेत्यर्थः ॥ स्त्रीशब्दाः ॥ स्त्रीत्वप्रवृत्तिनिमित्तकाः शब्दा इत्यर्थः । एवमुत्तरत्रापि व्याख्येयम् ।

### **वाक्यार्थमञ्जरी**

स्त्रीशब्दानां स्त्रीलिङ्गवाचकशब्दानाम् ॥ एषेति ॥ स्त्रीरूपा भगवति प्रकर्षेण करोतीति प्रकृतिर् विकाररहितत्वादविकृतिरित्यर्थः ॥ या प्राणेनेति ॥ या देवोत्तमाऽदनाददिति-शब्दवाच्या भगवति मुख्यप्राणेन सह देहादौ प्रविशतीत्यर्थः ॥ स्त्रीलिङ्गत्वादिति ॥ साक्षा-दपत्योत्पादकत्वरूपस्त्रीलिङ्गवाचकत्वादित्यर्थः । तदयोगात् स्त्रीलिङ्गायोगात् । नारायणादिरूप विशेषे तत्सम्भवमाशङ्क्याह ॥ न चेति ॥ नियामकविशेषाभावेनेति ॥ नपुंसकलिङ्ग-ब्रह्मशब्दवाच्यत्वे अथ कस्मादुच्यते ब्रह्मेतिवत् स्त्रीलिङ्गशब्दवाच्यत्वे विशेषमानाभावादित्यर्थः । ॐ प्रकृतिश्च प्रतिज्ञादृष्टान्तानुपरोधात् ॐ ॥ न केवलं पुल्लिङ्गशब्दवाच्यो हरिरपि तु स्त्रीलिङ्ग-प्रकृत्यादिशब्दवाच्यश्च हन्तैतमेवेति प्रतिज्ञा यथा नद्य इति दृष्टान्तस्तयोरनुपरोधादनुसारा-दित्यर्थः ॥ दृष्टान्तस्योक्तत्वादिति ॥ तथा च नामानि सर्वाणीत्येतदपेक्षया अस्याविशेष-श्रुतित्वमिति भावः ॥ आस्वादन इति ॥ अयमर्थ आस्वादनीय एव नोदासितव्य इत्यर्थे वर्तत इत्यर्थः ॥ सूत्रे प्रकृतिशब्दस्यैवोपादानात् स्त्रीशब्दा इति कथं भाष्ये बहुवचनमित्यत आह ॥ प्रकृतिपदमिति ॥ प्रधानस्त्री रमा ॥

------------------------------------------------------------------------

ॐ अभिध्योपदेशाच्च ॐ

## **सूत्रभाष्यम्**

॥ ॐ अभिध्योपदेशाच्च ॐ ॥ २५ ॥

‘मायां तु प्रकृतिं विद्यान्मायिनं तु महेश्वरम्’ (श्वे.उ. ४-१०) ।

‘महामायेत्यविद्येति नियतिर्मोहिनीति च ।

प्रकृतिर्वासनेत्येवं तवेच्छाऽनन्त कथ्यत’ ॥ इति

वचनात्तदभिध्यैव (च) प्रकृतिशब्देनोच्यते । ‘सोऽभिध्या स जूतिः स प्रज्ञा स आनन्द’ इति श्रुतेरभिध्या च स्वरूपमेव ।

‘ध्यायति ध्यानरूपोऽसौ सुखी सुखमतीव च ।

परमैश्वर्ययोगेन विरुद्धार्थतयेष्यत’ ॥ इति ब्रह्माण्डे ॥

### **सत्तर्कदीपावली**

प्रकृतिशब्देन मायाभिधानात् । मायाशब्देन तदिच्छाभिधानात् स एव प्रकृतिशब्दार्थ इत्याह । अभिध्येत्यादिना । तदिच्छाभिधाने तस्य किमायातमित्यत आह ॥ सोऽभिध्येति ॥ न चैतदत्र विरुद्धम् ऐश्वर्ययेगादित्याह ॥ ध्यायतीति ॥

### **तत्त्वप्रदीपिका**

अभिध्यायाः प्रकृतित्वोपदेशात्स्वरूपत्वोपदेशाच्च प्रकृतिशब्दवाच्यत्वं विष्णोर्युक्तम् । जूतिः प्रेरणा । युज्यते च सुखसुख्यादिभाव ईश्वरस्य, स्वरूपस्वरूपिभाववत्प्रदेशप्रदेशिभाववच्च । यथाहीश्वरः परमाणुना सम्बध्यमानस्तादृशेनैव प्रदेशेन सम्बध्यते, नभसा सम्बध्यमानस्तु तादृशेनैव स्वरूपेण । न च तयोः प्रदेशप्रदेशिनोः परस्परभेदः । तत्स्वरूपस्याव्याप्तिप्रसक्तेः । अत एकस्यैवोभयात्मकत्वमिति । एतेनैतदपास्तम् । यदास्माकीनमीश्वरमनीश्वराः सेश्वराश्च समयिनः सावयवत्वादनित्यमव्यापिनमुपपादयन्ति । सप्रदेशस्येव सावयवस्यापि तस्य नित्यत्वव्यापित्वोपपत्तेः । कथं नु खल्विमे प्रदेशविशेषाननन्तानात्मनस्संवदमाना नावयवान् संवदेरन् । न हि वयमपि भिन्नावयवानीश्वरस्य ब्रूमः । प्रदेशविशेषवत् स्वरूपभूतानेवेति ॥

### **तत्त्वप्रकाशिका**

युक्त्यन्तरेण हरेः प्रकृतिशब्दवाच्यतां प्रतिपादयत्सूत्रमुपन्यस्य व्याचष्टे ॥ अभिध्येति ॥ ‘मायां तु प्रकृतिं विद्यात्’ इति श्रुतौ ‘प्रकृतिर्वासनेत्येवं तवेच्छाऽनन्त कथ्यते’ इति स्मृतौ च परमेश्वरे-च्छायाः प्रकृतिशब्दवाच्यत्वोपदेशाच्चासौ प्रकृतिशब्दवाच्यो भवति । न च वाच्यं श्रुतौ मायाया एव प्रकृतिशब्दवाच्यत्वं ज्ञायते नेच्छाया इति । महामायेति स्मृतौ मायाशब्दस्यापी-च्छावाचकत्वोक्तेः । न चात्रोपचारः शङ्कनीयः । श्रुतिस्मृत्योरनुशासनरूपत्वादिति भावः । इच्छायाः प्रकृतिशब्दवाच्यत्वेऽपि कुतः परमात्मनस्तदित्यत आह ॥ स इति ॥ जूतिः प्रेरणा । नेच्छा भगवत्स्वरूपम् । मायिनं तवेच्छेति तत्सम्बन्धोपदेशादित्यत आह ॥ ध्यायतीति ॥

### **भावबोधः**

परमेश्वरेच्छायाः प्रकृतिशब्दवाच्यत्वोपदेशादिति । अनेन ‘अभिध्यायाः प्रकृतित्वोपदेशात्’ इति सूत्रयोजना भवति । इति श्रुतेरभिध्या च स्वरूपमेवेति, भाष्येण सूत्रं परमात्मनोऽभि-ध्योपदेशादिति प्रकारान्तरेण व्याख्यातमिति ज्ञेयम् ।

### **भावदीपः**

युक्त्यन्तरेणेति ॥ न केवलं प्रतिज्ञादृष्टान्तोक्तिरूपयुक्त्येत्यर्थः । तथाच नियामक-विशेषाभावेनेति प्रागुक्तं प्रत्युक्तमिति भावः ॥ प्रकृतिशब्देति ॥ तदुपलक्षितस्त्रीशब्दमात्र-वाचितायां तु प्रागुक्तं सामान्यरूपमेकं साक्षाच्चेत्यत्र वक्ष्यमाण(णा)साधारणश्रुतिश्च नियामक-प्रमाणमिति भावः । भाष्ये इति वचनादित्युक्त्या सर्वमेकमिति प्रतीयते । तदपि किं श्रुति-रूपमुत स्मृतिरूपमिति न ज्ञायतेऽतस्तद्विवेचयन्नभिध्यैव चेत्यादिभाष्यवाक्येन च सूत्रे अभिध्यायाः प्रकृतित्वोपदेशाच्चेत्यर्थो विवृत इति भावेन सूत्रार्थमाह ॥ मायां त्विति ॥ स्मृतौ महामायेति पूर्वार्धोक्तेरुपयोगं शङ्कापूर्वं व्यनक्ति ॥ न चेति ॥ स्पष्टत्वाय स्मृतेरपि भाषणमिति भावः । उच्यत इत्युक्तेर्भावमाह ॥ न चेत्यादिना ॥ कुतः परमात्मनस्तदिति । एतेन परमात्मनोऽभिध्यात्वोपदेशात् प्रकृतिशब्दवाच्यत्वमित्यपि सूत्रार्थो दर्शितः ॥ तत्सम्बन्धेति ॥ मायिनमित्यत्र ‘तदस्यास्त्यस्मिन्निति’ मतुबर्थे ‘अत इनिठनौ’ ‘व्रीह्यादिभ्यश्च’ इति षष्ठ्याद्यर्थकेन्प्रत्ययान्तस्य सम्बन्धवाचित्वात् । तवेति षष्ठ्याः ‘षष्ठी शेष’ इति सम्बन्धे विधानादिति भावः ॥ अत आहेति ॥ एतच्चोभयव्यपदेशात्त्वहिकुण्डलवदित्यत्र तृतीये स्पष्टयिष्यत इति भावः ॥

### **अभिनवचन्द्रिका**

महामायेति ॥ स्मृताविति ॥ स्मृतिसमाख्यानादत्रापि स एवार्थो ग्राह्य इति भावः ।

### **वाक्यार्थमुक्तावली**

युक्त्यन्तरेणेति ॥ नामानीति श्रुतसर्वशब्दसङ्कोचेन प्रकृतिशब्दवाच्यत्वाभावे प्रतिज्ञा-दृष्टान्तविरोधो अन्यथा तदविरोध इत्युक्तयुक्त्यपेक्षयेत्यर्थः । स्मृतौ महामायेति पूर्वार्धोक्तेरुपयोगं वक्तुमाह– न च वाच्यमिति ॥ न चात्रेति ॥ कारणत्वसाम्येन गौणी न शङ्कनीयेत्यर्थः ॥ अनुशासनेति ॥ विद्यात्कथात इति वचनादिति भावः ॥ इत्यत आहेति ॥ इत्यत सूत्र-स्यार्थान्तरमाहेत्यर्थः । तथा चायं सूत्रार्थः । अभिध्यायाः प्रकृतप्रकृतिशब्दवाच्यत्वोपदेशात् परमात्मनोऽभिध्यात्वोपदेशाच्च तत्तु ब्रह्मैव प्रकृतिरिति ।

### **तत्त्वसुबोधिनी**

ननु देवदत्ते सिंहशब्दवद् इच्छायां मायाशब्दप्रयोग औपचारिकः किं न स्यादित्याशङ्क्य निषेधति ॥ न चात्रेति ॥ श्रुतिस्मृत्योरिति । अन्यथा कलशादिशब्दानामपि औपचारिकत्वं स्यादिति भावः ।

### **वाक्यार्थविवरणम्**

उपचारः मायाशब्दस्येच्छायाम् ।

### **वाक्यार्थमञ्जरी**

मायामिति श्रुतावभिध्याया ईश्वरेच्छायाः प्रकृतित्वोपदेशाच्चेच्छास्वरूपो हरिःप्रकृति-शब्दवाच्य इत्यर्थः ॥ उपचार इति ॥ विद्यादित्यादेः साधारणत्वादिति भावः ॥ तत्सम्बन्धेति ॥ इन्प्रत्ययस्य सम्बन्धवाचित्वात्तवेति षष्ठ्याश्च सम्बन्धे विधानादिति भावः ।

------------------------------------------------------------------------

ॐ साक्षाच्चोभयाम्नानात् ॐ

## **सूत्रभाष्यम्**

॥ ॐ साक्षाच्चोभयाम्नानात् ॐ ॥ २६ ॥

‘एष स्त्र्येष पुरुष एष प्रकृतिरेष आत्मैष ब्रह्मैष लोक एष आलोको योऽसौ हरिरादि-रनादिरनन्तोऽन्तः परमः पराद्विश्वरूप’ इति पैङ्गिश्रुतौ साक्षादेव प्रकृतिपुरुषत्वाम्नानात् ॥

### **सत्तर्कदीपावली**

न च केवलमिच्छाद्वारैव प्रकृतित्वमाहागमो भगवतः किं तर्हीत्यत आह ॥ साक्षाच्चेति ॥ स्त्र्यादौ विश्वस्मिन् रूपाण्यस्येति स्त्र्यादेर् विश्वस्य रूपमिव रूपमस्येति वा विश्वरूपः ।

### **तत्त्वप्रकाशिका**

तथापि नेश्वरस्य प्रकृतिशब्दवाच्यत्वम् । सर्वाणि नामानीत्येवं रूपेण विना साक्षात्प्रकृति-शब्दवाच्यत्वे श्रुत्याद्यभावात् । सर्वशब्दस्य तु सङ्कोचसम्भवात् । न चातीतसूत्रे तदप्युक्तमिति वाच्यम् । इच्छाद्वारैव प्रकृतिशब्दवाच्यतां विना साक्षादीश्वरस्यैव तदभावादित्याशङ्कां परिहरत्सूत्रं पठित्वा व्याचष्टे ॥ साक्षाच्चेति ॥ नेश्वरस्योक्तरीत्या प्रकृतिशब्दवाच्यताऽभावः शङ्कनीयः । ‘एष स्त्र्येष पुरुषः’ इति श्रुतौ साधारण्येन विना साक्षादेवेच्छाद्वारमन्तराऽपि प्रकृतिपुरुषशब्दवाच्यताम्नानादिति भावः । लोक आधारः । आलोकः प्रकाशरूपः ॥

### **भावबोधः**

साक्षादेवेति ॥ अनेन सौत्रश्चब्द अवधारणार्थत्वेन भाष्ये व्याख्यात इत्युक्तं भवति ।

### **भावदीपः**

एवं रूपेणेति ॥ प्रकृतिश्चेत्यत्रोक्तसामान्यरूपेण विना साक्षाद्विशिष्येत्यर्थः ॥ इच्छा-द्वारैवेति ॥ प्रकृतिशब्दवाच्येच्छास्वरूपत्वात् प्रकृतिशब्दवाच्य इत्येवंरूपेणेत्यर्थः । साक्षात्पदेन प्रागुक्तं सामान्यपारम्पर्यरूपद्वयमपि व्यावर्त्यमिति व्यनक्ति ॥ साधारण्येन विनेति ॥ चशब्द एवार्थ इति भावेन भाष्योक्तमनुवदति ॥ साक्षादेवेति ॥ प्रकृतीति ॥ स्त्रीशब्दमात्रोपलक्षणमेतत् ॥ पुरुषशब्देति ॥ पुल्लिङ्गशब्देत्यर्थः ॥ न हीति ॥ गुणपूर्त्यर्थत्वात् समन्वयस्येति भावः । भाष्ये चशब्दोऽवधारण इतिभावेन पञ्चम्या योग्यसाध्येनान्वयमाह ॥ नेत्यादिना ॥

### **अभिनवचन्द्रिका**

इति श्रुताविति ॥ इच्छाद्वारमन्तरापीत्यतः परम्, ‘अर्थात्’ इति शेषः । यद्यप्यत्र सूत्रे ‘साक्षादाम्नानाच्च’ इति वक्तव्यम् । तावतैवेष्टसिद्धेस् तथाप्युभयग्रहणं यद्याम्नातं स्त्रीत्वं नाङ्गीक्रियते, ततश्च प्रकृत्यादिशब्दवाच्यत्वं नेत्युच्यते, तर्हि तत्रैवाम्नातं पुरुषत्वं तच्छब्द-वाच्यत्वं न स्यादित्यनिष्टसूचनार्थम् ।

### **वाक्यार्थमुक्तावली**

साक्षादिति विशिष्येत्यर्थः ॥ श्रुत्याद्यभावादिति ॥ आदिपदेन प्रतिज्ञादृष्टान्तग्रहणम् । साक्षादीश्वरस्येति । ईश्वरः प्रकृतिरित्येवं रूपेणेत्यर्थः । सूत्रे तत्तु प्रकृतिरित्यस्ति । चोऽवधारण इत्यभिप्रेत्य साक्षादित्येतद्द्वेधा विवृण्वन् सूत्रार्थमाह– एष इति ॥ श्रुतावेषस्त्र्येष पुरुष इति स्त्रीपुल्लिङ्गशब्दवाच्यत्वं प्रतिज्ञायोदाहरणत्वेन प्रकृतिरेष आत्मैष इति वचनात्प्रकृत्युपलक्षित-स्त्रीलिङ्गवाच्यत्वमात्मोपलक्षितपुल्लिङ्गवाच्यताम्नानादित्यर्थः ।

### **तत्त्वसुबोधिनी**

नन्वियमेव तत्र मानमित्यत आह ॥ सर्वेति ॥ न चातीतसूत्रे इति ॥ अभिध्येति सूत्रे इत्यर्थः ॥ तदप्युक्तमिति ॥ सोऽभिध्येतिप्रमाणेन प्रकृत्यादिशब्दवाच्यत्वमुक्तमित्यर्थः ॥ तदभावादिति । प्रकृत्यादिशब्दवाच्यत्वोक्त्यभावादित्यर्थः । लोक आलोक इत्यनयोरर्था-प्रतीतेराह ॥ लोक इत्यादिना ॥

### **वाक्यार्थमञ्जरी**

एवं रूपेण सामान्यरूपेण साक्षाद् विशिष्य । ॐ साक्षाच्चोभयाम्नानात् ॐ । साक्षाच्च सामान्यपारम्पर्ये विनैव स्त्रीशब्दवाच्यत्वपुरुषशब्दवाच्यत्वरूपोभयस्यैव श्रुतावुक्तत्वात्प्रकृत्यादि-शब्दवाच्यो हरिरेवेत्यर्थः ॥ न हीति ॥ तथात्वे गुणपूर्त्यसिद्धेरिति भावः ॥



------------------------------------------------------------------------

ॐ आत्मकृतेः परिणामात् ॐ

## **सूत्रभाष्यम्**

॥ ॐ आत्मकृतेः परिणामात् ॐ ॥ २७ ॥

प्रकर्षेण करोतीति प्रकृतिरिति योगाच्च । प्रकृतावनुप्रविश्य तां परिणाम्य (तत्परिणाम-नियामकतया तत्र) तत्परिणामेषु स्थित्वाऽऽत्मनो बहुधाकरणात् । ‘अथ हैष आत्मा प्रकृतिमनुप्रविश्याऽऽत्मानं बहुधा चकार । तस्मात्प्रकृतिस्तस्मात्प्रकृतिरित्याचक्षत’ इति भाल्लवेयश्रुतिः ।

‘अविकारोऽपि परमः प्रकृतिं तु विकारिणीम् ।

अनुप्रविश्य गोविन्दः प्रकृतिश्चाभिधीयते’ ॥ इति नारदीये ।

न चान्यत्कल्प्यम्, अप्रमाणिकत्वात् ॥

### **सत्तर्कदीपावली**

एवं प्रकृतिशब्दस्य प्रयोगबाहुल्यं दर्शयित्वा महायोगं च तत्र दर्शयतीत्याह ॥ आत्मकृते-रित्यादिना ॥ प्रकृतावनुप्रविश्य तां महदादिबहुविकारिणीं कुर्वन् कृत्वा अर्थेष्वविकारेणै-वात्मानं प्रकर्षेण बहुधा च कारयन् तस्मात्स प्रकृतिस् तस्मात्तं प्रकृतिरित्याचक्षत इति पुनः विद्वद्रूढिरपि तत्र दर्शिता । अनेनाभिध्योपदेशादितीच्छ्यैव कांश्चित्प्रकर्षेण करोतीति सूचितम् । साक्षाच्चेतीच्छापूर्वकम् । स्वदेहादिरपि कांश्चित् । एवमविकारमेव ब्रह्म स्वेच्छया स्वयं जग-त्करोतीति श्रुतिरुक्ता । यत्तदेव परिणमते विश्वात्मना मृषा वा प्रतीयत इति कल्पनं तदयुक्त-मित्याह ॥ न चेति ॥ प्रपञ्चितं चैतदनुव्याख्याने भाष्यकारैरेव ।

### **तत्त्वप्रदीपिका**

प्रकृतावनुप्रविश्येत्यादेरयमर्थः । आत्मीयायाः प्रकृतेः परिणामात् तत्परिणामेषु नियन्तृ-त्वेन स्थित्वाऽत्मनो, बहुधाकरणात्प्रकृतिरित्युच्यते । ‘बहुधाकरणं’ बहुधाव्यञ्जनम् । तस्माच्च विष्णुरेव प्रकृतिशब्दवाच्यः ।

अत्राऽहुः प्रकृतिशब्देनोपादानकारणं ब्रह्मात्र प्रतिपाद्यते । ‘उत तमादेशमप्राक्ष्यो येनाश्रुतं श्रुतं भवति’ ‘यथा सोम्यैकेन मृत्पिण्डेन सर्वं मृण्मयं विज्ञातं स्याद्वाचाऽऽरम्भणं विकारो नामधेयं मृत्तिकेत्येव सत्यम्’ इति प्रतिज्ञादृष्टान्तानुपरोधादिति । अत आह न चान्यत्कल्प्यम-प्रमाणत्वादिति ॥ नोपादानत्वं कल्प्यं, ब्रह्मणो जगदुपादानत्वे प्रमाणाभावात् । न च ‘बहु स्यां प्रजायेय’ इति श्रुतौ जगदात्मतया बहुभावाभिध्यानमभिधीयते । ‘तत्सृष्ट्वा तदेवानुप्राविशत्’ इति ‘इमास्तिस्रो देवता अनेन जीवेनाऽत्मनाऽनुप्रविश्य’ इति च वक्ष्यमाणस्य तत्र तत्र प्रवेश-स्यैवाभिध्यातत्वात् । ‘प्रजायेय’ इति प्रजनयेयेत्यर्थः । अपरथा पौनरुक्त्यप्रसङ्गात् । ‘तदनु-प्रविश्य सच्च त्यच्चाभवत’ इत्यादिवाक्यादपि न ब्रह्मणो जगद्भाव आशङ्कनीयः । पूर्वसृष्टे पश्चात्प्रविष्टस्य तद्भावायोगात् । ‘अविकारस्सदा शुद्धो नित्य आत्मा सदा हरिः’ इति चाविकारित्वे श्रुतिः । ब्रह्मोपादानत्वे च जगतश्चेतनत्वप्रसङ्गः । मृदुपादानको हि घटो मृदात्मको लक्ष्यते । अतो नात्र प्रमाणम् । सूत्रमत्र प्रमाणमिति चेत्, नैतदुपादानत्वं सूत्रार्थतया कल्प्यम् । प्रमाणाभावात् । न ह्यस्मिन्नध्याये सति सम्भवे समन्वयादन्यत्कल्प्यम् । समन्वयसूत्राणामन्यत्राप्रमाणत्वात् ।

अन्यस्तु मन्यते, न मृदादिवदुपादानत्वमिष्यते, किन्तु शुक्त्यादिवद्रजतादेरपरिणामेनैव । न च तावता तदुपादानभाषाङ्गःप्रसङ्गी । यथा हि शुक्त्यविद्याविजृम्भितत्वाद्रजतस्य शुक्त्युपादानता कल्प्यते तथा ब्रह्माविद्याविजृम्भितत्वाज्जगतस्तदुपादानतेति । अत्रापि तदुत्तरं न चान्यदुपादानं कल्प्यम् । प्रमाणरहितत्वात् । न हि शुक्ते रजतोपादानत्वम् । न हि रजतार्थी शुक्तिकां विदन्नुपादत्ते, मृदमिव मणिकार्थी । नैतावन्तं कालमपि रजतमिहाऽसीत्, असदेव सदिति प्रत्यभादिति चोत्तरकालीनस्सार्वलौकिकः प्रत्ययस्तस्योत्पत्तिं निवारयति । कथं च पुनस्तदनव-बोधजं तज्जमभिनिविशसि । तस्य ततो भेदरहितत्वादिति चेत्तर्हि कथं तिष्ठति तस्मिन्नितर-स्यापगमः ? अनिर्वाच्यत्वादिति चेन्मैवम् । ब्रह्मणोऽप्यनिर्वाच्यत्वप्रसङ्गात् । न हि स्वतो भेदविरहिणः स्वयं भेदि स्यात् । नाप्यभेदविरहितादभेदि स्यात् । परिशेषादनिर्वाच्यं ब्रह्म स्यात् । विद्यया च विपद्येत । प्रथमं ब्रह्मणः प्रकृतित्वं कल्पयित्वा ततस्तदज्ञानस्य कल्प्यत इति च कष्टेयं कल्पना । न च तदपि कल्प्यम्, अप्रमाणत्वात्’ । प्रतिज्ञादृष्टान्तानुपरोधादेवमाश्रीयत इति चेत्, तदप्ययुक्तम् । यदि हि श्रुतौ जगदुपादानत्वमभिप्रैष्यत दृष्टान्तोऽपि तर्हि तादृगुदाहरिष्यत ।

न हि निखिलमृण्मयं कार्यजातं घटकरकमणिकमल्लकशरावोदञ्चनादिकमेकमृत्पिण्डविकारो भवति । विकारविवक्षायां तु मृदा विज्ञातयेत्येवावक्ष्यत, एकशब्दः पिण्डशब्दश्च व्यर्थः स्यात् । ‘वाचाऽऽरम्भणं विकार’ इति विकारस्य मिथ्यात्वमुक्त्वा मृत्तिकायाः सत्यत्ववचनात्प्रकृति-विकारभावविवक्षेति चेन्न । नहि वाचारम्भणशब्दो मिथ्यार्थे प्रसिद्धः । वाचाऽस्तीत्यारभ्यत एव केवलं न तथा युक्तितो वक्तुं शक्यते । अतो वाचारम्भणमिति चेन्न । परमार्थापेक्षया निर्वाच्य-मित्यपि वक्तुमशक्यत्वात् । शक्यत्वे मोक्षे च तदनुवृत्तिप्रसक्तेः । वाचारम्भणमात्रमिति चाश्रुतकल्पना । नामधेयमात्रमिति च पुनरुक्तिः । अस्मिन्पक्षे ‘मृत्तिकैव सत्या’ इति वक्तव्य इति शब्दो लिङ्गव्यत्यासश्च व्यर्थः स्यात् । न च सत्यज्ञानान्मिथ्या ज्ञातं भवति । अधिष्ठान-ज्ञानादध्यस्तस्य निवृत्तेरेवेष्टत्वात् । कथं च विकारभावादेव मिथ्यात्वं सम्प्रतिपद्येत ? विनाशि-त्वेनेति चेन्मैवम् । बाधादेव मिथ्यात्वप्रतिपत्तेः । अत एव हि रजतादिदृष्टान्त उपादित्सितः । न च घटादेर्बाधः । तस्मान्नायं मिथ्यात्वे दृष्टान्तः । किन्तु ‘यथा सोम्यैकेन’ इति सादृश्यादेक-विज्ञानेन सर्वविज्ञानं निदर्शयति । ‘वाचारम्भणम्’ इत्यादिना प्राधान्यात् । वाचारम्भण-विकारात्मकं तस्मादनित्यम् । सारम्भा वाच इत्यर्थः । धर्मधर्म्यभेदात्, साङ्केतिकनामानीत्युक्तं भवति, तान्यनित्यानि । मृत्तिकेति नामधेयमेव सत्यं सततप्राप्तं सदातनं वा, नित्यमित्यर्थः । साधुगुणं प्रधानगुणं प्रधानमिति चोक्तं भवति । प्रधानज्ञानादप्रधानमपि ज्ञातं भवतीति च लोकव्यवहारः । तस्मान्नात्र प्रकृतिविकारभावो विवक्षित इति न ब्रह्मणो जगदुपादानत्वम् । तस्मात्सुष्ठूक्तं न चान्यत्कल्प्यमप्रमाणत्वादिति ॥

### **तत्त्वप्रकाशिका**

नन्वेवं प्रकृतिशब्दवाच्यत्वे हरेः श्रुत्युक्तेऽपि कथं तद्युज्यते निमित्ताभावात् । न हि सङ्केतमात्रमभ्युपगम्यत इत्याशङ्कां परिहरत्सूत्रं पठित्वा फलितं तावदाह ॥ आत्मेति ॥ न परमात्मनि प्रकृतिशब्दवृत्तौ निमित्ताभावः । प्रकृष्टा कृतिर्यस्येति योगस्यैव भावादित्यर्थः । कथं प्रकृष्टेश्वरस्य कृतिरित्यतः सूत्रं व्याचष्टे ॥ प्रकृताविति ॥ प्रकृतेः स्वतः परिणामसामर्थ्या-भावात्तदनुकूलतया तां प्रविश्य महदादिरूपेण परिणामयतीति प्रकृतिपरिणामादनन्तरम् आत्मानं च महदादिप्रेरणाय बहुधा करोतीति प्रकर्षेण कृतिर्विष्णोरित्यर्थः । सूत्रार्थे श्रुतिस्मृती चाऽऽह ॥ अथेति ॥ प्रकृतिमनुप्रविश्य तां परिणाम्य तत्परिणामप्रेरकत्वेन आत्मानं बहुधा चकार तस्मात्प्रकृतिशब्दवाच्यः । यस्मात् प्रकृतिशब्दवाच्यस् तस्मात् प्रकृतिरित्याचक्षत इत्यर्थः । स्मृतिरप्येवं व्याख्येया । अपव्याख्यां दूषयति ॥ न चेति ॥ ब्रह्मण एव जगदुपा-दानत्वं प्रकृतिश्चेत्यादिसूत्रैरुच्यत इति यद् ब्रह्मणः परिणामित्वं सूत्रार्थतया कल्प्यते । न तद्युक्तम् । ब्रह्मणो जगदुपादानत्वे प्रमाणाभावादित्यर्थः । न चैकविज्ञानेन सर्वविज्ञानं प्रतिज्ञाय मृत्पिण्डादिदृष्टान्तोक्त्यैव तत्सिद्धिः । तस्यान्यार्थमिति सूत्रव्याख्याने सम्यग्व्याख्यातत्वात् । किं चात्र ब्रह्मणः परिणामित्वोक्तिरसङ्गतेव भवति । एतदध्यायस्याशेषशास्त्रस्य ब्रह्मणि समन्वयप्रतिपादनाय प्रवृत्तत्वात् । स्यादेतत् । श्रुतीनां प्रधानपरत्वं वदति सांख्ये निरस्ते कथं प्रधानाभावे जगदुत्पत्तिरिति शङ्का भवत्येव तन्निरासाय ब्रह्मणो जगदुपादानत्वोक्तिः सङ्गतेति । मैवम् । किं प्रधानस्य शास्त्रप्रतिपाद्यतामात्रं प्राङ् निषिद्धं तत्स्वरूपमेव वा । आद्ये का ब्रह्मणो जगदुपादानत्वोक्तेः सङ्गतिः । न ह्याकाशादिशब्दानाम् औपनिषदानां ब्रह्मणि समन्वयेऽभिहिते कथं तर्हि जगदवकाश इति शङ्कोत्पन्ना नापि सूत्रकृता पराकृता । न द्वितीयः । तदुक्ते-रेवाऽत्राऽसङ्गतत्वात् । ब्रह्मणो जगत्कारणत्वसिध्यर्थं तदुक्तिरिति चेन्न । निमित्तत्वेन तदुपपत्तेः । अथापि स्यात् प्रधानप्रतिपादकवाक्यस्य ब्रह्मणि समन्वयेऽभिहिते तत्प्रमाणा-भावेनाऽभावः प्राप्त इति । मैवम् । तथाऽऽकाशाद्यभावप्राप्तेरपि प्रसङ्गात् । प्रमाणान्तरेण तत्सिद्धिरिति चेत्सममत्रापीत्यलम् ॥

### **गुर्वर्थदीपिका**

यस्मात्प्रकृतिशब्दवाच्य इत्यत्र प्रकृतिविकारेषु बहुधाकरणाख्यप्रवृत्तिनिमित्तेन प्रकृतिशब्द-वाच्य इत्यर्थः । अलमित्यनेन साङ्ख्यनिराकरणस्य समयपादे करिष्यमाणत्वेन पुनरत्रापि तत्करणवैयर्थ्यात् कृत्स्नस्याप्यस्य पादस्य समन्वयाध्याये अन्तर्भावलक्षणसङ्गत्यभावश्चेत्यादि दूषणानि सूचयति ।

### **भावबोधः**

अन्वित्यस्यार्थो अनुकूलतयेति ॥ सूत्रे परिणामादिति ल्यब्लोपनिमित्ता पञ्चमीत्यभिप्रेत्य तां परिणाम्येत्युक्तम् । ल्यप् च क्त्वादेशः । क्त्वाचात्मकारणापेक्षया प्रकृतिपरिणामस्य पूर्वकालिकत्वे इत्यभिप्रेत्याह परिणामादनन्तरमिति ॥

### **भावदीपः**

प्रवेशावैयर्थ्यं वदन् शब्दार्थमाह ॥ प्रकृतेरिति ॥ सूत्रे परिणामादिति पञ्चमी ल्यब्लोप-निमित्तेति भावेन भाष्ये परिणाम्येत्युक्तम् । तत्र ल्यबादेशस्थानिनः पूर्वकालार्थक्त्वाप्रत्यय-स्यार्थमाह ॥ प्रकृतिपरिणामादनन्तरमिति ॥ आत्मकृतिर्व्यर्थेत्यतस् तत्र परिणामेषु स्थित्वेति भाष्यम् । तदर्थमाह ॥ महदादीति ॥ श्रुतौ शेषमाह ॥ तामित्यादिना ॥ द्विरुक्तेरपौन-रुक्त्याऽर्थभेदमाह ॥ तस्मादिति ॥ एवमिति ॥ अनुप्रविश्येत्यनन्तरं तामित्यादिशेषो ध्येय इत्यर्थः । अप्रतीतेराह ॥ अपव्याख्यामिति ॥ अप्रामाणिकत्वमसङ्गतेरुपलक्षणमिति भावेनाह ॥ किं चेति ॥ न चाऽव्यक्तस्वरूपं भगवता निषिद्धम् । भारतादौ साधितत्वादिति द्वादश-गीताभाष्योक्तमिह सङ्गमयितुं शङ्कामाह ॥ स्यादेतदिति ॥ वदतीति सप्तम्यन्तम् ॥ निरस्त इति ॥ आनुमानिकाद्यधिकरणत्रयेण परभाष्योक्तदिशा निरस्त इत्यर्थः । पराकृता अवकाशा-भावशङ्केत्यनुकर्षः । तदुक्तेरेव प्रधानस्वरूपनिषेधोक्तेरेव इत्यर्थः ॥ जगत्कारणत्वेति ॥ जगदुपादानत्वेनेति योज्यम् ॥ तदिति ॥ ब्रह्मणो जगत्कारणत्वोपपत्तेर् इत्यर्थः । एतेन न चेत्यादिभाष्यं ब्रह्मणो जगत्कारणत्वसिद्ध्यर्थं प्रधानस्वरूमेव प्राक्प्रकृतं सूत्रकृता निषिध्यत इति यत्कल्प्यते तन्न युक्तम् । जगत्कारणत्वस्य अन्यथोपपत्त्या प्रधानस्वरूपनिरासस्याऽ-प्रामाणिकत्वादित्यपि व्याख्यातं भवति । तथा प्रधानस्याऽप्रामाणिकत्वाद्ब्रह्मैवोपादान-मित्येत्सूत्रार्थतया यत्कल्प्यते न तद्युक्तम् । प्रधानाभावस्याऽप्रामाणिकत्वादित्यपि भाष्यार्थं मत्त्वा शङ्कान्तरं निराह ॥ अथापि स्यादिति ॥

### **अभिनवचन्द्रिका**

सङ्केतमात्रमिति ॥ रूढिमात्रमित्यर्थः ॥ प्रकृष्टाकृतिर्यस्येति ॥ स्वरूपमिति शेषः । एतेन प्रकृतिशब्दस्य स्त्रीलिङ्गत्वेन यस्येति पुल्लिङ्गेन विग्रहप्रदर्शनमयुक्तमिति परास्तम् । प्रकृष्टा कृति-रित्येव विवक्षितत्वात् । यस्य स्वरूपमित्युक्तिस्तु कृतित्वाभावात् प्रकृष्टा कृतिरिति योगो न युक्त इति शङ्कानिरासार्थम् ॥ सम्यग्व्याख्यातत्वादिति ॥ एकेन मृत्पिण्डेन ज्ञातेन ज्ञातमपि घटादिकं ज्ञातफलं भवति विशेषज्ञानात् । एवं परमात्मनि ज्ञाते सर्वं ज्ञातफलं भवतीति व्याख्यातत्वादित्यर्थः । इदमेव व्याख्यानं सम्यक्, न परख्याख्यानम् । एकमृत्पिण्डो-पादानकत्वाभावात्सर्वस्येति भावः ।

### **वाक्यार्थमुक्तावली**

फलितमिति ॥ प्रकृष्टाकृतिरिति, क्तिनोभावे विहितत्वात् करोतीति फलितप्रदर्शनमिति भावः । योगाच्चेति चशब्दोऽवधारणार्थतया व्याख्यातो योगस्यैवेति । अन्वित्यस्यार्थोऽनु-कूलेति । सूत्रे परिणामादिति ल्यब्लोपनिमित्ता पञ्चमीत्यभिप्रायेण भाष्ये अनुप्रविश्य परिणाम्य-स्थित्वेत्युक्तमिति भावेन ल्यबादेशस्थानिनः पूर्वकालार्थकत्वाप्रत्ययस्यार्थमाह प्रकृतिपरिणामा-दनन्तरमिति ॥ स्मृतिरप्येवमिति ॥ अनुप्रविश्येत्येतदनन्तरं तामित्यादिशेषपूर्त्या व्याख्याये-त्यर्थः । ततश्च परिणामात् परिणामकारणं प्रकृतिमनुप्रविश्य तां महदादिरूपेण परिणाम्य तत्परिणामं महदादिकं नियमनायाधिष्ठाय तन्नियामकतयाऽत्मनो बहुधाकरणात्प्रवृत्तिनिमित्तात् प्रकृतिर्विष्णुरेवेति सूत्रार्थः ॥ प्रकृतिश्चेत्यादिसूत्रैरिति ॥ न केवलं ब्रह्म जगत्कर्तृ किन्तु उपादानमपि येनाश्रुतं श्रुतं भवति, यथासौम्येकेन मृत्पिण्डेनेति प्रतिज्ञादृष्टान्तानुपरोधात् । ‘सोऽकामयत’ ‘बहुस्याम्’ इति बहुभवनसङ्कल्पोपदेशाच्चोपादानं ब्रह्म सर्वाणि हवा इमानि भूतान्याकाशादेव समुत्पद्यन्ते आकाशं प्रत्यस्तं यन्तीति साक्षाद्ब्रह्मण्येवोभयोर्जगदुत्पत्तिलय-योरभिधानाच्च । न ह्यनुपादाने कार्यस्य लयस् तदात्मानं स्वयमकुरुतेत्यात्मकृतेरात्मन एव कर्मत्वोक्तेः । सच्च त्यच्चाभवदिति, परिणामोक्तेश्च ॥ यद्भूतयोनिमिति ॥ योनिशब्दाच्चोपादानं ब्रह्मेति प्रकृतिश्चेत्यादिसूत्रैरुच्यत इत्यर्थः ॥ भाष्ये अप्रामाणिकत्वाच्चेति ॥ चशब्दान्वयं मत्वा तत्समुच्चये बाधकमाह किं चेति ॥ ननु न त्रिपाद्यां साक्षात्समन्वयः किन्तु समन्वयविरोधिनः प्रधानाद्यवरत्वस्य निरासो ऽतः समन्वयः कुतः सङ्गतत्वादन्तर्भावः । न चास्मिन्नधिकरणे प्रधानशाब्दत्वस्यापि निरासान्न पादान्तर्भाव इति वाच्यम् ।

आनुमानिकनये महतः परमव्यक्तमिति प्रधानपरत्वं वदति सांख्ये अर्वाग्बिलइत्यादेः सर्वत्र वक्तुं शक्यत्वादयं चमस इति यथा न निर्णय एवमविशेषादजाप्रधानमिति निर्णय इति निरस्ते न सङ्ख्योपसङ्ग्रहादित्यत्र यस्मिन् पञ्चपञ्चजना इति श्रुतेः पञ्चविंशतित्वात्मकप्रधानपरत्वं वदति सांख्ये पञ्चविंशतितत्वानां नानाभावात् पञ्चशो ऽवच्छेदकधर्माभावादात्माकाशयोरतिरेकाच्च न तदत्र विवक्षितमिति निरस्ते कारणत्वेत्यधिकरणे तद्भेदे तर्ह्यव्याकृतमासीदित्यादिश्रुतेः प्रधान-परत्वं वदति सांख्ये आत्मन आकाश इत्यत्राकाशादिषु कारणतया व्यपदिष्टस्यैवाव्याकृत-कृताकाशे कारणत्वेनोक्तेरिति निरस्ते प्रधानाभावे जगदुत्पत्तिर्न स्यादिति शङ्कायां तन्निरासाय ब्रह्मणो जगदुपादानत्वोक्तिरिति सङ्गतिरिति भावेन शङ्कते स्यादित्यादिना ॥ तदुक्तेरेवेति ॥ प्रधानस्वरूपनिषेधोक्तेरेवेत्यर्थः ॥ जगत्कारणत्वेति ॥ तदुपादानतयेति योज्यम् ॥ एतेन न चेत्यादिभाष्यं ब्रह्मणो जगत्कारणत्वसिध्यर्थं प्रधानस्वरूपमेव प्राक् सूत्रकृता निषिध्यतामिति प्रधानस्वरूपनिषेधं विना जगत्कारणत्वस्यान्यथोपपत्या कल्पकाभावेनाप्रामाणिकत्वात्सूत्रकृता प्रधानस्वरूपं प्राङ्निषिध्य तथा योगादिति भाष्यं प्रकारान्तरेण व्याख्यातं भवति ॥ तथा प्रधानस्याप्रामाणिकत्वाद् ब्रह्मैवोपादानमित्येतत्सूत्रार्थतया यत्कल्प्यते न तद्युक्तम् ॥ प्रधानस्य प्रमितत्वेन तदभावस्याप्रामाणिकत्वादित्यपि भाष्यार्थं मत्वा शङ्कान्तरं निराह– अथापीति ॥

### **तत्त्वसुबोधिनी**

निमित्ताभावादिति ॥ प्रवृत्तिनिमित्तवत्येव शब्दस्य मुख्यत्वादिति भावः । ननु प्रकृतिशब्द प्रवृत्तिनिमित्तस्य भगवत्यभावेऽपि श्रुतिबलाद् वाच्यत्वं सेत्स्यतीत्यत आह ॥ न हीति ॥ तथात्वे प्रकृतिशब्दस्य सङ्केतमात्रं स्यात् । एवं च गुणपूर्तिसिद्धिर् न स्यादिति भावः । प्रकृतौ भगवदनुवेशः किमर्थमित्यत आह ॥ प्रकृतेरिति ॥ तस्या अचेतनत्वेन समर्थत्वादिति भावः । तदनुकूलतया परिणाम्यनुकूलतया । अनु इत्यस्यार्थोऽनुकूलतयेति । परिमाणादिति ल्यब्लोप-निमित्तपञ्चमीत्यतः परिणाम्येत्युक्तम् । ल्यप्चक्त्वादेशः क्त्वाचात्मकरणापेक्षया प्रकृति-परिणामस्य पूर्वकालिकत्वमित्यभिप्रेत्याह ॥ परिणामादनन्तरमिति ॥ अप्रतीतार्थत्वात् श्रुतिं व्याचष्टे ॥ प्रकृतिमिति ॥ उक्तव्याख्यां स्मृतावतिदिशति ॥ एवमिति ॥ निर्विकारः परमः । विकारिणीं प्रकृतिं प्रविश्य तां परिणाम्य तत्परिणामप्रेरकतया अनुमानं बहुधा चकार । यस्मा-त्तस्मात् प्रकृतिशब्दवाच्यः । यस्मात्प्रकृतिशब्दवाच्यो ऽतः प्रकृत इत्यभिधीयत इत्यर्थः । ब्रह्मण उपादानत्वकथनम् अध्यायासङ्गतं चेत्याह ॥ किं चेति ॥ प्रकृतेर् उपादानत्वे निषिद्धे उपादानाभावात् कथं जगदुत्पत्तिरत आह ॥ न हीति ॥ तदुक्तेरेवेति ॥ प्रधानाभावोक्तेरित्यर्थः ॥ निमित्तत्वेन तदुपपत्तेरिति ॥ प्रधानस्वरूपानिषेधेऽपि ब्रह्मणो निमित्तत्वेन जगत्कारणत्वो-पपत्तेरित्यर्थः ।

### **वाक्यार्थविवरणम्**

निमित्तेति ॥ योगरूढ्यादिनिमित्तेनेत्यर्थः ॥ स्मृतिरपीति ॥ अनुप्रविश्य तां परिणाम्य तत्परिणामप्रेरकत्वेनात्मानं बहुधा चकार । तस्मात् प्रकृतिशब्दवाच्यस् तस्मात्प्रकृतिरित्यभि-धीयत इति व्याख्येयमित्यर्थः ॥ निरस्त इति ॥ आनुमानिकमित्याद्यधिकरणेषु इत्यर्थः । प्रधानस्य शास्त्रप्रतिपाद्यत्वाभावे कथं जगदुत्पत्तिरित्याशङ्कानिवर्तकत्वेन तदुक्तिः सङ्गतेत्यत आह ॥ न हीति ॥ तदुक्तेरेवेति ॥ प्रधानस्वरूपनिषेधोक्तेरेवात्र चतुर्थपादेऽसङ्गतत्वात् । तथात्वे हि कथं जगदुत्पत्तिरित्याशङ्कायां ब्रह्मणस्तदुक्तिः सङ्गता स्यादित्याशयः ॥ तदुक्तिः प्रधानस्वरूपनिषेधोक्तिः । तदभावे तस्यैव जगत्कारणत्वप्राप्त्या न ब्रह्मणस्तत्सिद्धिरिति भावः ॥ तदुपपत्तेरिति ॥ जगत्कारणत्वोपपत्तेरित्यर्थः । एवं च प्रधानस्वरूपं मा निषिध्यताम् । तथापि ब्रह्मणो जगत्कारणत्वं निमित्तत्वेन भविष्यति । प्रधानस्य तूपादानत्वेनेति विरोधा-भावादिति भावः । वाक्यस्य ‘महतः परमव्यक्तम्’ इति वाक्यस्य । तत्तत्र प्रधानसद्भाव इत्यर्थः । प्राप्तो भवन्मत इति शेषः । तथेत्यनन्तरम् आकाशादिप्रतिपादकवाक्यस्य ब्रह्मणि समन्वयेऽभिहिते तत्प्रमाणाभावेनेत्येतावान् वाक्यशेषः ॥

### **वाक्यार्थमञ्जरी**

परिणामात् प्रकृतेः परिणामं विधाय तत्रात्मनो बहुधाकरणात्प्रकृतिशब्दवाच्यं ब्रह्मेत्यर्थः । अन्वित्यस्यार्थोऽनुकूलतयेति । स्मृतावनुप्रवेशस्य प्रकृतित्वप्रयोजकत्वमुच्यत इति प्रतीति-निरासायाह ॥ स्मृतिरपीति ॥ अनुप्रविश्येत्यनन्तरं तां परिणाम्येत्यादि द्रष्टव्यमिति भावः । प्रतिज्ञाय येनाश्रुतं श्रुतं भवतीत्यादिना युक्त्या यथासोम्येत्यादिना ॥ तत्सिद्धिरिति ॥ घटादेर्मृदुपादानकत्वेन तज्ज्ञाने ज्ञातत्ववज्जगतोऽपि ब्रह्मोपादानकत्वेन तज्ज्ञाने ज्ञातत्व-मित्युक्तावुपादानत्वं सिध्यतीत्यर्थः । व्याख्यातत्वात् । यथैकेन मृत्पिण्डेनेत्यादिना निरस्ते आनुमानिकमित्यादिना असङ्गतिमेव दृष्टान्तोक्त्योपपादयति ॥ तदुक्तेरिति ॥ प्रधानस्वरूप-निषेधोक्तेरित्यर्थः ॥ जगत्कारणत्वेति ॥ उपादानत्वेनेति शेषः ॥ सममिति ॥ प्रकृतेरपि साक्षिवेद्यत्वादिति भावः । अत एवोक्तं पद्धतौ प्रकृतिः कालोऽव्याकृताकाशश्चेति ब्रह्मणो जगदुपादानत्वे निर्विकारोऽक्षरः शुद्ध इत्यादि बहुमानविरोध इत्याशयेनाह ॥ अलमिति ॥

[Load More](javaऽcriptःvoid(0))
