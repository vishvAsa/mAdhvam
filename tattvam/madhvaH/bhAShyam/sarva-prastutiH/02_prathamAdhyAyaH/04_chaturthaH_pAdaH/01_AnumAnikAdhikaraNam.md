+++
title = "०१ आनुमानिकाधिकरणम्"
+++
## ॐ आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ॐ

**अथ प्रथमाध्यायस्य चतुर्थः पादः**

**१. आनुमानिकाधिकरणम्**

## **सूत्रभाष्यम्**

॥ ॐ श्रुतिलिङ्गादिभिरन्यत्रैव प्रसिद्धानामपि शब्दानां सामस्त्येन विशेषहेतुभि-र्विष्णावेव प्रवृत्तिं दर्शयत्यस्मिन्पादे ।

॥ ॐ आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ॐ ॥१॥

‘तत्तु समन्वयात्’ (ब्र.सू.१-१-४) इति सर्वशब्दानां परमेश्वरे समन्वय उक्तस् तन्न युज्यते । यतो ‘अव्यक्तात्पुरुषः परः’ (क.उ.१-३-११) इति साङ्ख्यानुमानपरिकल्पितं प्रधानमप्येकेषां शाखिनामुच्यत इति चेन्न तस्यैव पारतन्त्र्याच्छरीररूपकेऽव्यक्ते विन्यस्तस्य परमात्मन एवाव्यक्तशब्देन गृहीतेः । कप्रत्ययः कुत्सने । परमात्मन एवाव्यक्तशब्दः । तत्तन्त्रत्वेन तच्छरीररूपत्वादितरस्याप्यव्यक्तशब्दः । ‘तुच्छे(च्छ्ये)नाभ्वपिहितं यदासीत्’ (ऋ.सं.१०-१२९-३) इति दर्शयति च ।

‘अव्यक्तमचलं शान्तं निष्कलं निष्क्रियं परम् ।

यो वेद हरिमात्मानं स भयादनुमुच्यत’ इति पिप्पलादशाखायाम् ।

‘अक्षरं ब्रह्म परमम्’ इत्युक्त्वा ‘अव्यक्तोऽक्षर उच्यते’ (भ.गी.८-३,२१) इति वचनाच्च ॥

### **सत्तर्कदीपावली**

अधिगते सर्वाधिकासाधारणे समन्वये अतिमुख्याधिकारिविषये महासमन्वये दुर्गमेऽपि बुद्धिरप्रभवतीत्यधुना सोऽभिधीयते भगवत इति भावेन पादार्थमाह ॥ श्रुतिलिङ्गादिभिरिति ॥ न चान्यत्र प्रसिद्धानामन्नप्राणेन्द्रादिशब्दानां समन्वयः प्रथमपाद एवोक्तः, न हि विष्ण्वावपि प्रसिद्धाः । तथा च सति तृतीयपादभेदानुपपत्तिरित्यत उक्तम् ॥ श्रुतिलिङ्गादिभिरिति ॥ अत्र प्राणेन्द्रादिशब्दानां बलवच्छ्रुत्यादिभिर् विष्णौ समन्वय उक्तः । दुःखादिशब्दानां तु तैरप्यन्यत्रैव प्रसिद्धेः । प्रसिद्धश्चायं विशेषोऽन्नादिशब्देभ्यो दुःखादिशब्दानाम् । न चैतत्पादतया गोचरः कोऽपि वैदिकशब्दः दुर्गमत्वेऽपि शिष्यत इति वोत्तराधिकरण एकस्मिन्नेव स्वरवर्णपदात्मनापि सर्ववेदसमन्वयाभिधानाद् वा सामस्त्येनेति । न चैवं सति भगवतः पुनरुक्तिसम्भवो वा शङ्कनीय इत्याह ॥ विशेषहेतुभिरिति ॥ ननु येषां वेदवचसामन्यपरत्वे ब्रह्मलक्षणमतिव्यापकं स्यात्तेषामेव समन्वयोऽभिधेयो न तु सर्वेषामिति शङ्कां परिहरत्सूत्रमुपन्यस्य तदंशोक्तं पूर्वपक्षं सविषयलक्षणमुक्तं सर्वजगज्जन्मादिकारणत्वात्सम्पूर्णं ब्रह्मेति । तदुभयं चास्य मूलम् । न ह्यानुमानिकमपि गुणसर्वस्वं शास्त्रं विना विशेषेण ज्ञातुं शक्यम् ॥ अयमयं भगवद्गुण इति ॥ अतस्तद्विशेषतो विज्ञापयितुं सर्वशब्दसमन्वयश्चतुर्थसूत्र उक्तः ॥ तन्न युज्यते इति ॥ यस्मात्साङ्ख्यानुमानकल्पितमचित्प्रधानमप्यादिकार्यात्, महतः परं विविधकार्याश्रयत्वेन व्याप्त-मपि तत्तद्दोषानोक्तमिति सूक्ष्मं चेत्यादि महागुणमुच्यते । नायमव्यक्तशब्दार्थो भगवान् अव्यक्तात्पुरुषः पर इत्यस्य पुरुषादवरत्वावगमात् । पुरुषश्च अव्यक्तात्परतोऽत्र जीवो भवितुमर्हति तस्य योनिमन्ये प्रपद्यन्त इत्यादिदुःखसम्बन्धावगमात् । न च भगवान् दुःखी बद्धो अवरो वा सर्वप्रमाणविरोधात् । अतोऽत्र गुह्यं ब्रह्मेत्यादिवाक्यपर्यालोचनया अर्थाज्जीव-परयोरैक्यमागच्छतीत्यनया दिशा पूर्वपक्षकरणन्यायेन पूर्वपक्ष इति भावः । सिद्धान्तांशं व्याचष्टे ॥ नेत्यादिना ॥ जीवे हिंसाहेतुत्वात्तत्प्रेर्यमाणत्वाच्छरीररूपकमव्यक्तम् । तस्यैव भगवत एव । जीवस्य तच्छरीरत्वावगमात् । य आत्मा शरीरं यस्य तेजः शरीरमित्यादौ शरीरतद्वतोश्च एकनियम्यत्वदर्शनात् । तद्गतस्य हरेरेव अव्यक्तनाम्ना उक्तेर्न उक्तदोष इत्यर्थः । शरीरस्य रूपमिव रूपमस्येति शरीररूपम् । जडाव्यक्तं तु शरीररूपमपि सम्यक् न भवति तुच्छशब्दा-दित्येतदर्थः कप्रत्यय इत्याह ॥ कप्रत्यय इति ॥ ननु मञ्चस्थे मञ्चशब्दवदव्यक्त-गहराव्यक्तशब्दश्चौपचारिकस् तत्र स्यादित्यत आह ॥ परमात्मन एवेति ॥ तुच्छतमेतज् जडाव्यक्तिं विन्यस्तं चात्र परमात्मेत्येतदर्थत्वेन सूत्रोपात्तश्रुतिं दर्शयति ॥ तुच्छेनेति ॥ तुच्छं न भवति गुणतो तमः शब्दोक्तम् आसमन्तात् सर्वैर्गुणैर् भूमात्मकम् । आनीदवातमित्युक्तं ब्रह्म । एवमव्यक्तविन्यस्तस्य परमात्मन एवाव्यक्तशब्दः सांख्यश्चेत्तत्र तस्य प्रयोगो योगश्चा-पेक्षितः । तत्र तावत्प्रयोगश्च शब्दसूचितश्रुतीतिहासयोरस्तीत्याह ॥ अव्यक्तमित्यादिना ॥

### **तत्त्वप्रदीपिका**

‘महतः परमव्यक्तमव्यक्तात्पुरुषः परः’ इति काठकानां शाखायामव्यक्तशब्देन प्रधानं परिपठ्यते । तस्य महतः परत्वात्पुरुषादवरत्वाच्च । न ह्यवरत्वं परस्य कयाऽपि विधया पश्याम इत्याशङ्का । परिहारभाष्यस्यायमर्थः । तस्यैव विष्णोः शरीररूपमव्यक्तम् । तदधीनत्वाच्छरीरमिव रूपमस्येति शरीररूपं, न तु हरेश्शरीरत्वात्तस्येति शरीररूपमित्युक्तम् । न च शरीरकल्पनायोग्यं तदिति कप्रत्ययेन कुत्सयामास । तस्मिन्नव्यक्ते नियामकत्वेन वर्तमानो विष्णुरेवाव्यक्तशब्देन गृह्यते । परमात्मन एवाव्यक्तशब्दो मुख्यः । तत्तन्त्रत्वेन तदावरकत्वेन च तच्छरीररूपकत्वादि-तरस्याव्यक्तशब्दः । ‘तुच्छ’मल्पं गुणतः । परमापेक्षयाऽल्पत्वं प्रकृतेः । आ समन्ताद्भूमात्म-कत्वादाभु ब्रह्म । यद् ब्रह्म प्रकृत्याऽपिहितमासीत् तदेव ‘तपसो’ ज्ञानस्य महत्तया प्रधानमासीत् । अव्यक्तमिति ज्ञातुमसुशकम्, अचलं न चाल्यं, शान्तं पूर्णसुखं, निष्कलं षोडशकलावर्जितं, निष्क्रियं न क्रियत इति ॥

### **तत्त्वप्रकाशिका**

एतत्पादप्रतिपा(द्यं दर्शयति)द्यमाह ॥ श्रुतीति ॥ अन्यत्रोभयत्र च प्रसिद्धानां नाम-लिङ्गात्मकानां शब्दानां भगवति समन्वये सिद्धेऽवसरप्राप्तमन्यत्रैव प्रसिद्धानामुभयविधशब्दानां विष्णौ समन्वयं वक्त्यस्मिन्पादे सूत्रकार इत्यर्थः । नन्विन्द्रादिशब्दानामन्यत्रैव प्रसिद्धानां विष्णौ समन्वयस्य प्रथमपाद एव सिद्धत्वाद् व्यर्थ इ(ए)वायं पादः प्रतिभाति । न च तेषामन्यत्रैव प्रसिद्धताभावः । तथा सति तृतीयवैयर्थ्यात् । अन्यत्रैवान्यत्रापीत्यतः प्रकारान्तराभावादित्यत उक्तम् ॥ श्रुतिलिङ्गादिभिरिति ॥ लोकप्रसिद्ध्याऽन्यत्र रूढानामिन्द्रादिशब्दानां श्रुतिलिङ्गादिबलाद्विष्णौ समन्वयः प्राक्प्रतिपादितः । इदानीं तु श्रुतिलिङ्गादिभिरेवान्यत्र प्रसिद्धानामपि शब्दानां समन्वयनिरूपणान्नैतत्पादवैयर्थ्यम् । अनेनैवाभिप्रायेणा (न्यत्रान्यत्रैवेत्युक्ति) न्यत्रैवेत्युक्तिरिति भावः ।

पूर्वं क्वचिच्छ्रुत्यादिनैवान्यत्र प्रसिद्धशब्दसमन्वयोक्तावप्येतत्पादीयश्रुत्यादीनां प्राबल्यादिय-मुक्तिः । पूर्वं स्रष्टृत्वादिगुणाभिधायकानां शब्दानां तत्सङ्गतानां च समन्वयो निगदितोऽत्र पुनः स्वरवर्णपदात्मकानां समस्तशब्दानामिति वाऽवैयर्थ्यमिति भावेनोक्तम् ॥ सामस्त्येनेति ॥ यदुक्तं बलवच्छ्रुत्यादिभिरन्यत्र प्रसिद्धशब्दानां समन्वयोऽत्र कथ्यत इति तदयुक्तम् । असम्भवादित्यत उक्तम् ॥ विशेषेति ॥ ततोऽपि प्रबलहेतुभिरित्यर्थः । यदुदितमत्र समस्तशब्दसमन्वयनिरूपणादवैयर्थ्य-मिति । तदसत् । अंशे वैयर्थ्यादित्य(तो वा)तश्चाऽऽह ॥ विशेषेति ॥ प्रागनुक्तहेतुभिरित्यर्थः । स्यादेतत् । न समस्तशब्दसमन्वयोक्तिरुपपन्ना । वैयर्थ्यात् । जन्माद्यस्येत्युक्तजन्मादिकारणत्वे हि शास्त्रं प्रमाणीकृतम् । जन्मादिकारणत्वाभिधायकवाक्यानामेव परमात्मपरत्वं चतुर्थसूत्रे प्रतिज्ञातं तच्चातीतैः पादैः समर्थितमिति । मैवम् । चतुर्थसूत्रे सर्वशब्दानां परमात्मपरत्वस्य प्रतिज्ञातत्वात् । जन्मादिसूत्रे हि न जन्मादिकारणत्वमात्रं विवक्षितम् । किं तु ‘किं तद् ब्रह्म’ इत्याकाङ्क्षायां निखिल-गुणपरिपूर्णत्वस्यैव वक्तव्यत्वात् । न हि ब्रह्मशब्दः कतिपयगुणाभिधायकः । जन्मादिकारणत्व-गुणग्रहणं तु तस्याखिलगुणसाधकत्वेनान्योपलक्षणाभिप्रायेणैव । तृतीयसूत्रे च तत्रैव सर्वं शास्त्रं प्रमाणमुक्तम् । कतिपयशब्दानां निखिलगुणाभिधायकत्वायोगादिति ॥ सूत्रमेवादौ पठति ॥ आनुमानिकमिति ॥ अत्रावरत्वादिलिङ्गैर्भगवति विरुद्धतयाऽन्यत्रैव प्रसिद्धाव्यक्तादिशब्दानां भगवति समन्वयप्रतिपादनादस्ति शास्त्रादिसङ्गतिः । श्रुत्यादिसङ्गतिं विषयादिकं च सूचयन् सौत्रं पूर्वपक्षांशं तावद् व्याचष्टे ॥ तत्त्विति ॥ तत्तु समन्वयादिति सूत्रे सर्वशब्दानां परमात्मपरत्वमुक्तम् । सर्वान्तर्गताव्यक्तादिशब्दैश्च काठकादौ किञ्चिदुच्यते । ‘महतः परमव्यक्तमव्यक्तात्पुरुषः परः’ । ‘योनिमन्ये प्रपद्यन्ते शरीरत्वाय देहिनः । स्थाणुमन्ये तु संयान्ति यथा कर्म यथा श्रुतम्’ । ‘जीवा एव तु दुःखिनः’ इति । तस्याव्यक्तादेर्विष्णोरन्यत्वे न तस्य सर्वशब्दवाच्यतेत्यवश्यनिर्णेयता । तदव्यक्तजीवादिपदवाच्यं विषयः । किं विष्णुरन्यद्वेति सन्देहः । समन्वयसूत्रमन्यत्रैव प्रसिद्धिश्च सन्देहबीजम् । प्रधानाद्येवाव्यक्तादिपदवाच्यं न तु विष्णुरिति पूर्वः पक्षः । अव्यक्तादिशब्दानां प्रधानादावेव प्रसिद्धेः । न च तेषां विष्णावपि सावकाशतेति वाच्यम् । तत्राव्यक्तस्य पुरुषावरत्व-श्रवणात् । तच्च प्रधानस्य युक्तं न तु विष्णोः । ‘न तत्समश्चाभ्यधिकश्च दृश्यते’ इत्यादि-प्रमाणविरोधात् । तथाऽव्यक्तस्य महत्परत्वश्रवणात् । तदपि प्रधानस्यैवोपपन्नम् । ‘महान्तं च समावृत्य प्रधानं समवस्थितम्’ । इत्यादेर् विष्णोरव्यक्तादपि परत्वात् । जीवानां च दुःखि-बद्धत्वादिप्रतीतेः । तच्च विष्णोः प्रमाणविरुद्धम् । तस्मादव्यक्तादिशब्दवाच्यं प्रधानाद्येव । यत एवं केषाञ्चिच्छाखास्वव्यक्तादिशब्दैः प्रधानाद्येवोच्यतेऽतो यत्तत्तु समन्वयादिति सर्वशब्दानां परमेश्वराभिधायकत्वम् उक्तं तन्न युज्यत इति भावः ।

सिद्धान्तांशं व्याचष्टे ॥ नेति ॥ यतः परमात्मैव अव्यक्तादिशब्दवाच्यो न प्रधानादि । अतः परमात्मन एवाव्यक्तादिशब्दवाच्यत्वग्रहणाद् यत्सर्वशब्दानां परमात्मपरत्वं न युज्यत इत्युक्तं तन्न इत्यर्थः । यस्मिन्समन्वयः प्रतिज्ञातस् तस्यैवेति स्वपदं परमात्मन एवेति व्याख्यातम् । परमात्मन एवाव्यक्तादिशब्दवाच्यत्वे कथं प्रधानादौ तद्व्यवहारः । अवाचकत्वेऽप्यनभिज्ञानादिना व्यवहार इत्युक्तमिति चेन्न । तथा सत्यवाचकत्वाविशेषेण घटादिशब्दानां पटादौ व्यवहारप्रसङ्गा-दित्याशङ्कानिरासायोक्तं शरीररूपकविन्यस्तेति । तद्व्याचष्टे ॥ पारतन्त्र्यादिति ॥ यथा शरीरं पुरुषतन्त्रं तथा परमात्मतन्त्रत्वेन शरीरसमे प्रधानादौ स्थितस्य इत्यर्थः । नन्वत्र पारतन्त्र्याभिप्रायेण प्रधानादेः परमात्मशरीररूपत्वमसूत्रयदिति कुतो ज्ञायते शरीरत्वाभिप्रायेण किं न स्यादित्यत आह ॥ कप्रत्यय इति ॥ न प्रधानादेः परमात्मशरीरत्वाभिप्रायेणैतत्पदं प्रायुंक्त सूत्रकारः यावता तत्कप्रत्ययेन कुत्सयामास । न हि कुत्सनार्हं परमात्मशरीरमिति भावः । अन्यथा रूपपदवैयर्थ्याच्च । शरीररूपकविन्यस्तपदं व्याख्याय तदभिप्रायमाह ॥ परमात्मन एवेति ॥ यद्यपि परमात्मन एवाव्यक्तादिशब्दा वाचकास्तथापि न प्रधानादौ तद्व्यवहारायोगः । प्रधानादौ परमात्मनो विन्यस्ततया तत्सम्बन्धेन तत्रापि शब्दप्रवृत्तेः । न च वाच्यमुभयोरपि मुख्यवाच्यत्वं विपरीतं वा किं न स्यादिति । प्रधानादेर् भगवत्तन्त्रत्वेनोभयोर्मुख्यवाच्यत्वस्योक्तविपर्ययस्य चायोगादिति भावः । तदुक्तं गारुडे । ‘एवमेव हि शब्दानां प्रसिद्धिरपि लौकिकी । वाचकत्वं प्रधानस्य त्वितरस्य तदन्वयात्’ इति । न च मञ्चादावुक्तव्यभिचारः शङ्कनीयः । समाकर्षादिति वक्ष्यमाण-न्यायस्यात्राभिप्रेतत्वेन लक्षणानाश्रयणादिति । अत्र सर्वत्राव्यक्तपदं जीवाद्युपलक्षणार्थम् । ननु परमात्मन एवाव्यक्तादिशब्दाभिधेयत्वं प्रधानादेस्तु तत्सम्बन्धादेवेति युज्यते यदि प्रधानादेरल्पत्वं परमात्मनः स्वातन्त्र्यं प्रधानादिविन्यस्तत्वं च भवेत्तदेव कुत इत्यत आह ॥ तुच्छेनेति ॥ अल्पेनाव्यक्तेन विभुब्रह्मापिहितमासीदित्यर्थः । ‘य आत्मनि तिष्ठन्नित्यादिश्रुत्यन्तरं चात्रोदा-हर्तव्यम् । परमात्मनोऽव्यक्तादिशब्दवाच्यत्वे सिद्धे भवेत्प्राचीनचिन्ता । तदेव कुत इत्यतो दर्शयति चेतिशब्दाभ्यां सूचिते श्रुतिस्मृती पठति ॥ अव्यक्तमिति ॥ अचलमीश्वरभावात् । शान्तं निर्विकारम् । निष्क्रियम् अक्लिष्टकारित्वादेः । आत्मानमादानादेः । यस्याक्षरस्य ब्रह्मत्वमुक्तं तस्यैवाव्यक्तत्वमुच्यत इत्यर्थः । ‘अनेन जीवेनाऽऽत्मना’ इत्यादिश्रुतिः ‘जीवो विनयिता साक्षी’ इत्यादिस्मृतिश्चोदाहर्तव्या ॥

### **गुर्वर्थदीपिका**

‘श्रुतिलिङ्गादिभिः’ इत्यत्र श्रुतिर् दुःखिबद्धावरादिशब्दश्रवणम् । ‘निरनिष्टो निरवद्य’ इत्यादिश्रुतिश्च । दुःखिबद्धावरादिपदप्रतिपाद्यदुःखवत्त्वादिलिङ्गं परत्वावधितया प्राप्तमवर-त्वाख्यलिङ्गं च । आदिपदेन रूढिप्रकरणादिकं गृह्यते । अंशे वैयर्थ्यादित्यस्य पादत्रये प्राक् समन्वितनामलिङ्गात्मकशब्दांशे पुनः समन्वयकथनस्य वैयर्थ्यादित्यर्थः । प्रागनुक्तहेतुभि-रित्यत्राज्ञरूढितो विद्वद्रूढिसहितमहायोगप्राबल्यस्य ‘तं शतं वर्षाण्यभ्यार्चत्’ इत्यादिप्रबल-श्रुत्याख्यप्रमाणोपादानेन ‘ता वा एताः सर्वा ऋचः’ इति कैमुत्येन भगवतः सकलवेदार्थत्व-प्रतिपादकश्रुत्युपादानेन च पादत्रयार्थेऽप्युपकारिणः सूत्रकृतैवोपात्तत्वादयो विशेषहेतव इत्यर्थः । जन्मादिकारणत्वगुणग्रहणमित्यस्य ब्रह्म सकलगुणपूर्णं भवितुमर्हति जन्मादिकारणत्वाद् व्यतिरेकेण देवदत्तवदित्यस्यासम्भावनापरिहारहेतुत्वेन साक्षादुपलक्षणतया द्वितीयसूत्रे सकलगुणपूर्णत्वस्याप्यभिप्रेतत्वात्तृतीयसूत्रेऽपि जन्मादिकारणत्वे अखिलगुणपूर्णत्वे च शास्त्रं प्रमाणीकृतम् । तदेव चतुर्थसूत्रे समर्थितम् । अतश्चतुर्थपादार्थोऽपि प्राक्प्रतिज्ञात एवेति नासङ्गतिरित्यर्थः । लक्षणानाश्रयणादिति परममुख्यवृत्तिः परमात्मनि अवान्तरमुख्यवृत्तिः प्रधानादाविति मुख्यवृत्तावेव द्वैविध्यं लक्षणादिरूपाऽमुख्यवृत्तिस्त्वन्यैवेति च सूचितम् । आ समन्ताद्भवनशीलत्वादाभु इति श्रौतस्याऽऽभुपदस्यार्थकथनं विभ्विति । रामः समागतो लक्ष्मणश्चेत्यादौ समागत इति क्रियावृत्तिवच् चशब्देन श्रुत्यन्तरं स्मृतिं चेति समुच्चये कृतं दर्शयतीति क्रियाया आवृत्तेरावश्यकत्वादेतत्समानार्थकश्रुतिस्मृत्योरेव लाभ इति भावेनाह दर्शयति चेतिशब्दाभ्यां सूचित इति ।

### **भावबोधः**

प्रागनुक्तहेतुभिरिति ॥ ‘तदधीनत्वादर्थवत्’ इति । ‘तथा ह्यधीयत एक’ इत्यादि-प्रागनुक्तहेतुभिरित्यर्थः ।

जन्माद्यस्येति सूत्रेण गुणसर्वस्वसिद्धये ।

ब्रह्मणो लक्षणं प्रोक्तं शास्त्रमूलं यतस्ततः ।

अन्वयः सर्वशब्दानां गुणसर्वस्ववेदकः ॥

शब्दप्रवृत्तिहेतूनां तस्मिन् मुख्यसमन्वयात् ॥

इत्यनुव्याख्यानं मनसि निधायाऽऽह– चतुर्थसूत्रेऽपीत्यादि ॥ गुणपरिपूर्णत्वस्यैवेति ॥ किं तद्ब्रह्मेति लक्षणाकाङ्क्षायां जिज्ञास्ये प्रयुक्तब्रह्मनिर्वचनलभ्यानन्तगुणपरिपूर्णत्वमेव लक्षणत्वेन वक्तव्यम्; न तु जन्मादिकारणत्वमात्रमिति भावः । एवं सति यथाश्रुतसूत्रानुपपत्तिरित्य-तस्तत्तात्पर्यमाह– जन्मादिकारणत्वगुणग्रहणं त्विति ॥ सूत्रे गुणान्तरपरित्यागेन जन्मादि-कारणत्वस्यैवोपलक्षकत्वेनोपादाने किं निमित्तमित्याशङ्कापरिहारार्थमुक्तम्; तस्याखिलगुण-साधकत्वेनेति ॥ एतच्च ‘जन्माद्यस्य यत’ इति सूत्रस्यान्तःसमुद्रगमित्याद्यनुव्याख्यानकृत-व्याख्यानान्तरानुसारेणेति द्रष्टव्यम् ॥ श्रुत्यादिसङ्गतिमिति ॥ अव्यवहितपूर्वाधिकरणसङ्गतिस्तु वर्णशून्ये विष्णौ ब्राह्मणशब्दवाच्यत्वासम्भव इति समन्वेतव्यशब्दानुपपत्त्या पूर्वाधिकरण-पूर्वपक्षवदत्रापि विष्णौ सर्वप्रमाणविरुद्धावरत्वदुःखित्वादिप्राप्त्या श्रौताव्यक्तादिशब्दवाच्यत्वा-सम्भव इति समन्वेतव्यशब्दानुपपत्त्यैव पूर्वपक्षकरणादिति ज्ञातव्यम् । ‘दुःखिबद्धावराद्यास्तु’ इत्यनुव्याख्यानेनाव्यक्तादिशब्दानामिति न्यायविवरणानुसारेण भाष्यमुपलक्षणपरमित्यभि-प्रेत्याह– योनिमन्ये प्रपद्यन्त इत्यादि ॥ अत एव वक्ष्यति अत्र सर्वत्राव्यक्तपदं जीवाद्युप-लक्षणार्थमिति ॥ किं विष्णुरिति ॥ अत्र ‘अव्यक्तात् पुरुषः परः’ ‘जीवा एव तु दुःखिनः’ इत्यादिवाक्यगताव्यक्तादिजीवादिशब्दमुख्यार्थः किं प्रधानादिरुत विष्णुरिति चिन्ता । तदर्थं शब्दमुख्यार्थत्वसाधकं लोकप्रसिद्ध्यादिकमुत प्रमितशक्तिमूलकप्रयोगप्रवृत्तिनिमित्तातिशयौ वेति । तदर्थमुभयबलाद् विष्णोः श्रौताव्यक्तादिशब्दमुख्यार्थत्वाङ्गीकारे प्रमाणविरुद्धावरत्व-दुःखित्वादिकं किं प्राप्नोत्युत न प्राप्नोतीति । तदर्थमनाद्यनन्तमित्यादिमोक्षार्थज्ञेयत्ववचनं किं प्रधानपरमुत विष्णुपरमिति तदर्थं शब्दमुख्यार्थत्वप्रयोजकं किं तत्प्रवृत्तिनिमित्ताधिकरणत्वमेवोत तन्नियामकत्वमपीति । तदर्थं शब्दप्रवृत्तिनिमित्तनियामकत्वेन तच्छब्दार्थमुख्यार्थत्वे प्रमाणं नास्त्युतास्तीति । तथा प्रसिद्ध्यादिना प्रधानस्य श्रौताव्यक्तशब्दवाच्यत्वाङ्गीकारे बाधकं नास्त्युतास्तीति । तदर्थम् ‘अन्या वाचो विमुञ्चथ’ इति मोक्षार्थं ज्ञेयत्वनिषेधविषयत्वं किं प्रधानस्य नास्त्युतास्तीति । तदर्थं महतः परत्वरूपप्रधानलिङ्गं किं विष्णावनवकाशमुत सावकाशमिति । तदर्थम् ‘‘अनाद्यनन्तम्’’ इति वाक्यस्य विष्णुपरत्वनिश्चायकं नास्त्युता-स्तीति । न तत्समश्चाभ्यधिकश्च दृश्यत इत्यादिप्रमाणाविरोधात् तच्च विष्णोः प्रमाण-विरुद्धत्वमिति वाक्यद्वयेनाव्यक्तादिशब्दानां परमात्मविषयत्वाङ्गीकारे सर्वमानविरोध इति न्यायविवरणमुक्ततात्पर्यमिति ज्ञातव्यम् ॥ प्रधानाद्येवोच्यत इति ॥ अनेन सूत्रभाष्ययोर् अपि शब्दो अवधारणार्थक इत्युक्तं भवति । परमेश्वराभिधायकत्वमिति समन्वय उक्तस्तन्न युज्यत इति भाष्ये लिङ्गव्यत्यासः परिहृतो भवति ।

यतोऽतःशब्दावध्याहृतपरमात्मन एव अव्यक्तशब्द इति भाष्यं परमात्मन एवाव्यक्तशब्देन गृहीतेरित्यनेनापि सम्बध्यत इति तद्वाक्यद्वयं व्याचष्टे– यतः परमात्मैवेत्यादिना ॥ परमात्मैवेत्यनन्तरं सर्वश्रुत्यादिष्विति परमात्मन एवेत्यनन्तरम् अव्यक्तात् पुरुषः पर इति वाक्य इति च द्रष्टव्यम् ॥ रूपपदवैयर्थ्यादिति ॥ शरीरस्य रूपमिव रूपं यस्येति विग्रहबलेन शरीर-पदोक्तप्रधानादेरमुख्यशरीरत्वप्रतिपादकरूपपदवैयर्थ्यादित्यर्थः । न च मञ्चादावुक्तव्यभिचार इति ॥ प्रधानादेर् भगवत्तन्त्रत्वेनेत्यत्र शब्दामुख्यार्थत्वसाधकत्वेन यत्परतन्त्रत्वमुक्तं तस्य ‘मञ्चाः क्रोशन्ति’ ‘मार्गाश्चलन्ति’ इत्यादि प्रयोगस्थमञ्चादिशब्दमुख्यार्थे मञ्चादौ पुरुष-तन्त्रत्वेन पारतन्त्र्ये विद्यमानेऽपि मञ्चादिशब्दामुख्यार्थत्वाभावाद् व्यभिचार इति नाशङ्क्य-मित्यर्थः ॥ लक्षणानाश्रयणादिति ॥ प्रधानादौ पारतन्त्र्येणाव्यक्तादिशब्दलक्ष्यार्थत्वं न साधितम् । येन व्यभिचारः स्यात् । किन्तु शक्यत्व एव हीनशक्तिविषयत्वं साधितम् । तच्च मञ्चशब्दहीनशक्तिविषयत्वमस्तीति न व्यभिचार इति भावः ।

यद्वा एकपदयोर्वाक्ययोर्मध्ये यस्यैकस्यापरार्थाधीनत्वं तदपेक्षया तस्यामुख्यत्वमिति वक्ष्य-माणन्यायस्य प्रधानादेर्भगवत्तन्त्रत्वेनेत्यत्राभिप्रेतत्वेन प्रधानादावव्यक्तशब्दलक्षणानाश्रयणात् । तथा च मञ्चादिशब्दवाच्येश्वराधीनमञ्चादौ तदपेक्षयाऽमुख्यार्थत्वरूपस्य साध्यस्य सत्त्वेन मञ्चादेस्तत्स्थपुरुषतन्त्रत्वेऽपि पुरुषादेर्मञ्चादिशब्दवाच्यत्वाभावेन हेत्वभावान्न मञ्चादौ व्यभिचार इति भावः ।

अथ वा भगवत्तन्त्रत्वेनेत्यनेन शब्दस्यामुख्यवृत्तौ निमित्तत्वेनोक्तपरतन्त्रत्वस्य पुरुषतन्त्रे मञ्चे सत्त्वेऽपि मञ्चशब्दाऽमुख्यवृत्तेरभावाद् आदिपदोक्तमञ्चातन्त्रे पुरषे मञ्चशब्दाऽमुख्य-वृत्तेर्दर्शनात् । अन्वयतो व्यतिरेकतश्च व्यभिचार इति नाशङ्क्यमिति– न च मञ्चादाविति वाक्यार्थः । यतो भगवत्तन्त्रत्वेनेत्यत्र परतन्त्रत्वं लक्षणावृत्तौ न निमित्तत्वेनोक्तम् । किन्तु अभिधावृत्तावेव हीनशक्तौ निमित्तत्वेनोक्तमित्युत्तरवाक्यार्थः ॥ अल्पत्वमिति ॥ परतन्त्रत्व-मित्यर्थः । उदाहरिष्यमाणश्रुतिगतपदार्थत्वेनैवमुक्तम् । श्रुत्यन्तरं चोदाहर्तव्यमिति जीवादि-विन्यस्तत्वादिप्रतिपादार्थमिति ज्ञातव्यम् । एवमनेन जीवेनेत्यादिश्रुत्याद्युदाहरणस्य प्रयोजनं द्रष्टव्यम् ।

### **भावदीपः**

पूर्ववत्कृत्स्नपादार्था(र्थत्वा)प्रतीतेराह ॥ एतदिति ॥ अत्रैतत्समन्वये का सङ्गतिरित्यत आनन्दमयनये प्रागुक्तं स्मारयति ॥ अन्यत्रेति ॥ भाष्ये शब्दपदं नामलिङ्गपरमित्युपेत्याऽऽह ॥ उभयविधेति ॥ श्रुतिलिङ्गादिभिरित्यस्योपयोगं वक्तुमाह ॥ नन्विति ॥ पूर्वं क्वचिदिति ॥ द्वितीयपाद इत्यर्थः ॥ प्राबल्यादिति ॥ श्रुतेरर्थान्तरपरत्वमपि विनाऽनुपपद्यमानत्वरूपा-त्प्रबल्यादित्यर्थः । तादृशश्रुत्यादिकं च प्रतिनयं दर्शयिष्याम इति भावः । सामस्त्येनेत्येतद् व्याचष्टे ॥ पूर्वमिति ॥ त्रिपाद्यामित्यर्थः ॥ स्रष्टृत्वेति ॥ जन्मादिसूत्रे कण्ठोक्तेरित्यर्थः ॥ तत्सङ्गतानां चेति ॥ आनन्दमयाकाशादिशब्दानामित्यर्थः ॥ ततोऽपि प्रबलेति ॥ विष्णुपरत्वं विनाऽनुपपद्यमानैस्तदधीनत्वज्ञेयत्वावचनादिभिरित्यर्थः । विशेषहेतुभिरित्येतत्प्रकारान्तरेण व्याचष्टे ॥ यदुदितमिति ॥ प्रागनुक्तेति ॥ तदधीनत्वादिभिरित्यर्थः । तदधीनत्वादित्युक्तिः सूत्रकृताऽत्रोक्तैव भाष्यादौ पूर्वमुक्तेति भावः । तत्त्वित्याद्यग्रेतनभाष्योपपत्तिं जन्माद्यस्येति सूत्रेण गुणसर्वस्वसिद्धये इत्याद्यानन्दमयनयानुभाष्यदिशा वक्तुमाह ॥ स्यादेतदिति ॥ न हीति ॥ सङ्कोचकाभावादिति भावः । अन्योपलक्षकत्वेनोक्तौ बीजमाह ॥ तस्याखिलगुणेति ॥ पूर्वत्रेव सङ्गतिभाष्यभ्रान्तिनिरासायाऽऽह ॥ सूत्रमेवेति ॥ अवरत्वादीति ॥ दुःखित्वादि-रादिपदार्थः । तस्य प्राबल्यायोक्तं भगवति विरुद्धतयेति ॥ श्रुत्यादीति ॥ समन्वयसूत्रे सर्वश्रुतिगतसर्वशब्दार्थत्वोक्त्या तदधिकरणेन तद्विषयभूतसर्वश्रुतिनिचयेन च सङ्गतिमित्यर्थः । उच्यत इत्यन्तं भाष्यं सङ्गतिसूचकत्वेन तावद् व्याख्यातुम् उक्त इत्यन्तस्यार्थमाह ॥ तत्त्वि-त्यादिना ॥ तन्नेत्यादेरर्थः सर्वेत्यादि ॥ अव्यक्तादीति ॥ दुःखिबद्धावरादिदोषवाचिनः सर्वेऽपि शब्दा आदिपदार्थाः । उक्तं चानुभाष्ये ॥ दुःखिबद्धावराद्यास्त्विति ॥ पूर्वपक्षे युक्तिसूचनाय महतः परमित्यंशोक्तिः । सूत्रभाष्ये उपलक्षणं मत्त्वाऽऽह ॥ योनिमिति ॥ अनेन बद्धत्वमुच्यते ॥ जीवा इति ॥ ‘अदुःखमितरत् सर्वं जीवा एव तु दुःखिनः । तेषां दुःखप्रहाणाय श्रुतिरेषा प्रवर्तत’ इति श्रुतौ किञ्चिदुच्यत इत्यर्थः । विष्णोरन्यत्वे वक्ष्यमाणदि-शेति भावः । उक्त इत्यन्तवाक्यस्य भावोक्तिः ॥ न तस्येति ॥ इति सङ्गतिसम्भवादितीति शब्दो हेत्वर्थः । एवमव्यक्तादिशब्दास्सर्वेऽन्यत्र प्रसिद्धा अपीति वक्ष्यमाणभाष्यानुरोधेन विषयादिकमाह ॥ तदव्यक्तेति ॥ तन्नेत्यादिभाष्यं पूर्वपक्षादिपरत्वेनापि व्याख्यातुं प्रधान-मप्युच्यत इति प्रतिज्ञामुपलक्षणत्वेन व्याचष्टे ॥ प्रधानाद्येवेति ॥ एतेनापिरेवार्थ इति दर्शितम् । तत्र हेत्वाकाङ्क्षायां वक्ष्यमाणभाष्यसूचितां युक्तिमाह ॥ अव्यक्तेति ॥ अव्यक्तादिशब्दानां परमात्मविषयत्वाङ्गीकारे सर्वमानविरोध इति न्यायविवरणमत्र योजयितुं शङ्कामाह ॥ न चेति ॥ नामपादीयन्यायेनेति भावः । ‘महतः परं ध्रुवम्’ इत्याद्यग्रेतनभाष्यलब्धां युक्तिमाह ॥ तथाऽव्यक्तस्येति ॥ महान्तं महत्तत्त्वम् । इत्येकादशगीताभाष्योक्तस्मृतेरित्यर्थः ॥ विष्णो-रिति ॥ अदृश्यत्वनये तथा निर्णयादिति भावः । न्यायविवणस्थादिपदार्थं व्यञ्चयन् तत्रापि मानविरोधयुक्तिमाह ॥ जीवानामिति ॥ तच्चेति ॥ दुःखित्वादिकं निरनिष्टो निरवद्य इत्यादिप्रमाणविरुद्धमित्यर्थः ।

ननु भाष्ये प्रधानमप्युच्यत इति प्रतिज्ञामात्रं श्रूयते न तूक्तहेतुवाचि किमपीत्यतस् तन्नेत्यत्र तच्छब्दः पञ्चम्यन्ततया इहाप्युक्तसर्वहेतुपरामर्शितयाऽन्वेतीति भावेनाऽऽह ॥ तस्मादिति ॥ अव्यक्तादिशब्दानां प्रधानादौ प्रसिद्धत्वाद् अवरत्वादीनां श्रुतानामपि तत्परत्वे प्रमाणा-विरोधाच्चेत्यर्थः । एवं सानुषङ्गप्रतिज्ञांशं व्याख्याय समग्रभाष्यं यत इत्याद्युक्त्या अतो यदित्य-ध्याहृत्य योजयति ॥ यत एवमिति ॥ उपक्रमादिलिङ्गकशक्तितात्पर्यावधारणरूपसमन्वयस्य तत्रोक्तेराह ॥ परमेश्वरेति ॥ भाष्ये तन्नेति समन्वेयशब्दाभिमतस्य परमेश्वरवाचित्वपरामर्श इति भावः ॥ परमात्मन एवाव्यक्तशब्देन गृहीतेरित्येतन् नेत्यत्र हेत्वाकाङ्क्षापूरकं मत्वा हेतोर-सिद्धिनिरासायाऽनुवादलब्धविधेयमाह ॥ परमात्मैवेति ॥ अत इत्यस्यैवार्थः परमात्मन एवेत्यादि । नेत्यत्र प्रतियोग्यपेक्षायां तन्न युज्यत इत्येतदन्वेतीत्याशयेनाऽऽह ॥ यत्सर्वेति ॥ सूत्रेऽदर्शनादाह ॥ स्वपदमिति ॥ तस्यार्थो यस्मिन्नित्यादि । अपौनरुक्त्यायाऽऽह ॥ इति व्याख्यातमिति ॥ परमात्मन एवेत्यादिभाष्ये तात्पर्योक्त्यनुरोधेन सूत्रांशमवतारयति ॥ परमात्मन एवेति ॥ साक्षादप्यविरोधं जैमिनिरित्यनेन गतार्थत्वमाशङ्क्य निराह ॥ अवाच-कत्वेऽपीति ॥ शरीरसम इति ॥ रूपशब्दः समार्थ इति दर्शितम् । प्रायुङ्क्त प्रयुक्तवान् । प्रोपाभ्यां युजेरयज्ञपात्रेष्वित्यात्मनेपदम् । अन्यथा मुख्यशरीरत्वे शरीरविन्यस्तेत्येव सामञ्ज-स्यात् । अस्मत्पक्षे तु शरीरस्य रूपमिव रूपं यस्येति विग्रहसूचनार्थत्वेन सार्थक्यादिति भावः । पुनरुक्तिप्रतीतेराह ॥ शरीरेति ॥ अनेन भाष्येण प्रागुक्तशङ्कानिरासप्रकारं दर्शयति ॥ यद्यपीत्यादिना ॥ विपरीतं वेति ॥ प्रधानसम्बन्धाच्छब्दवृत्तिरिति ॥ एवमित्युक्तं व्यनक्ति ॥ वाचकत्वमिति ॥ प्रधानस्य स्वतन्त्रस्य हरेः । कर्मणि षष्ठी । इतरस्य जगतः । वाचकत्वं शब्दानां तदन्वयात् । प्रधानहरिसम्बन्धादित्यर्थः ॥ न च मञ्चादाविति ॥ पारतन्त्र्याद-मुख्यत्वमिति व्यभिचरितं मञ्चशब्दस्य अमुख्यार्थत्वदर्शनादिति न शङ्क्यमित्यर्थः । समाकर्षा-दित्यत्र परममुख्यमुख्यवृत्तिभेदेन वृत्तितारतम्यस्य मुख्यवृत्तावेव वक्ष्यमाणत्वेनेहापि हरौ परममुख्यत्वं तत्सम्बन्धात्प्रधानादौ मुख्यत्वं न लक्षणावृत्तिरिति मुख्यवृत्तावेव हीनत्वे प्रवृत्ति-निमित्तपारतन्त्र्यं हेतुर् न लक्षणायामित्यभिमतत्वेन पारतन्त्र्याभावेऽपि मञ्चादिशब्दे लक्षणाया-स्सम्भवादित्यर्थः । अव्यक्तादीत्यग्रे भाषणादाह ॥ अत्रेति ॥ अधिकरण इत्यर्थः । सर्वत्र सूत्रेषु भाष्ये चेत्यर्थः । अल्पत्वं पारतन्त्र्यमित्यर्थः । तुच्छेनेत्यस्यार्थोऽल्पेनेति । परतन्त्रे-णेत्यर्थः । अव्यक्तेनेति विशेष्यम् । अनेन प्रधानस्य पारतन्त्र्यं हरेस्तत्र स्थितत्वं च सिद्धमिति भावः ।

जीवस्य अस्वातन्त्र्ये हर्रेर्जीवविन्यस्तत्वे च अन्तर्यामिनये ब्रह्मपरत्वेन सिद्धश्रुत्यन्तरमाह ॥ य आत्मनीति ॥ प्राचीनेति ॥ अव्यक्तशब्दवाच्यभगवत्सम्बन्धादन्यत्र शब्दवृत्तिविचार इत्यर्थः । निष्क्रियमित्यनेनापौनरुक्त्यायाऽऽह । अचलमीश्वरभावादिति ॥ अक्लिष्टेति ॥ अकर्माक्लिष्टकारित्वाद् इत्येकादशस्कन्धतात्पर्योक्तेरिति भावः । प्राकृतादिक्रियाराहित्यमादि-पदार्थः । अन्यभावव्यावृत्तेरित्युक्तेः । निष्कलं प्राकृतषोडशकलारहितमिति स्पष्टमिति भावः । स्वात्मानमिति भ्रमनिरासायाऽऽह ॥ आत्मानमिति ॥ भाष्ये इत्युक्त्वेत्यन्तोक्तेरुपयोगायार्थमाह ॥ यस्येति ॥ उक्तमिति ॥ गीतायामष्टमेऽध्याये उक्तमित्यर्थः । जीवशब्दवाच्यत्वेऽपि श्रुति-स्मृती आह ॥ अनेनेति ॥ छान्दोग्ये षष्ठे श्रुतेयं श्रुतिः । तत्र जीवशब्दस्य ईशपरत्वं चेमास्तिस्रो देवता अनेन जीवेनाऽऽत्मनाऽनुप्रविश्य नामरूपे व्याकरवाणीत्यादौ जीवानु-प्रवेशात्पूर्वमेव देवतापदप्रयोगेण चेतनत्वावगमेन पुनर्जीवप्रवेशोक्तेर् वैय्यर्थ्येन जीवाख्या-निरुद्धरूपात्मना भगवत एवानुप्रवेश इति तत्वनिर्णयछान्दोग्यभाष्यादौ व्यक्तमिति भावः ॥ जीव इति ॥ सहस्रनामसु ॥

### **अभिनवचन्द्रिका**

एतत्पादप्रतिपाद्यमिति ॥ ‘अध्यायस्यैकार्थत्वात् पादभेदः किं निबन्धन इत्यतः समन्वयेऽप्यवान्तरभेदेनेति भावेन’ ति वर्तते । तस्य ‘एतत्पादप्रतिपाद्यं दर्शयति’ इत्यनेन सम्बन्धः । किं तद्ब्रह्मेत्याकाङ्क्षायामिति ॥ तद्विजिज्ञासस्व तद्ब्रह्म इति वाक्ये ब्रह्मशब्देन किमुच्यत इति ब्रह्मशब्दार्थाकाङ्क्षायामित्यर्थः । एनेन ‘ब्रह्मलक्षणजिज्ञासानिवृत्तेर् यत्किञ्चि-ल्लक्षणोक्त्यैव कृतत्वात् ‘निखिलगुणपूर्णत्वस्यैव वक्तव्यत्वात्’ इति निर्बन्धोऽनुपपन्नः । तथा च ‘ब्रह्मशब्दः कतिपयगुणाभिधायको न’ इत्यनुपपन्नं ब्रह्मशब्दस्य सर्वगुणाभिधायकत्वेऽपि कतिपयगुणानां ब्रह्मणो लक्षणत्वाऽनपायात्’ इति परास्तम् । ननु यदीदं सूत्रं ब्रह्मशब्दार्थ-निरूपणपरं, कथं तर्हि जन्मादिकारणत्वस्यैव ग्रहणमित्यत आह– जन्मादीति ॥ जन्मादि-कारणत्वगुणग्रहणन्तु अन्योपलक्षणाभिप्रायेणैवेति सम्बन्धः । गुणान्तरमेव अन्योपलक्षणत्वेन कुतो नोपात्तमित्यत उक्तं– तस्याखिलेति ॥ अस्मिन् गुणे विशेषसद्भावादिदमेवोपात्तमिति भावः । तृतीयसूत्रे चेति ॥ तत्रैव गुणपूर्तावेव । सर्वशास्त्रं=सर्वे वेदाः, सर्ववेदान्तर्गतपदानि च प्रमाणत्वेनोक्तानीत्यर्थः । न च पदानामप्रमाणत्वेन प्रमाणत्वेनोपन्यासो न युक्त इति वाच्यम् । यौगिकपदानां वाक्यतुल्यत्वेन प्रमाणत्वात् ।

एतेन तृतीयसूत्रे शास्त्रस्य प्रमाणत्वेन प्रतिज्ञातत्वेऽपि स्वरवर्णपदात्मकानां समस्तशब्दानां प्रमाणत्वेनाप्रतिज्ञातत्वात् तेषां समन्वयनिरूपणमयुक्तमिति परास्तम् । स्वरवर्णपदात्मकानामपि शब्दानाम् अधिकारिविशेषं प्रति योगेनार्थबोधकत्वेन तेषां प्रमाणत्वेन प्रतिज्ञानात् । काठकादौ किञ्चिदुच्यत इति ॥ अनेन समन्वयसूत्रप्रतिपाद्यशब्दराश्यन्तर्गतप्रधानादिशब्दप्रति– पादकत्व-मस्याधिकरणस्य तेनाऽधिकरणेन सङ्गतिरित्युक्तं भवति ॥ तस्याव्यक्तादेरिति ॥ परममुख्यया वृत्त्या अव्यक्तादिशब्दवाच्यस्य विष्णोरन्यत्वे, विष्णोः परममुख्यया वृत्त्या सर्वशब्दवाच्यत्वं न स्यादित्यर्थः ॥ केषाञ्चिच्छाखास्विति ॥ अनेन सूत्रे ‘एकेषाम्’ इत्यतः परं शाखास्विति शेषो बोध्यः । भाष्येऽपि ‘शाखिनाम्’ इत्यतः परं शाखास्विति शेषो बोध्य इति सूचितमिति बोध्यम् । नन्वत्र भाष्यं ‘तस्यैव पारतन्त्र्याच्छरीररूपकेऽव्यक्ते विन्यस्तस्य परमात्मन एवाव्यक्तशब्देन गृहीतेः’ इति तदयुक्तमिवाभाति । अव्यक्तशब्दस्यान्यत्रैव प्रसिद्धत्वाद् अत्राव्यक्तशब्देनान्यदेव ग्राह्यम्, न तु विष्णुरित्याक्षेपे तत्परिहाराय हेतुमनुपन्यस्य ‘परमात्मन एव गृहीतेः’ इत्युक्त्ययोगादित्यतस् तद्व्याख्याति – यतः परमात्मैवेति ॥ कथं प्रधानादा-विति ॥ वाच्य इव अव्यक्तादिशब्दनां प्रधानादौ सार्वजनीनो व्यवहार इत्यर्थः । एतेनावाच्येऽपि तीरादौ गङ्गाशब्दप्रयोगदर्शनात् कथमित्याक्षेप एवायमनुपपन्न इति परास्तम् । अवाचकत्वेऽ-पीति ॥ अव्यक्तादिशब्दानामव्यक्ताद्यवाचकत्वेऽपि पामराणामव्यक्ताद्यनभिज्ञानादिप्रसङ्गभिया प्राज्ञैरव्यक्तादि ज्ञानतद्व्यवहारसिध्द्यर्थं तत्र प्रयोगः क्रियते । तत्प्रयोगेण च पामराणां शक्तिभ्रमो भवति । तेन च प्रयोग इत्युक्तप्रायमित्यर्थः ॥ तथा सतीति ॥ घटादिशब्दानां घटवाचकत्वं, पटावाचकत्वमिति विशेषाभावेन निरङ्कुशत्वात् प्राज्ञानां घटादावेव घटादिशब्दव्यवहार इति नियमो न स्यात् । किंतु कस्यचित् प्राज्ञस्य पटेऽपि घटशब्दव्यवहारः स्यात्, नियामक-विशेषमन्तरा अनेकेषामैकमत्यासम्भवात् । तथा च तन्मूलकाज्ञव्यवहारस्यापि अनियमः स्यादित्यर्थः । एतेन अवाचकत्वस्यान्यत्र व्यवहारमूलत्वाभावेन अवाचकत्वाविशेषाद् घटादि-शब्दानां पटादौ व्यवहारः स्यादित्यापादनमयुक्तमिति परास्तम् ।

ननु शरीररूपकेत्युक्त्या कथं घटादिशब्दानां पटादौ व्यवहारप्रसङ्गपरिहार इत्यत आह – तदभिप्रायमाहेति ॥ तथापीति ॥ तत्तद्भगवद्रूपसम्बन्धेन तच्छरीररूपकाणां घटादीनां घटादि-शब्दवाच्यतया, न प्राज्ञव्यवहारस्य निरङ्कुशत्वम् । तथा च न पामरव्यवहाराणामव्यवस्थाप्रसङ्ग इति भावः । यद्यपि सर्वान्तर्गतभगवद्रूपाणां सर्वशब्दवाच्यत्वमस्ति, तथापि ईश्वरसङ्कल्पवशाद् दशरथकुमारस्य रामत्वं, वसुदेवकुमारस्य कृष्णत्वमित्यादिव्यवस्थावत्, अव्यक्तान्तर्गतस्य अव्यक्तशब्दवाच्यत्वं, घटान्तर्गतस्य घटशब्दवाच्यत्वमिति व्यवस्थासद्भावान् न घटादिषु अव्यक्तशब्दव्यवहारप्रसङ्ग इति बोध्यम् । ननु मञ्चादौ सत्यपि भगवत्तन्त्रत्वे मञ्चशब्द-लक्ष्यत्वाभावात्, यच्छब्दवाच्याधीनं यद्वस्तु तत् तच्छब्दलक्ष्यमित्युक्तनियमस्य व्यभिचार इत्यत आह– न च मञ्चादाविति ॥ कुतो न शङ्कनीयमित्यत आह– समाकर्षादिति ॥ स्यादिदं व्यभिचारशोधनं यदि यत्प्रवृत्तिनिमित्तं यदधीनं न तत् तच्छब्दवाच्यम् । अपि तु लक्ष्यमेवेति ब्रूमः । न चैवं, किं नाम यत्प्रवृत्तिनिमित्तं यदधीनं न तत् तत्समकक्ष्यतया तच्छब्दवाच्यमिति । न च एवं सति मञ्चादौ व्यभिचारो भवति, तत्र भगवत्तन्त्रत्वमिव तत्समकक्ष्यतया तच्छब्द-वाच्यताऽभावस्यापि सत्त्वादिति भावः । घटादाविति वक्तव्ये मञ्चादावित्युक्तिर् मञ्चशब्दस्यापि मञ्चे लक्षणैवेति न व्यभिचार इति शङ्कानुदयार्था । तथाहि – यदि मञ्चशब्दस्य मञ्चे लक्षणा स्यात् तर्हि मञ्चशब्दात् पुरुषमञ्चप्रतीत्योरविशेषः स्यात् । न चैवं तस्मान्मञ्चशब्दस्य मञ्चे शक्तिः पुरुषे लक्षणेति बाधकतर्कसद्भावात् शङ्कानुदयः । घटादावित्यभिधाने तु घटशब्दस्यापि घटे लक्षणेति शङ्का स्यादेव । न च तत्र घटशब्दाद् घटवल्मीकप्रतीत्योरविशेषप्रसङ्ग इति बाधकमुद्रेति । घटशब्दस्य घटे रूढिलक्षणा । वल्मीके तु लक्षणामात्रमिति परिहारसम्भवात् । न चायं परिहारो मञ्चशब्देऽपि भवति । मञ्चशब्दस्य पुरुषे रूढलक्षणया प्रवृत्तत्वादिति । न्यायविवरणे ‘अव्यक्तादिशब्दानाम्’ इत्यभिधानाद् भाष्ये एकस्यैवाव्यक्तशब्दस्य समन्वेतव्य-त्वाभिधानमुयक्तमित्यत आह– अत्र सर्वत्रेति ॥ ननु भाष्ये ‘अव्यक्तोऽक्षर उच्यते’ इति वाक्योदाहरणेन नार्थः, अनेन वाक्येनाक्षरस्याव्यक्तत्वसिद्धावपि ब्रह्मणस्तदसिद्धेरित्यत आह– यस्येति ॥ ‘अक्षरं ब्रह्म परमम्’ इति पूर्ववाक्ये यस्याक्षरस्य ब्रह्मत्वमुक्तं तस्यैवाक्षरस्य ‘अव्यक्तोऽक्षर उच्यत’ इति वाक्येनाऽव्यक्तत्वमुच्यत इति एतद्वाक्योदाहरणस्य अर्थः प्रयोजनमस्तीत्यर्थः ।

### **वाक्यार्थमुक्तावली**

जन्माद्यस्येति सूत्रेण गुणसर्वस्वसिद्धये ।

ब्रह्मणो लक्षणं प्रोक्तं शास्त्रमूलं यतस्ततः ॥

इत्याद्यनुव्याख्यानं मनसि निधाय परिहारमाह ॥ चतुर्थसूत्र इत्यादिना ॥ किं तद्ब्रह्मेति ब्रह्मशब्देन जिज्ञास्यस्य जीवत्वापवादे कृते तज्जिज्ञास्यं ब्रह्म कीदृशमिति लक्षणाकाङ्क्षया-मन्तरङ्ग ब्रह्मशब्दप्रवृत्तिनिमित्तगुणपूर्णत्वस्यैव लक्षणत्वेन वक्तव्यत्वादित्यर्थः । गुणान्तर-परित्यागेन जन्मादिकारणत्वस्य मुखत उपादानं किमर्थमित्यत उक्तं निखिलगुणसाधकत्वे-नेति ॥ अयोगादित्यतः परं चतुर्थसूत्रे समन्वयमुखेन, गुणपूर्त्युक्त्यर्थं सर्वशब्दसमन्वयः प्रतिज्ञातस् त्रिपाद्यां जन्मादिसूत्रोक्तकतिपयगुणपरबहवः शब्दाः समन्विताः । इह तु ब्रह्म-शब्दार्थभूतगुणसर्वस्वसिद्धये स्वरवर्णपदात्मकाः सर्वशब्दाः समन्वीयन्त इति सार्थकोऽयं पाद इति पूरणीयम् ।

ॐ आनुमानिकमप्येकेषामिति चेन्न, शरीररूपकविन्यस्तगृहीतेर्दर्शयति च ॐ ॥ सूत्र-मेवेति ॥ सङ्गत्यादिजिज्ञासाजननायेत्यर्थः ॥ श्रुत्यादिसङ्गतिमिति ॥ अव्यवहितसङ्गतिस्तु, नाव्यक्तादिशब्दवाच्यत्वं हरेर्युक्तम् । तथात्वेऽवरत्वादिप्राप्तेरीश्वरस्य च, सर्वस्याधिपतिः सर्वस्येशान इति सर्वोत्तमत्वोक्तेरन्यथा तन्न स्यादिति पूर्वाधिकरणसिद्धान्तन्यायेन विपक्षेण, तदाक्षेपेण च पूर्वपक्षोत्थानादिति ज्ञेयम् । दुःखीबद्धावराद्यास्तु तदधीनत्वहेतुतः ॥ शब्दा ब्रह्मणि वर्तन्ते, इत्यनुव्याख्यानानुसारेण भाष्यमुपलक्षणं मत्वाह ॥ योनिमन्ये इत्यादिना ॥

वक्ष्यति चात्र सर्वत्राव्यक्तपदं जीवास्तूपलक्षणमिति । स्थाणुं स्थावरम् ॥ किं विष्णु-रिति ॥ अव्यक्तजीवादिपदवाच्यं किं प्रधानमुत विष्णुरिति चिन्ता । तदर्थं विष्णुपक्षे साधकाभि प्रयोगवृत्तिनिमित्ततात्पर्यज्ञापकानि न सन्ति । व्यवहारविलोपावरत्वदुःखित्वादिप्रसिद्धरूप-बाधकानि सन्ति उत साधकानि न सन्ति बाधकानि न सन्तीति । तदर्थं तात्पर्यज्ञापकतया सिद्धान्ताभिमतं मोक्षार्थं ज्ञेयत्वं महतःपरत्वलिङ्गेन प्रधाने सावकाशमुत विष्णुप्रकरणात् त्रयाणामेव प्रश्नोपन्यासाभ्यां च निरवकाशमिति । प्रयोगोऽपि प्रवृत्तिनिमित्तसद्भावाल्पत्वात् प्रधानादौ बहुप्रयोगान्न मुख्यत्वहेतुर् उत महच्छब्दवच्चमसशब्दवच्च मुख्यत्वहेतुरिति । एवं तन्नेत्यन्तभाष्यं, तत्तुसमन्वयादिति सर्वशब्दानां समन्वय उक्तस् तत्र यद्यव्यक्तादिपदवाच्य-मन्यत्स्यात्तर्हि तन्न युज्यत इति सङ्गतिप्रदर्शनपरत्वेन व्याख्यायाधुना पूर्वपक्षफलपरत्वेनापि व्याख्यातुं प्रधानमपीति प्रतिज्ञामुपलक्षणत्वेन व्याचष्टे प्रधानाद्येवेति ॥ एतेनापिरेवार्थ इति दर्शितम् । यद्वा यथा त्रिपाद्युक्तन्यायेन विष्णुः कासुचिच्छाखासूच्यते एवं प्रधानमप्येकेषां शाखिनामुच्यते । तथा च न विष्णोः सर्वत्र प्रवेश इति भाष्यार्थतात्पर्यकथनम् ॥ प्रधाना-द्येवेति ॥ तत्र हेत्वाकांक्षायां प्रधानमुच्यत इत्येतदेव प्रकारान्तरेण व्याचष्टे अव्यक्तादीति ॥ गतार्थतामाशङ्कते न चेति ॥ नामपादीयन्यायेन महायोगविद्वद्रूढिभ्यामिति भावः । कुतो न वाच्यमित्यतो भाष्ये महतःपरमव्यक्तमिति प्रथमवाक्यं परित्यज्य यतोऽव्यक्तात्पुरुषः पर इति सर्वोत्तमत्वविरोधद्वितीयवाक्यग्रहणेन सूचितं सर्वमानविरोध इत्युक्तन्यायं विवृणोति ॥ अत्राव्यक्तस्येति ॥ प्रथमवाक्योक्तं लिङ्गमप्याह तथेति ॥ बद्धत्वादिति ॥ योनिमन्ये इत्यादौ देहसम्बन्धादिप्रतीतेरित्यर्थः । पूर्वपक्षफलप्रदर्शनपरतया तन्न युज्यत इत्यादि उच्यत इत्यन्तं व्याचष्टे ॥ यत एवमित्यादिना ॥ नेत्यादिसिद्धान्तभाष्ये नेत्यत्रत्वेत्याकांक्षापूरकत्वेन परमात्मन एवाव्यक्तशब्देन गृहीतेरित्येतत्सम्बध्यते । हेतोरसिद्धिनिरासाय परमात्मन एवाव्यक्तशब्द इति वक्ष्यमाणं सम्बध्यत इत्यभिप्रेत्य ततोऽत इति पदद्वयमध्याहृत्य नेत्यत्र निषेधप्रतियोगितया तन्न युज्यत इत्येतदन्वीयत इति चाभिप्रेत्य योजयति ॥ यत इत्यादिना ॥ यतः परमात्मैव अव्यक्तादिशब्दोक्तस्तत्र शब्दशक्तेः सिद्धत्वान्महतः परमव्यक्तमित्यादौ परमात्मन एवाव्यक्त-शब्दवाच्यत्वग्रहणादित्यर्थः । तस्यैवेति प्रधानस्येति प्रतीयते परमात्मन इत्यर्थकत्वे तस्यैव परमात्मन एवेत्येतदुक्तं भवति । स्वपदमिति तु तत्वित्यस्य षष्ठ्यन्ततया विपरिणम्य स्वयमर्थस्योक्तत्वादिति ज्ञेयम् । साक्षादप्यविरोधं जैमिनिरित्यनेन गतार्थतामाशङ्क्य निराह ॥ अवाचकत्वेऽपीति ॥ रूपशब्दार्थमाह शरीरसममिति ॥ शरीरस्य रूपमिव रूपं यस्येति साम्यं लभ्यत इति भावः ॥ शरीरत्वाभिप्रायेणेति ॥ शरीरस्वरूपप्रधानेष्ठ इत्येवार्थोपपत्तेरिति भावः । एवमित्युक्तं व्यनक्ति वाचकत्वमिति ॥ प्रधानस्य स्वतन्त्रस्य कर्मणि षष्ठी । इतरस्य जगतस् तदन्वयात् स्वतन्त्रहरिसम्बन्धात् ॥ न च मञ्चादाविति ॥ पारतन्त्र्यादमुख्यत्वमिति व्यभिचरितं मञ्चादौ । भगवत्पारतन्त्र्ये विद्यमानेऽपि अमुख्यवृत्तिविषयत्वाभावादिति न शङ्क्यम् । यतः प्रधानादौ पारतन्त्र्येण्याव्यक्तादिशब्दलक्ष्यार्थत्वं न साधितं किं तु परममुख्य-वृत्यविषयत्वं मञ्चादावपि वाच्यत्वेऽपि परममुख्यवृत्तिविषयत्वाभावात् । समाकर्षादित्यत्र मुख्यवृत्तावेव तारतम्यस्य वक्ष्यमाणत्वादिति भावः ।

यद्वा एकपदवाच्ययोर्मध्ये यद्यदधीनं तस्य तदपेक्षयामुख्यत्वमिति न्यायस्याभिप्रेतत्वेन लक्षणाश्रयणात् । मञ्चादेः पुरुषाधीनत्वेऽपि एकपदवाच्यत्वाभावान्न व्यभिचार इत्यर्थः । एतेन स्वातन्त्र्यान्मुख्यत्वमिति यदभिप्रेतं तन्मञ्चस्वामिनि पुरुषे व्यभिचरितमिति निरस्तम् । अथवा पारतन्त्र्यममुख्यत्वप्रयोजकमिति यदुक्तं तदयुक्तं मञ्चेऽन्वयतो व्यभिचारात् । प्रयोजकाभावेऽपि प्रयोज्यसद्भावादिति न शङ्क्यम् । परतन्त्रत्वं न लक्षणावृत्तौ प्रयोजकत्वेनोक्तं किं त्वभिधा-वृत्तावेव हीनवृत्तौ प्रयोजकत्वेनोक्तमित्यर्थः । अव्यक्तादीत्यग्रेतनभाष्यानुसारेणाह अत्रेति ॥ वाच्यत्वे सिद्ध इति ॥ परमात्मन्यव्यक्तादिशब्दशक्तौ सिद्धायां सिद्धशक्तिकस्य तस्यैवाव्यक्त-शब्देन गृहीतेः पूर्वपक्ष्युक्तं न युज्यत इति चिन्ता । शरीररूपकविन्यस्तेत्युक्ततत्सम्बन्धादन्यत्र शब्दशक्तिरिति चिन्ता च भवेदित्यर्थः ॥ शब्दाभ्यामिति ॥ पदद्वयेनेत्यर्थः । अचलं निष्क्रिय-मित्यनयोः पौनरुक्त्यं, प्रमाणविरोधं च परिहरति ॥ अचलमीश्वरभावादिति ॥ ईश्वरभावादचलं सदापीश्वरम् । सूत्रे अपिरवधारणे सिद्धान्तांशे विन्यस्तेत्यस्य विशेष्यतया तत्वित्यन्तं स्वस्यैवेत्यनुवर्तते । बुध्या विवेकेनान्वयः । यतस्तस्मादिति योज्यम् ॥ ततश्च एकेषां शाखिनां कासुचिच्छाखासु आनुमानिकं, सांख्यानुमानगम्यं प्रधानमेवाव्यक्तशब्दवाच्यं प्रतीयते न विष्णुरिति चेन्न । यतोऽव्यक्तमचलमिति श्रुतिः परमात्मन्यव्यक्तशब्दशक्तिः स्वयं प्रयुज्य दर्शयति ॥ स्मृतिश्च ज्ञापयत्यतः शरीररूपकविन्यस्तस्य पारतन्त्र्याच्छरीरे कुत्सितेऽप्रधाने नियामकतया विन्यस्तस्य परमात्मन एवाव्यक्तासु पुरुषः पर इति श्रुतावव्यक्त इति न गृहीतेरितरत्र तच्छब्दात्वृत्यङ्गीकारेण व्यवहारविलोपबाधकाभावाच्च ब्रह्मैवाव्यक्तशब्दवाच्यं न प्रधानमिति सूत्रार्थः । प्रधानमिति वक्तव्ये आनुमानिकग्रहणं मुख्यार्थतया साङ्ख्यानुमान-परिकल्पनामात्रं नत्वीश्वर इव शक्तिग्राहकं प्रमाणमस्तीति सूचयितुम् ॥

### **तत्त्वसुबोधिनी**

तथा सति तृतीयेति ॥ द्युभ्याद्यायतनमिति तृतीयपादं व्यर्थं स्यादित्यर्थः । कुत इत्यत आह ॥ अन्यत्रैवेति ॥ इन्द्रादिशब्दा अन्यत्र प्रसिद्धा इति कोऽर्थः । किमन्यत्रैव प्रसिद्धा इति किं वा अन्यत्र प्रसिद्धा इति । तथा च इन्द्रादिशब्दानामन्यत्रैव प्रसिद्धत्वाभावे अन्यत्रापि प्रसिद्धत्वं स्यात् । तथा च तेषां प्रथमपाद एव समन्वयस्य उक्तत्वेन तृतीयपादं व्यर्थं स्यादिति भावः ॥ अनेनैवेति ॥ उक्तेनैवेत्यर्थः । नन्वग्निश्रुत्यादिसाहित्येन सर्वगतत्वादेरपि अन्यत्र प्रसिद्धत्वाद् अन्यत्रैव प्रसिद्धत्वापत्तिरित्यत आह ॥ पूर्वं क्वचिदिति ॥ भाष्ये सामस्त्येनेति । प्रकारान्तरेण पादवैयर्थ्यपरिहारार्थमित्यभिप्रेत्य पूर्वं स्रष्टृत्वासम्भवादिति । बलवद्युक्त्यादिभिर् अन्यत्रप्रसिद्धानां विष्णुपरत्वस्यैवासम्भवादित्यर्थः ॥ अंशेति ॥ एषां शब्दानां समन्वय उक्तस् तदंश इत्यर्थः । प्रागनुक्तहेतुभिरिति तदधीनत्वादर्थवदिति । तदा ह्यधीयत एक इत्यादि प्रागनुक्तहेतुभिरित्यर्थः । ननु तत्र सर्वशब्दसमन्वय प्रतिज्ञानं कुतः कारणानभिधायक-शब्दसमन्वयः प्रतिज्ञानं कुतः कारणाभिधायकशब्दसमन्वयप्रतिज्ञानमेव किं न स्यादत आह ॥ जन्मादिसूत्र इति ॥ कुत इत्यत आह ॥ किं तद्ब्रह्मेति ॥ लक्षणाकाङ्क्षायां जिज्ञास्ये प्रयुक्तब्रह्मशब्दनिर्वचनाय अनन्तगुणपरिपूर्णत्वमेव लक्षणत्वेन वक्तव्यम् । न तु जन्मादि-कारणत्वमिति भावः । ननु जिज्ञास्ये ब्रह्मपदप्रयोगेऽपि गुणपरिपूर्णत्वमेव लक्षणत्वेन कुतो वक्तव्यमित्यत आह– न हीति ॥ ननु तर्हि जन्माद्यस्य यत इति सूत्रानुपपत्तिरित्यत आह ॥ जन्मादीति ॥ सूत्रे गुणान्तरपरित्यागेन जन्मादिकारणत्वस्यैव उपलक्षणत्वेन उपादाने किं निमित्तमित्याशङ्कापरिहारार्थम् उक्तं तस्याखिलगुणसाधकत्वेनेति ॥ कतिपयेति ॥ कतिपय-शब्दसमन्वये कतिपयशब्दगुणस्यैव सिद्धेः पूर्वगुणवत्वसिद्ध्यर्थं सर्वशब्दसमन्वयो वक्तव्य इति भावः ।

अत्र वर्णशून्ये विष्णौ ब्राह्मणशब्दवाच्यत्वाभावासम्भव इति समन्वेतव्यशब्दानुपपत्या पूर्वाधिकरणपूर्वपक्षवदत्रापि विष्णौ सर्वप्राणविरुद्धावरत्वदुःखित्वादिप्राप्त्या श्रौताव्यक्तादिशब्द-वाच्यत्वाभावसम्भव इति समन्वेतव्यशब्दानुपपत्त्यैव पूर्वपक्षकरणादनन्तरसङ्गतिः । भाष्य-मुपलक्षणपरम् । अनुव्याख्याने दुःख्यादिशब्दसमन्वयस्य उक्तत्वादिति भावेन दुःख्यादि-शब्दप्रतिपादकवाक्यमुदाहरति ॥ योनिमिति ॥ अन्ये देहिनं शरीरत्वाय शरीरप्राप्त्यर्थं योनिं प्रपद्यन्ते । अन्ये तु स्थाणुं वृक्षादिशरीरं यथाकर्म कर्मानुसारेण यथाश्रुतं श्रुतानुसारेण अनु-संयन्ति प्राप्तुवन्तीत्यर्थः ॥ प्रधानाद्येवेति ॥ अनेन सूत्रभाष्ययोर् अपिशब्दो ऽवधारणार्थक इत्युक्तं भवति । ननु विष्णोरपि तस्य सम्भवान्न तस्य प्रधानसाधकमुपपन्नमित्यर्थः ॥ परमेश्वराभिधायकत्वमिति ॥ समन्वय उक्तस् तन्न युज्यते इति भाष्ये लिङ्गव्यत्यासः परिहृतो भवति । यतः परमात्मा एवाव्यक्तशब्देन गृहीतेर् इत्यनेनापि सम्बध्य तद्वाक्यद्वयं व्याचष्टे ॥ यतः परमात्मैवेत्यादिना । अत्र परमात्मैवेत्यनन्तरं सर्वश्रुत्यादिष्विति । परमात्मन एवेत्यनन्तरम् अव्यक्तात्पुरुषः पर इति वाक्य इति च द्रष्टव्यम् । तस्यैव परमात्मन इति पदद्वयस्यान्वया-प्रतीतेराह ॥ यस्मिन्निति ॥ अन्यारूपवैयर्थ्याच्चेति । प्रधानस्य मुख्यशरीरत्व इत्यर्थः । शरीरस्य रूपमिव रूपं यस्येति विग्रहबलेन शरीरपदोक्त प्रधानादेर् अमुख्यत्वशरीरत्व-प्रतिपादकपदवैय्यर्थ्यादित्यर्थः । च शब्दः कप्रत्ययवैयर्थ्यसमुच्चयार्थः । शब्दः प्रधानेऽर्थे मुख्यस् तदधीने तु इत्यत्र प्रमाणमाह ॥ तदधीनेति ॥ ननु प्रधानादेर् भगवत्तन्त्रत्वेन इत्यत्र शब्दा-मुख्यार्थसाधकत्वे यत्परतन्त्रत्वमुक्तं तदयुक्तम् । मञ्चाः क्रोशन्ति मार्गाश्चलन्तीत्यादिप्रयोगः स्यात् । मञ्चशब्दमुख्यार्थे मञ्चादौ पुरुषतन्त्रत्वेन पारतन्त्र्ये विद्यमानेऽपि मञ्चादिशब्दे मुख्यार्थत्वाभावेन व्यभिचारादित्याशङ्क्य निषेधति ॥ न च मञ्चादाविति ॥ लक्षणा-नाश्रयणादिति ॥ प्रधानादौ पारतन्त्र्येण अव्यक्तादिशब्दलक्ष्यार्थत्वं न साधितम् । येन व्यभिचारः स्यात् । शक्यत्व एव हीनशक्तिविषयत्वं साधितम् । तत्र मञ्चादौ मञ्चशब्दे हीनशक्तिविषयत्वम् अस्तीति न व्यभिचारः ।

अथवा भगवत्तन्त्रत्वेनेत्यनेन शब्दस्यामुख्यत्वमिति तत्वेनोक्तपरतन्त्रत्वस्य पुरुषतन्त्रे मञ्चे सत्वेऽपि मञ्चशब्दामुख्यवृत्तेरभावाद् आदिपदोक्तमञ्चातन्त्रे पुरुषे मञ्चशब्दामुख्यवृत्तेर् दर्शनाद् अन्वयतो व्यतिरेकतश्च व्यभिचार इति नाशङ्क्यमिति । न च मञ्चादाविति वाक्यार्थः । यतो भगवत्तन्त्रत्वेनेत्यत्र परतन्त्रत्वं न लक्षणावृत्तौ निमित्तत्वेनोक्तं किन्तु अभिधावृत्तावेव हीनशक्तौ निमित्तत्वेनोक्तमित्युत्तरवाक्यार्थः । अत्र चाद्ये पक्षे परतन्त्रत्वस्यामुख्यार्थे हेतुत्वपुरस्कारेण द्वितीये च मुख्यवृत्तौ परतन्त्रत्वस्य प्रवृत्तिनिमित्तत्वेन तत्पुरुस्कारेण प्रवृत्तेर् भेद इति भावः । ननु पूर्वं जीवादिशब्दानामपि समन्वेतव्यतया उक्तत्वात् सिद्धान्ते तेषां भगवत्परत्वप्रतिपादकं किमपि न प्रतीयते अतः कथमेतदित्यत आह ॥ असर्वत्रेति ॥ अल्पत्वमिति ॥ परतन्त्रत्व-मित्यर्थः । उदाहरिष्यमाणश्रुतिगतपदार्थत्वेनैवमुक्तम् ॥ श्रुत्यन्तरं चेति ॥ जीवादिविन्यस्तत्व-प्रतिपादनार्थमिति भावः । एवमनेन जीवेनेत्यादिश्रुत्युदाहरणस्य प्रयोजनं द्रष्टव्यम् । प्राचीन-चिन्तेति प्रधानपरमात्मनोः स्वातन्त्र्यपारतन्त्र्यचिन्तेत्यर्थः । दर्शयति चेति शब्दाभ्यामिति । दर्शयतिशब्दश् चशब्दश्चेति शब्दाभ्यामित्यर्थः । अचलत्वे पर्वतवद् अचेतनत्वं स्यादित्यत उक्तम् ईश्वरभावादिति । जाग्रत्सर्जनादिरूपक्रियावत्त्वान् निष्क्रियत्वं कथमित्यत उक्तम् ॥ अक्लिष्टेति ॥

### **वाक्यार्थविवरणम्**

तथा सतीति ॥ अन्यत्रैव प्रसिद्धत्वाभावे उभयत्रप्रसिद्धत्वप्राप्त्या तृतीयपादवैय्यर्थादिति भावः । आनन्दमयाधिकरणे प्रायेणान्यत्र प्रसिद्धानामित्युक्तिर् अत्र पादेऽअन्यत्रैवेत्युक्तिरिति ध्येयम् । स्यादेतदित्याद्युत्तरशङ्कोत्थापनाय योजनान्तरमाह ॥ यदुदितमिति ॥ प्रधानस्येति ॥ श्रेष्ठस्य उत्तमस्येत्यर्थः । आभु इत्यस्यार्थो विभ्विति । तुच्छेनेत्यल्पत्वम् । आभ्वित्यनेन स्वतन्त्रत्वम् अव्यक्तेनापि हितत्वोक्त्या तदन्तर्विन्यस्तत्वमुक्तमिति द्रष्टव्यम् ।

### **वाक्यार्थमञ्जरी**

अवसर प्राप्तानामिति ॥ आनन्दमयनयोक्तरीत्यान्यत्रैव प्रसिद्धानां समन्वयस्य प्रथमं बुध्यनारोहात्प्रथममन्यत्रोभयत्र प्रसिद्धानां समन्वयजिज्ञासायां तन्निरूपणेन तज्जिज्ञासा-विच्छेदादिति भावः ॥ प्रकारान्तराभावादिति ॥ तथाचेन्द्रादिशब्दानामन्यत्रैव प्रसिद्धत्वाभावे अन्यत्रापि प्रसिद्धत्वप्राप्त्या तादृशशब्दसमन्वयपरतृतीयपादवैय्यर्थ्यं दुर्वारमिति भावः । तर्हि सर्वत्र प्रसिद्धोपदेशादित्यादावादिश्रुत्यादिभिरन्यत्रप्रसिद्धसर्वगतत्वादेः समन्वयनिरूपणेन तेषा-मप्यन्यत्रैवप्रसिद्धत्वप्रसङ्ग इत्यत आह ॥ पूर्वं क्वचिदिति ॥ अत्र वक्तव्यमानन्दमयनय एवास्माभिरुक्तं तत्रैवानुसन्धेयम् । अल्पानल्पविषयत्वाभ्यां चावैय्यर्थ्यमित्याह ॥ पूर्वमिति ॥ न च वर्णानामपि वाचकत्वे विभक्त्यन्तत्वेन पदत्वमेवेति पृथग्ग्रहणमयुक्तमिति वाच्यम्, एकानेक-वर्णात्मकविवक्षया तदुपपत्तेः ॥ असम्भवादिति ॥ प्रबलहेतुभिरन्यत्र प्रसिद्धत्वे कथमपि भगवत्परत्वस्य वक्तुमशक्यत्वादिति भावः ॥ अंश इति ॥ एषां शब्दानां समन्वयः प्रागुक्तस्तदंश इत्यर्थः ॥ प्रागनुक्तहेतुभिरिति ॥ तदधीनत्वादर्थवदिति तथा ह्यधीयत इत्यादि-प्रागनुक्तहेतुभिरित्यर्थः । तदेवोपपादयति ॥ जन्मादीति ॥ प्रमाणीकृततृतीयसूत्रे ।

ननु उक्तरीत्या कतिपयशब्दसमन्वये प्रतिज्ञातव्ये सर्वशब्दसमन्वयप्रतिज्ञा न सङ्गतेत्यत आह ॥ जन्मादिसूत्रे हीति ॥ गुणपरिपूर्णस्यैवेति ॥ किं तद् ब्रह्मेति लक्षणाकांक्षायां जिज्ञास्ये प्रयुक्तब्रह्म शब्दनिर्वचनलभ्यानन्तगुणपूर्णत्वमेव लक्षणत्वेन वक्तव्यं न तु जन्मादि-कारणत्वमात्रमिति भावः ॥ न हीति ॥ येन जन्मादिकारणत्वमात्रोक्त्या कृती स्यादिति भावः । एवं सति यथाश्रुतसूत्रानुपपत्तिरित्यतस्तत्तात्पर्यमाह ॥ जन्मादिकारणत्वेति ॥ सूत्रे गुणान्तरत्यागेन जन्मादिकारणत्वस्यैवोपलक्षकत्वेनोपपादने किं निमित्तमित्याशङ्कापरिहारार्थ-मुक्तम् ॥ तस्याखिलगुणसाधकत्वेनेति ॥ साधकत्वं चान्तःसमुद्रगमित्याद्यनुव्याख्याने व्यक्तम् । तत्रैव गुणपूर्णत्व एव ॥ कतिपयेति ॥ तथा च न यत्किञ्चिच्छास्त्रस्य तत्र प्रामाण्य-मिति भावः ॥ ॐ आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ॐ ॥ आनुमानिकमपि साङ्ख्यानुमानगम्यं प्रधानादिकमेवाव्यक्तात्पुरुषः पर इत्यादि केषाञ्चिच्छाखा-सूच्यते अतो न विष्णौ सर्वशब्दसमन्वय इति चेन्न तत्राव्यक्तादिशब्दैर्विष्णुग्रहणात् कुतः यतो दर्शयति अव्यक्तमचलं शान्तमिति श्रुतिश् चशब्दादव्यक्तोऽक्षर उच्यत इति स्मृतिश्च विष्णोरेवा व्यक्तादिशब्दवाच्यत्वे कथमन्यत्र व्यवहार इत्यतो अव्यक्तादिशब्दवाच्यब्रह्मसम्बन्धा-त्प्रधानादावव्यक्तादिशब्दव्यवहार इत्याशयेनोक्तम् ॥ शरीरेति ॥ शरीरस्य रूपमिव रूपं यस्य तच्छरीररूपं कुत्सितं शरीररूपं शरीररूपकं प्रधानादिकं तत्र विन्यस्तस्य स्थितस्य विष्णो-रव्यक्तादिपदेन गृहीतेरित्यर्थः ॥ महत इति ॥ महतो महत्तत्वात्तदभिमानिचतुर्मुखाद्वा अव्यक्तं प्रधानं तदभिमानिश्रीतत्वं वापरम् अव्यक्तात्परुषः पूर्णषड्गुणो भगवान्पर इत्यर्थः ॥ योनिमिति ॥ अन्ये केचिद्देहिनो मृताः सन्तो शरीरत्वाय मनुष्यादियोनिं प्राप्नुवन्ति । अन्ये च स्थाणुं वृक्षादिजन्म अनुगच्छन्ति कुत एवं वैषम्यमित्यत उक्तम् ॥ यथेति ॥ कर्मानुसारेण ज्ञानानुसारेण चेत्यर्थः । समावृत्यातिक्रम्येतियावत् ॥ अव्यक्तादपीति ॥ तथा च न तस्य साक्षान्महतः परत्वमिति भावः ॥ प्रमाणेति ॥ निरनिष्ठो निरवद्य इत्यादीत्यर्थः । शङ्कते ॥ परमात्मन इति ॥ उक्तं साक्षादप्यविरोधं जैमिनिरित्यत्र प्रायुङ्क्त प्रयुक्तवान् यावता येन प्रकारेण कुत्सयामास गर्हयामास ॥ अन्यथेति ॥ अव्यक्तादेर्मुख्यशरीरत्वे शरीरसमत्व-प्रतिपादकरूपपदवैय्यर्थ्यादित्यर्थः । परमात्मन एवेत्यादिनोक्तशङ्कापरिहारप्रकारं दर्शयति ॥ यद्यपीति ॥ विपरीतं प्रधानादेर्मुख्यवाच्यत्वम् ॥ एवमेव हीति ॥ शब्दानां मुख्यतः प्रधानवाचकत्वं प्रधानान्वयादप्रधानवाचकत्वमित्येवं लौकिकप्रसिद्धिरप्यस्तीत्यर्थः ॥ न च मञ्चादावुक्तव्यभिचार इति ॥ प्रधानादेर्भगवत्तन्त्रत्वेनेत्यत्र शब्दामुख्यार्थत्वसाधकत्वेन यत्पर-तन्त्रत्वमुक्तं तस्य मञ्चाःक्रोशन्ति मार्गाश्चरन्तीत्यादिप्रयोगस्थमञ्चादिशब्दमुख्यार्थे मञ्चादौ पुरुषतन्त्रत्वेन विद्यमानत्वेऽपि तत्र मञ्चादिशब्दामुख्यार्थत्वाभावाद्व्यभिचार इति न शङ्क्य-मित्यर्थः ॥ समाकर्षादिति ॥ सर्वशब्दानां ब्रह्मणःसकाशाज्जगति सम्यगाकर्षणाद्व्यवहारो न तु लक्षणयेति न्यायस्येत्यर्थः ॥ लक्षणानाश्रयणादिति ॥ प्रधानादौ परतन्त्रत्वेनाव्यक्तादि-शब्दलक्ष्यार्थत्वं न साधितं येन व्यभिचारः स्यात्किन्तु शक्यत्व एव हीनशक्तिविषयत्वं साधितं मञ्चादौ च मञ्चशब्दहीनशक्तिविषयत्वमस्तीति न व्यभिचार इति भावः ॥ अल्पत्वमिति ॥ परतन्त्रत्वमित्यर्थः । उदाहरिष्यमाणश्रुतिस्तत्तुच्छपदार्थत्वेनैवमुक्तम् । अभ्वित्यस्यार्थो विभ्विति तेन स्वतन्त्रत्वम् अव्यक्तादितत्वोक्त्या तदन्तर्गतत्वं चोक्तं बोध्यम् । श्रुत्यन्तरञ्चोदाहर्तव्यमिति जीवादिविन्यस्तत्वादिप्रतिपादनार्थमिदम् । एवमनेन जीवेनेत्यादि श्रुत्युदाहरणप्रयोजनं द्रष्टव्यम् । प्राचीनचिन्ता परमात्मनो मुख्यवाच्यत्वं तत्सम्बन्धादन्यस्येति चिन्तां दर्शयति । शब्दश्च शब्दश्च ताभ्याम् ईश्वरभावाद् ईश्वरत्वान् निष्कलं प्राकृतषोडशकलाहीनम् उक्तं गीतायाम् । तस्य चाक्षरस्यान्यत्वशङ्कानिरासाय पूर्वांशोदाहरणमितिभावः ॥ अनेनेति ॥ अनेन जीवेनात्मना अनिरुद्धरूपेणेमा स्तिस्रो देवता अनुप्रविश्य नामरूपे व्याकरणवाणीत्यर्थः ।



------------------------------------------------------------------------

ॐ सूक्ष्मं तु तदर्हत्वात् ॐ

## **सूत्रभाष्यम्**

॥ ॐ सूक्ष्मं तु तदर्हत्वात् ॐ ॥ २ ॥

सूक्ष्ममेवाव्यक्तशब्देनोच्यते । तद्ध्यव्यक्ततामर्हति । सूक्ष्मत्वं च मुख्यं तस्यैव ।

‘यत्तत्सूक्ष्मं परमं वेदितव्यं नित्यं पदं वैष्णवं ह्यामनन्ति ।

यत्तल्लोका न विदुर्लोकसारं विन्दन्त्येतत्कवयो योगनिष्ठाः ॥’

इति च पिप्पलादशाखायाम् । मुख्ये च विद्यमाने नामुख्यं युक्तम् ॥

### **सत्तर्कदीपावली**

योगोऽप्यस्ति न व्यज्यत इत्यव्यक्तमिति । तद्योगस्तु सूक्ष्ममेव । तच्च परं ब्रह्मैव विष्ण्वाख्यमित्येवं सप्रमाणकं प्रतिपादयत्सूत्रमुपन्यस्य व्याचष्टे ॥ सूक्ष्मं त्वित्यादिना ॥ प्रधानस्यापि सूक्ष्मत्वात् तत्राप्ययं किं न स्यादित्यत आह ॥ मुख्ये चेदिति ॥ यदीशवदति सूक्ष्मत्वाभावादानुमानिकस्याव्यक्तत्वम् अव्यक्तशब्दप्रवृत्तिनिमित्तभूतार्थरहितमनतिमुख्यं तर्ह्यवर- दुःखिबद्धादिशब्दप्रवृत्तिनिमित्तजाड्यदुःखबद्धाद्यर्थरहितमवरत्वदुःखिबद्धत्वादिकर्मोपचारिकमेव स्याद् भगवतः । अतोऽत्र प्रधानजीवावेवाव्यक्तपुरुषशब्दोक्तावितिशङ्कापरिहारत्वेनोत्तरसूत्र-मवतार्य व्याचष्टे । तदधीनत्वादित्यादिना । न केवलं प्रकृतिजीवयोर् अव्यक्तत्वपरत्वपुरुष-त्वादीनामीशापेक्षया अत्यल्पसूक्ष्मत्वादतिसूक्ष्मस्य सर्वोत्तमस्यातिपूरुषषड्गुणस्येव अव्यक्त-त्वादिकमव्यक्तशब्दादिप्रवृत्तिनिमित्तार्थवत् । किन्तु तद्गताव्यक्तत्वपरत्वपुरुषत्वादीनामपि ईशाधीनत्वाच्च । ईश्वरस्य तु निरनिष्टो निरवद्य इत्यादिश्रुत्या दोषासंस्पर्शनियमात् । अवरत्व-दुःखित्वबद्धत्वादीनामन्यगतानामेव ईशाधीनत्वात् । तस्यैवावरत्वादिकमर्थवत् प्रकृत्यादि-गतादित्येषा दिक् । अतोऽसावेवातिमुख्यतो अव्यक्तपुरुषपरावरदुःखिशब्दार्थः ।

### **तत्त्वप्रदीपिका**

सूक्ष्मं ह्यव्यक्ततामर्हति । सूक्ष्माः खलु परमाण्वाकाशादयोऽव्यक्ता लक्ष्यन्ते । वैष्णवं पदं विष्णुस्वरूपम् ।

‘‘उत्तमानां हि पादेन सर्वरूपं हि कथ्यते ।

 विष्णोः पदमिति ह्यस्मात्प्रथितिर्वैदिकी स्मृता’’ इति वैश्वानरविद्यायाम् ॥

लोकसारं लोकोत्तमम् । योगनिष्ठा ब्रह्मणि मनोयोगनिष्ठाः ॥

### **तत्त्वप्रकाशिका**

नन्वस्त्वेवं श्रौतस्मार्तप्रयोगबलेनाव्यक्तादिशब्दानां भगवद्वाचित्वम् । तत्र तेषां मुख्यत्वं तु कुतः प्रयोगस्यामुख्यवाच्येऽपि (अमुख्येनापि) सम्भवादित्याशङ्कां परिहरत्सूत्रमुपन्यस्य व्याचष्टे ॥ सूक्ष्ममिति ॥ अव्यक्तत्वस्यैवाव्यक्तशब्दप्रवृत्तिनिमित्तत्वात्कथं सूक्ष्ममेवाव्यक्तशब्देनोच्यत इति तत्राऽऽह ॥ तद्धीति ॥ अस्तु सूक्ष्मस्यैवाव्यक्तशब्दप्रवृत्तिनिमित्ताव्यक्ततार्हत्वात्तद-व्यक्तशब्दवाच्यम् । तथापि प्रकृते किमायातमित्यत आह ॥ सूक्ष्मत्वं चेति ॥ युक्तं परमात्मन्यव्यक्तशब्दस्य मुख्यत्वम् । तदर्थभूताव्यक्तत्वस्य परमात्मनि सत्त्वात् । अव्यक्त-त्वोपयोगिनः सूक्ष्मत्वस्य तत्र सद्भावात् । न च वाच्यं प्रधानस्यापि सूक्ष्मत्वेनाव्यक्तत्वसम्भवात् कथमव्यक्तशब्दस्य परमात्मनि मुख्यतेति । विष्णोरतिसूक्ष्मत्वेना(स्या)त्यन्तमव्यक्तत्वादति-शयेन प्रवृत्तिनिमित्तवत्येव शब्दस्य मुख्यत्वादिति भावः । कुतो विष्णोर् मुख्यसूक्ष्मत्वं येन तस्य मुख्याव्यक्तत्वमिति तत्राऽऽह ॥ यदिति ॥ ‘यत्तल्लोकोत्तमं नित्यं विष्णोः स्वरूपं परमसूक्ष्मं वेदितव्यम्’ ‘एषोऽणुरात्मा चेतसा वेदितव्यः’ इत्याद्यामनन्ति । यच्च पृथग्जना न विदुस्तदेतदुपायसिद्धा ज्ञानिनः पश्यन्तीत्यर्थः । एवं जीवादिशब्दप्रवृत्तिनिमित्तानां प्राणधारणा-दीनां भगवति मुख्यत्वेन तच्छब्दानां तत्र मुख्यत्वं द्रष्टव्यम् । तदुक्तं ‘स जीवनामा भगवान् प्राणधारणहेतुतः । उपचारेण जीवाख्या संसारिणि निगद्यते’ इत्यादि । नन्वस्तु विष्णौ मुख्यं शब्दप्रवृत्तिनिमित्तं प्रधानादावपि किञ्चिदव्यक्तत्वादिसद्भावादव्यक्तात्पुरुषः पर इत्यादौ तद्वाच्यं किं न स्यादिति चेत् । तत्किं परमात्मनो मुख्यवाच्यत्वमङ्गीकृत्य मुख्यतयाऽन्यस्यापि वाच्यत्वं स्यादित्युच्यते । उतान्यस्यैव । आद्ये न विरोधः । न चोभयार्थत्वे वाक्यभेदः । प्रधान-विशिष्टस्यैव परमात्मनः शब्दवाच्यत्वाभ्युपगमात् । द्वितीयं निराह ॥ मुख्ये चेति ॥ मुख्यतोऽव्यक्तादिशब्दार्थवति विष्णावव्यक्तादिशब्दवाच्यतया सम्भवति तत्परित्यागेनामुख्यतः शब्दार्थवतां प्रधानादीनामत्र वाच्यतया ग्रहणं न युक्तम् । मुख्यासम्भव एव गौणाश्रयणस्य न्यायत्वा(प्राप्तत्वा)दिति भावः ॥

### **गुर्वर्थदीपिका**

लोका न विदुरिति वक्ष्यमाणाज्ञेयत्वघटकतया परमसूक्ष्ममित्येव पदसम्बन्ध इति भावेनोक्तं ‘परमसूक्ष्मम्’ इति । लोकसारमिति भगवत्परमत्त्वस्य पृथगुक्तत्वाल्लोका इत्यस्यार्थकथनं पृथक् जना इति पामरा इत्यर्थः । ‘मुख्ये च विद्यमान’ इत्यत्र सम्भवदन्वये मुख्य इत्यर्थः ।

### **भावबोधः**

अतिसूक्ष्मत्वेनेति ॥ अनेन सूक्ष्मत्वं तु मुख्यमिति भाष्यगतमुख्यशब्दाभिप्राय उक्तो भवति ॥ गौणाश्रयणस्येति ॥ अमुख्याश्रयणस्येत्यर्थः ।

### **भावदीपः**

मुख्यत्वमिति ॥ परममुख्यत्वमित्यर्थः । एवं पदार्थानुक्त्वा तात्पर्योक्त्या उक्तशङ्कां निराह ॥ युक्तमित्यादिना ॥ मुख्यमित्युक्तमुख्यपदतात्पर्यं व्यनक्ति ॥ न चेत्यादिना ॥ लोकसारं लोकोत्तमम् । पदं स्वरूपम् । ‘उत्तमानां स्वरूपं तु पादशब्देन भण्यत’ इत्युक्तेः । एषोऽणु-रित्याथर्वणे । पृथग्जनाः पामरा इत्यर्थः । यच्च पृथग्जना न विदुः । तदेतदिति तच्छब्दद्वयस्य च योजना । योगनिष्ठा उपायसिद्धाः । कवयो ज्ञानिनः । विन्दन्तीत्यस्य योगनिष्ठा इत्या-द्युक्त्यनुरोधेनार्थमाह ॥ पश्यन्तीति ॥ साक्षात्कुर्वन्तीत्यर्थः ॥ तदुक्तमिति ॥ गीतातात्पर्ये द्वितीय इत्यर्थः । मुख्यवाच्यत्वं परममुख्यवाच्यत्वम् ॥ अमुख्यतयेति ॥ परममुख्यवृत्त्यपेक्षया एवमुक्तिः । लोकसिद्धयोगरूढ्यादिरूपमुख्यवृत्त्येत्यर्थः । न तु लक्षणादिनेति भ्रमितव्यम् । लक्षणानाश्रयणादिति प्रागेवोक्तत्वात् । एवमग्रेऽपि बोध्यम् । शरीररूपकविन्यस्तगृहीतेरित्यंश-तात्पर्यमाह ॥ प्रधानविशिष्टस्यैवेति ॥ लोकसिद्धन्यायमाह ॥ मुख्यासम्भव इति ॥ यद्वा परममुख्यापेक्षया गौणेत्युक्तिः ॥

### **अभिनवचन्द्रिका**

ननु भाष्ये ‘सूक्ष्मत्वं च मुख्यं तस्यैव’ इत्यभिधानं व्यर्थं कस्यचिद्धर्मस्यातिशयेन कस्य-चिच्छब्दस्य मुख्यतादर्शनादित्यत आह – युक्तं परमात्मनीति ॥ ननु तदर्थभूताव्यक्तत्वस्य परमात्मनि सत्त्वाद् अव्यक्तशब्दः परमात्मनि मुख्य इत्युक्तम् । तत्प्रवृत्तिनिमित्तस्य प्रधानेऽपि सत्त्वेन तत्रापि शब्दस्य मुख्यत्वापातात् । न च प्रधानेऽव्यक्तत्वमेव नेति युक्तं तत्प्रयोजकत्वस्य सूक्ष्मत्वस्य परमात्मनीव प्रधानेऽपि भावादित्याशङ्क्य निषेधति – न च वाच्यमिति ॥ कुतो न वाच्यामित्यतस्तदभिप्रायमाह– विष्णोरित्यादिना ॥ नात्र प्रवृत्तिनिमित्तातिरिक्तधर्मातिशयान् मुख्यत्वमभिप्रेतं, नापि प्रवृत्तिनिमित्ताधिकरणत्वमात्रात्, किं तु सूक्ष्मत्वातिशयप्रयुक्त-प्रवृत्तिनिमित्तपौष्कल्यं शब्दमुख्यत्वे तन्त्रत्वेनाऽभिमतमिति भावः । अत्र टीकायां, लेखक-दोषात् ‘तदधीनत्वादर्थवत्’ इति सूत्रव्याख्यानटीकायां पतितम् ‘एतेन प्रधानादेरतिसूक्ष्मत्वाद्य-भावेन नाऽमुख्यार्थत्वम् । अल्पपङ्कजेऽपि पद्मे पङ्कजशब्दस्यामुख्यतादर्शनादिति शङ्का निरस्ता भवति’ इति वाक्यं द्रष्टव्यम् । तस्यार्थः यद्भाष्ये प्रवृत्तिनिमित्तातिरिक्तसूक्ष्मत्वातिशयेन अव्यक्तशब्दस्य विष्णौ मुख्यत्वम् । तस्य प्रधानेऽल्पत्वादमुख्यत्वमभिमतम् । तदयुक्तं, प्रवृत्ति-निमित्तातिरिक्तपरिमाणतारतम्येऽपि अल्पमहापङ्कजयोः पङ्कजशब्दप्रवृत्तितारतम्याऽदर्शनादिति शङ्का, एतेन भाष्याभिप्रायकथनेन निरस्ता भवतीति । एतेनाल्पपङ्कजे निमित्तपङ्कस्याऽल्पत्वेऽपि प्रवृत्तिनिमित्तभूतपङ्कजनिकर्तृत्वस्याल्पत्वाभावात्, अल्पपङ्कजेऽपि पद्मे, पङ्कजशब्दस्या-मुख्यताऽदर्शनादिति शङ्काऽयुक्तेति परास्तम् । भाष्याभिप्रायकथनात्पूर्वं शङ्काप्राप्तिसद्भावात् । अवश्यं चैतदेवं विज्ञेयम् । अस्य वाक्यस्य ‘अत्राऽव्यक्तग्रहणेनाऽव्यक्तशब्दस्य द्वेधापि परमात्मनि वृत्तिरिति दर्शयति’ इत्यतः परमसङ्गतत्वात्, न हि अव्यक्तशब्दस्य द्वेधा परमात्मनि वृत्तिकथनेनोक्तशङ्कानिरासो भवति । येनेदं तत्र सङ्गतं स्यात् ॥ न चोभयार्थत्व इति ॥ वाक्यस्योभयत्र तात्पर्ये अन्वयभेदस्याऽवर्जनीयत्वेन वाक्यभेदः स्यादिति न वाच्यमित्यर्थः ॥ प्रधानविशिष्टस्यैवेति ॥ प्रधानविशिष्टस्यैवाऽन्वयप्रतियोगित्वाङ्गीकारेणाऽन्वयद्वयानङ्गीकारा-दिति भावः ।

इदमुक्तं भवति । योगरूढशब्देन युगपद्योगरूढिभ्यामिवाऽव्यक्तशब्देनापि – युगपत्परम-मुख्यमुख्यवृत्तिभ्यामर्थद्वयस्यैकोपस्थितौ महत्परत्वं युगपदुभयत्रान्वेति । एकोपस्थिति-विषयोभयपरत्वन्तु युगपदेव पुरुषेऽन्वेति । न चैवं सति वाक्यभेदः । अन्वयबोधद्वयानङ्गी-कारात् । अन्यथा ‘देवदत्तयज्ञदत्तौ साध्वसाधू’ इत्यत्रापि वाक्यभेदः स्यादिति ॥ गौणाश्व-श्रयणस्येति ॥ मुख्यपरित्यागपूर्वकं गौणाश्रयणस्येत्यर्थः ।

### **वाक्यार्थमुक्तावली**

मुख्यत्वमिति ॥ परममुख्यत्वमित्यर्थः ॥ अमुख्येति ॥ परममुख्यत्वरहितेऽपि प्रधानादौ भवद्भिः प्रयोगाङ्गीकारात्तद्वदित्यर्थः ॥ अस्तु सूक्ष्मस्यैवेति ॥ एतेन सूत्रे तुरवधारणे । तदर्हत्वादिति तन्त्रम् । तथा च सूक्ष्ममेव लोकेऽव्यक्तशब्देनोच्यते । तस्य सूक्ष्मस्यैव तदर्हत्वात् प्रकृताव्यक्तशब्दप्रवृत्तिनिमित्ताव्यक्ततार्हत्वादिति सूत्रार्थ उक्तो भवति । प्रकृत इति ब्रह्मणो व्यक्तशब्दमुख्यार्थत्वे किमायातमित्यतः सूत्रस्यार्थान्तरमाहेत्यर्थः । भाष्ये सूक्ष्मत्वं चेति च प्रकरणाल्लभ्यते । तुशब्दो विशेषार्थः । ततश्च ब्रह्मैवाव्यक्तशब्दमुख्यवाच्यं तदर्हत्वादव्यक्तशब्द-प्रवृत्तिनिमित्ताव्यक्ततार्हत्वात् तद्वत्वादिति यावत् । तदपि कुतः ब्रह्म सूक्ष्मं सूक्ष्मत्वेऽप्यव्यक्तत्वं कुतः सूक्ष्मस्यैवाव्यक्ततार्हत्वादिति सूत्रार्थं मनसि निधायात्र यदुक्तमित्यादिना तुशब्दार्थतया भाष्ये मुख्यमित्युक्तम् । तद्व्यावर्त्याशङ्काप्रदर्शनपूर्वकं तात्पर्यतो व्याचष्टे ॥ न च वाच्य-मित्यादिना ॥ यत्तल्लोकोत्तममिति ॥ अत्र तदिति प्रसिद्धमित्यर्थः । विष्णोः स्वरूप-मित्यन्तमेकं कर्म परमं सूक्ष्मं वेदितव्यमित्यपरम् । तथाचामनन्तादिह कर्मकं के आमनन्तीत्यत एषोऽणुरात्मा चेतसा वेदितव्य इत्यध्याहारः । यच्च पृथग्जना अज्ञजना न विदुस्तदेतदिति तच्छब्दद्वयस्यैतच्छब्दस्य च योजना दर्शिता ॥ तदुक्तमिति ॥ गीतातात्पर्य इत्यर्थः ॥ मुख्यवाच्यतामिति ॥ परममुख्यवाच्यतामित्यर्थः ॥ अमुख्यत एवेति ॥ परममुख्यवृत्यपेक्षया हीनमुख्यवृत्येत्यर्थः ॥ उतान्यस्यैवेति ॥ अमुख्यतयान्यस्यैवेत्यर्थः ॥ गौणेत्यमुख्येयर्थः ॥

### **तत्त्वसुबोधिनी**

अतिसूक्ष्मत्त्वेनेति ॥ अनेन सूक्ष्मत्वं मुख्यमिति । भाष्यगतमुख्यशब्दाभिप्राय उक्तः । अस्तु अतिसूक्ष्मत्वेनाप्यव्यक्तत्वं तथाप्यव्यक्तशब्दस्य तत्राव्यक्तशब्दस्य मुख्यत्वं कुत इत्यत आह ॥ अतिशयेनेति ॥ जीवशब्दप्रवृत्तिनिमित्तस्य भगवदधीनत्वे प्रमाणमाह ॥ तदुक्त-मिति ॥ ननु जीवस्य भगवति मुख्यत्वे संसारिणि कथं तत्प्रयोग इत्यत आह ॥ उपचारेणेति ॥ गौणाश्रयणस्येति ॥ अमुख्याश्रयणस्येत्यर्थः ।

### **वाक्यार्थविवरणम्**

वाक्यभेद इति ॥ अर्थैकत्वादेकवाक्यमित्युक्तत्वादिति भावः ।

### **वाक्यार्थमञ्जरी**

सूक्ष्मन्तु सूक्ष्ममेवाव्यक्तशब्दवाच्यं ब्रह्म चातिसूक्ष्ममिति तदेव मुख्यतोऽव्यक्तपदवाच्यम् । अव्यक्तत्वस्यैवाव्यक्तपदनिमित्तत्वात्कथं सूक्ष्ममव्यक्तपदवाच्यमित्यत उक्तम् ॥ तदर्हत्वादिति ॥ तस्य सूक्ष्मत्वस्यैवाव्यक्तशब्दप्रवृत्तिनिमित्ताव्यक्ततार्हत्वात् सूक्ष्ममेवाव्यक्तपदवाच्यमित्यर्थः । कुत इत्यत आह ॥ अव्यक्तत्वोपयोगीति ॥ अणुर्वेदितव्य इत्यन्वयः । पृथग्जनाः पामराः । तदुक्तं गीतातात्पर्ये । प्राणधारणहेतुतो जीवानामिति सम्बन्धः जीवप्राणधारण इति धातोरिति भावः ॥ वाक्यभेद इति ॥ अर्थैकत्वादेकं वाक्यमित्युक्तेरिति भावः ॥ प्रधानविशिष्टेति ॥ प्राधान्येनोभयग्रहण एव तस्य दोषत्वमिति भावः ॥ गौणाश्रयणस्येति ॥ अमुख्या-श्रयणस्येत्यर्थः ।

------------------------------------------------------------------------

ॐ तदधीनत्वादर्थवत् ॐ

## **सूत्रभाष्यम्**

॥ ॐ तदधीनत्वादर्थवत् ॐ ॥ ३ ॥

तदधीनत्वाच्चाव्यक्तत्वादीनां तस्यैवाव्यक्तत्वपरावरत्वादिकमर्थवत् ।

‘यदधीनो गुणो यस्य तद्गुणी सोऽभिधीयते ।

यथा जीवः परात्मेति यथा राजा जयीत्यपि’ इति च स्कान्दे ॥

### **सत्तर्कदीपावली**

कथमन्यथा राज्ञि जयशब्दप्रयोगो अतिबहुभिः । यद्भृत्यविषयं तदाह ॥ यदधीन इति ॥ यथा परात्मा जीव इत्युच्यते । अनेन जीवेनेत्यादावित्यर्थः ।

### **तत्त्वप्रदीपिका**

तदधीनत्वादर्थवत् । तदधीनत्वाच्चाव्यक्तादेरव्यक्तपरावरत्वादिधर्माणां तस्यैवाव्यक्तत्वादि-धर्मजातं मुख्यम् । अतस्तस्यैवाव्यक्तादिशब्दजातमर्थवत् । अव्यक्तस्थं तद्रूपमव्यक्त-स्याप्यव्यक्तत्वं महतः परत्वं चाऽपादयतीति ‘महतः परमव्यक्तम्’ इत्युच्यते । तदेव तस्य पुरुषादवरत्वं साधयतीत्यवरशब्दार्थः । न तु स्वयमवरत्वात् । यथाऽमृतत्वापादकत्वादमृत-मित्युच्यते मृतिशीलत्वापादकत्वाच्च मृत्युरिति, एवम् । ‘यथा जीवः परात्मेति’ । अयमर्थः । यथा जीवगुणस्य प्राणधारणस्य परमात्माधीनत्वात्परमात्मा जीव इत्युच्यते ‘अनेन जीवे-नाऽत्मनाऽनुप्रविश्य’ इत्यादौ । न तु तत्र संसारिप्रवेशविवक्षा । ‘तत्तेज ऐक्षत’ ‘ता आप ऐक्षन्त’ ‘इमास्तिस्रो देवताः’ इत्यादिना पूर्वमेव तत्र संसारिस्थित्यवगमात् । अनेनैव न्यायेन दुःखित्वादिशब्दा अपि परमात्मनि परममुख्यत्वेन व्युत्पादिता भवन्ति । स्वातन्त्र्यस्य प्रवृत्तिहेतोस्तत्रैव विद्यमानत्वात् ॥

### **तत्त्वप्रकाशिका**

नन्वस्त्वेवं परमात्मन्येवाव्यक्तादिशब्दानां मुख्यत्वम् । तथाप्यव्यक्तात्पुरुषः पर इत्यादौ प्रधानाद्येवोच्यते । न विष्णुः । अव्यक्तादीनां महत्परत्वस्य पुरुषावरत्वस्य दुःखिबद्धत्वादेश्च श्रवणात् । तस्य च प्रधानादावेव सम्भवात् । सर्वप्रमाणविरोधेन परमात्मन्यसम्भवात् । अतो विष्णोर् मुख्यार्थत्वेऽपि तद्ग्रहणे परावरत्वादिश्रुतेर् नैरर्थ्यादमुख्यमपि प्रधानादिग्राह्यमित्याशङ्कां परिहरत्सूत्रं पठित्वा व्याचष्टे ॥ तदधीनत्वादिति ॥ नाव्यक्तादिशब्दैः परमात्मनो वाच्यत्व-ग्रहणे परावरत्वादिश्रुतिनैरर्थ्यं येन मुख्यार्थं परित्यज्याऽमुख्यार्थाभ्युपगतिः । किं नाम तस्मिन्नैवावरत्वादिवाचिशब्दजातमर्थवत् । प्रधानादिगतपरावरत्वादिधर्माणां भगवदधीनत्वात् । अन्यगतशब्दार्थनियन्तृत्वं तदधिकरणत्वं चेति द्विधा हि प्रवृत्तिनिमित्तम् । तत्र परमात्मनो निरनिष्टो निरवद्य इत्यादिनावरत्वादिदोषात्यस्पृष्टिनियमात्तदन्यथानुपपत्त्या तत्तन्नियामकत्वेन तत्तच्छब्दवाच्यतापातात् । न च तदवाच्यताऽन्यथोपपत्तिः । ‘नामानि सर्वाणि यमाविशन्ति’ इत्यादिश्रुतिविरोधात् । न च सङ्कोचः । सर्वाणीत्यस्य निरवकाशत्वाद् बाधकाभावाच्चेति भावः । अत्र अव्यक्तत्वग्रहणेनाव्यक्तशब्दस्य द्वेधापि परमात्मनि वृत्तिरिति दर्शयति । अत एव भाष्ये चशब्दः । अनेन प्रधानादेरतिसूक्ष्मत्वाद्यभावेऽपि नामुख्यार्थत्वमल्पपङ्कजेऽपि पद्मे पङ्कज-शब्दस्यामुख्यार्थताऽदर्शनादिति शङ्का च निरस्ता भवति । ननु भवेदेतत्प्रधानादिगतशब्दप्रवृत्ति-निमित्तप्रेरकत्वेनेश्वरस्यावरत्वादिशब्दवाच्यत्वम् । यद्यन्यगतशब्दप्रवृत्तिनिमित्तप्रेरकेऽसौ शब्दो वर्तत इति सिध्येत्तदेव कुत इति तत्राह ॥ यदधीन इति ॥ यथा परमात्मा जीवगतप्राण-धारणस्य तदधीनत्वेनानेन जीवेन इत्यादौ जीवशब्देनोच्यते । यथा च भृत्यगतजयस्य राजाधीनत्वादसौ जयीत्युच्यते इत्यर्थः । न च अन्यगतशब्दप्रवृत्तिनिमित्तप्रेरके शब्दप्रवृत्ति-रमुख्या । राजनि विजयिशब्दस्य बहुलप्रयोगाद् यमादौ मृत्युप्रमुखशब्दानां च तथात्वाद् बहु(ल)प्रयोगसिद्धस्यैव मुख्यत्वात् । अवरयतीत्यादिव्युत्पत्त्युपपत्तेश्च । तथा च श्रुतिः । स बद्धः स दुःखी स बन्धयति स दुःखयतीति स जीवः सा प्रकृतिः स जीवयति स प्रकरोति सोऽवरः सोऽनित्यः सोऽवरयति सोऽनित्ययति’ इत्यादिका । एवं प्रयोगप्रवृत्तिनिमित्ताति-शयाभ्यां परमात्मन्येवाव्यक्तादिशब्दानां मुख्यत्वान् मुख्यार्थस्यैव ग्राह्यत्वात् स एवाऽव्यक्ता-त्पुरुषः पर इत्यादावुच्यते न प्रधानादीत्युक्तम् ॥

### **गुर्वर्थदीपिका**

परावरत्वादिश्रुतीत्यत्र महतःपरत्वपुरुषादवरत्वप्रतिपादिकेयमेव श्रुतिर्गृह्यते । आदिपदेन दुःखिबद्धत्वादिश्रुतिरपि गृह्यते । सूत्रसमाधेयतया अवरत्वादेरेव वक्तव्यत्वेऽपि भाष्यकृता अव्यक्तत्वस्यैवाऽऽदौ ग्रहणं ‘तदधीनत्वात्’ इति सूत्रं न केवलमवरत्वादेरेव समाधायकं किन्तु व्यक्तं न भवतीति अव्यक्तमिति प्रसिद्धव्युत्पत्तौ सत्यामेवावरत्वादिप्रायपठितत्वादव्यक्तयति प्रधानमिति अव्यक्तमित्यव्यक्तशब्दस्यापि समाधायकमिति सूचनार्थमित्यभिप्रेत्याह अत्रेति ॥ इदं चोपलक्षणम् । तदेवाव्यक्तं महतः परयतीति पर इत्यपि ग्राह्यम् । इति शङ्का च निरस्ता भवतीत्यस्य पद्मान्तरेऽदृष्टस्यान्योन्याधीनत्वस्येह भगवदधीनाव्यक्ते सद्भावेन परोक्तदृष्टान्त-वैषम्यादिति भावः । अङ्गीकृत्य चेदमुदितम् । वस्तुतस्तु बहुपङ्कवति तटाके स्थितमपि पङ्कजमल्पपङ्कजपद्मं यावति पङ्के उत्पद्यते तावति पङ्क एवोत्पद्यत इति शङ्कैवानुपपन्नेत्यपि ग्राह्यम् । अवरत्वादिशब्देत्यत्रावरत्वप्रवृत्तिनिमित्तकशब्दो गृह्यते । यथा मारकत्वान् मृत्युपद-वाच्यदेवतायां स्थितं मारकत्वं यमाधीनमिति हेतोस् तद्वाचकमृत्युपदं यमेऽपि प्रयुज्यते । तथेहा-पीति भावेनाह यमादाविति ॥ अवरयतीत्यादिव्युत्पत्त्युपपत्तेश्चेति वदता न केवलं श्रुतिः किन्तु अवरयतीत्यवर इत्यादि सुब्विभक्तेर्वैयाकरणैरप्यङ्गीकृतत्वादिति सूचितम् । अत्रेयं श्रुतिसूत्रयोः सङ्गतिः । अव्यक्तान्मुख्यत परममुख्यतश्चाव्यक्तशब्दवाच्याधिष्ठेयाधिष्ठातृरूपेण प्रधानविशिष्ट-परमात्मनः पुरुषः पर इत्युक्ते प्रधानात्तदन्तस्थनारायणाच्च पुरुषनामकस्य नारायणस्याधिक्यं प्रतीयते । प्रधानस्य प्रधाननियामकहरेश्चावरत्वं प्रतीयते । तत्र पुरुषनामकात्स्वस्मादेव स्वाभिन्नप्रधानान्तस्थरूपस्यावरत्वं प्रतीयते । स्वस्मात्तस्मादेव पुरुषस्य परत्वं चात्माश्रयदोषेण ‘य इह नानेव पश्यति’ इत्यादि श्रुत्या च विरुद्धमिति प्राप्ते भटनिष्ठजयस्य राजाधीनत्वमात्रेण राजा जयीतिवद् गोष्ठस्थगृष्टीनां देवदत्ताधीनत्वमात्रेण गोमान् देवदत्त इतिवत् कोशस्थधनस्य राजाधीनत्वमात्रेण राजा धनीतिवच्च प्रधाननिष्ठावरत्वस्य तदन्तर्गतभगवदधीनत्वात् सोऽप्य-वरत्ववान् अवरशब्दवाच्यश्च न तु पुरुषादवरत्वस्यैव स्वनिष्ठत्वात् । अव्यक्तात्परत्वव्यपदेशस्तु स्वाधिष्ठानभूतप्रधानं प्रति परत्वादेव । न तु स्वस्मादपि परत्वात् ।

नन्वेवमवरत्वमपि स्वाधिष्ठानप्रकृतेरवरत्वादेव योज्यम् । पञ्चम्यास्तावतैव चरितार्थत्वात् । एवं च तन्निष्ठभगवद्रूपस्यावरत्वाप्राप्तेः ‘तदधीनत्वात्’ इति सूत्रस्यासङ्गतिरिति चेत् सत्यं, तथा सत्यवरादिशब्दानां भगवत्यमुख्यत्वेन सर्वशब्दमुख्यवाच्यत्वभङ्गप्रसङ्गात्तधीनत्वादिति सूत्रोक्ता वृत्तिराश्रयणीया । प्रकारान्तरेण भगवत्यवरत्वादेरयोगात् स्वस्मिन् स्वपरमत्वस्यासत्त्वेऽपि न हरेः परमशब्दामुख्यार्थता । स्वेतरसकलजगत्परमत्वेनैव तस्य शब्दस्य तत्र सावकाशत्वात् । स्वस्मादन्यस्माच्च सर्वथा अवरत्वरहिते परमात्मनि उक्तवृत्त्यनङ्गीकारे अवरादिशब्दानां केनापि प्रकारेण भगवत्यवकाशासम्भवादवरादिशब्दवाच्यतैव बहिर्गच्छेत् । तच्चायुक्तमिति भावेन भगवान् व्यासः ‘तदधीनत्वादर्थवत्’ इत्यसूत्रयत् । अतो न परोदीरितश्रुतियुक्तिविरोधः । नापि सर्वशब्दवाच्यत्वभङ्गप्रसङ्गश्च । यदि चाव्यक्तशब्दस्येव प्रायपाठविरोधात्परशब्दस्यापि द्वयी गतिरश्रयणीया ‘सूचनात्सूत्रम्’ इति मन्यसे? तदा प्रधानगतस्य महतः परत्वस्य प्रधानात्पश्चा-न्महत्तत्वस्रष्टृपुरुषाधीनत्वादस्तु पुरुषस्य परत्वनियन्तृत्वात्परता । महत्तत्त्वाच्च परता । स्वयं स्वशक्त्यैव परः । अन्ये तु परमपुरुषशक्त्यैव परा इति प्रमेयविशेषस्यापि एतत्सूत्रादेव लाभा-त्कृतकृत्यो भगवान् सूत्रकारः । बुद्धेस्सरस्वतीतत्त्वाद्यथा ब्रह्मणोऽपि परस्य बुद्धिपरत्वमुच्यते तथाऽव्यक्तात्परस्यापि महत्परत्वमिति भावः ।

### **भावबोधः**

अवरत्वादीति । अत्राऽऽदिपदेन न केवलं भाष्यगतादिपदगृहीतदुःखित्वादिग्रहणम् । किन्तु साक्षान्महत्परत्वलिङ्गस्य सावकाशत्वज्ञापनाय यत्परावरत्वादीति परत्वमुक्तं तदपि ग्राह्यम् । भाष्ये परावरत्वादीति वाच्येन वाचकशब्दस्योपलक्षणमित्यभिप्रेत्यावरत्वादिवाची-त्युक्तम् । अवरत्वादिधर्मनियन्तृत्वं तदात्मत्वं चेति द्विविधं ह्यवरत्वादि । ‘निरनिष्ठो निरवद्य’ इत्यादिश्रुतेस् तद्दोषतादात्म्यात्यस्पृष्टिनियमाद्विष्णौ नियन्तृत्वेनैवावरत्वादिकमित्यापततीति न्यायविवरणं मनसि निधायाऽऽह अन्यगतशब्दार्थनियन्तृत्वमित्यादि । तदधिकरणत्वं चेत्यनेन न्यायविवरणगतं तत्तदात्मत्वं चेत्युक्ततात्पर्यम् । शब्दप्रवृत्तिनिमित्तमित्यनेन तत्रत्यमवर-त्वादीत्येतदवरत्वादिवाचिशब्दप्रवृत्तिनिमित्तमिति व्याख्यातम् । तत्तच्छब्दवाच्यतापातादित्यनेन तद्गतमवरत्वादिकमापततीत्येतदवरत्ववाचकशब्दवाच्यत्वमापततीति व्याख्यातमिति ज्ञातव्यम् । ‘नामानि सर्वाणि यमाविशन्ति’ इति श्रुतिबलाच्चेति न्यायविवरणं तन्निवर्तनीयाशङ्का-निरासपूर्वकं व्याचष्टे– न च तदवाच्यतयेत्यादिना ॥ श्रुतिद्वयस्यापि निरवकाशत्वादिति न्यायविवरणं तन्निवर्तनीयाशङ्काप्रदर्शनपूर्वकं व्याचष्टे– न च सङ्कोच इत्यादिना ॥ उपलक्षण-ञ्चैतत् । ‘निरनिष्ट’ इत्यस्यापि निरवकाशत्वादित्यपि द्रष्टव्यम् ।

ननु तर्हि ‘न हिंस्यात् सर्वा भूतानि’ इति ‘केवलो निर्गुणश्च’ इत्यादावपि सङ्कोचो न स्यादित्यत आह– बाधकाभावाच्चेति ॥ अत एव भाष्ये च शब्द इति । सूक्ष्मत्वं त्वित्युक्ता-व्यक्तशब्दप्रवृत्तिनिमित्ताधिकरणत्वसमुच्चयार्थमित्यर्थः । अव्यक्तत्वादीनामित्यादिपदोक्तावरत्वादौ तु सोऽवरयतीत्यादिकर्तृव्युत्पत्तिसमुच्चय इति भावः । इति शङ्का निरस्ता भवतीति । अव्यक्त-त्वादिग्रहणेनेत्यनुवर्तते । तथा च पूर्वं नाल्पप्रवृत्तिनिमित्तत्वमात्रं प्रधानस्याव्यक्तशब्दामुख्यार्थत्वे हेतुत्वेनाभिप्रेतम् । किन्त्वव्यक्तशब्दप्रवृत्तिनिमित्ताव्यक्तत्वस्य पराधीनत्वमपीति भावः । अभ्युपेत्य चेदमुदितम् । भृत्यादौ जयीप्रभृतिशब्दानाम् अमुख्यत्वेऽन्याधीनप्रवृत्तिनिमित्तकत्व-मात्रस्याल्पज्ञानादौ विद्वदादिशब्दानाममुख्यत्वे प्रवृत्तिनिमित्ताल्पत्वमात्रस्य निमित्तत्वदर्शनात् । अल्पकञ्जपङ्कजपद्मादौ पङ्कजादिशब्दानां योगरूढत्वेन रूढिनिमित्तपद्मत्वादिजातौ तारतम्या-भावेन तदपेक्षयाऽमुख्यत्वाभावेऽपि अवयवार्थाल्पत्वप्रयुक्तामुख्यत्वस्याल्पज्ञादौ विद्वदादिशब्दा-नामिव सत्त्वेन व्यभिचाराभावाच्च प्रधानादेरव्यक्तादिशब्दामुख्यार्थत्वे प्रत्येकमुभयोरपि हेतुत्वा-विरोधाद्यावद्राज्ञीत्यनुव्याख्यानोक्तं हेतुमाह– राजनीति ॥ ‘मृत्युशब्दादिषु प्रसिद्धेश्च’ इति न्यायविवरणोक्तहेतुमाह– यमादाविति ॥ प्रसिद्धत्वात् कर्तृव्युत्पत्तेरिति न्यायविवरणं हृदि निधायाह– अवरयतीत्यादीति ॥ तथा च श्रुतिरित्यनेन न्यायविवरणे प्रसिद्धत्वादित्यस्य श्रुतौ प्रसिद्धत्वादित्यर्थ उक्तो भवति । उपलक्षणमेतत् । न्यायविवरणोदाहृते ‘तमेव मृत्युममृतं तदेवं सर्वात्मना वै हि परं परायणम्’ इति भागवतादौ मारयितृमोचकरूपभगवति कर्तृव्युत्पत्ति-मभिप्रेत्य मृत्युशब्दामृतशब्दादिप्रयोगाच्चेत्यपि द्रष्टव्यम् । तत्र मृत्युआदिशब्दानामौपचारिकत्व-मिति शङ्का उपचारकल्पनायाश्च क्लिष्टत्वात् प्रमाणाभावाच्चेति न्यायविवरण एव परिहृतेति ।

### **भावदीपः**

मुख्यासम्भवोऽसिद्ध इति शङ्कते ॥ नन्विति ॥ परावरत्वादि श्रुतेरिति ॥ परशब्दः परत्वश्रुतिः । अव्यक्तादिति पञ्चमी त्ववरत्वाक्षेपकावधित्वावचित्वादवरत्वश्रुतिरित्युच्यत इति ध्येयम् । उक्तशङ्कानिवृत्तिपूर्वं तस्यैवेति सूत्रांशभाष्यं व्याचष्टे ॥ नाव्यक्तेति ॥ तस्येति पदं सप्तम्यन्तं व्याचष्टे ॥ तस्मिन्निति ॥ तदित्यादिभाष्यार्थमाह ॥ प्रधानेति ॥ अवरत्व-समवायादेरवरादिशब्दप्रवृत्तिहेतोरीशेऽभावेन तच्छब्दवाच्यता नेत्यस्य किमुत्तरमनेनोक्तं स्यादित्यतो ऽवरत्वादिधर्मनियन्तृत्वं तत्तादात्म्यवत्त्वं चेति द्विवि(धं ह्यवरत्वादि)धमवरत्वं निरनिष्टो निरवद्य इत्यादिश्रुतेस् तत्तद्दोषतादात्म्यात्यस्पृष्टिनियमाद्विष्णोर् नामानि सर्वाणि यमाविशन्तीति श्रुतिबलाच्च नियन्तृत्वमवरत्वादिकमित्यापतति । श्रुतिद्वयस्यापि निरवकाश-त्वादिति न्यायविवरणमत्र योजयति ॥ अन्यगतेति ॥ द्विधा हीति हिशब्देन भाष्ये वक्ष्यमाण-प्रसिद्धिर्दर्शिता । अस्त्ववरत्वादिबाधकात्सङ्कोच इति तत्राऽऽह ॥ बाधकेति ॥ तस्य समाहितत्वादिति भावः । ननु भाष्ये तदधीनत्वाच्चावरत्वादीनामिति वाच्येऽव्यक्तत्वादीना-मित्याद्युक्तिः किमर्था । अव्यक्तशब्दप्रवृत्तिनिमित्तस्य सूक्ष्मं तु इत्यत्रेशे प्रतिपादनेन तस्मिन् शब्दे अमुख्यत्वशङ्कानुदयादित्यत आह ॥ अत्राव्यक्तत्वेति ॥ अत एव पूर्वनिमित्त-स्योक्तत्वादेवेत्यर्थः । प्राचीननिमित्तेनैव अव्यक्तादिशब्दस्येशे मुख्यत्वोपपत्तौ तदधीनत्वन्यायः किमर्थं तत्र सञ्चारित इत्यत आह ॥ प्रधानादेरिति ॥ एतच्च तुष्यतु दुर्जन इति न्यायेनोक्तम् । वस्तुतस्तु प्रवृत्तिनिमित्तस्य हरौ मुख्यत्वेनैव मुख्यत्वोपपत्तेरिति वक्ष्यमाणत्वेन तन्न्यायस्या-व्यभिचारात् । पद्मत्वजातेरेव निमित्तत्वेन विवक्षिततया तस्याल्पपङ्कजेऽपि सत्वेन अमुख्य-त्वानापत्तेः । अन्यथाऽग्रेतनवाक्यविरोधादिति ध्येयम् ॥ निरस्तेति ॥ अव्यक्तत्वग्रहणे-नेत्यनुषङ्गः । लौकिकं च दृष्टान्तं व्यनक्ति ॥ यथा चेति ॥ अभिधीयत इत्युक्ताभिधावृत्तिं साधयितुं न हि भृत्यस्य विजयिशब्दस्तावत्प्रयुज्यते ॥ यावद्राज्ञ्यन्यगत्वेऽपि स्वातन्त्र्या-भासमात्रत इत्यनुभाष्योक्तमत्र योजयितुं शङ्कामाह ॥ न चेति ॥ मृत्युशब्दादिषु प्रसिद्धेश्च प्रसिद्धत्वाच्च कर्तृव्युत्पत्तेरिति न्यायविवरणोक्तमाह ॥ यमादावित्यादिना ॥ स्वातन्त्र्येण निमित्तेन मुख्यत्वादित्यर्थः । यद्यपि न्यायविवरणे तमेव मृत्युममृतमिति हरावेव मृत्युप्रभृति-शब्दस्य श्रुतौ प्रसिद्धिर्दर्शिता । तथाप्येतदुदाहरणान्तरमित्यदोषः । नियामकाभावादन्यथापि व्युत्पत्तिः स्यादित्यतो माण्डूकभाष्योक्तश्रुतिमाह ॥ तथाचेति ॥ एतेन प्रसिद्धेश्चेत्युक्त-प्रसिद्धिरुपपादिता । एतच्चावरत्वाक्षेपकावधित्ववाचिपञ्चमीभिन्नावरादिशब्दविषयम् ॥ स एवेति ॥ प्रधानादिविशिष्ट एवेत्यर्थः ॥ न प्रधानादीति ॥ प्रधानाद्येवेत्यर्थः । यद्वा मुख्यत्वा-दित्यादिमुख्यशब्दस्य परममुख्यार्थत्वे तु यथान्यासमेव योज्यम् । अन्यथा अन्यस्यापि वाच्य-त्वाभ्युपगमादित्यादिपूर्वेण विरोधात् । एवमग्रेऽपि विष्णोरेवेत्यादौ ध्येयम् ॥

### **अभिनवचन्द्रिका**

महत्परत्वस्येति ॥ यद्यपि महत्वपरत्वं विष्णोर्न विरुद्धं तथापि महत्परत्वस्याव्यक्त-लिङ्गत्वेन प्रसिद्धत्वात् प्रसिद्धिविरोध इति भावेन तदुपन्यासः कृतः । अत एव भाष्ये चशब्द इति ॥ इतः परं टीकायां श्रूयमाणम्, ‘एतेन प्रधानादे’रित्यादि ‘भवति’ इत्यन्तं वाक्यं नात्रत्यम् । किन्तु पूर्वसूत्रटीकागतं लेखकदोषादत्र पतितमिति द्रष्टव्यम् । अव्यक्तशब्दस्य द्वेधा प्रवृत्तिप्रदर्शनेनोक्तशङ्कानिरासाऽभावात् ।

### **वाक्यार्थमुक्तावली**

मुख्यासम्भवोऽसिद्ध इति शङ्कते ॥ नन्विति ॥ परावरत्वादीति ॥ पुरुषः पर इति परत्वश्रुतिः स्पष्टा । अव्यक्तादिति पञ्चमी त्ववरत्वाक्षेपकावधित्ववाचित्वादवरत्वश्रुतिरित्युच्यत इत्यवधेयम् ॥ भाष्ये तस्यैवेति ॥ तस्मिन्नित्यर्थः । परावरत्वादिकमिति लक्षणया तत्प्रतिपादकशब्दजातमित्यर्थः ॥ इति वदन् उक्तशङ्कापरिहारकतया व्याचष्टे नाव्यक्तादि-शब्दैरित्यादिना ॥ ननु परावरादिशब्दप्रवृत्तिनिमित्तं परोवरत्वादि तदन्यत्र गतं तदधीन-मित्येतावता तच्छब्दवाच्यस्य कथं तदपगतमित्यत अवरत्वादिधर्मनियन्तृत्वं तत्तादात्म्यं चेति द्विविधं ह्यवरत्वादि । निरनिष्टो निरवद्य इत्यादिश्रुतेस् तद्दोषतादात्म्यास्पृष्टिनियमाद् विर्ष्णो-नियन्तृत्वेनैवावरत्वादिकमापततीत्यादिन्यायविवरणं मनसि निधाय भाष्यभावमाह अन्यगते-त्यादिना ॥ बाधकाभावाच्चेति ॥ अवरत्वादिबाधकस्य परिहृतत्वादिति भावः । नन्वव्यक्त-शब्दस्य परमात्मन्यव्यक्तत्वप्रवृत्तिनिमित्तत्वयोगेनैव वृत्तेरुपपादित्वादवरत्वादिवदसम्भवाभावात्तेन सहोक्तिर्व्यर्थेत्यत आह ॥ अव्यक्तेति ॥ द्वेधाऽपीति ॥ परगताव्यक्तत्वनियन्तृत्वेन तदाश्रयत्वेन चेत्यर्थः । अव्यक्तत्वस्य तदधिकरणत्वसमुच्चये चशब्द इत्यर्थः । यद्यप्यवरयतीत्यादि-व्युत्पत्युत्पत्तेश्चेति वक्ष्यमाणरीत्यावरादिशब्दानामप्यन्यगतावरत्वनियन्तृत्वेन कर्तृव्युत्पत्यावर-त्वाधारत्वेन चेति द्वेधा वृत्तिर्वक्तुं शक्या, तथाप्युक्तद्वैविध्यस्य श्रुताववरादिशब्देन वक्तुं शक्यत्वेऽप्यव्यक्तात्पुरुषः पर इत्यवरत्वाक्षेपिकावधित्ववाचिपञ्चम्याः कर्तृव्युत्पत्ययोगात् । तल्लब्धाव्यक्तगतावरत्वं प्रति नियामकतयैव पञ्चमीवाच्यत्वमिति पञ्चमीरूपावरत्वबोधकशब्द-विवक्षयैकधा वृत्युक्तिरिति ज्ञेयम् । स्वतन्त्रावरादिशब्दे तु द्विधापि वृत्तिरिति कर्तृव्युत्पत्ति-समुच्चये च इत्यनुमतमेव ॥ इति च शङ्का निरस्ता भवतीति ॥ अव्यक्तत्वग्रहणे नेत्यनुवर्तते । तथा च पूर्वं नाल्पप्रवृत्तिनिमित्तमात्रं प्रधानस्य अव्यक्तशब्दमुख्यवाच्यत्वे हेतुत्वेनाभिप्रेतं किं त्वव्यक्तशब्दप्रवृत्तिनिमित्ताव्यक्तत्वस्य पराधीनत्वमपीति भावः । अभ्युपगम्य चेदमुदितम् । भृत्यादौ जयिप्रभृतिशब्दानां प्रवृत्तिनिमित्तान्याधीनत्वमात्रेण अल्पज्ञे विद्वदादिशब्दानां प्रवृत्ति-निमित्ताल्पतामात्रेण मुख्यत्वदर्शनादल्पपङ्कजादौ पङ्कजादिशब्दानां योगरूढित्वेन रूढिनिमित्त-पद्मत्वादिजातौ तारतम्याभावेन तदपेक्षया मुख्यत्वाभावेऽप्यवयवार्थाल्पत्व प्रयुक्तामुख्यत्व-स्याल्पज्ञान्यादौ विद्वदादीनामिव सत्त्वेन व्यभिचाराभावाच्च । प्रधानादेरव्यक्तशब्दमुख्यार्थत्वे प्रत्येकमपि हेतुत्वाविरोधात् । पङ्कजनौ तारतम्याभावेन प्रवृत्तिनिमित्ताल्पत्वाभावाद्वा न व्यभिचारः । न च सुजाताविव पद्मकोशावित्यादिप्रयोगात्पङ्कतारतम्येन जनावपि तारतम्यमिति वाच्यं कार्यात्मनाऽसतः सत्तालाभो हि जनिर्न च तत्र तारतम्यं वृद्धिविवक्षया सुजाता-वित्यादिप्रयोग इति ॥ न चान्यगतेति ॥ प्रवृत्तिनिमित्ताधिकरणापेक्षया । प्रेरकस्य व्यवहित-त्वात्तत्रामुख्यतेति न च वाच्यमित्यर्थः । कुतो न वाच्यमित्यतो–

न हि भृत्यस्य विजयिशब्दस्तावत्प्रयुज्यते ।

यावद्राज्ञोऽन्यगत्वेऽपि स्वातन्त्र्याभासमात्रतः ॥

इत्यनुव्याख्यानं मनसि निधायाह राजनीति ॥ मृत्युशब्दादिषु प्रसिद्धेश्च प्रसिद्धत्वाच्च कर्तृव्युत्पत्तेरिति न्यायविवरणोक्तमाह यमादाविति ॥ आदिपदेन मृर्त्युर्यमानुजः प्रोक्त इत्यादेस् तेषां ग्रहणम् । तथात्वाद्बहुलप्रयोगात् ॥ मुख्यत्वादिति ॥ स्वातन्त्र्येण निमित्तेन मुख्यत्वादित्यर्थः । अवरयतीत्यवरादिशब्देभ्यः पचाद्यचि कृतेऽवरयतीत्यवर इति व्युत्पत्ति-रित्यर्थः ॥ श्रुतिरिति ॥ माण्डूकभाष्योपात्ता श्रुतिरित्यर्थः । उपलक्षणमेतत् । तवैव मृत्युममृतं तात दैवं सर्वात्मना वै हि परं परायणमित्यादेश्चेति न्यायविवरणोक्तेर्भागवते कर्तृव्युत्पत्ति-विवक्षया प्रयोगाच्चेति द्रष्टव्यम् ॥ सूत्रे तत्विति तस्मिन्नेवेति सप्तम्यन्तमन्वेति ॥ योग्यतया-वरत्वाद्याक्षेपकावधित्वादिति वा पञ्चमीतिशब्दज्ञानमिति लभ्यते । अर्थवत्तत्र नियामकत्व-गुणसमर्पकतया अर्थवन्न व्यर्थं कुतस्तदधीनत्वादानुमानिकपदसन्निधापिताव्यक्तगतावरत्वादे-स्तदधीनत्वादित्यर्थः ॥

### **तत्त्वसुबोधिनी**

अवरत्वादीति ॥ अत्रादिपदेन न केवलं भाष्यगतादिपदगृहीतदुःखित्वादिग्रहणं साक्षा-न्महत्परत्वलिङ्गस्य सावकाशत्वज्ञापनाय यत्परावरत्वादिति परत्वमुक्तं तदपि ग्राह्यम् । भाष्ये परावरत्वादिति वाच्येन वाचकशब्दस्य उपलक्षणमभिप्रेत्यावरत्वादिवाचीत्युक्तम् । ननु प्रधानादिगतप्रवृत्तिनिमित्तस्य अवरत्वादेर्भगवदधीनत्वेऽपि तद्गत्वाभावान् न शब्दस्य तत्र मुख्यवृत्तिरित्यतस् तद्गतावरत्वमात्रं शब्दवृत्तौ न हेतुः किन्तु स्वातन्त्र्यमपीत्याह ॥ अन्य-गतेति ॥ तदन्यथानुपपत्या दोषात्यसृष्टिनियमान्यथानुपपत्त्या ॥ सर्वाणीत्यस्येति ॥ उपलक्षणं चैतत् । निरनिष्ट इत्यस्यापि निरवकाशत्वादित्यपि द्रष्टव्यम् । ननु ‘न हिंस्यात्सर्वाभूतानि’ केवलो निर्गुणश्च इत्यादावपि सङ्कोचो न स्याद् इत्यत आह ॥ बाधकाभावाच्चेति ॥ तत्र गुणपूर्णत्वप्रतिपादकविशेषप्रमाणरूपबाधकवद् अग्नीषोमीयहिंसान्तरप्रतिपादकविशेषप्रमाणरूप-बाधकवच्च प्रकृते तादृशबाधकाभावादित्यर्थः । ननु भाष्ये अवरत्वादिकमेव वक्तव्यं किम-व्यक्तत्वग्रहणेनेत्यत आह ॥ अत्रेति ॥ द्वेधापीति ॥ प्रवृत्तिनिमित्तस्याव्यक्तत्वस्य तद्गतत्वेन च द्विधेत्यर्थः । अत्र ज्ञापकमाह ॥ अत एवेति ॥ यतोऽव्यक्तशब्दस्य द्विधा वृत्तिर् अत एवेत्यर्थः ॥ भाष्ये चशब्द इति ॥ सूक्ष्मं त्वित्युक्ताव्यक्तशब्दप्रवृत्तिनिमित्ताधिकरणत्वसमुच्चयार्थं भाष्ये तदधीनत्वाच्चेति चशब्द इत्यर्थः । सूत्रे तु अवरत्वादिवाचिशब्दजातापेक्षया चशब्दाभाव इति ज्ञेयम् ॥ इति शङ्का च निरस्ता भवतीति ॥ अव्यक्तत्वादिग्रहणेनेत्यनुवर्तते । तथा च पूर्वं नाल्पप्रवृत्तिनिमित्तत्वमात्रं प्रधानस्य अव्यक्तशब्दामुख्यार्थत्वे हेतुत्वेनाभिप्रेतं किन्तु अव्यक्त-शब्दप्रवृत्तिनिमित्ताव्यक्तत्वस्य पराधीनत्वमपीति भावः । अभ्युपेत्येदमुदितम् । भृत्यादौ जयिप्रभृतिशब्दानां मुख्यत्वे अन्याधीनप्रवृत्तिनिमित्तकत्वमात्रस्याल्पज्ञादौ विद्वदादिशब्दानाम-मुख्यप्रवृत्तिनिमित्ताल्पमात्रस्य निमित्तत्वमात्रदर्शनात् । अल्पपङ्कजपद्मादौ पङ्कजादिशब्दानां योगरूढत्वेन रूढिनिमित्तपद्मजादिजातौ तारतम्याभावेन तदपेक्षया मुख्यत्वाभावेऽपि अवयवार्थाल्पत्वप्रयुक्तामुख्यत्वस्याल्पादौ विद्वदादिशब्दानामिव सत्त्वेन व्यभिचाराभावाच्च प्रधानादेरव्यक्तादिशब्दमुख्यार्थत्वे प्रत्येकमुभयोरपि हेतुत्वविरोधादिति ॥ तथात्वाच्चेति ॥ बहुलप्रयोगसिद्धत्वादित्यर्थः । अस्तु बहुलप्रयोगः । तथापि मुख्यत्वं कुत इत्यत आह ॥ बहुलेति ॥ न केवलं बहुलप्रयोगः किं तु अवरत्वादिव्युप्तत्तिरप्यस्तीत्याह ॥ अवरयतीत्या-दीति ॥ अन्यनिष्टदुःखादिकर्तृत्वाद्दुःखादिशब्दवृत्तिः ।

### **वाक्यार्थविवरणम्**

ननु यत्र शब्दतो ऽवरत्वं प्रतीयते तत्र कर्तृव्युत्पत्त्याऽस्त्ववरशब्दव्याख्यानम् । यत्र तु अर्थादवरत्वं प्रतीयते ‘अव्यक्तात्पुरुषः परः’ इत्यादौ तत्र कथम् । न हि शब्दवदुत्पत्ति-र्व्याख्यातुमर्हतीति चेदुच्यते । अव्यक्तादिति पञ्चम्यैवावधित्वं प्रतीयत इति । तस्या एवा-वरत्ववाचकत्वात् । तथा च भगवत्पक्षेऽव्यक्तापेक्षया पुरुषः पर उत्तम इति न वाक्यार्थः । किं तु सूक्ष्मत्वेनाव्यक्तः । ङसीति पञ्चमीविभक्त्या देशभूतस्य अद् इत्यस्यावरत्वनियामकत्वमर्थः । तथाचाव्यक्तस्तन्निष्ठावरत्वनियामकः पुरुषः पूर्णषड्गुणः परः सर्वोत्तम इत्येव पदसमन्वये-नार्थोपपत्तेः । प्रसिद्धाव्यक्तस्य परममुख्यया वृत्त्या वाच्यत्वपक्ष एव यथास्थितार्थाङ्गीकार इति द्रष्टव्यम् । परावरत्वं महतः परस्य पुरुषापेक्षयाऽवरत्वं परावरत्वम् ।

### **वाक्यार्थमञ्जरी**

परावरत्वेति ॥ महत्परत्वपुरुषावरत्वप्रतिपादकोदाहृतश्रुतिवैय्यर्थ्यादिति भावः । ॐ तदधीनत्वादर्थवत् ॐ । अवरत्वादिवाचिशब्दजातं भगवत्यर्थवत्तद्वाचकमिति यावत् । कुतस्तदधीनत्वादवरादिशब्दप्रवृत्तिनिमित्तावरत्वादिधर्माणां भगवदधीनत्वादित्यर्थः । तथापि कुतोऽर्थवदित्यतोऽर्थापत्तेरेवेत्याह ॥ अन्यगतेत्यादिति ॥ अनिष्टस्यावद्यत्वेऽपि सामान्यविशेष-भावेन पृथगुक्तिः ॥ अस्पृष्टिनियमादिति ॥ तथा च न तदधिकरणत्वं तत्र सम्भवतीति भावः । सङ्कोचस् तदतिरिक्तनामपरत्वरूपः ॥ निरवकाशत्वादिति ॥ सर्वशब्देनैव सर्वनामता-लाभे पुनर्बहुवचनप्रयोगेण तस्यासङ्कुचितत्वं सूचयति । अन्यथा तद्वैय्यर्थ्यमिति भावः । तर्हि न हिंस्यात्सर्वभूतानीत्यत्राप्यसङ्कोचः स्यादित्यत आह ॥ बाधकाभावाच्चेति ॥ तत्र चाग्निषोमीयं पशुमालभेतेत्यादिकं बाधकमस्तीति भावः । अवरत्वादिश्रुतिवैय्यर्थ्यस्यैव शङ्कितत्वेनाव्यक्त-ग्रहणमनर्थकमित्यत आह ॥ अत्रेति ॥ च शब्द इति ॥ न केवलं सूक्ष्ममित्युक्ताव्यक्त-समुच्चायक इत्यर्थः । पङ्कजे पङ्कजन्ये ॥ इति शङ्का च निरस्तेति ॥ अव्यक्तग्रहणेनेत्यनुवर्तते । तथा च पूर्वं नाल्पप्रवृत्तिनिमित्तत्वमात्रप्रधानस्याव्यक्तशब्दमुख्यार्थत्वे हेतुत्वेनोक्तं किन्त्वव्यक्त-शब्दप्रवृत्तिनिमित्ताव्यक्तत्वस्य पराधीनत्वमपीति भावः । अभ्युपेत्य चेदमुदितं भृत्यादौ जय-प्रभृतिशब्दानाममुख्यत्वेऽन्याधीनप्रवृत्तिनिमित्तकत्वमात्रस्य तथाल्पज्ञानादिमति विद्वदादि-शब्दानाममुख्यत्वे प्रवृत्तिनिमित्ताल्पत्वमात्रस्य निमित्तत्वदर्शनात् । अल्पपङ्कजे पद्मे च पङ्कजशब्दस्य योगरूढत्वेन रूढिनिमित्तपद्मत्वादिजातौ तारतम्याभावेन तदपेक्षया मुख्यत्वाऽ-भावेऽप्यवयवार्थाल्पत्वप्रयुक्तमुख्यत्वस्याल्पज्ञानादिमति विद्वदादिशब्दानामिव सत्त्वेन व्यभिचाराभावाच्च प्रधानादेरव्यक्तादिशब्दमुख्यार्थत्वे प्रत्येकमुभयोरपि हेतुत्वविरोधादिति ध्येयम् । तथात्वाद् बहुलप्रयोगसिद्धत्वात् ॥ व्युत्पत्तीति ॥ कर्तृव्युत्पत्तीत्यर्थः । प्रातिपदिका-द्धात्वर्थे बहुलमिष्टवच्चेति धातुसूत्रादवरादिशब्देभ्यस्तत्करणादिके धात्वर्धे चौणादिके णिचि सति तस्या ‘अचोञ्णिति’ इति प्राप्तवृद्ध्यपवादायेष्टवद्भावस्योक्तत्वेष्टे परतष्टेरिति टिलोपस्य विधानाट्टिलोपे च सति ‘सनाद्यन्ता धातव’ इति धातुसंज्ञायां पचाद्यचि कृते णेरनिटीति णिलोपे च सति अवरयतीत्यवर इत्यादि सिद्ध्यतीति भावः । बन्धयतीति कृत्वा बद्ध उच्यत इत्यादि योज्यम् ।

------------------------------------------------------------------------

ॐ ज्ञेयत्वावचनाच्च ॐ

## **सूत्रभाष्यम्**

॥ ॐ ज्ञेयत्वावचनाच्च ॐ ॥ ४ ॥

अन्यस्य न वाच्यत्वं युज्यते ॥

### **सत्तर्कदीपावली**

यो यं पुरुषार्थमिच्छति तस्य तदवाप्तये तदेवावश्यं विज्ञेयमित्युच्यते एतदेवाक्षरं ब्रह्मेत्यादौ । तदेवात्रोपनिषदि यथावद्वक्तव्यम् । जीवप्रधानादेस्तद्वचनात् । रूढमाह ॥ ज्ञेयत्वेति ॥

### **तत्त्वप्रदीपिका**

परमात्मनोऽन्यस्य न वाच्यत्वम् ॥

### **तत्त्वप्रकाशिका**

तदेव युक्त्यन्तरेणोपपादयत्सूत्रमुपन्यस्य तच्छेषं पूरयति ॥ ज्ञेयत्वेति ॥ विष्णोरेवा-व्यक्तादिश्रुतिवाच्यत्वम् । न प्रधानादेः । ‘तमेवैकं जानथ आत्मानमन्या वाचो विमुञ्चथ अमृतस्यैष सेतुः’ इति विष्णोरेव मोक्षार्थं ज्ञेयत्ववचनात् । प्रधानादेस्तदभावाद् यज्ज्ञानेन मोक्षस् तज्ज्ञापन एव वेदस्य प्रवृत्तत्वादिति भावः । तथा च श्रावयति । ‘न तादृशी प्रीतिरीड्यस्य विष्णोर्गुणोत्कर्षज्ञातरि यादृशी स्यात् । तत्प्रीणनान्मोक्षमाप्नोति सर्वस्ततो वेदास्तत्पराः सर्व एव’ इति ॥

### **भावबोधः**

मोक्षार्थं ज्ञेयत्ववचनाभावाभावयोरप्रयोजकत्वपरिहारार्थमभिप्रायमाह– यज्ज्ञानेनेति ॥ ‘अव्यक्तात् पुरुषः परः’ इत्यादिवेदस्य विष्ण्वप्रतिपादकत्वेऽन्यप्रतिपादकत्वे वा मोक्षसाधन-ज्ञानजनकत्वं न स्यादिति भावः । विष्णोर्मोक्षहेतुज्ञानविषयत्वेन सकलवेदप्रतिपाद्यत्वे श्रुतिमाह तथा चेति ॥

### **भावदीपः**

आकाङ्क्षां पूरयन् भाष्यं व्याचष्टे ॥ विष्णोरेवेति ॥ अन्यार्थं तु जैमिनिरित्यादौ अन्यस्यापि ज्ञेयत्वोक्तेः सौत्रहेतोरसिद्धिनिरासाय उपलक्षणं मत्वा सूत्रार्थं शेषोक्तिपूर्वमाह ॥ तमेवेति ॥ इयं च द्युभ्वादिनये विष्णुपरत्वेन निर्णीता । अस्त्वेवं तावतान्यस्यावाच्यत्वं कुत इत्यतो भावमाह ॥ यज्ज्ञानेनेति ॥ यद्वा कुत इत्यत आह ॥ तथा चेति ॥ श्रावयति श्रुतिर्वक्ति । इयं तत्त्वनिर्णयादावुदाहृता । अनया श्रुत्या सर्वस्य ब्रह्मपरत्वे सिद्धे प्रतिवाक्यं च तत्परत्वस्यादावन्ते च मध्ये च विष्णुः सर्वत्र गीयत इत्यादिवचनसिद्धत्वात् स्वतः प्राप्तमुख्यवृत्तित्यागे च हेत्वाभावाद्विष्णोरेव अव्यक्तादिश्रुतिवाच्यत्वमिति भावः ॥

### **वाक्यार्थमुक्तावली**

अन्यार्थं तु जैमिनिरित्यादावन्यस्यापि ज्ञेयत्वोक्तेः सौत्रहेतोरसिद्धिनिरासायोपलक्षणं मत्वा सूत्रार्थं शेषोक्तिपूर्वमाह ॥ तमेवेति ॥ ज्ञेयत्ववचनावचनयोरप्रयोजकत्वनिरासायाह ॥ यद् ज्ञानेति ॥ अन्यथा महातात्पर्यविरोध इत्यर्थः । महातात्पर्यमेव कुत इत्यत आह– तथा चेति ॥ तथा च तद्ब्रह्मैवाव्यक्तशब्दवाच्यं नान्यन्मोक्षार्थं ज्ञेयत्ववचनादानुमानिकस्य तु ज्ञेयत्वा-वचनात्प्रत्युताज्ञेयत्ववचनाद्यदज्ज्ञानेन मोक्षस् तद्ज्ञापन एव वेदस्य प्रवृत्तत्वाद्यत्र कुत्रापि न अन्योत्कर्षेणाप्रतिपाद्यान्यप्रतिपादने स्वप्रवृत्तिव्याघातात्स एव सर्वसूत्रमुख्यार्थ इति सूत्रार्थ उक्तो भवति ।

### **तत्त्वसुबोधिनी**

परमात्मनीत्यत्र प्रमाणमाह ॥ यज्ज्ञानेनेति ॥ अव्यक्तात्पुरुषः पर इत्यादिवेदस्य विष्णु-मप्रति प्रतिपादकत्वे अन्यप्रतिपादकत्वे वा मोक्षज्ञापकज्ञानजनकत्वं न स्यात् । अन्यज्ञानस्य मोक्षजनकत्वाभावादिति भावः । विष्णोर् मोक्षहेतुज्ञानविषयत्वेन सकलवेदप्रतिपाद्यत्वे श्रुतिमाह ॥ तथा चेति ॥ यतः परमात्मप्रीणनात् । मोक्षमाप्नोति ततः सर्वे एव वेदा विष्णुपरा इत्यर्थः ।

### **वाक्यार्थमञ्जरी**

ब्रह्मैवाव्यक्तशब्दमुख्यार्थो न प्रधानादिस् तमेवैकं जानथेति ब्रह्मण एव मुमुक्षुज्ञेयत्ववचनाद् अन्या वाचो विमुञ्चथेति प्रधानादेर्ज्ञेयत्वावचनादज्ञेयत्ववचनाच्चेत्यर्थः । श्रुतिमुख्यार्थतदभावौ प्रति मुमुक्षुज्ञेयत्ववचनतदभावयोरप्रयोजकत्वपरिहारार्थमभिप्रायमाह ॥ यज्ज्ञानेनेति ॥ अव्यक्तात्पुरुषः पर इत्यादिवेदस्य ब्रह्माप्रतिपादकत्वेऽन्यप्रतिपादकत्वे वा मोक्षजनकत्वं न स्यादिति भावः । विष्णोर्मोक्षहेतुज्ञानविषयत्वेन सकलवेदप्रतिपाद्यत्वे श्रुतिमाह ॥ तथा चेति ॥ ईड्यस्य विष्णोर्गुणोत्कर्षज्ञातरि यादृशी प्रीतिः स्यात्तादृशी प्रीतिः कर्मादिकारिषु न स्यात् । यतः सर्वोऽपि जनस्तत्प्रीणनाद्विष्णुप्रीतेर्मोक्षमाप्नोति ततः सर्वे वेदा विष्णुपरा एवेत्यर्थः ।



  

------------------------------------------------------------------------

ॐ वदतीति चेन्न प्राज्ञो हि ॐ

## **सूत्रभाष्यम्**

॥ ॐ वदतीति चेन्न प्राज्ञो हि ॐ ॥ ५ ॥

‘महतः परं ध्रुवं निचाय्य तं मृत्युमुखात्प्रमुच्यत’ (क.उ.१-३-१५) इति ज्ञेयत्वं वदतीति चेन्न । प्राज्ञः परमात्मा हि तत्रोच्यते । ‘अणोरणीयान्महतो महीयान्’ (क.उ.१-२-२०) इति तस्यैव हि महतो महत्वम् । सर्वस्मात्परस्य महतोऽपि परत्वं युज्यते ॥

### **सत्तर्कदीपावली**

ननु महतः सुतरां परं जीवं परमात्रं प्रधानं च उभयं च द्वयं निचाय्य मुच्यत इति ज्ञेय-त्वोक्तेः । तयोरेवात्र वाच्यतया तदुभयविवेकज्ञानं मुक्तिसाधनमिति भावेन सूत्रपूर्वपक्षांशं व्याचष्टे ॥ वदतीत्यादिना ॥ महतः परं ध्रुवमित्यत्र परमात्मैवोच्यते परशब्देन । महतो महीयानात्मेत्यात्मनो महतो महत्वप्रसिद्धेः । न चायमात्मा जीवस् तस्याणोर्महतो महत्वा-योगादिति भावेन सिद्धान्तांशं व्याचष्टे । नन्वस्तु महतो महत्वं परमात्मनः प्रधानस्यापि तत्त्वान्तरपरत्वं तु ततोऽपि । अतो महतः परं प्रधानमेवेत्यत आह ॥ सर्वस्मादिति ॥

### **तत्त्वप्रकाशिका**

उक्तमाक्षिप्य समादधत् सूत्रमुपन्यस्याऽऽक्षेपांशं तावद् व्याचष्टे ॥ वदतीति ॥ न प्रधानस्य मोक्षार्थं ज्ञेयत्वे वचनाभावः । ‘अनाद्यनन्तं महतः परं ध्रुवं निचाय्य तं मृत्युमुखात्प्रमुच्यते’ इति वचनस्य सद्भावात् । न च वाच्यमत्र प्रधानं प्रतिपाद्यं कुत इति । महत्परत्वलिङ्गादेव । ‘महान्तं च समावृत्य प्रधानं समवस्थितम्’ इत्यादेः । पूर्वोक्तरीत्या तदपि विष्णुपरतया नेतुं शक्यमिति चेत् । सत्यम् । अन्यस्यापि वाच्यत्वाभ्युपगमात् । (अतः) प्रधानस्यापि मोक्षार्थं ज्ञेयत्ववचनात्तस्यापि मुख्यतो वेदवेद्यतेति भावः । परिहारांशं व्याचष्टे ॥ नेति ॥ नैतद्वाक्य-बलेन प्रधानस्य मोक्षार्थं ज्ञेयत्वं मन्तव्यम् । यतस्तत्र वाक्ये परमात्मैवोच्यते न प्रधानमित्यर्थः । महतः परत्वलिङ्गात् प्रधानमत्रोच्यत इति । तत्राह ॥ अणोरिति ॥ नन्वणोरणीयानिति श्रुतौ सर्वस्मात्स्थूलात् स्थूलत्वमेवोच्यते न महत्तत्वपरत्वम् । स्थूलस्यैवाणुप्रतियोगित्वात् । अतो न महत्परत्वलिङ्गं विष्णौ सावकाशमित्यत आह ॥ सर्वस्मादिति ॥ सत्यमत्र सर्वस्मात्स्थूलात् स्थूलत्वं विष्णोरुच्यत इति तथाप्यनेन महत्परत्वं च सिध्यति । यदा खलु सर्वस्मात् स्थूला-त्परस्तदा महत्तत्वपरत्वस्य सुतरां युक्तत्वादिति भावः ॥

### **भावबोधः**

सूत्रभाष्यगत‘हि’ शब्दार्थः यत इति ॥

### **भावदीपः**

उक्तमित्येतद्व्यञ्जयन् महत इत्यादि भाष्यं व्याचष्टे ॥ न प्रधानस्येति ॥ भाष्ये महतः परमित्यंशोक्तेर् उपयोगमाह ॥ न च वाच्यमित्यादिना ॥ इत्यादेरिति ॥ एकादशगीता-भाष्योक्तादित्यपुराणवाक्यम् ॥ पूर्वोक्तेति ॥ तदधीनत्वादर्थवदित्युक्तरीत्येत्यर्थः । तदपि महत्परत्वमपि । तर्हि किमनिष्टं सिद्धान्तेऽपि तस्यानिरासादित्यतो निचाय्येत्याद्यंशोक्ति-तात्पर्यमाह ॥ अत इति ॥ निरपवादोक्तलिङ्गादित्यर्थः । नेत्यत्र प्रतियोग्याकाङ्क्षायां पूर्वयोगोक्तं संयोजयति ॥ नैतदिति ॥ हीत्यस्यार्थो यत इति । तत्रेति भाष्यस्थानुवादः । ननु महत इति पदेन महत्तत्वमेवोच्यतामित्यत आह ॥ स्थूलस्यैवेति ॥ प्रतियोगित्वादिति ॥ अणोरित्युक्तस्य प्रतिद्वन्द्वित्वात् स्थूलवस्तुन एतत्प्रतिद्वन्द्वितायोग्यत्वादित्यर्थः ॥

### **वाक्यार्थमुक्तावली**

सर्वस्मात्परस्य महतोऽपि परत्वं युज्यत इति परकीयलिङ्गसावकाशत्वपरोत्तरभाष्यानुसारेण लिङ्गं वक्तुमाह ॥ न च वाच्यमिति ॥ पूर्वोक्तरीत्येति ॥ अन्यगतं साक्षान्महत्परत्वं प्रति नियामकत्वे पूर्वोक्तरीत्येत्यर्थः ॥ अतः प्रधानस्येति ॥ मुख्यार्थत्वेऽपि तीरस्य घोषाधारत्व-वन्मुख्यतो ज्ञेयत्वपरिहारादिति भावः ॥ सूत्रभाष्यगतहिशब्दार्थो यत इति ॥ ननु महत इति पदेन महत्वमेवोच्यतामित्यत आह– स्थूलस्यैवाणुप्रतियोगित्वादिति ॥ अणोरणीयानित्युक्त-प्रतिद्वन्द्वितया हि महतो महीयानित्युच्यते । स्थूलस्यैवाणुप्रतिद्वन्दित्वान्महत इति स्थूलादित्ये-वार्थ इति भावः । एतेन सूत्रे हिशब्दो लिङ्गसावकाशत्वद्योतको ऽणोरणीयानिति प्रसिद्धि-सूचकतयापि व्याख्यातः । अत एव भाष्ये तस्य हि महतो महत्वमिति तस्य महतो महत्वं प्रसिद्धमिति व्याख्यातम् । सूत्रे आनुमानिकस्येत्यनुवर्तते ज्ञेयत्वमिति च । हिर्हेतौ । अणोरणीयानिति प्रसिद्धिसूचकश्च । तत्रोच्यत इति शेषः । एवेत्युत्तरसूत्रादाकृष्यते । अत एव टीकायां परमात्मैवेत्युक्तम् । तत्वित्यनुवृत्तिः सिद्धेति चेन्न । गुणसूत्रत्वेन प्रधानसूत्र एवानु-वृत्तिरिति भ्रमवारणाय स्मरणाय वा पुनर्ग्रहणोपपत्तेः । सूत्रान्वयस्तु स्फुटः ।

### **तत्त्वसुबोधिनी**

ननु महत्परत्वं प्रधानलिङ्गं कुत इत्यत आह ॥ महान्तश्चेति ॥ पूर्वोक्तरीत्येति ॥ शब्दप्रवृत्तिनिमित्तस्य भगवदधीनत्वेन शब्दस्य तत्र मुख्यत्वमिति पूर्वोक्तरीत्येत्यर्थः ।

### **वाक्यार्थविवरणम्**

अणुप्रतियोगित्वादिति ॥ ततश्चाणुत्वाभाव एव स्थूलत्वमिति भावः । पृथग्जनः मूर्खजनः ।

### **वाक्यार्थमञ्जरी**

महतः परं ध्रुवं निचाय्य तं मृत्युमुखात्प्रमुच्यत इति श्रुतिः प्रधानस्यापि मुमुक्षुज्ञेयत्वं वदतीति चेन्न, हि यस्मात्प्राज्ञो विष्णुरेव तत्रोच्यत इत्यर्थः । ध्रुवं नित्यं निचाय्य आचार्योपदेशेन निश्चित्य मृत्युः संसारः । तल्लिङ्गप्रधाने समर्थयति ॥ महान्तमिति ॥ अत्र समावृत्येत्यनेन प्रधानस्य महत्वापेक्षयाधिकपरिमाणोक्त्या तत्परत्वसिद्धिरितिभावः ॥ अन्यस्यापीति ॥ प्रयोगप्रवृत्तिनिमित्तावातिशयाभ्यां भगवति परममुख्यत्वेऽपि अन्यत्रापि मुख्यवृत्तिमात्राङ्गीकारेणात्र श्रुतौ महत्परशब्देन प्रधानं ग्राह्यमिति भावः ॥ स्थूलस्येति ॥ लोकविरुद्धतया प्रतीतधर्मवत्वेन भगवतोऽचिन्त्यशक्तिप्रतिपादनायैतच्छ्रुतिप्रवृत्तिरिति भावः ॥ सुतरामिति ॥ महत्तत्वस्य सापेक्षस्थूलत्वादिति भावः ॥

## 

------------------------------------------------------------------------

ॐ प्रकरणात् ॐ

## **सूत्रभाष्यम्**

॥ ॐ प्रकरणात् ॐ ॥ ६ ॥

‘सोऽध्वनः पारमाप्नोति तद्विष्णोः परमं पदम्’ (क.उ. १-३-९) इति तस्य ह्येतत्प्रकरणम् ॥

### **सत्तर्कदीपावली**

ननु प्रकृतिपुरुषयोरुभयोरपि महतः परत्वे महतः परं ध्रुवमित्यत्र पुरुषस्यैव ग्रहणे को हेतुरित्यत आह ॥ प्रकरणादिति ॥ पृथिव्यादिप्रकृत्यन्तनिकाये स्वकीयेऽस्यामुपनिषद्युक्त-वक्ष्यमाणप्रकारेण रथाख्ये पुरुषाख्ये वा श्रीविष्णोः परमस्थाने तिष्ठत्ययं जीवराशिरतः सकलमिदम् अहं त्वं च तदायत्तमिति यो विजानाति संसाराध्वनः पारमाप्नोति तत्परं विष्णोः परमं स्थानं क्षीराब्ध्यादौ मुक्तप्राप्यमिति मोक्षदविष्णुप्रकरणत्वात् । महतः परं ध्रुवं निचाय्येति स एव ज्ञेयत्वेनोच्यत इत्यर्थः ।

### **तत्त्वप्रकाशिका**

ननु विशिष्य महत्परत्वस्य प्रधानलिङ्गस्यामुख्यार्थतां स्वीकृत्याऽनाद्यनन्तादिवाक्यस्य विष्णुपरत्वग्रहणे कारणाभावात् प्रधानमेवात्रोच्यत इत्याशङ्कां परिहरत् सूत्रमुपन्यस्य व्याचष्टे ॥ प्रकरणादिति ॥ नात्र विष्णुग्रहणे कारणाभावो येनान्यस्य वाच्यता शङ्केत । एतत्प्रकरणस्य वैष्णवत्वात् । एतत्प्रकरणोक्तार्थोपासकस्य विष्णुपदप्राप्त्युक्त्या तदवगमात् । अन्यप्रकरणत्वे तदयोगादिति भावः । न च लिङ्गात्प्रकरणस्य दौर्बल्येनासाधकत्वम् । लिङ्गस्योक्तरीत्या सावकाशत्वात् प्रकरणस्य निरवकाशत्वात् । निरवकाशप्रकरणस्यापि सावकाशलिङ्गबाधकत्वो-पपत्तेः । न च वाच्यं विशिष्य महत्परत्वलिङ्गं च प्रधानपरे परमात्मनि निरवकाशमिति । प्रधानपरस्यापि ‘यो बुद्धेः परतस्तु सः’ इत्यादाविव महत्परत्वोक्तिसम्भवात् । पूर्वं महत्परत्वेन परमात्मनोप्रकृतत्वात् प्रधानस्य तद्भावात् तमिति परामर्शेनैतत्सिद्धमित्युक्तार्थविस्मरण-विजृम्भितं साधकमस्माकं न परस्य । सत्यम् । तद्वदत्राप्युभयोक्तिः स्यादिति चेन्न । अविरोध एवोभयार्थताऽभ्युपगमात् । न च प्रकरणस्यापि प्रसङ्गादन्योक्तिसम्भवात्सावकाशत्वेन पुनर्लिङ्ग-मेव प्रबलमिति युक्तम् । प्रासङ्गिकोक्तेरत्र प्रयोजनादर्शनात् । ‘अनाद्यनन्तं महतः परं ध्रुवम्’ इति ‘परो हि देवः पुरूहूतो महत्परः’ (महत्तः) इति श्रुतेश्चेति ॥

### **गुर्वर्थदीपिका**

उक्तार्थविस्मरणविजृम्भितमित्यत्र उक्तार्थः साक्षादव्यक्तवाचकाव्यक्तशब्दस्य भगवति परममुख्यत्वं तन्न्यायेन परममहत्वस्यापि भगवति परममुख्यत्वमित्यर्थस्योक्तप्रायत्वेन तद्विस्मरण- शीलस्य मुखाद्यद्विजृम्भितं वचनं तदस्माकमेव साधकम् । तमिति पुल्लिङ्गपदेन परामर्शस्य त्वप्रधाने असम्भवेन परमपुरुषस्यैव परममुख्यतया मुख्ये सम्भवत्यमुख्यग्रहणायोगेनास्मदुक्तरीत्या परमपुरुषस्यैव महत्परतया प्राक्प्रस्तावितत्वेनास्माकमेव साधकमिति भावः ।

### **भावबोधः**

पूर्वमिति ॥ अनाद्यनन्तमित्यतः पूर्वस्मिन् ‘महतः परमव्यक्तम्’ इति वाक्य इत्यर्थः । इत्युक्तार्थविस्मरणविजृम्भितमिति ॥ इति चोद्यम् ‘अनुमानिकम्’ इत्यादिना ‘महतः परमव्यक्तम्’ इति वाक्यस्य विष्णुपरत्वरूपो योऽर्थ उक्तस्तद्विस्मरणविजृम्भितमित्यर्थः ।

### **भावदीपः**

प्रकरणादित्यत्र साध्याकाङ्क्षां पूरयति ॥ नात्रेति ॥ तस्यैव हि एतत् प्रकरणमिति अस्यार्थमाह ॥ एतदिति ॥ हिर्हेताविति सूचितम् । कुतो न शङ्क्येतेत्यतः स इत्यादि पूर्वभाष्यं व्याचष्टे ॥ एतत्प्रकरणेति ॥ उक्तशङ्कानिरासकतयाऽपि सर्वस्मात् परस्य महतोऽपि परत्वं युज्यत इति वाक्यमेवात्र योजयति ॥ प्रधानेति ॥ इत्यादाविवेति ॥ यथा गीतायां तृतीयेऽध्याये बुद्धेः परान्महदादितोऽपि परस्य बुद्धिपरत्वमुच्यते तथेत्यर्थः । उक्तं च गीताभाष्ये । न केवलं बुद्धेः परः श्रुत्युक्तप्रकारेणाव्यक्तादपीत्यादि । काठकभाष्ये तु स्वभार्यायाः परत्वं च सिद्धमिति महतः परमित्येवोक्तमित्युक्तम् । शङ्कते ॥ पूर्वमिति ॥ अनाद्यनन्तमिति वाक्यात्पूर्वं महतः परमव्यक्तमिति वाक्ये इत्यर्थः । इति चोद्यमिति शेषः ॥ उक्तार्थेति ॥ आनुमानिकसूत्र एवाव्याक्तशब्दवाच्यं ब्रह्मेत्युक्तार्थ इत्यर्थः । शङ्कते ॥ सत्यमिति ॥ प्रागव्यक्तं ब्रह्मेत्युक्तं सत्यमित्यर्थः ॥ अविरोध एवेति ॥ अविरोधे तु बह्वर्था एतन्मूलतया मता इत्यनुभाष्योक्तेः । इह तु मुक्तिहेतुज्ञानत्वविरोधादन्यवाचित्वमपोद्यत इति भावः । ननु षट्प्रश्ने यथा आत्मत एष प्राणो जायत इत्यादि प्राणप्रकरणे प्रसङ्गाद्धृदि ह्येष आत्मेति जीवोक्तिस् तथा विष्णुप्रकरणेऽपि प्रसङ्गादस्तु प्रधानोक्तिरित्याशङ्क्य निरस्यति ॥ न चेति ॥ ज्ञानरूपस्य जीवस्यैव विभोर्विषयसम्बन्धोपपत्तौ किमिन्द्रियवृत्तिभिरिति शङ्कानिरास-रूपप्रयोजनं हृदि हीतिवाक्येऽस्तीति भावः । स्पष्टां समाख्यां चाऽऽह ॥ अनादीति ॥ द्वादशे गीताभाष्योक्ताग्निवेश्यश्रुतेश्चेत्यर्थः । (महत्परः) महतः महत्तत्वात्परः ॥

### **अभिनवचन्द्रिका**

पूर्वमिति ॥ प्रधानस्यापि मोक्षार्थं ज्ञेयत्ववचनमस्तीत्यर्थस्य ‘निचाय्य तम्’ इति वाक्यस्थतच्छब्दरूपं यत्साधकं तत् ‘आनुमानिक’मित्येतस्मिन्सूत्रे उक्तो योऽर्थः ‘महतः परमव्यक्तम्’ इति वाक्यस्य परमात्मपरत्वरूपार्थस् तस्य विस्मरणेन विजृंभितमिति हेतो-रस्माकमेव साधकं पूर्ववाक्यस्य परमात्मपरत्वेन तत्परामर्शसम्भवात् परस्य न साधकं पूर्ववाक्ये पूर्वमात्मवत् प्राधान्येन प्रधानस्याऽप्रकृतत्वेन तत्परामर्शासम्भवादिति भावः । सत्यमिति ॥ तद्वदिति ॥ ‘महतःपरमव्यक्तम्’ इत्यत्र परमात्मनः प्राधान्येन प्रधानस्याप्राधान्येनोक्तिवत्’ निचाय्यतम् इत्यत्रापि उभयोक्तिः किं न स्यादित्यर्थः ॥ अविरोध एवेति ॥ विरोधा-भावात्तत्रोभयार्थत्वं ‘नान्यः पन्था’ इति मोक्षार्थं ज्ञेयत्वस्य भगवदन्यत्र निषेधाद् अत्र नोभयार्थत्वमित्यर्थः ॥ प्रयोजनादर्शनादिति ॥ उपेक्षानर्हत्वप्रयोजकादर्शनादित्यर्थः । गीताभाष्योदाहृताऽग्निवेश्यश्रुति समाख्यानात् काठकस्थ ‘निचाय्य तं मृत्युमुखात्प्रमुच्य त’ इति वाक्यस्यापि भगवत्परत्वमेवेत्याह – अनाद्यनन्तमिति ॥ महतः महत्तत्वात्, परः, पुरुहूतः पुरुभिर्हूत इत्यर्थः ।

### **वाक्यार्थमुक्तावली**

सूत्रे प्राज्ञस्तत्रोच्यत इति साध्यानुवृत्तिमभिप्रेत्य व्याचष्टे ॥ नात्रेति ॥ हेत्वंशविवरणपरे तस्य ह्येतत्प्रकरणमिति भाष्ये हिशब्दो यस्मादित्यर्थ इत्यभिप्रेत्य व्याचष्टे– एतत्प्रकरणस्येति ॥ प्रकरणस्य वैष्णवत्वं कुत इत्यतः सोऽध्वन इत्यादिसमग्रभाष्यं व्याचष्टे– एतत्प्रकरणेति ॥ तेन तद्विष्णोः परमं पदमिति लिङ्गेनैत्प्रकरणं तस्येति हि प्रसिद्धं खल्विति भाष्यं योजितं भवति ॥ एतेनैव प्रकरणनिरवकाशता चोक्तेति भावेन तद्व्यावर्त्यमाशङ्क्य परिहरति ॥ न च लिङ्गादित्यादिना ॥ उक्तरीत्येति ॥ सर्वस्मात्परस्येत्युक्तरीत्येर्थः ॥ विशेषत इति ॥ महतो महीयानित्यत्र यद्यत् स्थूलं तस्मात्सर्वस्माच्चेत्युक्तरीत्या सर्वस्थूलमध्यपतितं विना विशिष्य-महत्परत्वलिङ्गमित्यर्थः । यद्वा साक्षान्महत्परत्वलिङ्गमित्यर्थः । एतदाशङ्कापरिहारकतयापि सर्वस्मात्परस्येति भाष्यमेवात्र वाक्ये योजयति प्रधानपरस्यापीति ॥ ननु व्याख्यानान्तरं तत्रैव कार्यम् । सत्यम् । प्रकरणाद्वाक्यस्य वैष्णवत्वविध्यनन्तरं परकीयलिङ्गसावकाशत्वप्रतिपाद-नावसर इति अत्रैव तदुपपत्तेः ॥ यो बुद्धेरिति ॥ अत्र गीतावाक्ये बुद्धिपरमहत्परप्रकृतिपरोऽपि बुद्धेः पर इत्युक्तिवदित्यर्थः । तदुक्तं गीताभाष्ये । न केवलं बुद्धेः परः श्रुत्युक्तप्रकारेणा-व्यक्तादपीति ॥ काठकभाष्ये तु स्वभार्यायाः परत्वं सिद्धमिति महतः परः श्रुत्युक्तप्रकारेणा-व्यक्तादपीति । काठकभाष्ये तु स्वभार्यायाः परत्वं सिद्धमिति महतः परमित्येवोक्तमित्युक्तम् ॥ पूर्वमिति ॥ अनाद्यनन्तमित्यतः पूर्वस्मिन् महतः परमिति वाक्ये इत्यर्थः ॥ तमिति परामर्शेनेति ॥ निचाय्य तमिति परामर्शेनेत्यर्थः ॥ इत्युक्तार्थेति ॥ इति चोद्यमानुमानिकसूत्र एवाव्यक्तशब्दवाच्यं ब्रह्मेत्युक्तार्थेत्यर्थः ॥ साधकमिति ॥ मुख्यतया तस्यैव प्रकृतत्वात्तत्परामर्शौचित्यात् । तमिति लिङ्गेन परामर्शगुणलाभाच्चेत्यर्थः ॥ अविरोध एवेति ॥ इह तु महतः परं महत्परतयाऽव्यक्तशब्देनोक्तमत एवातीन्द्रियं तद्विष्णोरिति च प्रकृतं तं विष्णुं निचाय्य तमपरोक्षीकृत्य मृत्युमुखात्प्रमुच्यते इति मुक्तिहेतुज्ञानविषयत्वविरोधान्नोभयार्थत्व-मित्यर्थः ॥ एतेन सोऽध्वन इति मोक्षाङ्गज्ञानविषयतयोक्तस्य विष्णोरेव ह्यनाद्यनन्तमहतः परं ध्रुवं निचाय्य तं मृत्युमुखात्प्रमुच्यत इत्येतत्प्रकरणम् । तत्रोक्तमोचकत्वास्यानुसन्धानाद् अतस्त-च्छब्देन न प्रधानपरामर्शः किन्तु विष्णुरेवेति भाष्यतात्पर्यमुक्तां भवति ॥ न च प्रकरण-स्यापीति ॥ षट्प्रश्नोपनिषदि भगवन् कुत एष प्राणो जायते इति प्राणप्रापकतृतीयप्रश्ने हृदि ह्येष आत्मेत्यादेरिवान्योक्तिसम्भवाद् इत्यर्थः । प्रयोजनेति षट्प्रश्ने तस्मादेतास्सप्तार्चिष इति समानवायुकृतान्नसमीकरणात्सप्तज्ञानेन्द्रियवृत्युक्तौ । ननु आत्मैव विषयसंसर्गेण ताननुभवति किमिन्द्रियवृत्तिभिरिति शङ्कानिरासाय, हृदि ह्येष आत्मा जीवस् तिष्ठतीत्येकदेशस्थितस्येन्द्रिय-वृत्तिमन्तरा विषयसंसर्गशक्तिर्नास्तीति शङ्का निरासप्रयोजनवत्प्रयोजनादर्शनादित्यर्थः ॥ श्रुतेश्चेति ॥ अनाद्यनन्तवाक्यव्याख्यापरगीताभाष्योपात्ताग्निवेश्यश्रुतेश्चेत्यर्थः ॥ तेनैतत्प्रकरणं तस्य विष्णोरेवेति व्याख्यातानुश्रुतिसिद्धं हीति भाष्यार्थ उक्तो भवति ॥

### **तत्त्वसुबोधिनी**

एतत्प्रकरणस्य वैष्णवत्वं कुतोऽवगम्यते इत्यत आह ॥ एतदिति ॥ निरवकाशमिति ॥ अवकाशाभाववदित्यर्थः ॥ प्रधानपरस्यापीति ॥ तथा च प्रधानपरस्यापि बुद्धितत्वापेक्षया परत्ववत् प्रधानपरस्य महत्परत्वमुपपद्यत इत्यर्थः ॥ पूर्वमिति ॥ अनाद्यनन्तमित्यतः पूर्वस्मिन्महतःपरमच्युतमिति वाक्ये इत्यर्थः ॥ इत्युक्तार्थविस्मरणविजृम्भितमिति ॥ इति चोद्यम् उक्तार्थविस्मरणविजृम्भितनिचाय्य वाक्यात् पूर्वस्मिन् महतःपरमिति वाक्ये ब्रह्मैवोच्यते इत्यानुमानिकसूत्र एवोक्तत्वादित्यर्थः ॥ सत्यं तद्वदिति ॥ अव्यक्तात्पुरुष इति वाक्यस्य विष्णुप्रधानपरत्ववद् अनाद्यनन्तमिति वाक्यस्यापि विष्णुप्रधानपरत्वमस्त्वित्यर्थः । एवं प्रधानस्यापि मोक्षसाधनं ज्ञानविषयत्वमस्तीति हृदयम् ।

### **वाक्यार्थमञ्जरी**

विशिष्य साक्षादमुख्यार्थतां परम्पराश्रयणलक्षणाम् ॥ ॐ प्रकरणात् ॐ ॥ सोऽध्वनः पारमाप्नोति तद्विष्णोः परमं पदम्’ इत्येतत्प्रकरणार्थोपासकस्य विष्णुपदप्राप्त्युक्त्या वैष्णवत्वेन निर्णीतात्प्रकरणात् प्राज्ञ एव तत्रोच्यत इत्यर्थः ॥ प्रधानपरस्यापीति ॥ बुध्यपेक्षया परम-महदव्यक्तपरत्वेऽपि यो बुद्धेः परतस्तु स इति गीतायां यो भगवान् बुद्धेः परतो वर्तते स इति विशिष्य बुद्धिपरत्वं यथोच्यते तथात्र प्रधानपरस्यापि विशिष्य महत्परत्वोक्तिरुपपन्नेत्यर्थः ॥ पूर्वमिति ॥ अनाद्यनन्तमित्यतः पूर्वं महतः परमव्यक्तमिति वाक्यादित्यर्थः । तद्भावात् प्रसक्त-त्वाद् एतद् एतद्वाक्यस्य प्रधानपरत्वमित्युक्तार्थविस्मरणविजृम्भितमिति चोद्यमानुमानिक-मित्यादिनोक्तो योऽर्थः महतः परमव्यक्तमिति वाक्यस्य विष्णुपरत्वरूपस्तद्विस्मरणोत्थमित्यर्थः ॥ साधकमस्माकमिति ॥ उक्तरीत्या पूर्वं महत्परत्वेन परमात्मन एव मुख्यतः प्रकृतत्वेन तस्यैव परामर्शो युक्तो नामुख्यतया प्रकृतप्रधानस्येति भावः । शङ्कते । सत्यमिति ॥ प्रकरण-स्यापि सावकाशत्वेनेति सम्बन्धः । इतोऽपि इदं प्रकरणं वैष्णवमेवेत्याह ॥ अनाद्यनन्त इति ॥ इति शब्दान्तं प्रतीकं गृहीत्वा श्रुतिःस्वयमेव व्याख्यातीति ध्येयम् । पुरुषशरीरेषु प्राणादिरूपेण हूयत इति पुरुहूतः ।



------------------------------------------------------------------------

ॐ त्रयाणामेव चैवमुपन्यासः प्रश्नश्च ॐ

## **सूत्रभाष्यम्**

॥ ॐ त्रयाणामेव चैवमुपन्यासः प्रश्नश्च ॐ ॥ ७ ॥

त्रयाणामेव पितृसौमनस्यस्वर्ग्याग्निपरमात्मनां प्रश्न उपन्यासश्च ।

‘अविज्ञातप्रार्थनं च प्रश्न इत्यभिधीयत’ ॥ इति वचनान्न विरोधः ॥ ७ ॥

### **सत्तर्कदीपावली**

यथा प्रकरणं महतः परं ध्रुवमित्यादौ भगवतोऽन्यस्य ज्ञेयत्वानुक्तौ प्रमाणम् । एवं प्रश्नोप-न्यासावपीत्याह ॥ त्रयाणामिति ॥ ननु पितृसौमनस्यं प्रार्थनीयमेव न प्रष्टव्यम् । अन्यथा तस्य भगवतो ऽन्यस्यैव प्रश्नोपन्यासविषयत्वेन ज्ञेयत्वापत्तेः पूर्वसूत्रविरोध इत्यत आह ॥ अविज्ञातेति ॥ पितृसौमनस्यस्य तदा तेनाज्ञातत्वात् तद्विषयप्रार्थनं च प्रश्नः । एतादृक्प्रश्नोपन्यासविषयत्वं न ज्ञेयत्वापादकमिति भावः ॥

### **तत्त्वप्रदीपिका**

इतश्च नान्यस्य वाच्यत्वम् । ‘त्रयाणामेव चैवमुपन्यासः प्रश्नश्च’ ।

‘शान्तसङ्कल्पः सुमना यथा स्याद् वीतमन्युर्गौतमो माऽभि मृत्यो ।

त्वत्प्रसृष्टं माऽभिवदेत्प्रतीत एतत्त्रयाणां प्रथमं वरं वृणे’

इति नचिकेतसः पितृसौमनस्यप्रार्थनात्मकः प्रश्नः ।

‘यथा पुरस्ताद्भविता प्रतीत औद्दालकिरारुणिर्मत्प्रसृष्टः ।

सुखं रात्रीः शयिता वीतमन्युस्त्वां ददृशिवान् मृत्युमुखात्प्रमुक्तम्’

इति मृत्योरुत्तरोपन्यासः ।

‘स त्वमग्निं स्वर्ग्यमध्येषि मृत्यो प्रब्रूहि त्वं श्रद्दधानाय मह्यम्’ इत्यादि स्वर्ग्याग्निप्रश्नः ।

‘प्र ते ब्रवीमि तदु मे निबोध स्वर्ग्यमग्निं नचिकेतः प्रजानन्’ इत्यादिरुपन्यासः ।

‘येयं प्रेते विचिकित्सा मनुष्ये अस्तीत्येके नायमस्तीति चैके ।

एतद्विद्यामनुशिष्टस्त्वयाऽहम्’ इत्यादि परमात्मप्रश्नः ॥

‘देवैरत्रापि विचिकित्सितं पुरा न हि सुज्ञेयोऽणुरेष धर्मः’ इत्यादिरुपन्यासप्रपञ्चः ।

अत्र मरणं मोक्षः, सर्वशरीरविरहात्मकत्वात्तस्य । एवं त्रयाणामेव प्रश्नोपन्यासौ चैवमेवो-पपद्येते । नान्योपन्यासाङ्गीकारे । अथापि परादन्यस्य वाच्यत्वमापतितमिति चेन्न । त्रयाणामेव प्रश्न उपन्यासश्च एवमेव परमात्मन एव ज्ञेयत्वाङ्कीकार एव युज्यत इत्यभिप्रायात् । तथाहि–

‘अविद्यायामन्तरे विद्यमानाः स्वयं धीराः पण्डितम्मन्यमाना’ इत्यादिनाऽन्यत्सर्वं विनिन्द्य–

‘श्रवणायापि बहुभिर्यो न लभ्यः शृृण्वन्तोऽपि बहवो यं न विद्युः’ इत्यादिना परमात्मानं तद्वक्तारं श्रोतारं ज्ञानं च पृथक्पृथक् प्रशस्य तत्स्वरूपमवर्णयत् । अत्रैव तात्पर्यप्रदिदर्शयिषयै-वान्यदप्यभिधाय विनिनिन्द । निन्दनार्थमप्यन्यस्य वाच्यत्वमनुज्ञातमिति चेत्सत्यमधिकारि-भेदापेक्षया । ‘सर्वे वेदा यत्पदमामनंति’ इतीहैव चान्यस्यावाच्यत्वं प्रतिज्ञायते ।

### **तत्त्वप्रकाशिका**

हेत्वन्तरेणानाद्यनन्तादिवाक्येऽन्यस्यापि प्रतिपाद्यतां पराकुर्वत्सूत्रमुपन्यस्य व्याचष्टे ॥ त्रयाणामेवेति ॥ न केवलमेतत्प्रकरणस्य वैष्णवत्वेन प्रधानस्याप्रतिपाद्यता किं त्वेतदुप-निषद्यपि पितृसौमनस्यादित्रयस्यैवोपन्यासाच्च । तदेव कुतः । तत्त्रयविषय एव नचिकेतसः प्रश्नाद् अपृष्टस्य चोपन्यासायोगादिति भावः । त्रयाणामेवोपन्यास इत्युक्ते त्रयेऽपि प्रधानं किं न स्यादिति शङ्कानिरासाय तत्प्रकारं दर्शयन्नेवमित्याह । तदेव व्याचख्यौ ॥ पितृसौ-मनस्येत्यादिना ॥ येयं प्रेते विचिकित्सेत्यादिना मृतजीवस्यास्तित्वादौ तृतीयप्रश्नस्य प्रवृत्तत्वात्कथं परमात्मप्रश्न इति शङ्का तद्भाष्य एव परिहृता । ननु पितृसौमनस्यं वरत्वेन प्रार्थ्यतेऽतः कथं प्रार्थनं प्रश्न इत्यत आह ॥ अविज्ञातेति ॥ यत्प्राप्स्यते न वेत्यविज्ञातं तत्प्रार्थनमपि प्रश्न इत्यधीयते इति वचनान्न प्रार्थनस्यापि प्रश्नत्वोक्तिर्विरुद्धेत्यर्थः ॥

### **गुर्वर्थदीपिका**

‘प्रेते मुक्ते मनुष्ये नियामकत्वेन भगवानस्तीति ज्ञानिनो वदन्ति नास्तीत्यज्ञाः । तस्य नियामकस्य स्वरूपं यथावदहं विद्याम्’ इत्यादिकाठकभाष्यवचनं तद्भाष्य इत्यनेन सङ्गृह्णाति । एवञ्च प्रेत इत्यधिकरणसप्तमी । न विषयसप्तमी । प्रकर्षेण इतः प्रेत इति च प्रेतो मुक्तः । ततश्च प्रेते मुक्ते जीवे परमात्मा अस्ति न वेति विचिकित्सेत्यर्थलाभेन परमात्मन एव तत्प्रकरणमिति भावः ।

### **भावबोधः**

उपन्यासाच्चेति ॥ अनेन सूत्रगताद्य ‘च’शब्दस्य हेत्वर्थत्वम् । द्वितीयस्य प्रकरणरूप-हेतुसमुच्चयार्थत्वं प्रश्नपदस्य हेतुसाधकहेतुपरत्वेन तत्र ‘‘च’’शब्दप्रयोजनाभावादित्युक्तं भवति । प्रश्नस्य हेतुसाधकहेतुत्वज्ञापनार्थमेव सूत्रे प्रश्नशब्दस्यान्ते प्रयोगः । भाष्ये च प्रश्ने सतीति निमित्तसप्तम्यन्तत्वमित्यभिप्रेत्य प्रश्नादित्युक्तम् । तद्भाष्य एव परिहृतेति । प्रेते मुक्ते मनुष्ये नियामकत्वेन भगवानस्तीत्यादिना ‘येयं प्रेते’ इत्यादिवाक्यं परमात्मविषयत्वेन व्याख्याय ‘न च मृत्वा यमं प्राप्तस्य नचिकेतसोऽमृतोऽस्ति नास्ति वेति संशयोऽस्ति’ इत्यादिना तस्य जीवपरत्व निराकरणादिति भावः ।

### **भावदीपः**

आद्यश्चो युक्तिसमुच्चय इति मत्वाऽर्थमाह ॥ न केवलमिति ॥ पितृसौमनस्यादीति ॥ ‘वीतमन्युस्त्वां ददृशिवान्मृत्युमुखात् प्रमुक्तम्’ इति । ‘स्वर्ग्यमग्निं नचिकेतः प्रजानन्’ इति । ‘देवैरत्रापि विचिकित्सितं किल’ इत्येवं रूपस्य पितृसौमनस्यस्वर्ग्याग्निपरमात्मरूपत्रय-स्येत्यर्थः । उपन्यासोक्त्यैव प्रधानस्याप्रतिपाद्यतासिद्धौ प्रश्नोक्तिः किमर्थेत्यत आह ॥ तदेव कुत इति ॥ उपन्यासस्य त्रितयविषयकत्वसमर्थनं प्रश्नोक्तेः फलमिति दर्शितम् । पितृ-सौमनस्येत्यादिभाष्यस्य व्यावर्त्योक्तिपूर्वं व्याख्येयं दर्शयति ॥ त्रयाणामिति ॥ ‘सुमना यथा स्याद्वीतमन्युः’ इति ‘स त्वमग्निं स्वर्ग्यमध्येषि मृत्यो प्रब्रूहि त्वं’ इति ‘येयं प्रेते विचिकित्सा मनुष्य’ इति, त्रयविषय एवेत्यर्थः । तद्भाष्ये काठकभाष्ये । प्रेते मुक्ते मनुष्ये नियामकत्वेन भगवानस्तीत्यादिना येयं प्रेत इति वाक्यं मुक्तविषयं व्याख्याय न च मृत्वा यमं प्राप्तस्य नचिकेतसो मृतोऽस्ति न वेति संशयोऽस्तीत्यादिना परिहृतेत्यर्थः ॥ अविज्ञातमिति ॥ प्राप्स्यत इति वा न वेति वा यदनिर्णीतमित्यर्थः ॥

### **अभिनवचन्द्रिका**

तद्भाष्य एव परिहृतेति ॥ ‘प्रेते मुक्ते मनुष्ये नियामकत्वेन भगवानस्ति’ इत्यादिना ‘येयं प्रेत’ इत्यादिवाक्यं परमात्मविषयत्वेन व्याख्याय, ‘न च मृत्वा यमं प्राप्तस्य नचिकेतसो मृतोऽस्ति नास्ति वा’ इति ‘संशयोस्ति’ इत्यादिना तस्य जीवपरत्वनिराकरणादिति भावः ।

### **वाक्यार्थमुक्तावली**

उपन्यासाच्चेति ॥ अनेन सौत्राद्यश्चशब्दो हेत्वर्थे । द्वितीयस्तु युक्त्यन्तरसमुच्चयार्थ इत्युक्तं भवति । प्रश्नोपन्याससमुच्चयार्थश्चेति ज्ञेयम् । उपन्यासोक्त्यैव प्रधानस्याप्रतिपाद्यतासिद्धौ प्रश्नोक्तिः । किमर्था अन्ते निर्देशश्च प्रश्नस्यायुक्त इत्यतः प्रश्नस्य तृतीयविषयत्वसाधनाय प्रश्नोक्तिर् अत एवाकाङ्क्षाक्रमेण तत्साधकतयान्ते निर्देश इति भावेनाकाङ्क्षामुपस्थापयति तदेवेति ॥ त्रितयविषयत्वमेव कुतः प्रधानविषयत्वमपि किं न स्यात् । महतः परत्वस्य तदुपन्यासत्वोपपत्तेरिति भावः । एतत् त्रयविषय एवेति । ‘सुमना यथा स्याद्वीतमन्युर् गौतमः, सत्वमग्निं स्वर्ग्यमध्येषि मृत्यो प्रब्रूहि’ । ‘येयं प्रेते विचिकित्सा मनुष्ये, एतद्विद्यामनुशिष्ट-स्त्वयाहमिति, त्रयविषय एवेत्यर्थः । एवमित्याह सूत्रकारः ॥ तद्भाष्य एवेति ॥ न च मृत्वा यमं सम्प्राप्तस्य नचिकेतसो मृतिरस्ति न वेति सन्देहोऽस्तीत्यर्थः । सूत्रे चशब्दयोरर्थः प्रागेवोक्तः । प्राज्ञ इत्यस्ति । एतदुपनिषदीति प्रकरणाल्लभ्यते । एवं च यस्मादेतदुपनिषदि एवम् औद्दालकिरारुणिर्मत्प्रसृष्टः । सुखं रात्रीः शयिता वीतमन्युस्त्वां ददृशिवान् मृत्युमुखा-त्प्रमुक्तम् । ‘प्रते ब्रवीमि तदु मे निबोध स्वर्ग्यमग्निम् । यदिच्छन्तो ब्रह्मचर्यं चरन्ति तत्ते पदं सङ्ग्रहेण ब्रवीम्योमित्येतद् इत्येवं प्रकारेण त्रयाणामेव, पितृसौमनस्यादीनामुपन्यासोऽस्ति । न तु प्रधानस्य । चतुर्थस्याप्युपन्यासः किं न स्यादिति चेत्प्रश्नोऽपि त्रयाणामेवास्त्यतः प्रश्न-बलाच्च प्राज्ञ एवानाद्यनन्तवाक्ये उच्यत इति सूत्रार्थः ।

### **तत्त्वसुबोधिनी**

उपन्यासाच्चेति ॥ अनेन सूत्रगताद्यचशब्दस्य हेत्वर्थत्वं, द्वितीयप्रकरणरूपहेतुसमुच्चयार्थत्वं प्रश्नपदस्य हेतुसाधकहेतुपरत्वे न तत्र चशब्दप्रयोजनाभावात् प्रश्नस्य हेतुसाधकहेतुत्वज्ञापनार्थमेव सूत्रे प्रश्नशब्दस्यान्ते प्रयोगः । भाष्ये प्रश्ने सतीति निमित्तसप्तम्यन्तत्वमभिप्रेत्य प्रश्नादित्युक्तम् । तद्भाष्य एव परिहृतेति ॥ प्रेते मुक्ते मनुष्ये नियामकत्वेन भगवान् अस्तीत्यादि तस्य जीवपरत्वनिराकरणादिति भावः ।

### **वाक्यार्थमञ्जरी**

आद्यश् च शब्दो हेतौ, द्वितीयो युक्तिसमुच्चये । एतदुपनिषदि त्रयाणां पितृसौमनस्य स्वर्ग्याग्निब्रह्मणामेवैवं वीतमन्युस्त्वां ददृशिवान्मृत्युमुखात्प्रमुक्त इति स्वर्ग्यमग्निं नचिकेतः प्रजानन्निति देवैरत्रापि विचिकित्सितं किलेत्येवं प्रकारेण क्रमेणोपन्यासो यतोऽतश्च प्राज्ञ एवात्रोच्यते न प्रधानमित्यर्थः । त्रयाणामेवोपन्यासः कुत इत्यत उक्तम् ॥ प्रश्न इति ॥ सुमना यथा स्याद्वीतमन्युरिति सत्वमग्निं स्वर्ग्यमध्येषि मृत्यो प्रब्रूहि त्वम्’ इति ‘येयं प्रेते विचिकित्सा मनुष्ये’ इति क्रमेण त्रयविषय एव यतोऽत उपन्यासश्च तृतीयविषय एवेत्यर्थः ॥ पितृसौ-मनस्येति ॥ गौतममनःप्रसादेत्यर्थः । त्रये त्रयमध्ये तत्प्रकारं त्रितयप्रकारमाह सूत्रकारः । व्याचख्यौ व्याचष्टे ॥ मृतजीवस्येति ॥ प्रेते मृते मनुष्ये विषयसप्तमीयम् । येयं विचिकित्सा संशय कुतः यत एके यं मृतजीवोऽस्तीति वदन्त्येके तु नास्तीति अत इति पूर्वपक्षव्याख्यानं सिद्धान्ते तु प्रेते मुक्ते मनुष्ये भगवान्नियामकत्वेनास्ति न वेत्यादि व्याख्यानं ध्येयम् ॥ तद्भाष्य एवेति ॥ नायं संशयो नचिकेतसो युज्यते स्वयं मृत्वा यमं प्राप्तस्य मृतास्तित्वनिश्चया-दित्याशयेन । न च मृत्वा यमं प्राप्तस्य नचिकेतसोऽमृतोऽस्ति न वेति संशयोऽस्तीत्यादिना काठकभाष्ये तस्य जीवपरत्वनिराकरणादिति भावः ॥



------------------------------------------------------------------------

ॐ महद्वच्च ॐ

## **सूत्रभाष्यम्**

॥ ॐ महद्वच्च ॐ ॥ ८ ॥

यथा महच्छब्दो महत्तत्वे प्रसिद्धोऽपि परममहत्त्वात्परमात्मन एव मुख्य एव-मितरेऽपि ॥

### **सत्तर्कदीपावली**

शब्दप्रवृत्तिनिमित्तमुख्यत्वपर्यालोचनया ‘महान्तं विभुमात्मानम्’ इत्यादाविव महतः परं ध्रुवमित्यादावपि भगवानेव ज्ञेयत्वेनोच्यत इति सिद्ध्यतीत्याह ॥ महद्वच्चेत्यादिना ॥ यथा भगवन्महत्वमभिहितं तद्वत्तस्य परत्वध्रुवत्वाद्यनन्तत्वादयोऽपीत्यर्थः ॥

### **तत्त्वप्रकाशिका**

यदुक्तं विष्णोरेव मुख्यतोऽव्यक्तादिशब्दवाच्यत्वमिति तदयुक्तम् । अव्यक्तादिशब्दानां प्रधानादावेव प्रसिद्धत्वात् । न च वाच्यं शब्दप्रवृत्तिनिमित्तस्येश्वरे मुख्यत्वेन तत्र शब्दानां मुख्यत्वमु(यु)क्तमिति । न हि यत्र शब्दः प्रसिद्धस्तत्रामुख्यो मुख्यतः प्रवृत्तिनिमित्तवति मुख्य इति दृष्टचरमित्याशङ्कां परिहरत्सूत्रमुपन्यस्य व्याचष्टे ॥ महद्वच्चेति ॥ च शब्दो दार्ष्टान्तिक-समुच्चयार्थः । युक्तमेवाव्यक्तादिशब्दानां मुख्यतः परमात्मवाचित्वम् । तत्प्रवृत्तिनिमित्तस्य तत्र मुख्यत्वात् । न चान्यत्र प्रसिद्धत्वविरोधः । महान्तं विभुमित्यादौ श्रुतमहच्छब्दस्य महत्तत्वे प्रसिद्धत्वेऽपि तत्प्रवृत्तिनिमित्तस्य (परमात्मनि मुख्यत्वेन मुख्यतस्तद्वाचकत्ववदव्यक्तादि शब्दानामपि प्रधानादौ प्रसिद्धत्वेऽपि प्रवृत्तिनिमित्तमहत्त्वस्य) हरौ मुख्यत्वेन मुख्यत्वोपपत्तिरिति भावः । न च मन्तव्यं प्रवृत्तिनिमित्ताधिक्येन मुख्यतः शब्दवाच्यत्वाभावेऽपि दृष्टान्तोऽस्ति । अतिसहनवति पुरुषे सिंहशब्दस्यामुख्यत्वादिति । न ह्यस्माभिः प्रवृत्तिनिमित्ताधिक्यमात्रेण शब्दस्य मुख्यतः परमात्मवाचित्वमुच्यते किं तु सिद्धे परमात्मवाचित्वे मुख्यत्वमात्रस्य तेन साधनादिति ॥

### **गुर्वर्थदीपिका**

अतिसहनवति पुरुषे सिंहशब्दस्यामुख्यत्वादिति वदता ‘तृतीयो अतिशये’ इति वचना-त्सहत इति धातोरकारस्य इकारे सति सिंह इति व्युत्पत्तिर्दर्शिता ।

### **भावबोधः**

प्रवृत्तिनिमित्तस्य हरौ मुख्यत्वेनेति ॥ प्रयोगो हि शक्तेर्ज्ञापक एव निमित्तं तु शक्ति-विषयतावच्छेदकतया तन्नियामकम् । नियम्यस्य नियामकानुसारित्वादिति भावः । मुख्यत्व-मात्रस्य तेन साधनादिति ॥ न चैवमपि अल्पपङ्कजादपि पद्मादधिकपङ्कजे पद्मे पङ्कजशब्दस्य मुख्यत्वं स्यादिति वाच्यम्; तस्य तत्र योगरूढत्वेन रूढिनिमित्तपद्मत्वजातावतिशयाभावेना-पादकासिद्धेः । अवयवार्थातिशयप्रयुक्तमुख्यत्वापादनस्य बहुज्ञादौ केवलयौगिक विद्वदादि-शब्दमुख्यत्वस्यैवेष्टत्वात् । अत एवोक्तं सुधायाम् अवयवार्थो यथा यथोत्कृष्यते तथा तथा योगवृत्तेरपि उत्कर्षेण भाव्यम् । निमित्तवैचित्र्येऽपि नैमित्तिकावैचित्र्यस्यानुपपत्तेरिति भावः ।

### **भावदीपः**

प्रवृत्तिनिमित्तस्येति ॥ सूक्ष्मं तु इत्यत्रोक्तस्येत्यर्थः । निमित्तस्य शब्दशक्तिनियामकत्वेन तस्य मुख्यत्वे शब्दस्यापि मुख्यत्वनियमादिति भावः । एवमितरेऽपीति भाष्यमुत्सूत्रमिति भ्रमं वारयति ॥ च शब्द इति ॥ इतरेऽपीति भाष्यं व्याचष्टे ॥ युक्तमिति ॥ एवमित्यस्यार्थमाह ॥ तत्प्रवृत्तीति ॥ यथेत्यादिभाष्यं व्याचष्टे ॥ न चान्यत्रेति ॥ महान्तं विभुमात्मानं मत्त्वा धीरो न शोचतीति काठक एवेत्यर्थः ॥ न ह्यस्माभिरिति ॥ यद्यपि सिंहशब्दो जातिनिमित्तको न यौगिकस् तथापि तुष्यतु दुर्जन इति न्यायेनेदं समाधानम् । वस्तुतो निमित्ताधिक्येन मुख्यत्वोक्तौ न व्यभिचार इति ध्येयम् । तस्य शब्दशक्तिनियामकत्वेन तदाधिक्ये मुख्यत्वावश्यम्भावात् । अवयवार्थो यथायथोत्कृष्यते तथा तथा योग वृत्तेरप्युत्कर्षेण भाव्यमिति सुधोक्तेर् उत्तरसूत्राव-तारणायाभ्युपगमवाद इति ज्ञेयम् ॥

### **अभिनवचन्द्रिका**

मुख्यतस्तद्वाचकत्ववदिति ॥ ननु यथा अव्यक्तशब्दस्य प्रवृत्तिनिमित्तातिशयेऽपि न मुख्यत्वमभिमतम्, तथा महच्छब्दस्यापि प्रवृत्तिनिमित्तातिशयेऽपि न परस्य मुख्यत्वमभिमतम् । न हि यत्र शब्दः प्रसिद्धस् तत्राऽमुख्यः, मुख्यतः प्रवृत्तिनिमित्तवति मुख्य इति दृष्टचर-मित्यभिधानात् । ततश्च ‘महद्वच्च’ इति दृष्टान्तीकरणमयुक्तमिति चेत्, सत्यम् प्रवृत्ति-निमित्ताधिक्येन परमात्मनि महच्छब्दस्य मुख्यत्वमित्येतत् परस्य न संमतमिति, तथापि ‘महद्वच्च’ इति दृष्टान्तीकरणं युज्यते । तथाहि ‘महान्तं विभुमात्मानम्’ इत्यादिवाक्यं भगव-त्परमिति परस्यापि संमतम् । यदि यत्र शब्दः प्रसिद्धः, तत्र मुख्यः स्यात्, तर्हि अस्मिन्नपि वाक्ये प्रसिद्धार्थोपस्थितौ बाधकमालोच्य प्रसिद्धार्थपरित्यागेन भगवदुपस्थितिः स्यान् न चैवं किंनाम ‘महान्तम्’ इति श्रवणादेव झटिति महत्त्वगुणयोगितया भगवदुपस्थितिर्भवतीत्यका-मेनापि प्रवृत्तिनिमित्ताधिक्येन शब्दो मुख्य इति अवश्यमङ्गीकार्यत्वात् ॥ न च मन्तव्यमिति ॥ मुख्यतः शब्दवाच्यत्वाभावे प्रवृत्तिनिमित्ताधिक्येन यत्साहचर्यं तत्रापि पुरुषलक्षणो दृष्टान्तोऽ-स्तीति न वाच्यमिति भावः ॥ न ह्यस्माभिरिति ॥ मुख्यतः परमात्मवाचित्वं न साध्यम्, ‘नामानि सर्वाणि’ इति श्रुत्या परमात्मवाचित्वस्य सिद्धत्वेन तत्साधन वैयर्थ्यात्, किन्तु मुख्यत्वमात्रं साध्यम् । ततश्च अतिसहनवति पुरुषे सिंहशब्दप्रवृत्तिनिमित्ताऽसद्भावेऽपि वाच्यत्वविशिष्टस्य हेतुत्वेन विवक्षितस्य तस्याऽभावान् न व्यभिचार इति भावः ।

### **वाक्यार्थमुक्तावली**

महान्तं विभुमात्मानं (मत्वा धीरो न शोचति) इत्यादौ श्रुतमहच्छब्दस्य मुख्यत-स्तद्वाचित्ववदित्यन्वयः ॥ हरौ मुख्यत्वेनेति ॥ नियामकसत्वे नियम्यस्यावर्जनीयत्वाद् इति भावः । तदुक्तं, सुधायाम् अवयवार्थो यथायथोत्कृष्यते तथा तथा योगवृत्तेरप्युत्कर्षेण भाव्यम् ॥ निमित्तवैचित्र्ये नैमित्तिकावैचित्र्यस्यानुपपत्तेरिति ॥ अति सहनवतीति ॥ सहनवान् सिंह ततोऽप्यतिशयित सहनवतीत्यर्थः । सहमर्षण इत्यस्य हीदंरूपम् । तृतीयो अतिशय इति सूत्रादस्येकारः । तदुक्तमैतरेयभाष्ये । अभिदस्यमानेऽभ्यस्यमानस् तृतीयोऽतिशय इति सूत्रा-दकारस्येकारः । ‘मथनामि्नथिलो जज्ञे’ ‘सहनात्सिंह उच्यते’ ॥ इत्यादिवच्चेति ॥ यद्य-प्युणादिसूत्रे सिचेः संज्ञायां हनुमौकश्चेत्यत्र सिञ्चतेः कप्रत्ययः । हकारादेशः नुं च स्यादिति सिंहशब्दो रूढोऽङ्गीकृतः । वृत्तिकारमतरीत्या यौगिकत्वेऽपि ‘हिंस हिंसन’ इत्यस्माद्धातोस् तद्धितमुत्पाद्य वर्णविपर्यय उक्तः ॥ सिंहो वर्णविपर्ययादिति ॥ तथापि भाष्यकारैः प्रमाणानुसारेण सहमान इत्युपन्यस्योक्तत्वात्सह मर्षण इत्यस्य हीदं रूपमिति सुतन्त्रोक्तत्वाच्च टीकायामेवमुक्तम् । केचित्तु यद्यपि सिंहशब्दो जातिनिमित्तको न यौगिकस् तथापि सहमर्षण इति धातुजत्वमभ्युपेत्यवादोऽयमित्याहुः ॥ न ह्यस्माभिरिति ॥ शब्दशक्तिज्ञापकप्रमाणं विना प्रवृत्तिनिमित्ताधिक्यमात्रेणेत्यर्थः ॥ सिद्ध इति ॥ शक्तिग्राहकप्रयोगादिप्रमाणेन परमात्मवाचित्वे प्रमिते तेन प्रवृत्तिनिमित्तेन मुख्यत्वं साध्यते । निमित्तस्य शक्तिविषयतावच्छेदकतया तन्नियामक- त्वात् । नियम्यस्य नियामकानुसारित्वात् । तदुक्तं चन्द्रिकायाम् ॥

प्रयोगो ज्ञापकः शक्तेर् निमित्तं तु नियामकम् ।

नियामकानुसारित्वं नियम्यस्य च शोभते ॥

इति प्रयोगज्ञापितशक्तिकस्य पङ्कजशब्दस्याल्पपङ्कजापेक्षया बहुपङ्कजे प्रश्ने प्रवृत्ति-निमित्तातिशयवत्यपि मुख्यत्वादर्शनाद्व्यभिचार इति तु प्रागेव निरस्तम् । सूत्रे चशब्दो दार्ष्टान्तिकाव्यक्तादिशब्दसमुच्चायकः । प्राज्ञ इति एवेति वर्तते । महच्छब्दवदितरे शब्दा अपि प्राज्ञे एव मुख्या इति यावत् ।

### **तत्त्वसुबोधिनी**

प्रवृतिनिमित्तस्य हरौ मुख्यत्वेनेति ॥ प्रयोगो हि शक्तेर् ज्ञापक एव निमित्तन्तु शक्ति-विषयतावच्छेदकतया तन्नियामकं नियम्यस्य नियामकानुसारित्वादिति भावः ।

### **वाक्यार्थमञ्जरी**

यथामहच्छब्दस्यान्यत्र प्रसिद्धत्वेऽपि महान्तं विभुमित्यत्र महच्छब्दवाच्यं ब्रह्म तथान्यत्र प्रसिद्धाव्यक्तादिशब्दवाच्यं ब्रह्मेत्यर्थः । दृष्टान्तान्तरानुक्तेराह ॥ दार्ष्टान्तिकेति ॥ तथा च महद्वदव्यक्तमिति लभ्यत इति भावः । प्रवृत्तिनिमित्तस्य हरौ मुख्यत्वेनेति प्रयोगो हि शक्ति-ज्ञापकः प्रवृत्तिनिमित्तं तु शक्तिविषयतावच्छेदकतया नियामकं नियम्यस्य तु नियामकानुसारित्वं प्रसिद्धमेवेति भावः ॥ सहनवतीति ॥ सहतीति सिंह इति निर्वचनादिति भावः ॥



[Load More](javaऽcriptःvoid(0))
