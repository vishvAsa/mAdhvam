+++
title = "०१ प्रथमोऽध्यायः"
upstream_url = "https://dvaitavedanta.in/category-details/14993/565/satara/4-brah/tatava/parath"
+++
## नारायणं गुणैः सर्वैरुदीर्णं दोषवर्जितम्

# नारायणं गुणैः सर्वैरुदीर्णं दोषवर्जितम्।

# ज्ञेयं गम्यं गुरूंश्चापि नत्वा सूत्रार्थ उच्यते ॥1॥

विष्णुरेव विजिज्ञास्यः सर्वकर्ताऽगमोदितः।

समन्वयादीक्षतेश्च पूर्णानन्दोऽन्तरः खवत्‌॥ १॥

प्रणेता ज्योतिरित्याद्यैः प्रसिद्धैरन्यवस्तुषु।

उच्यते विष्णुरेवैकः सर्वैः सर्वगुणत्वतः॥ २॥

सर्वगोऽत्ता नियन्ता च दृश्यत्वाद्युज्झितः सदा।

विश्वजीवान्तरत्वाद्यैर्लिङ्गैः सर्वैर्युतः स हि॥ ३॥

सर्वाश्रयः पूर्णगुणः सोऽक्षरः सन्‌ हृदब्जगः।

सूर्यादिभासकः प्राणप्रेरको दैवतैरपि॥ ४॥

ज्ञेयो न वेदैः शूद्रादैः कम्पकोऽन्यश्च जीवतः।

पतित्वादिगुणैर्युक्तस् तदन्यत्र च वाचकैः॥ ५॥

मुख्यतः सर्वशब्दैश्च वाच्य एको जनार्दनः।

अव्यक्तः कर्मवाच्यैश्च वाच्य एकोऽमितात्मकः॥ ६॥

अवान्तरं कारणं च प्रकृतिः शून्यमेव च।

इत्याद्यन्यत्र नियतैरपि मुख्यतयोदितः।

शब्दैरतोऽनन्तगुणो यच्छब्दा योगवृत्तयः॥ ७॥

॥ इति ॥

------------------------------------------------------------------------

समस्तगुणसम्पूर्णं सर्वदोषविवर्जितम्

**॥ श्रीः ॥**

**श्रीराघवेन्द्रतीर्थविरचिता**

**ब्रह्मसूत्राणुभाष्यविवृतिः**

## **मङ्गलमाचरणम् तत्वमञ्जरी**

**ॐ समस्तगुणसम्पूर्णं सर्वदोषविवर्जितम् ।**

**लक्ष्मीनारायणं वन्दे भक्ताभीष्टफलप्रदम् ॥ १ ॥**

संसारक्लेशसंश्रान्तसज्जनावनत्पराः ।

दयालवो महान्तस्तान् गुरून्नत्वा गिरंभजे ॥ २ ॥

ग्रन्थोऽयमपि बहर्थो भाष्यं चात्यर्थविस्तरम् ।

इत्युक्तिसाम्यात्सङ्क्षेपभाष्यं चात्यर्थविस्तरम् ॥ ३ ॥

अनन्तोऽर्थः प्रकटितस्त्वयाणौ भाष्यसङ्ग्रहे ।

इत्याहुः श्रीमदानन्दतीर्थार्यौपसदा अपि ॥ ४ ॥

अतोऽनेकार्थयुक्तस्य नैतद्भाष्यस्य विस्तृतौ ।

शक्तोस्म्यथापि लेशेन व्यारव्यां कुर्यां यथामति ॥ ५ ॥

सूत्रार्थं हृदि कृत्वैव भाष्यार्थं सम्प्रकाशये ।

अविक्षेपेण बोधार्थं बुध्यन्तां तद्विवेकिनः ॥ ६ ॥

------------------------------------------------------------------------

प्रथमाध्यायस्य प्रथमः पादः

**प्रथमाध्यायस्य प्रथमः पादः **

## **ब्रह्मसूत्राणुभाष्यम्**

***नारायणं गुणैः सर्वैरुदीर्णं दोषवर्जितम्।***

***ज्ञेयं गम्यं गुरूंश्चापि नत्वा सूत्रार्थ उच्यते ॥**1**॥***

***विष्णुरेव विजिज्ञास्यः सर्वकर्ताऽगमोदितः।***

***समन्वयादीक्षतेश्च पूर्णानन्दोऽन्तरः खवत्‌॥ १॥***

### **तत्वमञ्जरी**

१. इह खल्वधिकारिणामखिलक्लेशनिवृत्तिविशिष्टपरमानन्दा-वाप्तिनिदानभगवज्ज्ञानाय प्रवृत्तानामनन्ताम्न्नायानामितितकर्तव्यता-रूपाणि नारायणावतारबादरायणकृतानि ब्रह्मसूत्राण्यन्यैरन्यथा-व्याख्यातान्यकृतप्रायाणि मन्वानो भगवानानन्दतीर्थमुनिर्यथाव-व्द्याचिख्यासुर्भाष्यानुभाष्ये विधाय सङ्क्षेपभाष्यमपि विधित्सुरध्याय-चतुष्टयोक्तगुणविशिष्टेष्टदेवतागुरुनतिपूर्वं चिकीर्षितं प्रतिजानीते-

**ब्रह्मसूत्राणुभाष्य*म्***

***नारायणं गुणैः सर्वैरुदीर्णं दोषवर्जितम् ।***

***ज्ञेयं गम्यं गुरूंश्चापि नत्वा सूत्रार्थ उच्यते ॥***

२. सर्वैरानन्दज्ञानद्युतिबलौदार्यवीर्यादिभिर्गुणैः परिपूर्णम् । चिन्तासन्तापपुण्यपापलेपजनिमृतिप्रभृतिदोषवर्जितम् । सद्भिर्वैराग्य-भक्तिश्रवणमननध्यानजन्यापरोक्षज्ञानेन विषयीकर्तव्यम् । अत एव ज्ञानरूपोपायात्सद्भिः प्राप्यमपि नारायणं नत्वेति विशेषण-समुच्चयेऽपिशब्दः । तेन विशिष्टस्यैव ज्ञेयत्वलाभाद् विशिष्टं मन्दोपास्यं शुद्धं मुमुक्षुज्ञेयमिति प्रत्युक्तम् ।

३. गुरूंश्च नत्वेति गुरुदेवतानतिसमुच्चये चशब्दः । यद्वा टिकारीत्या गुरुदेवताभेदेऽरुचिसूचकोऽपिशब्दः । गुरुत्वाद्बहुवचनम् । उक्तञ्च गीताभाष्यव्याख्याने बहुवचनं गौरवादेवेति । तमेव शास्त्रप्रभवमित्यादिभिर्बहुभिः प्रकारैर्यद्गुरुत्वोपपादनं तेन गुरूंश्चेति बहुवचनान्तं पदं विवृतमिति सुधाशयं वा । सूत्रार्थो ब्रह्मसूत्रार्थः ।

४. अत्र नारायणमित्युक्त्यैवानन्दचिदाद्यात्मकदेहमिति लाभाद्देह-सत्त्वे दोषवर्जितमित्ययुक्तं तदसत्त्वे ज्ञानादिगुणोदीर्णता न युक्तेति निरस्तम् ।

देहोऽयं मे सदानन्दो नैव प्रकृतिनिर्मितः ।

परिपूर्णश्च सर्वत्र तेन नारायणोऽस्म्यहम् ॥

इति द्वितियाध्यायगीताभाष्योक्तब्रह्मवैवर्तस्मृतेर्गुणैरुदीर्णमित्यस्य गुणोदीर्णदेहमित्यर्थः । यद्वा ‘आह च तन्मात्रमि’त्यत्र वक्ष्यमाणदिशा तस्य गुणोदीर्णतोक्त्यैव तदभिन्नदेहस्यापि लाभः । अधिकं तु टीकायां बोध्यम् ।

५. ननु जीवचैतन्यादन्यस्य ब्रह्मणो मानाभावेनाभावात्तस्य चाहंधीसिद्धत्वेनाविषयत्वात् सत्यपि तज्ज्ञाने मुक्त्यादृष्ट्या फला-भावात्तत एवाधिकार्याद्यभावाच्च तद्विजिज्ञासस्वेत्युक्तिरयुक्तेत्या-शङ्कायां प्राप्तायाम्-

**॥ ॐ अथातो ब्रह्मजिज्ञासेति ॥**

६. तद्व्याचष्टे ॥ विष्णुरेव विजिज्ञास्य इति ॥ विष्णुरेव देशकालगुणापरिच्छेदरूपव्याप्तिमान्विष्ण्वाख्यो भगवानेव विजिज्ञास्यः । अथातः पदोक्ताभ्याम् अधिकारिफलाभ्यां विशिष्टया श्रवणमननध्यान-रूपजिज्ञासया विषयीकर्तव्यः । तद्विषया सा कार्येति यावत् । न जीवः । येन तद्विजिज्ञासस्वेत्युक्तिरयुक्ता स्यात् ।

७. विष्लृव्याप्तौ बृहवृद्धावित्यवयवशक्त्या विष्णुब्रह्मशब्दयोरे- कार्थत्वेन श्रौतब्रह्मपदेन तादृशार्थस्य प्रतीतेः । ‘सविष्णुराह हि’ ‘तं ब्रह्मेत्याचक्षत’ इत्युक्तेश्च । तस्य चानेवंरूपजीवाद्भिन्नस्याहं-बुद्ध्याऽ सिद्धत्वेनागुणसगुणत्वादिना विमतस्य विषयत्वसम्भवेन तज्ज्ञानान्मुक्तिरूपफलस्य तत्कामिनोऽधिकारिणश्च सम्भवात्तद्वि-जिज्ञासस्वेत्युक्तिर्युक्तेति भावः ।

८. यथासूत्रं विष्णोर्जिज्ञासा कर्तव्येति वाच्येप्येवमुक्तिरग्रेऽनु-षङ्गार्थं विष्णुरित्यवश्यं वाच्ये सति तदनुरोधेन वा, ‘तद्विजिज्ञासस्व’ ‘आत्मानं पश्येत्’ ‘तमेवैकं जानथे’त्येवमादितिङन्तमेवात्र नोदाहरणीयं किंतु ‘स विजिज्ञासितव्यः’ ‘नारायणोऽसौ परमो विचिन्त्यः’ ‘नारायणं महाज्ञेयं’ ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्य’ इत्याद्यपीति वा, विधेयजिज्ञासाविषयत्वेन ब्रह्मणो प्राधान्यप्राप्तावुद्देश्यज्ञानविशेषणत्वेन प्राधान्यमस्तीति वा, ब्रह्मजिज्ञासेत्यत्र कर्मणि षष्ट्यासमासो न शेषषष्ट्यादिनेतिवा सूचयितुम् ।

९. सूत्रे जिज्ञासेत्युक्तावपि वीत्युक्तिःश्रुत्यनुगमाय वा, अध्ययन-शमदमादिसम्पत्तिरूपाधिकारजिज्ञासोत्थज्ञानजप्रसादजन्यमुक्तिरूप-फलाभ्याम् ‘अथातः’ शब्दोक्ताभ्यां जिज्ञासाया वैशिष्ट्यमस्तीति सूचनाय वेति ज्ञातव्यम् । विष्णुरितिब्रह्मपदव्याख्यानेन जीवान्य-विषयसिद्ध्यैव तज्ज्ञानस्य मुक्त्याख्यफलस्यच तद्योग्यस्याधिकारिणः सिद्धावपि फलस्य कर्मजत्वादिना जिज्ञासाफलत्वाप्राप्त्या शूद्रादिव्या-वृत्ताधिकारस्याप्राप्त्याच तदुभयप्रापकाथातःशब्दार्थयोरप्यवश्यं वाच्य-त्वाद्वीत्यनेन तदुक्तिः । तेन सूत्रस्य श्रुतिविसंवादः प्रत्युक्तः ।

१०. विजिज्ञास्यो विष्णुरित्यनुक्त्या एवमुक्तिः ‘ओङ्गुण’ इत्यादाविव सति धर्मिणि धर्माश्चिन्त्या इति वा ‘वृद्धिरादैचि’त्यत्रेव मङ्गलार्थं वा । आद्याध्यायद्वये विष्ण्वाख्यविषयस्य उत्तरद्वये विजिज्ञासायास् तत्रापि तृतीयाद्यद्विपाद्यां विशब्दोक्ताधिकारस्य चिन्तेति वक्ष्यमाणचिन्ताक्रमसूचनाय वेति ध्येयम् । सूत्रे तु स्मार्तेन शब्दतोऽर्थतश्चाधिक्येन प्राधान्यद्योतनायाथातःशब्दयोरेव पूर्वं निर्देश इति भावः ।

११. अत्र प्राधान्येन विष्णुरेव जिज्ञासितव्य इत्यर्थस्याभि-मतत्वात् ‘न अङ्गावबद्धास्तु न शाखासु हि प्रतिवेदमि’त्यनेन विरोधः शङ्क्यः ।

परिवारतया ग्राह्या अपि हेयाः प्रधानतः ।

इत्यनुभाष्योक्तेः

सर्ववर्णाश्रमैर्विष्णुरेक एवेज्यते सदा ।

रमाब्रह्मादयस्तस्य परिवारतयैव तु ॥

इत्यन्यत्रोक्तेश्च ॥ १ ॥

१२. ननु तद्ब्रह्मेति श्रौतब्रह्मशब्दस्य ‘बृहजातिजीवे’ ति ‘ब्रह्माणि जीवाःसर्वेपी’ त्यादेर्जीवे रूढत्वाद्रूढित्यागेन यौगिकार्थ-विष्णुग्रहणे हेत्वभावात् । ‘यतोवा’ इति वाक्योक्तविश्वकर्तृत्वस्या-दृष्टद्वारा जिवेपि सम्भवादुक्तं न युक्तमित्यत उक्तम्-

**॥ ॐ जन्माद्यस्य यत इति ॥**

१३. तदर्थमाह ॥ सर्वकर्तेति ॥ विष्णुरेवेति वर्तते । सर्वेति तन्त्रमावृत्तिर्वा । सर्वस्य चिदचिदाख्यविश्वस्य । सर्वस्य जन्माद्यष्टकस्य । यथायोगं कर्ता विष्णुरेव न रूढो जीव इत्यर्थः ‘यतो वा इमानी’ ति पूर्ववाक्योक्तासङ्कुचितसर्वसम्बन्धिजन्मस्थि-त्यादिमुख्यकर्तृत्वरूपाद्बाधकात् । तद्ब्रह्मे’ति श्रुतौ ब्रह्मशब्देन रूढित्यागेन यौगिकार्थविष्णुग्रहणोपपत्तेरुक्तं युक्तमिति भावः ।

१४. कर्तृत्वशब्दस्य तृजन्तत्वे याजकादित्वेन षष्ठीसमासः । ताच्छीलिकतृन्नन्तत्वे तु गम्यादित्वेन द्वितीयातत्पुरुष इति सर्वकर्तेतिसाधु ॥ २ ॥

१५. नन्विदमयुक्तं रुद्रादिः सर्वकर्ता सर्वज्ञत्बाव्द्यतिरेकेण चैत्रवन् नचासिद्धिः । पाशुपतादिना तत्सिद्धेरित्याद्यनुमानेन वा पाशुपतादिनैव वा रुद्रादेः सर्वकर्तृत्वसिद्धेरित्यत उक्तम्-

**॥ ॐ शास्त्रयोनित्वादिति ॥**

१६. अत्र तदर्थः ॥ आगमोदित इति ॥ विष्णुरेव, सर्वकर्ते- त्यस्ति । आ सम्यग् गम्यन्ते अर्था एभिरित्यागमा वेदवेदानु-सारिग्रन्थाः ।

ऋगाद्या भारतं चैव पञ्चरात्रमथाखिलम् ।

मूलरामायणं चैव पुराणं चैतदात्मकम् ।

ये चानुयायिनस्तेषां सर्वे ते च सदागमाः ॥

इति तत्वनिर्णये ।

आसमन्ताद्गमयति धर्माधमौ परं पदम् ।

यच्चाप्यतीन्द्रियं त्वन्यत्तेनासावागमः स्मृतः ॥

इत्युपासनापादीयानुभाष्ये चोक्तेः करणे कर्तृत्वोपचारः । ‘ग्रह-वृद्धनिश्चिगमश्चे’त्यकर्तर्यप्प्रत्ययस्मरणादिति सुधोक्तेः । आगमोदितो विष्णुरेव सर्वकर्ता नत्वानुमानिकः पाशुपताद्युक्तो का रुद्रादिः सर्वकर्ता । तस्यागमोदितत्वाभावादनुमानादेरदृष्टेऽशक्तत्वेनामान-त्वादिति भावः ॥ ३ ॥

१७. नन्विदमसत् । रुद्रादेरप्यागमोदितत्वेन पाशुपतादिना व्याख्यानात् । आगमेपि ‘एक एव रुद्र’ इत्यादिना प्रतीतेश्च रुद्रादिरप्यागमोदितोऽस्तु । पाञ्चरात्रादिना आगमोदितत्वेन व्याख्य-नादागमेऽपि ‘नारायण एवेदमग्र आसीदि’त्यादिना प्रतीतेश्च यथा विष्णुरागमोदितस्तद्वत् । एवं च द्वयोरपि कालभेदेनास्तु सर्वकर्तृत्वं, द्वयोरप्येकैकदेशेनागमोदितत्वं चास्त्वित्यत उक्तम्-

**॥ ॐ तत्तु समन्वयादिति ॥**

१८. तदर्थः ॥ समन्वयादिति ॥ आगमोदित इति, विष्णु-रेवेति चास्ति । सम्यगन्वीयन्ते शक्तितात्पर्यविषयेण सम्बध्यन्ते । तथा ज्ञायन्त इति यावत् । वाक्यान्येतेनेत्यन्वय उपक्रमादि-लिङ्गसमुदायो वा उवक्रमादिनिर्णीतो वाक्यानां तत्परत्वरूपसम्बन्धो वा । संश्चासावन्वयश्च तस्मात् समित्येतदागमेनाप्यन्वेति । तत्र कार्त्स्न्यं मुख्यत्वं चार्थः । समन्वयात्सम्यक्बलाबलत्वादिना परीक्षितादुपक्रमादिलिङ्गसमुदायात्तन्निर्णीततत्परत्वरूपसम्बन्धाद्वा विष्णुरेव सम्यङ् मुख्यया वृत्त्या कार्त्स्न्ये-नागमोदितस्तत्तात्पर्य-विषयो वा । नतु पाशुपतादिरूपव्याख्यनेन वा, आपातप्रतीत्या वा रुद्रादिरित्यर्थः ।

१९. अयं भावः । उपक्रमादीनामेव प्रबन्धतात्पर्यविषयार्थ-प्रमापकत्वाद् व्याख्येयस्योपक्रमाद्यननुसारिव्याख्यानापातप्रतीत्यो-श्चानेवंरूपत्वात् पाशुपतादेश्च वेदस्थोपक्रमाद्यननुसारेण तव्द्याख्या-नाय प्रवृत्तत्वात् तदुक्तप्रकारेण वा आपातप्रतीत्या वा व रुद्रादि-रागमार्थो ग्राह्य इत्यबाधेन प्राप्तमुख्यवृत्या कार्त्स्न्येनोपक्रमादि-भिरागमोदितो विष्णुरेवेति । उपक्रमादयस्तु विष्णुमेवागमतात्पर्यार्थं प्रमापयन्तीत्येतदगे्र व्यक्तम् । पञ्चरात्रादिस्मृतयो वेदस्योपक्रमाद्यनु-सारिण्य एवेति ।

२०. उपक्रमादीनामेव तत्परत्वरूपान्वयप्रमापकत्वसूचनायो-पक्रमादेरित्यनुक्त्वा समन्वयादिति यौगिकसौत्रपदमेवान्वकारि । उप-क्रमादेर्बहुत्वेपि विष्णुपरत्वे ऐकमत्यद्योतायैकवचनम् । ‘प्राणो ब्रह्म कं ब्रह्म’ ‘ह्वयाम्यग्निं प्रथमं स्वस्तय’ इति ब्रह्माविद्यासावित्र-

सूक्तयोः प्राणाद्युपक्रमस्योपक्रान्तप्राणादिपरत्वप्रमापकत्वेन तात्पर्य-व्यभिचारेऽपि प्रबललिङ्गादिनाऽबाधितत्वरूपपरीक्षितत्वविशिष्टस्य न व्यभिचार इति वक्तुं समित्यन्वयविशेषणम् ॥ ४ ॥

२१. ननु समन्वयान्मुख्यतः कात्स्नर्येनागमोदितो विष्णु-रित्ययुक्तम् । तस्य ‘यतो वाचो निवर्तन्ते अप्राप्य मनसा सहे’ त्यवाच्यत्वाज्ञेयत्वयोरुक्तेः । नहि तादृशस्य मुख्यवृत्त्याऽऽगमोदि-तत्वं हरेः कात्स्नर्येनेत्यतः प्राप्तम्-

**॥ ॐ ईक्षतेर्नाशब्दमित्यादिसूत्रसप्तकम् ॥**

२२. तदर्थः ॥ ईक्षतेश्चेति ॥ समिति, आगमोदितो विष्णुरेवेति च वर्तते । एवेति भिन्नक्रमः सम्पदेनान्वेति ।

ईक्षतेर् ईक्षणात् । तस्यासम्बद्धस्याहेतुत्वाद्योग्यतया ईक्षणीयत्वादिति लभ्यते । तथाचेक्षणीयत्वाज्ज्ञानविषयत्वात्सम्यगेव मुख्यवृच्यै-वागमोदितो विष्णुर् नतु लक्षणादिनाऽनवस्थानादित्यर्थः । आगमैक-जन्यज्ञानविषयत्वस्य मुख्यवृत्त्या तदुदितत्वं विनाऽयोगादितिभावः ।

२३. चशब्दस्तु वाच्यत्वहेत्वीक्षणीयत्वसहितस्यैव पूर्वहेतोर्मुख्यतो विष्णोरागमोदितत्वसाधकत्वादुक्तसमुच्चये । ‘तदभावे कुतोऽन्वय’ इत्युक्तेः ।

अथवा न केवलमीक्षणीयत्वात् किन्तु ईक्षणीयत्वयुक्त्यनुगृहीतात् ‘आमनन्ति आविशन्ति’ ‘अथ कस्मादुच्यत’ इति ‘वचसां वाच्यमुत्तममि’ ति ‘अहमेव वेद्य’ इत्यादिश्रुतिस्मृतिबलादिति

वा, गतिसामान्याच्चेतिवाऽनुक्तसमुच्चये । सर्वशास्त्रोत्पाद्यज्ञानस्यैक-रूप्यरूपहेत्वसहकृतस्य समन्वयादित्युक्तोपक्रमादिहेतोः कार्त्स्न्ये-नागमोदितत्वसाधकत्वायोगात् ।

२४. ‘सर्वे वेदा यत्पदमामनन्ति’ ‘सर्वे वेदा यत्रैकं भवन्ति’ ‘सर्वे वेदा एकैव व्याहृतिः’ ब्राह्मं ज्ञानं परमं त्वेकमेव’ ‘वेदैश्च सर्वैरहमेव वेद्यः’ ‘वेदे रामायणे चैवे’ त्यादिश्रुतिस्मृति-शतैरनन्तागमानां विष्णुरूपैकार्थनिष्टत्वोत्तया गतिसामान्यादीक्षणी-यत्वाच्च मुख्यवृत्त्यैव कार्त्स्न्येनागमोदितः सर्वकर्ताऽनन्तगुणो विष्णुरेव जिज्ञास्य इति भावः ॥ ५ ॥

२५. अथैतदध्यायाद्यर्थस्य भाष्ये स्फुटत्वादत्रापि तत्तत्पादान्ते कथनादादावनुक्तिः । यद्वा एतदध्यायाद्यर्थोक्तिपरतया ‘प्रसिद्धैर-न्यवस्तुषु उच्यते विष्णुरेवैकः सर्वैः सर्वगुणत्वत’ इत्येतत्पादान्ति-मत्रिपादीमादावप्याकृष्य योज्यम् । तथाहि वैदिकाः शब्दास्ताव-द्द्विविधा विष्णौ तदन्यत्र प्रसिद्धभेदात् । अन्यत्र प्रसिद्धापि अन्यत्र अन्यत्रापि अन्यत्रैव प्रसिद्ध भेदेन त्रिविधाः । ते त्रिविधा अपि अन्यवस्तुषु प्रसिद्धैरितिसामान्योक्त्या गृह्यन्ते । तथाचान्यवस्तुषु प्रसिद्धैः सर्वैस्त्रिविधैर्नामलिङ्गात्मकैः शब्दैरिति शेषः । एको विष्णुरेवोच्यते । प्राक्समन्वयादित्युक्तमेवात्राध्याये प्रपञ्चयतीत्यर्थः । विष्णौ प्रसिद्धा इत्यत्रापि तत्र, तत्रापि, तत्रैव इति त्रैविध्यसम्भवेऽपि तत्रापीत्युक्तानाम् अन्यत्रापीत्यनेन सङ्गृहीतत्वात्, तत्र तत्रैवेत्यवान्तर-भेदस्य तेषामव्युत्पाद्यसमन्वयत्वेनाविवक्षितत्वादैकविध्यमिति ध्येयम् ।

२६. ननूक्तसर्वकर्तृत्वरूपब्रह्मलक्षणस्यातिव्याप्तिवारणाय कारण- वाक्यानामेव प्रतिज्ञातः समन्वयः । स एवोत्तरत्र प्रपञ्चनीयः । नत्वशेषवैदिकशब्दसमन्वय इत्यत उक्तम्-सर्वगुणत्वत इति । सर्वे गुणा यस्य तस्य भावस्तस्मै । ‘आद्यादिभ्य उपसङ्ख्यानमि’ति

तसिः । ब्रह्मशब्दोक्तगुणपूर्णत्वार्थमित्यर्थः । तथाच वक्ष्यति । अतोऽनन्तगुणो यच्छब्दा योगवृत्तय इति । उक्तं चानुभाष्ये ।

जन्माद्यस्येति सूत्रेण गुणसर्वस्वसिद्धये ।

ब्रह्मणो लक्षणं प्रोक्तं शास्त्रमूलं यतस्ततः ॥

अन्वयः सर्वशब्दानां गुणसर्वस्ववेदक । इति

२७. एतत्पादार्थमाह ॥ प्रसिद्धैरिति ॥ नामात्मकैः शब्दैरिति शेषः ।

२८. ननु विष्णुरेव विजिज्ञास्य इत्युक्तम् । तद्ब्रह्मेत्युक्त-जिज्ञास्यब्रह्मणः ब्रह्म पुच्छं प्रतिष्ठेत्यानन्दमयस्य पादाख्यावयव-त्वोक्तेरानंदमयस्य च विकारार्थमयडन्तशब्दोक्तत्वेनाब्रह्मत्वादब्रह्मा-वयवस्याजिज्ञास्यत्वादवयविनाऽवयवजिज्ञासायोगाच्चेत्यत उक्तम् ।

**॥ ॐ आनन्दमयोभ्यासादित्यादिसूत्राष्टकम् ॥**

तदर्थः ॥ पूर्णानन्द इति ॥

२९. -प्रसिद्धैरन्यवस्तुषु ।

 उच्यते विष्णुरेवैकः सर्वैः सर्वगुणत्वतः ॥

इति अत्रोत्तरत्र च प्रतिपदमन्वेति ।

३०. विष्णुरेवेति वर्तमानेऽपि तत्रैवकारस्य पूर्वं मुख्यवृत्त्यैव न लक्षणयेत्यर्थलाभाय ‘सम्’ पदेनान्विततया विष्णुपदेनान्वय-विच्छेदात् । तत्तु समन्वयादित्यतस् तत्त्वित्यस्याध्यायपरिसमाप्ति प्रतिनयं प्रायेणानुवृत्तिरितिसूचनार्थत्वात् । पञ्चाधिकरण्या अध्याय-पादबहिर्भावद्योतनार्थत्वाच्च विष्णुरेवेति पुनरुक्तिः ।

३१. आनन्दमयशब्दार्थभूतः पूर्णानन्द एकः । स्वावय-वादिनाऽभिन्नो विष्णुरेव । तथाचान्यवस्तुषु प्रसिद्धैरानन्दमय-प्रकरणस्थैरानन्दमयतद्विशेषणैः सर्वैः शब्दैरेको विष्णुरेवोच्यते । नतु विकारी कश्चित्प्रकृत्यादिः । येन तस्य जिज्ञास्यताऽयुक्ता स्यादित्यर्थः । आनन्दमयशब्दार्थस्य पूर्णानन्दस्य विष्णुत्वे तत्पदाच्यत्वस्यावश्यक-त्वादितिभावः ।

३२. एक इत्युक्त्या ‘नेह नानास्ति किञ्चने’त्यादिश्रुतेर-चिन्त्यशक्त्याऽवयवायवविनोरक्यान्नावयवत्वविरोध इति सूचितम् । एवेति ‘नेतर’ इत्यादेरर्थः ।

३३. अत्र पूर्णानन्द इत्युक्त्या प्राचुर्यादितिसूत्रोक्तो मयटः प्राचुर्यार्थो दर्शितः । तत्र व्याख्येयपदानुरोधेनानन्दपूर्ण इति वाच्येप्येवमुक्तिः प्राचुर्यस्य विशेष्यत्वे विरोधिलेशधीसत्वेपि न विशेषणत्व इति परैरभ्युपेतत्वाद् विष्णोरानन्दप्राचुर्ये ब्राह्मणप्रचुरो ग्राम इत्यत्राल्पशूद्रसत्त्वप्रतीतिरिव विष्णावनानन्दलेशधीरपि स्यादिति शङ्कानिरासाय । तन्निरासप्रकारश्चयथा विशेषणत्वे विरोधि-प्रसक्तिर्नास्ति तथा विशेष्यत्वेपि नक्षत्रादिस्थतेजोल्पत्वापेक्षया प्रकाशप्रचुरो रविरितिवज् जीवगतसुखाल्पत्वापेक्षयानन्दप्रचुर इत्युक्तेपि दोषभावादिति ।

३४. ननु सप्तभिर्नयैः सप्तनामसमन्वयसिद्धावपि समन्वय-सूत्राभिमतसर्ववेदगताशेषनामसमन्वयासिद्ध्या ब्रह्मपदेनाभिमता-नन्तगुणवत्त्वं प्रधानलक्षणं न सिध्येदित्यतो वा ।

३५. ननु मयटः प्राचुर्यार्थत्वमभ्युपेत्य पूर्णानन्दस्यानन्द-

मयशब्दार्थत्वोक्तिरयुक्ता विकारार्थान्नमयादिप्रायपाठविरोधादित्यतो वाप्युक्तम् - अन्यवस्तुष्वित्यादि ।

शब्दैरितिशेषः । अन्यवस्तुषु कोशादिषु प्रसिद्धैः सर्वैर्गुणि-सामान्यवाचकैरन्नमयादिभिः शब्दैरुच्यते । विष्णुरेवैक इति । किं विकारेण नेत्याह । सर्वगुणत्वतः । पूर्णत्वादिरूपगुणत्वतः । सर्वं पूर्णमिहोच्यत इत्युक्तेः । अन्नमयप्राणमयमनोमयविज्ञान-मयेष्वपि प्राचुर्याङ्गीकारात्, ‘अद्यतेऽक्ति’ चेत्यादिवाक्यशेषोक्तयोगेन

महाभोक्ता महाभोग्य इत्यर्थोऽन्नमये भवेत् ।

महाप्राणो महाबोधो महाविज्ञानवानपि

इत्याद्यनुभाष्योक्तप्रवृत्तिनिमित्तवत्त्वेन तैः शब्दैरुच्यत इति ।

तर्हि तेषामप्यनेकत्वादयमप्यनेकः किं नेत्याह ॥ एकइति ॥ ‘न स्थानतोपीति’ न्यायादिति भावः ।

३६. कथमेकोऽनेकैरुच्यते । उच्यत एव । सर्वगुणत्वतः । सर्वं गुणभूतम् अप्रधानं नियम्यं यस्य तस्य भावस् तस्मात् । सर्वस्य तत्तन्त्रत्वात् । ‘शरीररूपकविन्यस्तगृहीतेरि’ तिन्यायेनान्नमयादित-त्तत्कोशगततत्तन्नियन्तृरूपाणामेव तैस्तैः शब्दैरुच्यमानत्वेन तेषा-मनेकत्वेन तत्तद्गतस्याप्यनेकैरुक्तिसम्भवात् । हृदयाकाशस्याङ्गुष्ठमात्र-त्वेन तद्गतरूपस्याङ्गुष्ठमात्रपदेनोक्तिवत् । व्यक्तमेतदग्रे ‘हृद्यपेक्षये’-त्यत्र । एतेनान्यत्वान्तरत्वशरीरत्वाद्युक्तिरपि समाहिता । यथोक्तम् ‘न स्थानतोपि परस्ये’त्येतन्नयभाष्ये, ‘अभेदेऽपि भेदव्यपदेशः स्थानभेदा’दिति ।

तर्ह्युपचार एव नेत्याह । सर्वगुणत्वतः । सर्वसङ्घ्यारूप-गुणवत्वात् । गुहानयानुव्याख्याने द्वित्वञ्चैकस्य युज्यत इत्युक्तेर्भेदा-भावेपि तत्प्रतिनिधिना विशेषेण तद्रूपेष्वेकत्वसङ्ख्योपपत्तिरिति ।

३७. ननु भवेदेतत्सर्वं विष्णोरन्नमयादिशब्दवाच्यत्वे । तदेव निर्बीजमिति चेन्न निर्बीजम् । सर्वगुणत्वतः । मुक्तिहेतुवेदनत्व-मुक्तप्राप्यत्व-ज्येष्ठत्व-देवोपास्यत्व-जगच्चेष्टकत्वादितत्तत्प्रकरणस्थ-सर्वगुणत्वात् ॥ सर्वैरुच्यत इति ॥ उपलक्षणं चैतत् । ब्रह्मात्मशब्दाभ्यां चेत्यपि ध्येयम् । मयटस्तादात्म्यार्थत्वेप्युपपत्तेर्न पूर्णत्वरूपप्राचुर्यार्थत्वं बीजवदित्यपि प्रयुक्तम् । ‘आकाश आनन्दो न स्यात्’ ‘कोह्येवान्यात्कः प्राण्यादि’त्युक्तपूर्णानन्दत्वसाधकसर्व-चेष्टकत्वगुणवत्त्वादिति । एतेन ‘तद्धेतु’ ‘मान्त्रवर्णिक’ ‘अस्मिन्नस्य च’ इति सूत्रत्रयार्थो दर्शितः ।

३८. तर्ह्यन्नमयादयः सर्वेपि कुतो नोच्यन्ते सूत्र इति चेन्न । सर्वगुणत्वतः । ‘अल्पाक्षरमसन्दिग्धमि’ति सूत्रलक्षणत्वेनोक्ताल्पा-क्षरत्वादिसर्वगुणत्वाद्बादरायणीयसूत्रजातस्येत्यर्थः ।

कथं तर्हि सर्वैरुच्यत इति चेन्न । सर्वगुणत्वतः । सर्वेषामन्नमयादीनां गुणत्वादुपसर्जनत्वादुपलक्ष्यत्वादिति यावत् । ‘तदशिष्यं संज्ञाप्रमाणत्वादि’तिवदयं निर्देशः । एतच्चाग्रेपि ध्येयम् ।

३९. तर्हि प्राथमिकान्नमय एवेतरोपलक्षणत्वेनोच्यतामित्यतोपि सर्वगुणत्वतः । सर्वं गुणभूतम् अप्रधानं यस्य तस्य भावस्तस्मात् । सर्वापेक्षयास्यानन्दमयशब्दस्य ‘तत्रानन्दादयो गुणा ईशस्यैवेति निर्णीता’ इत्युपासनापादीयानुभाष्यसुधयोरुक्तदिशा माङ्गलिकत्वेन प्राधान्यात्पूर्णानन्दवाचिन एवोक्तिरित्यर्थः ।

कुतोऽस्य माङ्गलिकत्वम् । सर्वगुणत्वतः । सुखमेव मे स्यादिति निखिलापेक्षितत्वेन सर्वान्प्रति गुणत्वादनुगुणत्वान्नि-रुपाधिकेष्टत्वात्तद्वाच्यसुखस्येत्यर्थः । ब्रह्मानन्दस्यापि तादृशानन्द-प्रदोपासनाविषयत्वेन सर्वान्प्रतीष्टत्वात् । यद्वा सर्वगुणत्वात् । ‘गुणानाञ्च परार्थत्वादसम्बन्धः समत्वात्स्यादि’ त्यादौ जैमिनीये उपकारके गुणपदयोगात्पूर्वोत्तरसर्वनयोपकारकत्वादित्यर्थः । तथाहि । पूर्वोक्तजिज्ञासाऽक्षेपसमाधिहेतुत्वात्, तथा-

नाल्पे सुखमिति प्रोक्त्यैवानन्दमयतोक्तितः ।

अनन्तत्वं सुनिर्णीतं पूर्णानन्दो हि नाल्पके ॥

इत्यनुव्याख्यानोक्तेः ‘यो वै भूमा तत्सुखं नाल्पे सुखमस्ती’ति श्रुत्युक्तदिशा पूर्णगुणस्यैव पूणोनन्दत्वेन विष्णोरत्र पूर्णानन्दत्वोक्तौ तस्यैव ‘अथकस्मादुच्यत’ इत्यादिना बह्मशब्दा-द्युक्तानन्तगुणवत्त्वसिद्ध्या विष्णोरेव जिज्ञास्यत्वोपपादकत्वात् । तथा पूर्वनये शङ्काप्रापिकाया ‘यतोवाचो निवर्तन्त’ इत्यादिश्रुतेः ‘आनन्दं ब्रह्मणो विद्वानि’त्युक्तानन्दस्यापरिच्छिन्नत्वेन कार्त्स्न्येन वागाद्यविषयत्वमेव न तु सर्वथेत्यर्थलाभाच्च पूर्वोपकारकत्वम् अदृश्येनात्म्ये इत्यादिना भाष्योक्तदिशोत्तरनयारंभार्थत्वादुत्तरो-पकारकत्वमित्याद्यूह्यम् । अत्रानंदमय इत्येव वाच्ये पूर्णज्ञाना-देरुपलक्षणत्वेन पूर्णानंदस्योक्तिः समन्वीयमानशब्दानां यौगिकत्व-सूचनाय । एवमग्रेपि ॥ ६ ॥

४०. नन्विदमयुक्तम् । ‘अदृश्येऽनात्म्य’इत्युक्तानंदमयधर्म-स्यादृश्यत्वस्य ‘अंतश्चंद्रमसि मनसा चरंतं सहैव संतं न विजानंति देवा’ इत्यंतस्थस्योक्तेः । ‘देवा अपि न जानंति किम्वन्ये’ इत्यदृश्यत्वस्य कैमुत्येन प्रतीतेरंतस्थस्य च ‘इन्द्रो राजे’त्यादिनि-रवकार्शेद्रश्रुत्यादिबलेनेंद्रादित्वात्तस्यैवादृश्यत्वात्पूर्णानंदत्वाच्चेत्यतः प्राप्तम् । अंतस्तद्धर्मोपदेशादित्यादियोगद्वयम् ।

४१. तदर्थो ऽंतर इति । प्रसिद्धैरिति त्रिपाद्यन्वेति । अंतरुपपदादतसातत्यगमन इति धातोर्डप्रत्ययेऽन्तरो ऽंतस्थ इति यावत् । यद्वा ‘अन्योंऽतर आत्मे’त्यादाविवांतरशब्दोंतस्थवाची । ‘अंतः प्रविष्टं कर्तारमीशमंतश्चंद्रमसि मनसा चरंतं’ ‘अंतः-प्रविष्टःशास्ते’त्यादिना श्रुतोंतरोंतस्थ एको विष्णुरेव नत्वनेकः । तथाचान्यवस्तुपु इन्द्रादिषु प्रसिद्धैलोंकतो निरूढैरिंद्राद्यशेषधि-दैवगतैर्नामभिर्विष्णुरेवोच्यते । अंतस्थस्य विष्णुत्वे तन्निष्ठत्वेन श्रुतेंद्रादिनाम्नामपि तद्वाचित्वनियमादिति भावः ।

४२. तदेव कुतः । सर्वगुणत्वतः । ‘समुद्रेंऽतः’ ‘यस्यांडकोशं शुष्ममाहु’ रित्याद्येतत्प्रकरण श्रुतसमुद्रांतस्थत्व ब्रह्मांडवीर्यत्वादि-सर्वगुणवत्त्वात्तस्येत्यर्थः लिंगानामिंद्राद्रौ निरवकाशत्वादिति भावः ।

४३. न च श्रुतीनामपि विष्णौ निरवकाशत्वादुभयाबाधाय तादात्भ्यमेवेंद्रादिभिर्विष्णोरस्त्विति शंक्यम् । सर्वगुणत्वतः । सर्वे इन्द्रादयो गुणा अप्रधाना यस्य तस्य गावस्तस्मात् । सर्व-स्वामित्वेन तेभ्योंऽतरो विविक्त एव सन् न तैरभिन्नः सन्नंतरोंऽ-तस्थो विष्णुः ‘इंद्रस्यात्मा निहितः’ ‘वायोरात्मान’ मित्यादावुच्यत इत्यर्थः । अस्मिन्पक्षे एवकारोंऽतर एवेत्यन्वेति । ‘अंतरमवकाशा-वधिपरिधानांतर्धिभेदसादृश्ये’ इत्यमरोत्तया भेदवाचिनः क्लीबत्वेऽ-प्यर्शआद्यच्प्रत्ययांतत्वेन ‘य आत्मनोंतरो’ ‘यो विज्ञानादंतर’ इत्यादाविवात्र पुंल्लिंगांतरशब्दो विविक्तवाच्यपि ध्येयः । अन्य-थांऽतःस्थ इत्येवावक्ष्यत् । तेन भेदसूत्राथोंपि दर्शितः । श्रुतयस्तु विष्णुपरा इति भावः ।

४४. न चेंद्रादिषु योगरूढिभ्यां प्रवृत्तानां तासां हरावमुख्य-तेति वाच्यम् । परमैश्वर्यादेर्विष्णौ निरवधिकत्वेनान्यगतप्रवृत्ति-निमित्तस्यापि विष्ण्वधीनत्वाच्चेत्याह । सर्वगुणत्वत इति । सर्वे गुणा यस्मिन्निति व्युत्पत्त्या इन्द्रादितत्तच्छब्दप्रवृत्तिनिमित्तसर्वगुण-त्वात्सर्वं गुणभूतं यस्येति व्युत्पत्त्या सर्वस्वातन्त्र्याच्च विश्णोरित्यर्थः । महायोगोक्त्या विद्वद्व्रढिरपि दर्शिता । ‘विद्वद्व्रढिर्वैदिका स्यात्सा योगादेव लभ्यते’ इत्युक्तेः । ‘इंद्रं मित्रं यमिंद्रं स प्रथमः संकृतिस्तथा ॥ नामधाः सर्वदेवानामेक इत्यादिका श्रुति’रित्यनु-भाष्योक्त्यादिना ‘इंद्रं मित्रं वरुणमग्रिमाहु’रितिप्रयोगबाहुल्य-रूपरूढेः श्रौतत्वाच्चेति ।

४५. ननु कथं सर्वगतस्यापि विष्णोरल्पदेशे चन्द्राद्यंतरव-स्थानम् । न हि सर्षपांतर्ब्रह्मांडस्यावस्थानं सम्भवदुक्तिकमित्यतोऽपि अंतर इति । खवदितीहाप्यन्वेति । खवद् आकाशवत् । अंतरोंऽतःस्थः । यथा व्याप्तोऽप्याकाश एकदेशे वर्तते तथा विष्णुरपीत्यर्थः । तदुक्तं सप्तमस्कंधे । ‘कोऽतिप्रयासोसुरबालका हरेरुपासने स्वे हृदि छिद्रवत्सत’ इति । एतच्च लिंगपादीयाद्यनये ‘निचाय्यत्वादेवंव्योमवच्चे’ति सूत्रे व्युत्पाद्यमपीह शिष्यहिताय प्रसंगादुक्तम् । विवृतं चैतद्वैशेषिकनयानुभाष्ये ‘महतोऽल्पत्वमपि हि व्योमवत् प्राह वेदवित् । यद्यल्पदेशसंस्थानं न सर्वत्रापि नो भवेत् ॥ स्थितस्य ह्यल्पदेशेषु सर्वगत्वं भवेध्द्रुव’ मित्यादिनेति । एतेन व्योमवदित्युक्तमन्यत्राप्यनुसंधेयमित्युक्तं भवति ॥ ७ ॥

४६. नन्वथापि न पूर्णानंदो विष्णुरिति युक्तम् । तत्प्रकरणे ‘यदेष आकाश आनंदो न स्वात्’ इत्याकाशस्य निरुपपदानंदपदेन पूर्ण-नंदोक्तेस्तस्यैवाकाशस्य छांदोग्ये प्रथमेऽध्याये ‘अस्य लोकस्य का गतिरिति । आकाश इति होवाच । सर्वाणि हवा इमानि भूतान्याकाशादेव समुत्पद्यंते’ इत्यादिवाक्ये पुथिवीगतिप्रश्नविषय-त्वेन वाय्वादिभूतकारणत्वेन च श्रुततया लोकप्रसिद्ध्या न भूताकाशत्वादित्यतः

**ॐ आकाशस्तल्लिंगादिति ।**

४७. तदर्थः खवदिति । अंतर इत्यस्ति । स चावाकाशवाची सन् पूर्ववददर्शआद्यच्प्रत्ययांतः । विष्णुः खवदाकाशवदंतरो-ऽवकाशवान् । यथाऽकाशः प्राणिसंचाराद्यनुकूलविवरत्वशब्दिताव-काशवांस्तथा विष्ण्वाख्याकाश आकाशनमवकाश इति सुधोक्त-दिशाऽकाशपदप्रवृत्तिनिमित्तभूतविवरत्वशब्दितप्राणिसंचारानुकूला-वकाशवान् । ‘सर्वभूतगुणैर्युक्तं देवं त्वं ज्ञातुमर्हसि’ इति नवमगीताभाष्योक्तेर्निरवाधिकाकाशशब्दप्रवृत्तिनिमित्तवानित्यर्थः । यद्वा खवद् अंतरो विवरः प्राणिसंचारानुकूल इत्यर्थः । उक्तमेव तात्पर्यम् ।

४८. शब्दांतरनिमित्तस्याप्युपलक्षकमिदम् । तथाऽन्यवस्तुषु प्रसिद्धैराकाशाद्यधिभूतगतैः सर्वैः शब्दैरेको विष्णुरेवोच्यते । न तु भूतकाशादिस्तदर्थो ऽवकाशदातृत्वादेर्वैष्णवत्वे तच्छब्दानां वैष्णव-त्वावश्यंभावादिति भावः । कुतः । सर्वगुणत्वतः । तस्य ‘स एष परोवरीयानुद्गीथः’ ‘स एषोऽनंतः’ ‘को ह्योवान्यात्कः प्राण्यात्’ इत्यादिसर्वगुणत्त्वात् । भूते तदयोगादित्यर्थः ।

४९. उच्यत इति मुख्यवृत्तिरुक्ता । सा केन निमित्ते-नेत्यतोत्यतोऽपि प्रागुक्त माकाशपदप्रवृत्तिनिमित्तवत्त्वमुपलक्षण-मिति भावेनाह । सर्वगुणत्वत इति । तच्छब्दप्रवृत्तिनिमित्तावकाश-दातृत्वादिसर्वगुणवत्त्वादन्यगतप्रवृत्तिनिमित्तं प्रति स्वातंत्र्याच्चेत्यर्थः ।

५०. आकाशादिशब्दानां विष्णौ यौगिकत्वद्योतनायांतर, इत्युक्तिः । खेऽपि तच्छब्दप्रवृत्तिहेतुरयमेवेति द्योतनाय खवदित्युक्तिः ॥८॥

५१. नन्वथापि न पूर्णानंदो विष्णुरिति युक्तम् । ‘तद्वै त्वं प्राणोऽभवः महान् भोगः प्रजापतेः’ इति श्रुतौ प्राणस्यैव महाभोगशब्दितपूर्णानंदत्वोक्तेः प्राणपदस्य च प्रसिद्ध्या मुख्यप्राण-परत्वात् । न हि द्वयोः पूर्णानंदत्वं युक्तं विरोधादित्यतः प्राप्तम् ॥ ॐ अत एव प्राण इति ॥

५२. तदर्थः प्रणेतेति ॥ प्रणेता जीवनहेतुः । उपलक्षणमेतत् । प्रणेत्रादिरेको मुख्यो विष्णुरेव । तथाच प्राण इत्याद्यैरध्यात्मगैर-न्यवस्तुषु प्रसिद्धैः सर्वैः शब्दैर्विष्णुरेवोच्यते । नतु मुख्यप्राणादिः ।

५३. कुतः । सर्वगुणत्वतः । ‘ह्रीश्च ते लक्ष्मीश्च पत्न््नया’ विति ‘भर्ता सन् भ्रियमाण’ इति ह्रीशब्दितश्रीपतित्वविश्वभर्तृत्वाद्ये-तत्प्रकरणस्थसर्वगुणवत्त्वादित्यर्थः केन निमित्तेनोच्यते । आह । सर्वगुणत्वत इति । ‘यद्देवान्प्राणयोनवे’ति वाक्यशेषोक्तनवदेवो-पलक्षितसर्वप्राणिजीवनहेतुत्वादिरूपगुणत्वादन्यगतं प्रति स्वातंत्र्याच्चे-त्यर्थः । अत्र प्राण इति वाच्ये प्रणेतेति तदर्थाक्तिः प्राणपदस्य हरौ यौगिकत्वस्य, एव इत्युक्तिः प्रवृत्तिहेतोर्मुख्यत्वस्य सूचनाय ॥ ९ ॥

५४. नन्वथापि पूर्णानंदो विष्णुरिति न युक्तम् । ‘यो वेद निहितं गुहायां’ इत्यानंदमयधर्मस्य गुहानिहितत्वस्य ‘ज्योतिर्हृदय आहितं यत्’ इति श्रुतौ ज्योतिष्युक्तेः । ज्योतिःशब्दस्य त्वामग्न इत्यग्निसाहचर्येणाग्निसूक्तस्थत्वेन चाग्निपरत्वात् । नहि द्वयोः स्वातंत्र्येण सर्वप्रेरकत्वादिना हृदयगुहास्थत्वं युक्तमित्यत आह ॥ ॐ ज्योतिश्चरणाभिधानादिति ॥

५५. तदर्थो - ज्योतिरित्याद्यैः प्रसिद्धैरन्यवस्तुषु ॥ उच्यते विष्णुरेवैकः सर्वैः सर्वगुणत्वतः ॥ ज्योतिरित्याद्यैः सर्वसूक्तगतैरन्यवस्तुषु प्रसिद्धैः सर्वशब्दैरेको विष्णुरेवोच्यते । न-त्वग्न्यादिः । कुतः सर्वगुणत्वतः । कर्णचक्षुर्मनोविदूरत्वोक्त्यभिप्रेतापरिच्छिन्न-वैभवरूपसर्वगुणत्वादित्यर्थः । केन निमित्तेनेत्यतोऽपि - सर्व-गुणत्वतः । ‘स्वयं ज्योतिष्ट्वाद्भगवत’ इति पंचमगीताभाष्योक्त-दिशा प्रकाशरूपत्वादिरूपज्योतिरादितच्छब्दप्रवृत्तिनिमित्तसर्वगुण-त्वादन्यगतं प्रति स्वातंत्र्याच्चेत्यर्थः ॥ १० ॥

५६. नन्वग्निसूक्तस्थं ज्योतिर्विष्णुरित्ययुक्तम् । अस्यैव ज्योतिषः ‘अथ यदतः परो दिवो ज्योतिर्दीप्यते’ इति छांदोग्ये तृतीयेऽध्याये श्रवणात्तस्य च ‘गायत्री वा इदं सर्व’ मित्युपक्रमेण गायत्रीत्वात् । नहि तस्यापि विष्णुत्वे गायत्रीवागाद्यन्यत्र-प्रसिद्धशब्दोक्तौ प्रयोजनमस्ति । ज्योतिः शब्दप्रस्तुते ‘तेजो वै ब्रह्मवर्चसं गायत्री’ इति तत्पर्यायस्य तेजःशब्दस्योक्तेः । अत उक्तमयुक्तमित्यतः प्राप्तम् । छंदोऽभिधानादित्यादिसूत्रत्रयम् ॥

५७. तस्याप्यर्थो ज्योतिरित्याद्यैरिति । अग्न्यादिसूक्तोपनिष-द्गतज्योतिस् तत्सहश्रुतगायत्रीप्रभृतिभिश्चाधिवेदगतैरन्यवस्तुषु प्रसिद्धैः सर्वैः शब्दैरेको विष्णुरेवोच्यते । न तु छंदोविशेषादिः । कुतः सर्वगुणत्वतः । ‘गायति च त्रायति च’ इति ‘एतामेव नातिशीयंते’ ‘पादोऽस्य सर्वा भूतानि त्रिपादस्यासृतं दिवी’ त्यादिनोक्तैतत्प्रकरणस्थसर्ववेदोच्चारणाखिलपालनरूपगानत्राणकर्तृत्व- सर्वोत्तमत्वभूतादिपादत्वादि सर्वगुणत्वादित्यर्थः केन निमित्तेन ॥ सर्वगुणत्वतः । गायत्रीवागाद्यधिदैवगततत्तच्छब्दप्रवृत्तिनिमित्तवत्त्वा-दन्यगतं प्रवृत्तिहेतुं प्रति स्वातंत्र्याच्चेत्यर्थः ।

५८. तेनैवात्र सर्वनयेष्वपींद्राकाशप्राणज्योतिर्गायत्रीवागित्यादि-शब्दानां विष्ण्वर्थत्वे विष्णौ लोकतो प्रसिद्धानाम् अन्यत्ररूढानां श्रुतिषु प्रयोगे प्रयोजनं नास्तीत्यपि निरस्तम् । यतस्तत्तच्छब्द-प्रवृत्तिनिमित्तगुणवत्त्वान् निमित्ततादृशसर्वगुणलाभार्थमिति यावत् । सर्वैर् गुणिसामान्याधिदैवाधिभूताध्यात्मगतसूक्तस्थाधिवेदगतैः शब्दैर् विष्णुरेवोच्यते ।

५९. न च गुणलाभो व्यर्थ इत्यपि शंक्यम् ॥ सर्वगुणत्वतः ॥ आद्यसूत्राभिमतब्रह्मशब्दोक्तप्रधानलक्षणभूतसमस्तगुणवत्त्वसिद्ध्यर्थत्वात् । अधिकारिणां स्वयोग्यगुणपूर्तये उपासनार्थत्वाच्च ।

६०. ननु चोपक्रमस्थगायत्रीशब्देन तदुपरिश्रुतज्योतिःपदेन

च विष्णुरेक एवोच्यत इत्ययुक्तम् । ‘त्रिपादस्यामृतं दिवि’ इति ‘दिवः परो ज्योतिरिति’ द्युस्थत्वदिवःपरत्वयोरुक्त्या तयोर्भिन्न-त्वादिति न शंक्यम् ॥ सर्वगुणत्वतः ॥ विष्णोरेकस्यैव द्युस्थ-त्वदिवःपरत्वगुणवत्त्वादित्यर्थः । त्रिलोकविवक्षायां लक्षयोजनो-न्नतांतरिक्षादुपरिस्थितानाम् अनंतासनश्वेत द्वीपवैकुंठानां द्युत्वेन तत्र स्थितवासुदेवनारायणवैकुंठाख्यविष्णुरूपाणां द्युस्थत्वस्य ‘पृथिव्यां द्यौर्महामेरुराकाशे सूर्यमंडलम् । दिवींद्रसदनं चैव तत्परे तु दिवः परे’ इति स्मृत्या क्रमान्मेर्वादिभ्य उन्नतेष्वनन्तासनादिषु स्थितानां दिवः परत्वस्य च सम्भवात् । नन्वेवमपि ‘द्व्यात्मकेभ्यश्च सर्वेभ्यो वैकुंठश्चोच्च उच्यत’ इत्युक्तस्वर्गादिसर्वद्युपरत्वं वैकुंठस्थे नोक्तं स्यादिति चेत्तर्हि सप्तलोकविवक्षया द्युपरत्वमस्तु । एवंच सर्वद्युपरत्व-सिद्धिः । तथाऽग्निसूक्तस्थं छादोग्यस्थं च ज्योतिर्विष्णुरेक एवेत्यपि समाहितं बोध्यम् ॥

६१. ॥ सर्वगुणत्वतः ॥ कर्णादिविदूरत्वद्रष्ट्रत्वश्रोत्रत्वादि-सर्वगुणत्वादित्यर्थः । सूत्रे श्रुतकर्णादिविदूरत्वगुणेऽपि हरौ छान्दोग्ये ‘‘तदेतद्दृष्टं च श्रुतं च’’ इत्युक्तदृष्टत्वादेः सुधोक्तदिशा अधिष्ठानद्वारोपपत्तेरिति ।

६२. प्राणपदपृवृत्तिनिमित्तगुणलाभस्य प्रणेतेत्यनेनैव उक्तत्वात् प्राणस्तथेत्येतत्संग्रहो न कृतः ।

यद्वा नन्वथापि प्रणेता विष्णुरित्ययुक्त्तम् । ‘‘यक्षुः श्रोत्रं मनो वाक् प्राण’’ इत्यैतरेये श्रुतस्य प्राणशब्दितस्य प्रणेतुश् चक्षुरादीन्द्रियसहपाठेन्द्रियसंवादादिना मुख्यप्राणस्य ‘‘प्राणो वा अहमस्मि’’ इतीन्द्रेण आत्मनः प्राणतादात्म्येक्त्तेर् इन्द्रस्य ‘‘यच्छतं वर्षाणि पुरुषायुषो भवन्ति’’ इति जीवलिङ्गेन जीवत्वस्य च अवगमात् । वाक््यभेदेन त्रितयपरत्वोपत्तेश्चेत्यत उक्तम् - प्राणस्तथाऽनुगमादिति सूत्रचतचुष्टयम् ॥

६३. तदर्थः - इत्याद्यैः प्रसिद्धैरन्यवस्तुषु ॥ उच्यते विष्णुरेवैकः सर्वैः सर्वगुणत्वतः ॥ इति । मुख्यप्राणादि-रूपान्यप्रापकप्रबललिंगोपेतप्राणाद्यैः सर्वैरन्यवस्तुषु प्रसिद्धैः शब्दै-रेको विष्णुरेवोच्यते । न तु मुख्यप्राणादिरनेकः । येन वाक्यभेद आश्रीयेत । कुतः । सर्वगुणत्वतः । ‘‘तं देवाः प्राणयन्त’’ ‘‘तं देवा भृतिरित्युपासांचक्रिरे’’ ‘‘तदयं प्राणोऽधितिष्टति’’ इत्यादिनोक्तैतत्प्रकरणस्थदेवोपास्यत्व - देहाख्यरथाधिष्ठातृत्वादि-सर्वगुणत्वाद् विष्णोरित्यर्थः । केन निमित्तेनोच्यते । सर्वगुणत्वतः । प्रागुक्तदिशा सर्वजीवनहेतुत्वादिरूपप्राणादितत्तच्छब्दप्रवृत्तिनिमित्त-गुणवत्त्वाद् अन्यगतं प्रति स्वातन्त्र्याच्च । न च अन्यलिङ्गविरोधः । सर्वगुणत्वतः । प्राणसंवादाद्यन्यलिंगरूपसर्वगुणवत्त्वादित्यर्थः । प्राणसंवादादिशतायुष्ट्वरूपस्य इन्द्रोक्तप्राणतादात्म्यस्य च तत्स्थि-तान्तर्यामिण्युपपत्तेः । न च ‘‘उदासीनवदास्तां तौ केशवश्चाब्ज-संभवः’’ इति स्मृतिविरोधः । सर्वगुणत्वतः । अन्तर्यामिणस् तदीयप्राणसंवादादिसर्वगुणत्वात् । स्मृतेस्तु ततो बाह्यरूपविषयत्वे-नोपपत्तेरिति ।

न चान्तर्याम्युक्तिर् नाभिमता । सर्वगुणत्वतः । ‘‘स इदं ब्रह्म ततमम्’’ इति, ‘‘एतया द्वारा प्रापद्यत’’ इति, ‘‘इत्याह महिदास’’ इति व्याप्तत्वान्तस्थत्वबहिष्ठत्वगुणवत्त्वोक्तेरित्यर्थः न च त्रितयोक्तिर् व्यर्था । सर्वगुणत्वतः । उपासनार्थं सर्वान् त्रिविधाधिकारिणः प्रति गुणत्वादनुरूपत्वादिति ।

६४. पादार्थमुपसंहरति । इत्याद्यैरिति । समन्वितपूर्णा-नन्दादिशब्दानाम् इत्याद्यैरिति परामर्शः ।

**इति श्रीब्रह्मसूत्राणुभाष्यविवृतौ तत्त्वमंजर्यां**

**राघवेन्द्रयविकृतायां प्रथमाध्यायस्य**

**प्रथमः पादः ॥**

**  
  **

------------------------------------------------------------------------

प्रथमाध्यायस्य द्वितीयः पादः

**प्रथमाध्यायस्य द्वितीयः पादः**

## **ब्रह्मसूत्राणुभाष्यम्**

***प्रणेता ज्योतिरित्याद्यैः प्रसिद्धैरन्यवस्तुषु।***

***उच्यते विष्णुरेवैकः सर्वैः सर्वगुणत्वतः॥ २॥***

***सर्वगोऽत्ता नियन्ता च दृश्यत्वाद्युज्झितः सदा।***

***विश्वजीवान्तरत्वाद्यैर्लिङ्गैः सर्वैर्युतः स हि॥ ३॥***

### **तत्वमञ्जरी**

६५. एवं सर्वशाखागतनानावाक्यस्थितैर् अन्यवस्तुषु प्रसिद्धैः सर्वनामभिरेको विष्णुरेव तत्तत्प्रकरणस्थनानालिङ्गेभ्यो हेतुभ्य उच्यत इत्युक्तं पूर्वपादे । तदसाध्विव । हेतूकृतलिङ्गेषु केषांचिदीश्वर-निष्ठताप्रसिद्धावपि सर्वेषां तदसिद्धेरित्यतः लिङ्गपादः प्रवृत्तः ।

६६. तदर्थमाह-प्रसिद्धैरन्यवस्तुषु ॥ उच्यते विष्णुरेवैकः । इति । ‘‘लिङ्गैः सर्वैर्युतः स हि’’ इत्यग्रेतनमप्यत्रान्वेति । यः पूर्वपादे अशेषनामभिरुक्तः स एको विष्णुरेव अन्यवस्तुषु प्रसिद्धैरत एव भगवत्यप्रसिद्धैर् विप्रतिपन्नैरिति यावत् । सर्वैर्लिङ्गैर्युतः युक्त इत्युच्यते प्रतिपाद्यते । अस्मिन् पादे सूत्रकृतेत्यर्थः । विप्रतिपन्नाशेषलिङ्ग-समन्वयं ब्रूतेऽस्मिन् पाद इति यावत् । किं नाम्ना लिङ्गेन ।

नाऽद्यः । अन्योन्याश्रयात् । नान्त्यः । विप्रतिपत्तेः । इत्यतोऽप्युक्तम् - लिङ्गैर्हि । इति । विष्णुधर्मत्वेन प्रमाणप्रसिद्धैस् तत्तत्प्रकरणस्थ-निरवकाशाविप्रतिपन्नलिङ्गैरित्यर्थः । उपलक्षणमेतत् । निरवकाश-श्रुत्यादिना चेत्यपि ध्येयम् ।

६७. ननु प्राणशब्दितस्य विष्णोरुपासनार्थं ‘‘स इदं ब्रह्म ततमम्’’ इत्यादिनोक्तततमत्वादिगुणवत्त्वमयुक्तम् । तत्रैवैतरेये उत्तरत्र ‘‘एतमस्याम् एतं दिवि’’ इत्यादौ वाक्ये एतमित्येतच्छब्देन ‘‘आदित्यो रसः’’ इति पूर्वप्रकृततया आदित्यं वा, ‘‘चक्षुर्मयः श्रोत्रमयः’’ इत्यादिना वक्ष्यमाणजीवं वा परामृश्य तस्य पृथिव्यादिकतिचिज्जीवदेहहृदयगुहास्थत्वमुक्त्वा अन्ते ‘‘सर्वेषु भूतेषु एतमेव ब्रह्मेत्याचक्षते’’ इत्यत्र भूतेष्वेतमेवाचक्षते नान्यमिति सर्वभूतहृदये जीवादित्ययोरेव सत्त्वोक्त्या प्राचीनततमत्वान्तस्थ-त्वयोरपि तयोरेवावश्यस्भावात्, एकप्रकरणस्थत्वात् । व्याप्तस्य हरेर् अल्पदेशे अन्तरवस्थानायोगाच्च । देहान्तस्थत्वे जीवसमान-भोगप्राप्तेश्चेत्यतः प्राप्तम् - सर्वत्र प्रसिद्धोपदेशादित्यादि-सूत्राष्टकम् ।

६८. तदर्थः - सर्वग इति । लिंगैः सर्वैर्युतः स हीत्यन्वेति । विष्णुरेवैक इति च । ‘एतमस्यां’ इत्यादिनोक्तः सर्वगः सर्वभूतदेहहृदयगुहागतः सः प्राक् ततमत्वेनोक्तो विष्णुरेव । नत्वादित्यः सर्वे जीवा वा । कुतः । लिंगैः सर्वैर्युतो हीति ॥ हिर्हेतौ । ‘एतमेव ब्रह्म’ इति, ‘अशरीरः प्रज्ञात्मा’ इति,

‘स योऽतोश्रुतोऽगतोऽमत’ इति, ‘आत्मानं परस्मै शंसति’ इत्यादिनोक्तसावधारणब्रह्मशब्दार्थत्व - अशरीरत्व - अश्रुतत्वादि - जीवकर्तृकशंसनक्रियाकर्मत्वाद्येतत्प्रकरणश्रुतलिङ्गयुक्तत्वाद् विष्णो-रित्यर्थः । तच्च भाष्योक्तश्रुत्या सिद्धमिति भावः ।

यद्वा एतैर्लिङ्गैर्युतः सर्वगो विष्णुरेव । तेषां लिङ्गानां भाष्योक्तवाक्यैर्वैष्णवत्वप्रसिद्धेरिति हेरर्थः । मुख्यब्रह्मण एव सावधारणब्रह्मशब्दर्थत्वात् । अन्यस्य मुख्यत्वे अस्यामुख्यत्वे वा ‘एतमेव ब्रह्मेत्याचक्षते’ इत्यस्यायोगात् । अश्रुतत्वाद्यप्येवं ध्येयम् ।

६९. ननु ‘तस्यैतस्यासावादित्यो रसः’, ‘पुरुषं पुरुषं प्रत्यादित्य’ इत्यादित्यशब्दस्य नामपादीयन्यायेन वैष्णवत्वेऽपि संवत्सरसारत्व-सर्वपुरुषभिमुख्याद्यादित्यलिङ्गस्य ‘चक्षुर्मयः, श्रोत्रमय’ इति चक्षुर्मयत्वादेर् हृदयगुहारूपाल्पस्थानत्वरूपाल्पौकस्त्वस्य जीव-लिङ्गस्य भावात्तद्विरोध इत्यतोऽपि - लिङ्गैः सर्वैर्युतः सहीति । स हि विष्णुरेव संवत्सरसारत्वादिसर्वलिङ्गैर्युतो हि प्रसिद्धमेतत् श्रुत्यादाविति । तथाहि । ‘संवत्सरो हि प्रजापतिः’, ‘तत्र संवत्सरं नाम ब्रह्माणमसृजत्’, ‘संवत्सराभिमानी तु ब्रह्मा’ इत्यादिश्रुति-स्मृतिभिः संवत्सरस्य विरिंचत्वेन तन्नियंतृत्वरूपसारत्वस्य च ‘यो ब्रह्माणं विदधाति पूर्वम् इत्यादिश्रुतिस्मृतिभिः, सर्वपुरुषाऽभिमुख्यस्य मण्डलद्वारा आदित्य इव ‘स एषोऽन्तरादित्ये हिरण्मयः पुरुषः’, ‘यश्चासावादित्ये’, ‘ध्येयः सदा सवितृमण्डलमध्यवर्ती नारायणः’, ‘ब्रह्मणः सारभूतस्तु प्रद्युम्नो भगवान् हरिः । स एवादित्यसंस्थश्च’ इत्यादि-श्रुतिस्मृतिभिर् आदित्यस्थतया निर्णीते हरौ, चक्षुर्मयत्वादेश्च ‘सर्वेन्द्रियमयो विष्णुः सर्वप्राणिषु संस्थितः’ इति स्मृत्या चक्षचुरादिस्वामित्वेन च पूर्णानन्द इत्यत्रोक्तन्यायेन ‘पूर्णदर्शन-शक्तित्वाच्चक्षुर्मय’ इत्यादिस्मृत्या च, मयटः प्राचुर्यार्थत्वेन च, उपपत्तेः ।

७०. अर्भकौकस्त्वस्यापि व्याप्ते हरौ ‘अन्तर्बहिश्च तत्सर्वं

व्याप्य नारायणः स्थितः’ इति श्रुत्या, ‘अहमात्मा गुडाकेश सर्वभूताशयस्थितः’ इत्यादिस्मृत्या, ‘अन्तरः खवर्’ इत्यत्र प्रसङ्गादुक्तयुक्त्या च समाहितत्वाद्वा ।

पूर्वस्मात् खवदिति पदस्यानुवृत्त्या खवत्सर्वगो विष्णु-रित्यन्वयेन समाधानाद्वेति भावः ।

७१. एतेन सर्वगो विष्णुरिति वचनेनैव ‘तत्र तत्र स्थितो विष्णुस् तत्तच्छक्तिप्रबोधकः’ इत्याद्यनुभाष्योक्त्या सर्वगतत्वस्य तत्तच्छक्तिप्रबोधनार्थत्वात् सामर्थ्यातिशयेन जीवसमानभोगप्राप्ति-रपि समाहितेतिध्येयम् । अत्र स इत्युक्तिः पूवोंक्तेन ऐक्योक्त्यर्था ।

७२. नन्वथापि यदुक्तं सर्वकर्ता विष्णुरेवेत्यत्र सर्वसंबंधिजन्म- स्थितिलयकर्तृत्वं विष्णोस् तदयुक्तम् । ‘सर्वं वा अत्तीति तददितेरदितित्वं’ इति काण्वश्रुतौ अदितेरेव सर्वात्तृरूप-संहर्तृत्वोक्तेरित्यतः प्राप्तम् - अत्तेत्यादिसूत्रद्वयम् ।

७३. तदर्थः - अत्तेति । ‘एको विष्णुरेव’ इति, ‘लिङ्गैः सर्वैर्युतः स हि’ इति च अन्वेति । ‘सर्वमत्ति’ इत्यत्रोक्तःसः प्राक् ‘सर्वकर्ता’ इत्यत्र संहर्तृत्वोनोक्तो विष्णुरेव न त्वदितिः । कुतः । लिङ्गै सर्वैर्युतो हीति ॥ हिर्हेतौ । सर्वमत्तीत्युक्ता-संकुचितसर्वात्तृत्व - ‘नैवेह किंचनाग्र आसीन्मृत्युनैवेदमावृत-मासीत्’ इत्यादिवाक्योक्तलयवर्तित्व - अप्संवत्सरस्रष्ट्रत्व - एतै-र्लिङ्गैर्युतोऽत्ता विष्णुरेव । तेषां भाष्योक्तदिशा वैष्णवत्वप्रसिद्धेरिति वा । अत्र एक इत्युक्तिः किंचिदत्त्त्री अदितिः किंचिदत्ता हरिरिति न शंक्यं, सर्वस्यात्ता हरिरेक एवेति वक्तुम् ।

अत्रापि विष्णुरिति वर्तमाने स इत्युक्तिः प्रागुक्तेनैक्यद्योतनाय वा, ‘स तया वाचा तेन आत्मना’ इत्यादौ प्रथमान्ततच्छब्दोक्तः प्रकृतमृत्युरेवात्ता निर्णेयश्रुतौ उच्यत इति द्योतनाय वेति ॥ २ ॥

७४. नन्वथापि न तस्य सर्वादनं युक्तम् । ‘ऋतं पिबन्तौ सुकृतस्य लोके’ इति ऋतशब्दितकर्मफलादनरूपऋतपातृत्वस्य देहहृदयगुहाप्रविष्टयोर् जीवेश्वरयोर् द्विवचनश्रुत्या प्रतीतावपि ईश्वरस्यानश्नन्नित्यादिना कर्मफलानत्तृत्वाच् छत्रिन्यायेन जीवेश्वरौ ऋतं पिबन्तावित्युक्त्युपपत्तेरित्यतः प्राप्तस् - गुहां प्रविष्टेत्यादि-सूद्वयम् ।

७५. तस्याप्यर्थः - अत्तेति । सर्वग इत्यस्ति । लिङ्गैरित्याद्य-न्वेति । सर्वगोऽत्ता ऋतं पिबन्तावित्याद्युक्तः सर्वप्राणिशरीर-हृदयगुहास्थः सन् कर्मफलात्ता स सर्वात्तृत्वेनोक्तः स एको विष्णुरेव, न तु जीवेश्वरौ । कुतः । लिङ्गैः सर्वैर्युतो हि । ‘गुहां प्रविष्टौ ’ इति, ‘यः सेतुरीजानानां’ इति, ‘अक्षरं

ब्रह्म तत्परं’ इति गुहा - प्रविष्टत्व - सेतुत्व - अक्षरत्व - एक-वचनोक्तैकत्वादिलिङ्गैर्युतत्वादित्यर्थः । एतैलिंङ्गैर्युतोऽत्ता विष्णुरेव । तेषां भाष्यदिशा वैष्णवत्वप्रसिद्धेरिति वा ।

अत्रापि विष्णुरिति वर्तमाने स इत्युक्तिः सर्वत्रैक्यद्योतनाय वा । ‘क इत्था वेद यत्र सः’ इति तच्छब्देन पूर्वप्रकृतो विष्णुरेव द्विरूपोऽत्रोच्यते नत्वप्रकृतो जीव इति सूचनाय वा ।

७६. न चानशनश्रुतिविरोध इत्यतोऽपि स इति । ‘तस्येदाहुः पिप्पलं स्वाद्वग्र तन्नो नशद्यः पितरं न वेद’ इति अनशनवाक्यशेषे यो जीवानद्यात्तृत्वेनोक्तः स विष्णुरेवात्ता ऋतपानकर्तेत्यर्थः । ‘ऋतं सत्यं तथा धर्मः सुकृतं च’ इत्यादेः । तथा च श्रुतिर् जीवाद्याशुभादनपरेति भावः । एक इति जीवेशरूपानेककोटिनिरासाय । सर्वग इति गुहास्थत्वयुक्तिसूचनाय अत्ताराविति वाच्ये अत्तेत्युक्तिः रूपद्वयैक्योक्त्यर्था ॥ ३ ॥

७७. नन्वथापि पूर्णानन्दो विष्णुरेवेत्येतदयुक्तम् । तस्य ‘यश्चासावादित्ये’ इत्यादित्यस्थत्वोक्तेः । आदित्यस्थस्य च ‘य एष आदित्ये पुरुषः सोहमस्मि’ इत्यग्निना स्वात्मतादात्म्योक्तेः । आदित्यस्थस्यैव चाग्नेः ‘य एषोऽन्तरक्षणि पुरुषो दृश्यते

एष आत्मा’ इत्यक्षिस्थत्वमुच्यते । ‘आदित्यश्चक्षुर्भूत्वा अक्षिणी प्राविशत्’ इति श्रुत्या आदित्याक्ष्णोरेकदेवताधिष्ठानत्वात् ।

अतो ह्यादित्यस्थः पूर्णानन्दोऽप्यग्निरेवेत्यतः प्राप्तम् - अन्तर उपपत्तेरिति सूत्रपञ्चकम् ।

७८. तदर्थः - नियन्ता चेति । पूर्ववदनुषङ्गः । सर्वगः सन् अन्तरक्षणीति श्रुतसर्वप्राणिचक्षुरन्तस्थः सन् ‘एष वामनिः’ इत्यादिनोक्तो नियन्ता वामभामशब्दितसौन्दर्यतेजःप्रधानसर्वस्त्री-पुंसनियमकर्ता स सम्पूर्णानन्दत्वेनोक्तादित्यस्थ एकः स्वतन्त्रो विष्णुरेव । नत्वग्निः । कुतः । लिङ्गैः सर्वैर्युतो हि । ‘एतदमृतमभयमेतद्ब्रह्म’ ‘तद्यथा पुष्करपलाश आपो न श्लिष्यन्ते’ इति, ‘तद्यदस्मिन् सर्पिर्वोदकं वा’ इति, संयद्वाम इत्याचक्षते एतं सर्वाणि वामानि संयंति एष उ एव वामनिः’ ‘कं ब्रह्म रवं ब्रह्म’, ‘स एनान् ब्रह्म गमयति’ इत्यादिना उक्तैर् अमृतत्व-अभयत्व-पापाश्लेषहेतुवेदनत्व-स्वाश्रयचक्षुर-संगत्वा-पादकत्व-संयद्वामत्व-पूर्णानंदत्व-पूर्णज्ञानत्वादिमिर् एतत्प्रकरणस्थैः सर्वैर्लिङ्गैर्युतत्वादित्यर्थः । एतैर्लिङ्गैर्युतो नियन्ता विष्णुरेव । तेषां भाष्यदिशा वैष्णवत्वसिद्धेरिति वा ।

७९. अत्रापि स इत्युक्तिः ‘योऽग्निनामा सोऽहमस्मि’

इति तच्छब्देनादित्यस्थमुद्दिश्य पादान्त्यप्राणनयन्यायेनाहमस्मीति खान्तर्यामितादात्म्येनोक्तः स एव विष्णुः ‘य एषोऽन्तरक्षणि’ इत्यक्षिस्थो नियन्तेति सूचयितुम् ।

८०. अत्रान्तर इति वाच्ये नियन्तेत्युक्तिः ‘एष उ

एव वामनिः’ इत्यादिनोक्तनियंतृत्वरूपेणैव अक्ष्यन्तस्थत्वमिति द्योतयितुम् । तेनाग्नेरक्षिस्थतया नियन्तृत्वे जीवत्वसाम्येन नियामकान्तरापेक्षायामनवस्थितिः । नियम्यजीवसाम्येन नियाम-कत्वासम्भवश्चेति सूचितम् । स्वतन्त्रेशोक्तौ न दोष इति सूचयितुम्

एक इति ।

८१. यत्तु अनुभाष्ये

‘एतद्भावाभिधं लिङ्गं क्रियालिङ्गे ततः परम् ।

अन्तर्याम्यन्तरश्चेति क्रिया भावाख्यमुच्यते’ ॥

इति क्रियारूपं भावरूपं लिङ्गमत्रोच्यत इत्युक्तम् । तत्र चक्षुरन्तःस्थितिरूपभावस्य सर्वग इत्यनुवृत्त्या स्पष्टत्वान्नियमनरूपं क्रियाख्यं लिङ्गमेवोपात्तं नियन्तेति । तत्र क्रियापदेन ‘अन्तःस्थित्वा रमणकृत्’ इत्यनुभाष्यदिशा न रमणरूपक्रियैव विवक्षिता, किन्तु नियमनरूपक्रियाऽपि । अत एव क्रियेति सामान्योक्तिः ॥ ४ ॥

८२. नन्वक्ष्यन्तस्थो नियन्ता विष्णुरित्ययुक्तम् । ‘एतदमृतम्’ इति तत्र हेतूकृतस्यामृतत्वस्य वाजसनेये पञ्चमे ‘यः पृथिव्यां तिष्ठन्’ इत्युपक्रम्य ‘एष त आत्मा अन्तर्याम्यमृतः’ इत्यादिना पृथिव्याद्यन्तर्यामिण श्रवणात्तस्य च ‘पृथिवी शरीरं’ इति पृथिवीशरीरकत्वादिना पृथिव्याद्यभिमानिजीवत्वाद् उपादानप्रकृति-त्वाद्वेत्यतः प्राप्तम् - अन्तर्यामीत्यादिसूत्रत्रयम् ।

८३. तस्याप्यर्थो - नियन्ता चेति । पूर्ववदनुषङ्गः । स चक्षुरादावमृतत्वेनोक्तः स एको विष्णुरेव सर्वगो नियन्ता अन्तर्यामिशब्दोक्तसर्वप्राण्यन्तस्थः सन्नियमनकर्ता । न तु तत्तदभिमानिजीवस् तदुपादानप्रकृतिर्वेत्यर्थः कुतः । सवैर्लिङ्गैर्युतो हि । ‘यं पृथिवी न वेद’ ‘पुथिवीमन्तर’ इत्यादिनोक्त-पृथिव्याद्यभिमानिदेवाविदितत्वअनन्यापेक्षरमणवत्त्वरूपान्तरत्व - अमृतत्वाद्येतत्प्रकरणस्थलिङ्गैर्युतत्वादित्यर्थः । पूर्ववद्वा योजना । प्रागुक्तसमुच्चये चशब्दः ।

८४. ननु च शरीरवत्त्वलिङ्गाज्जीव एव कुतो न इत्यतोऽपि - नियन्तेति । विश्वजीवान्तरत्वाद्यैरित्यप्यन्वेति । हि यस्मान् नियंताऽन्तर्यामी ‘योविज्ञानादन्तरः’ ‘य आत्मनोन्तरः’ इत्यादि-नोक्तविज्ञानात्मशब्दितसर्वजीवविविक्तत्वरूपान्तरत्वाख्यविश्वजीवा-न्तरत्वाद्यैर्लिङ्गैर् युतोऽतो न जीव इत्यर्थः । आद्यपदेन ‘य आत्मनि’ इत्युक्ताधाराधेयत्वादिग्रहः । न हि जीवाद्भेदेनाधीतस्य जीवत्वं युक्तमिति भावः । कथं तर्हि पृथिव्याद्यभिमानि-सर्वजीवशरीरकत्वम् अशरीरस्य विष्णोरित्यतोऽपि - नियन्तेति । हि यतो विष्णुर्नियन्ता सर्वनियामको ऽतः पृथिव्याद्यभिमानि-सर्वजीवशरीरक इत्यर्थः । यथा लोके शरीरं जीवतन्त्रं तथा सर्वे जीवा विष्णुतन्त्रत्वाद् गौण्या वृच्या तच्छरीराणीत्यर्थः । ‘पृथिव्याद्या देवतास्तु देहवद्यद्वशत्वतः । शरीरमिति चोच्यन्ते यस्य विष्णोर्महात्मनः ॥’ इति बृहद्भाष्योत्तस्मृतेः । ‘शीर्यते नित्यसेवास्मात्’ इति भाष्योक्तदिशा सर्वस्य विष्णुना देहादिद्वारा यथायोग्यं शीर्यमाणत्वाच्च योगवृच्या सर्वशरीरत्वं युक्तमिति चशब्दार्थः ॥ ५ ॥

८५. नन्वथापि यदुक्तं ‘यं पृथिवी न वेद’, ‘अदृयेऽनात्म्ये’ इत्यादिना विष्णोरदृश्यत्वादिकं तदाथर्वणे ‘अथ परा यया तदक्षरमधिगम्यते’, ‘यत्तदद्रेश्यमग्राह्यं’ इत्यादिनाऽक्षरस्योच्यते । तच्चाक्षरं ‘यथा पृथिव्यामोषधयः सम्भवन्ति’ इति दृष्टान्तपूर्वकं ‘अक्षरात्सम्भवतीह विश्वं’ इति विश्वोपादानकारणत्वेनाक्षरात्परतः पर इत्युत्कर्षावधित्वेन च श्रुतमित्यनुपादाने सर्वोत्कृष्टे विष्णावनुपपन्नं सच् चिदचित्प्रकृतिविरिंचरुद्रा वा तदन्यतममेव वा ब्रह्म ईशश्रुत्यादिप्रापकवशादुपेयमित्यतः प्राप्तं - अदृश्यत्वादि-गुणक इत्यादियोगत्रयम् ।

८६. तदर्थः - दृश्यत्वाद्युज्झितः सदेति । पूर्ववदनुवषङ्गः । स प्रागदृश्येऽनात्म्य इत्यादिनोक्त एको विष्णुरेव दृश्यत्वा- द्युज्झितः । न तु चित्प्रकृत्यादिरनेकः । कुतः । र्लिगैः सर्वैर्युतो हि । ‘अथ परा यया तदक्षरमधिगम्यते’ इति, ‘यः सर्वज्ञः’ इति, ‘रुग्मवर्णं कर्तारमीशं’ इति परविद्याविष्यत्व - सार्वज्ञ - रूपान्तरा - मिश्ररुग्मवर्णाद्येतत्प्रकरणस्थसर्वलिङ्गयुतत्वादित्यर्थः । एतैर्लिङ्गैर्युतो दृश्यत्वाद्युज्झितो विष्णुरेव । तेषां लिङ्गानां भाष्योक्तश्रुत्यादिभिर् विष्णौ प्रसिद्धेरिति वाऽर्थः ।

८७. अक्षरशब्दस्य नपुंसकलिङ्गत्वेन दृश्यत्वाद्युज्झितमिति वाच्ये पुल्लिङ्गोक्तिर् विष्णुपदान्वयाय वा, ‘परतः परः’ इत्युक्त-परवस्त्वपेक्षया वा । तेन ‘यत्तदद्रेश्यं’ इत्यादिना दृश्यत्वादिहीनं, ‘अक्षरात्सम्भवति’ इति कारणत्वेनोक्तं ‘अक्षरात्परतः परः’ इति परत्वेनोक्तं च वस्त्वेकमिति दर्शितत्वरत् परावध्यक्षरमन्यदिति सूचनान्न परावधित्वं दृश्यत्वाद्युज्झिताक्षरस्य विष्णुत्वे बादकम् । ‘अक्षरात्संभवति’ इति पञ्चम्यपि कारणत्वमात्रे नतूपादनत्व इति भावः । अत्र यद्यपि श्रुतौ दृश्यत्वाद्युज्झितत्ववत् ‘नित्यं विभुं सर्वगतं सुसूक्ष्मं यद्भूतयोनिं’ इति भावरुपगुणान्तरमपि श्रुतम् । सूत्रे च ‘अदृश्यत्वादिगुणकः’ इति भावाभावसाधारण्येन गुणपरम् । तथापि सर्वगतत्वसुसूक्ष्मत्वादेः सर्वत्रप्रसिद्धेत्यादौ हरौ सिद्धत्वाद् इहादृश्यत्वादिसमन्वय एव तात्पर्यात् ‘दृश्यत्वाद्युज्झितः’ इत्युक्तम् । अनुभाष्ये च ‘अदृश्यत्वाद्यभावाख्यं’ इति । यद्वा भावधर्माणां बहुत्वादभावधर्माणाम् अल्पत्वाद् भावान्तरोपलक्षकतया इहानुवर्त्य सर्वज्ञः सर्वगतः सन् दृश्यत्वाद्युज्झित इति व्याख्येयम् ।

अत्र दृश्यत्वाद्युज्झितत्वं नाम साकल्येन चक्षुर्मनःप्रभृत्य गोचरत्वमपरिच्छेद्यवैभवत्वम् इति यावत् । तन् न कदाचित् हीयत इति भावेनोक्तं - सदा दृश्यत्वाद्युज्झित इति । तेन श्रुतौ नित्यपदम् अदृश्यत्वादेरपि विशेषणमिति दर्शितम् । यद्वा सदेति अत्ता नियन्ता चेत्यत्राप्यन्वेति । तथाच ईश्वरक्रियाऽपि नित्येत्युक्तं भवति । विवृतं चानुव्याख्याने क्रियानित्यत्वम् ॥ ६ ॥

८८. ननु दृश्यत्वाद्युज्झितो ऽक्षरात्परतः परो विष्णुरित्य-युक्तम् । तद्धर्मस्य सर्वगतत्वस्य छान्दोग्ये पञ्चमे ‘यस्त्वेतं प्रादेशमात्रमभिविमानमात्मानं वैश्वानरमुपास्ते’ इति वैश्वानरस्य अभितो विगतं मानं मर्यादा यस्येत्यभिविमानपदेन प्रतीतेर् वैश्वानरशब्द्स्य चाग्नौ रुढत्वात्, ‘वैश्वानरे रद्धुतं, इति,

‘हृदयं गार्हपत्ये’ इत्यादिनोक्तहोमाधारत्व - गार्हपत्याद्यङ्गत्व - पाचकत्वाद्यनेकलिङ्गानां भावेन चाग्न्यर्थत्वात् । विष्ण्वर्थत्वे च वैश्वानरादिशब्दानामग्नयादौ प्रयोगस्य सूक्तविद्याव्यवस्थायाश्चायोगात् प्राचीनसर्वगतोऽप्यग्निदेवता भूतं वा । न च कालाकाशादेखि अग्नाविष्णोरप्यस्तु सर्वगतत्वमिति शंक्यम् । बाधकाभावेन पूर्वत्र सर्वगतमित्यनेन अत्राभिविमानपदेन चानन्यायत्तनिरतिशयस्यैव सर्वगतत्वस्य प्रतीतेः । तस्य च द्वयोरयोगादित्यतः प्राप्तं - वैश्वानरः साधारणशब्दविशेषात् - इत्यादिसूत्रनवकम् ।

८९. तदर्थः - विश्वजीवान्तरत्वाद्यैर्लिङ्गैः सर्वैर्युतः

सहीति । एको विष्णुरेवेत्यन्वेति । स प्राक् सर्वगतत्वादिनोक्त एको विष्णुरेव । यौगिकवैश्वानरशब्दितविश्वजीवान्तरत्वाद्यैर् होमा-धारत्वगार्हपत्याद्यङ्गत्वाद्यैलिंङ्गैर्युतो वैश्वानराग्नयादिशब्दैस्तत्सूक्तैस् तद्विद्याभिश्च प्रतिपाद्य इति यावत् । नत्वग्नयादिदेवता भूतं चेत्यर्थः ।

९०. कुतः । लिङ्गै सर्वैर्युतो हि - इत्यावृत्तिः । लिङ्गशब्दोव्त्र प्रमापकमात्रपरः । आत्मश्रुतिप्रकरणश्रुतिस्मृतिसमाख्याभिर्युतत्वा-दित्यर्थः । ‘वैश्वानरमात्मानं’ इत्यात्मश्रुतेः, ‘को न आत्मा किं ब्रह्म’ इत्याद्युपक्रमेणास्य ब्रह्मप्रकरणत्वात्, ‘शीर्ष्णो द्यौः समवर्तत’ इत्यादिना पुरुषसूक्तोक्तस्य ‘मुर्धैव सुतेजाः’ इत्यादिना वैश्वानरविद्यायामाम्नानेनार्थतः पुरुषसूक्तोक्तसमाख्यानात्, ‘अहं वैश्वानरो भूत्वा’ इति गीतासमाख्यानाच्चेति च ।

९१. अग्नयादिलिङ्गानां विष्णावुपासनार्थत्वेन सावकाशत्वस्य विश्वजीवान्तरत्वोक्त्यैव सर्वशब्दमुख्यार्थविष्णुसम्बन्धादन्यत्र हानाद्यर्थ- शब्दप्रयोगस्य तत्तत्सूक्तविद्याप्रतिपाद्यस्य विष्णोर् उपासककर्तृकानु-स्मृत्यभिव्यक्तिप्राप्तयधिष्ठानानाम् अग्नयादीनां व्यवस्थया ‘पृथग्रूपाणि

विष्णोस्तु’ इत्यादिऋग्भाष्योक्तदिशा नामरुपभेदव्यवस्थया च सूक्तादिव्यवस्थायाश्चोपपत्तेरिति भावः ।

९२. स्थानैक्यैन तद्गतानामैक्योक्तिवद् वक्ष्यमाणदिशा हृदया- काशस्याङ्गुष्ठमात्रोक्तिवच्च प्रादेशमात्रत्वस्याप्युपपत्तेरिति भावाः । ‘हृदये सर्वशो व्यापी प्रादेशः पुरुषोत्तमः’ इति पष्ठे बृहद्भाष्योक्तेः ।

९३. अत्र ‘श्रुतिर्लिङ्गाधिका परा’ इति अनुभाष्ये वैश्वानर-शब्दस्व लोकतोऽग्नौ रुढिमाश्रित्य नामत्वोक्तावपि इह विष्णौ यौगिकत्वाल्लिङ्गत्वोक्तिरविरुद्धा ।

९४. पादार्थमुपसंहरति - विश्वजीवेति । ‘प्रसिद्धैरन्यवस्तुषु’ इत्यस्ति । ‘सर्वेषु भूतेष्वेतमेव ब्रह्म’ इत्युक्तविश्वजीवान्तरस्थत्वा-धैरन्यवस्तुषु प्रसिद्धैः सर्वलिङ्गैर्युतः स एको विष्णुरेव हि । नान्यत्र प्रसिद्ध इत्यर्थः ॥ ७ ॥

**इति श्रीमदानन्दतीर्थभगवत्पादाचार्यविरचितस्य ब्रह्मसूत्राणुभाष्यस्य**

**टीकायां राघवेन्द्रयतिकृतायां तत्वमञ्जर्याख्यायां प्रथमाध्यायस्य**

**द्धितीयः पादः ॥ २ ॥**

------------------------------------------------------------------------

प्रथमाध्यायस्य तृतीयः पादः

**प्रथमाध्यायस्य तृतीयः पादः**

## **ब्रह्मसूत्राणुभाष्यम्**

***सर्वाश्रयः पूर्णगुणः सोऽक्षरः सन्‌ हृदब्जगः।***

***सूर्यादिभासकः प्राणप्रेरको दैवतैरपि॥ ४॥***

***ज्ञेयो न वेदैः शूद्रादैः कम्पकोऽन्यश्च जीवतः।***

***पतित्वादिगुणैर्युक्तस् तदन्यत्र च वाचकैः॥ ५॥***

### **तत्वमञ्जरी**

९५. नन्वेवमन्यत्र प्रसिद्धनामलिङ्गात्मकाशेषशब्दानां विष्णु-निष्ठतासिद्धावपि अन्यत्रापि वृत्तिरस्तु । तथाच एको विष्णुरेव इत्यवधारणायोग इत्यतः प्राप्तस्तृतीयः पादः ।

९६. तदर्थमाह-तदन्यत्र च वाचकैः । ‘मुख्यतः सर्वशब्दैश्च वाच्य एको जनार्दनः’ इत्यग्रेतनत्रिपादी आदावप्याकृष्यते । चोऽप्यर्थे । तदिति प्रस्तुतविष्णुपरामर्शः । तदन्यत्रापीत्युक्त्या विष्णावपीति समुच्चीयते । तदिति सप्तम्यन्ताव्ययं वा । तत्र विष्णौ अन्यत्र च वाचकैरुभयवाचकैः । पूर्वपादद्वयन्यायापादितोभयत्रप्रसिद्धिकैर्वा श्रुत्यन्तरसाधारण्यादिना स्वत एवोभयत्रप्रसिद्धिकैर्वा सर्वशब्दैर्नाम-लिङ्गभयात्मकैः शब्दैर्मुख्यतो मुख्यवृच्या एको जनार्दनो न तु विष्णुरन्यश्चेत्यर्थः । हरौ तदन्यत्र प्रसिद्धनामलिङ्गसमन्वयमाह विष्णावेवात्र सूत्रकृदिति फलितार्थः । न केवलमन्यत्र प्रसिद्धैः किन्तु तदन्यत्रवाचकैः सर्वशब्दैश्चेति चार्थः ।

९७. ननु दृश्यत्वाद्युज्झितो विष्णुरित्ययुक्तम् । तद्धर्मस्य अमृतहेतुज्ञानरूपपरविद्याविषयत्वस्य ‘तमेवैकं जानथ आत्मानमन्या वाचो विमुञ्चथ । अमृतस्यैष सेतुः’ इत्याथर्वण एवोत्तरत्र ‘यस्मिन् द्यौः’ इति पूर्ववाक्योक्तद्युम्वाद्याधारे श्रवणात्तस्य च ‘आकाश एव तदोतं च प्रोतं च’ इति, ‘वायुना वै गौतम सूत्रेणायं च लोकः परश्च लोकः’ इति, ‘रुद्रो वा व लोकाधारः’ इति समाख्याभिः प्रकृतिवायुरुद्राणां ‘बहुधा जायमानः’ इत्युत्तरवाक्ये श्रुतजाय-मानत्वलिङ्गेन जीवस्य च प्राप्तत्वात् । समाख्यादिस्थरुद्रादिशब्दानां रुद्रादावेव रूढत्वात् प्राचीनोऽपि तेषामन्यतमो न विष्णुरित्यतः प्राप्तं - द्युभ्वाद्यायतनं स्वशब्दात् - इत्यदिसूत्रसप्तकम् । तदर्थं भाषते - सर्वाश्रय इति ।

९८. तदन्यत्र चेत्यादित्रिपादी इह प्रतिनियतमन्वेति लिङ्गैरित्यादि च । अन्त्यश्चोऽवधारणे । तत्तस्मादित्याप्यर्थः ।

९९. ‘यस्मिन् द्यौः पृथिवी चान्तरिक्षणमोतं मनः सह प्राणैश्च सर्वैः’ इति वाक्योक्तो द्युम्वादिसर्वाश्रयः स प्रागुक्तः । ‘विष्णावेव ओताश्च’ इति श्रुतौ प्रसिद्धो वा एको जनार्दनः । तस्माद् यस्मिन् तमेवैकमित्यादिभिस् तदन्यत्र च वाचकैर् नुत्यादिनाऽन्य-वाचकतयाऽपि प्रतीतैः सर्वैरेको जनार्दन एव मुख्यतो वाच्यः । न प्रकृत्यादिरनेकः ।

१००. कुतः सर्वाश्रयो विष्णुः । लिङ्गैः सर्वैर् युतः स हि । लिङ्गैरित्युपलक्षणम् । ‘जानथ आत्मानं’ इत्यदिनोक्तैर् आत्मश्रुतिहेयत्वानुक्ति - ओयत्वोक्ति - मुक्तोपसृप्यत्वाद्ये-तत्प्रकरणस्थलिङ्गैर्युतत्वादिति वा । एतैलिंङ्गैर्युतः सर्वाश्रय एको जनार्दनः । तेषां च भाष्योक्तवचनैः । विष्णौ प्रसिद्धत्वादिति वाऽर्थः । एवमग्रेऽपि योजनाद्वयं बोध्यम् ।

१०१. न च समाख्याश्रुत्यादिविरोध इत्यतोऽपि - तदन्यत्र चेति । चोऽवधारणे । विष्ण्वन्यवाचकतयैव प्रतीतैः समाख्या-श्रुत्यादिगतैः रुद्रपिनाक्यादिसर्वशब्दैर् विषयवाक्यस्थजायमानादि-शब्दैरेको जनार्दन एव मुख्यतो महायोगपौराणिकरूढिम्यां वाच्यो हि यतोऽत इत्यर्थः ।

१०२. स विष्णुरिति वर्तमानेऽपि जनार्दन इत्युक्तिः ‘रुजं द्रावयते यस्माद्रुद्रस् तस्माञ्जनार्दनः’ इति स्मृतिसूचनेन महायोग-पौराणिकरूढिम्यां रुद्रादिशब्दानां हरौ मुख्यत्वसूचनाय । तथा ‘न जायते अर्दयति च संसारमिति जनार्दनः’ इत्यादिगीताभाष्योक्तदिशा जनपदेनाजत्वोक्त्या ‘अजायमानो बहुधा विजायते’ इति श्रुतिसूचनेन प्रादुर्भावजनेर् अमृतसेतुपदोक्तमुक्तोपसृप्यत्वस्य च सूचनाय । तथा ‘जुष्टं यदा पश्यत्यन्यमीशमस्य महिमानमिति वीतशोकः’ इति, ‘जीवादन्यं ज्ञात्वा मुच्यते’ इति स्मृत्युक्तदिशा भेदज्ञानिनः संसारार्दकत्वोक्त्या भेदव्यपदेशसूचनेन नात्र जीवेशाभेदः शंक्यः । ईशशब्दश्च जनार्दनपरो मोचकत्वलिङ्गादित्यादिसूचनाय । एक इत्यनेककोटिकपूर्वपक्षनिरासाय ॥ १ ॥

१०३. नन्वथापि पूर्णानन्दो विष्णुरित्ययुक्तम् । छान्दोग्ये सप्तमे ‘यो वै भूमा तत्सुखम्’ इति भूमशब्दितस्य निरुपपदसुखपदेन पूर्णसुखत्वोक्तेः । भूम्नश्च ‘प्राणो वा आशाया भूयान्’ इत्युपक्रमेण ‘उत्क्रान्तप्राणान्’ इतीश्वरे व्याप्तेरनुपपन्नोत्क्रमणलिङ्गयुक्तप्राणशब्दि-तमुख्यवायुत्वादित्यतः प्राप्तं ‘भूमासंप्रसादात्’ इत्यादिसूत्रद्वयम् ।

१०४. तदर्थः - पूर्णगुण इति । पूर्ववदनुषङ्गः । ‘यो वै भूमा’ इति भूमशब्दोक्तः पूर्णगुणः स प्राक् पूर्णानन्दत्वेनोक्तः स एको जनार्दनः । तस्मात् प्राणोपक्रमणेन ‘विष्णुर्वा व देवेभ्यो भूयान्’ इति समाख्यया च तत्रान्यत्र च वाचकत्वेन प्रतीतैर् भूमसुखप्राणात्मादिसर्वशब्दैर् मुख्यतो जनार्दन एव वाच्यो न तु मुख्यप्राणः ।

१०५. कुतः । पूर्णगुणो विष्णु लिङ्गैः सर्वैर्युतो हि । ‘तत्सुखं’ इत्युक्तपूर्णसुखत्व - सर्वौत्तमत्व - स एवाधस्तादित्या-दिनोक्तसर्वगतत्वादिलिङ्गैर्युतत्वात् । तेषां भाष्योक्तवाक्यैर्हरौ प्रसिद्धत्वादित्यर्थः ।

१०६. न च प्राणलिङ्गविरोध इत्यतोऽपि - लिङ्गै सर्वैर्युतो हीति । ‘तमुत्क्रामन्तं प्राणोऽनूत्क्रामति’ इत्यादौ उत्क्रमणलिङ्गयुतो जनार्दनः प्रसिद्ध इत्यर्थः । प्राणपदेन तदन्तर्यामिरूपस्यैव गृहीतेः । प्राणलिङ्गानाम् उत्क्रमणादीनां व्यक्त्यात्मना स्थिताणुरूपविशेषे युक्तत्वादिति भावः ।

१०७. भू बहाविति धातोर् बहुः पूर्णतयामिति चेति छान्दोग्य भाष्यदिशा भूमशब्दः पूर्णगुणवाची ध्येयः । अत्र जनार्दन इत्युक्तिर् मोचकत्वेनोक्तभूम्न उपासकतयोक्तप्राणत्वं न शंक्यमिति सूचनाय । एक इत्युक्तिरपि भूमसुखसत्यविज्ञानाद्यनेकशब्दैरेको गुणभेदेनोच्यते नत्वनेक इति वक्तुम् । सैव हीत्यतोऽस्यागतार्थत्वम् अन्यतो

ध्येयम् ॥ २ ॥

१०८. नन्वथापि दृश्यत्वाद्युज्झितो विष्णुरित्ययुक्तम् । वाजसनेये पञ्चमे ‘अदृष्टं द्रष्ट्रश्रुतं श्रोतृ’ इत्यादिनाऽक्षरब्राह्मणोक्त-स्याक्षरस्य अदृश्यत्वादिश्रवणात् । तस्य च ‘कूटस्थोऽक्षरः’ इत्यादौ श्रीतत्त्वे प्रसिद्धाक्षरश्रुत्या ‘अहं सोममाहनसं बिभर्मि’ इति लक्ष्मीसूक्ते श्रीतत्त्वे प्रसिद्धचन्द्राधारत्वस्य ‘एतस्य वाऽक्षरस्य प्रशासने गार्गि सूर्याचन्द्रमसौ विधृतौ तिष्ठतः’ इति श्रवणेन सूर्याधारत्वलिङ्गेन च श्रीतत्त्वरूपत्वेन अविष्णुत्वात् प्राचीनोऽपि श्रीतत्त्वमेवू । द्वयोरपरिच्छेद्यवैभवायोगादित्यतः प्राप्तं - अक्षर-मम्बरान्तेत्यादिसूत्रत्रयम् ।

१०९. तदर्थः - सोऽक्षर इति । अत्राक्षरशब्देन यौगिकस् तदर्थोऽविनाशी ग्राह्यः । तथा प्रस्तावात् । पूर्ववदनुषङ्गः । स इति सर्वश्रयपरामर्शः ।

११०. ‘एतस्मिनू खल्वक्षरे गार्ग्याकाश ओतश्च’ इतीह श्रुतौ आकाशशब्दितप्रकृतिद्वारा श्रुतः सः पृथिव्यादिप्रकृत्यन्तसर्वाश्रयो ऽक्षरो ऽक्षरशब्दोऽविनाशी स प्राक् दृश्यत्वाद्युज्ज्ञितत्वेनोक्तः स एको जनार्दनः ।

तथा च अविनाशित्वरूपप्रवृत्तिमित्तसाम्येन तद्वदन्यत्र च वाचकैः ‘एतस्मिन्नक्षरे’ इत्यक्षरतद्विशेषणसर्वशब्दैर् मुख्यतश् चतुर्विधनाशराहित्यरूपयोगरूढिभ्याम् एको जनार्दन एव वाच्यो न श्रीतत्वम् ।

१११. कुतः । अक्षरो विष्णुः सर्वैर्लिङ्गैर्युतो हि । ‘भूतं भवच्च भविष्यच्चेत्याचक्षते । आकाश एव तदोतं च प्रोतं च’ इति ‘अक्षरे आकाश ओतश्च’ इत्यादिनोक्तांबरान्तशाब्दितप्रकृत्यन्त-सर्वाधारत्वप्रशासनशब्दितासङ्कुचितानन्यायत्ताऽज्ञामात्राधीनसर्वधार-कत्व अस्थूलमनाण्वित्यादिवाक्योक्तप्राकृतस्थौल्यादिराहित्य
-अप्राकृताणुत्वमहत्त्वादिरूपैतत्प्रकरणश्रुतसर्वलिङ्गैर्युतत्वात् । तेषां भाष्योक्तवाक्यैर् वैष्णवत्वस्य प्रसिद्धत्वादित्यर्थः ।

११२. अत्रैक इति ‘एकः शास्ता’ इति वाक्यसूचनाय । जनार्दन इत्यक्षरत्वरूपाविनाशित्वसूचनाय प्रागुक्तैव निरुक्तिः । स इति अम्बरान्तधृतिरूपहेतुसूचनाय चन्द्राधारत्वस्य सावकाशत्व-सूचनाय च ।

११३. नन्वथापि सर्वकर्ता विष्णुरित्ययुक्तम् । धान्दोग्ये षष्ठे ‘सदेव सोम्येदमग्र आसीदेकमेवाद्वितीयम्’ इत्यादिना बहुप्रकरणेषु श्रुतसच्छब्दोक्तस्यावधारणेन एकपदादिना चानन्याधीनकारणत्वस्य ‘तत्तेजोसृजत’ इति, ‘सन्मूलाः सोम्येमाः प्रजाः सदायतनाः सत्प्रतिष्ठाः’ इति, ‘सता सोम्य तदा सम्पन्नो भवति’ इत्यादिना अत्र सृष्टिस्थितिमुक्तिसुप्तिप्रलयहेतुत्वादेश्चोक्तेः । सच्छब्दितस्य च ‘तदैक्षत बहुस्यां प्रजायेय’ इति बहुभवनरूपविकारश्रवणेन प्रधानत्वादीक्षणस्य च जडे अभिमानिद्वारा वा ‘सत्वात्सञ्जायते ज्ञानं’ इति ज्ञानोपादानत्वाद्वा युक्तत्वान्निर्विकारे हरौ च विकारस्य सर्वथाऽप्ययोगादित्यतः प्राप्तम् - ईक्षतिकर्मव्यपदेशात् स इति ।

११४. तदर्थः - सन्निति । अत्रापि पूर्ववद्यौगिकः सच्छब्दार्थो निर्दोषत्वादिशिष्टो वा स्वातंत्र्यादिविशिष्टो वा सन्निति निर्दिश्यते प्रकरणवशात् । ‘यच्छब्दा योगवृत्तयः’ इति वक्ष्यमाणानुरोधाच्च । पूर्ववदनुषङ्गः । सदेव सोम्य’ इत्यादौ सृष्टिस्थाने सच्छब्दोक्तः सन्निर्दोषादिर्वा । स्वतंत्रो वा सः प्राक् सर्वकर्तृत्वेनोक्त एको जनार्दनः । तथा च कारणत्वमुखेन तदन्यत्र च वाचकत्वेन प्रतीतैः ‘सदेव सोम्य’ ‘सन्मूलाः सोम्य’ इत्यादिना अनेकप्रकरणेपु श्रुतैः सर्वैः सच्छब्दैस् तद्विशेषणैरेक एवेत्यादिशब्दैर् मुख्यतो जनार्दन एव वाच्यो न प्रकृतिः ।

११५. कुतः । सन्विष्णुर् लिङ्गैः सर्वैर्युतो हि । ईक्षितृत्वस्रष्टृत्वाद्वितीयत्वाद्यैर् लिङ्गैर्युतत्वादिति वा, तैर्युतः सन् जनार्दनः । तेषां भाष्योक्तवाक्यैर् विष्णावेव मुख्यत्वप्रतीतेरिति वाऽर्थः ।

११६. न च बहुभवनविरोधः । सन्निति सच्छब्दार्थोक्त्या तेजः प्रभृत्यात्मना विकाररूपदोषाभावस्य जनार्दन इत्यत्राजत्ववाचि-जनपदेन, ‘अजायमानो बहुधा विजायते’ इति श्रुतिसिद्धख-रूपबहुभावस्य च दर्शितत्वात् । अर्दन इत्यंशेन चात्र ‘सत्प्रतिष्ठाः’ इत्यादिना श्रुतमुक्तिहेतुत्वं च तस्यैवेति सूचितम् । एक इत्युक्तिर्न भिन्नजडरूपेण बहुभवनं किन्तु स्वाभिन्ननानानियामकरूपेणेति सूचयितुम् ॥ ४ ॥

११७. नन्वथापि ‘सोक्षरः’ इति सूर्यचन्द्रादिसर्वाधारोक्षरो हरिरित्ययुक्तम् । छान्दोग्येऽष्टमे ‘ब्रह्मपुरे दहरं पुण्डरीकं

वेश्म दहरोस्मिन्नन्तराकाशस् तस्मिन्यदन्तस्तदन्वेष्टव्यम्’ इत्यादिना हृत्पद्मस्थं किञ्चिदुक्त्वाऽस्य ‘उभे अस्मिन् द्यावापृथिवी सूर्या-चन्द्रमसावुभौ’ इत्यादिना सूर्यचन्द्रादिसर्वाधारत्वोक्तेर् हृत्पद्मस्थस्य चाकाशश्रुत्याऽकाशत्वात् ‘हृदि ह्येष आत्मा’ इत्यादेर् जीवत्वाद्वेत्यतः प्राप्तं - दहर उत्तरेभ्य इत्यादिसूत्राष्टकम् । तदर्थो - हृदब्जग इति ।

११८. पूर्ववदनुपषङ्गः । सर्वाश्रयः सन्निति वर्तते । ‘तस्मिन् यदन्तः’ इत्यादौ हृत्स्थाकाशस्थतया परम्परया श्रुतो वा, साक्षात्परम्परा साधारण्येन वा, अथवा पृथिव्यादिसर्वाश्रयः सन्सर्वाधारो भूत्वा हृदब्जगः । हृत्पद्मस्थः । सः ‘सोऽक्षरः’ इत्यत्र सर्वाधारत्वेनोक्त एको जनार्दनः । तस्मात् ‘यो वेद निहितं गुहायां’ इति श्रुतेर् विष्णाविव ‘तस्यान्ते सुषिरं सूक्ष्मं तस्मिन्सर्वं प्रतिष्ठितं’, ‘हृदि ह्येष आत्मा’ इति श्रुत्यन्तरादन्यत्र वाचकतया प्रतीतैः ‘यदन्तस्तदन्वेषितव्यं तद्वाव विजिज्ञासितव्यं किं तदत्र विद्यते यदन्वेष्टव्यं यद्वाव विजिज्ञासितव्यं यावान्वा अयमाकाशः’ इति

श्रुतौ यदन्तराकाश इत्यादिसर्वशब्दैर् हृत्पद्मस्थनिष्ठैर्मुख्यतोऽन्वयाद् आकाशस्थ एको जनार्दन एव वाच्यो नत्वनेको जीवादिः ।

११९. कुतः । उक्तरूपहृदब्जगो विष्णुर् लिङ्गैः सर्वैर्युतो हि । उपलक्षणमेतत् । बाहुल्यात्स्वशब्देन लिङ्गोक्तिः । आत्मब्रह्मश्रुति - अपहतपाप्मत्वादि-सत्यकामत्वादि-सुप्तप्रजाप्राप्यत्व-अरण्याख्य- सुधासमुद्राश्रयलोकवत्त्व - सर्वलोकाधारत्वादिलिङ्ग - वाजसने-यतैत्तिरिय - समाख्यानैर्युतत्वात् तेषां भाष्योक्तवाक्यैर् विष्णौ प्रसिद्धेरिति । एतेषां जीवाकाशयोरसंभवात्, मुक्तजीवस्यापहत-पाप्मत्वादेः संभवेऽपि तस्य हृत्पद्मस्थत्वाभावात्, ईशायत्तत्वेन निरपेक्षस्य तस्यासंभवाच्चेति भावः ।

१२०. तथा हि वाक्यशेषाः । ‘‘य आत्माऽपहतपाप्मा विजरो विमृत्युर्विशोको विघिघत्सोपिपासः सत्यकामः सत्यसङ्कल्पः सोऽन्वेष्टव्यः’’ इत्यादौ आत्मश्रुत्यपहतपाप्मत्वादिलिङ्गानि । तथा ‘प्रजा अहरहर्गच्छन्त्य एतं ब्रह्मलोकं न विन्दन्ति’ इत्यत्र सुप्तप्रजाप्राप्यत्वब्रह्मलिङ्गश्रुती । ब्रह्मणो लोको ब्रह्मलोक इति हृत्पद्मस्थस्य ब्रह्मलोकत्वोक्त्या तत्स्थस्य ब्रह्मशब्दवत्त्वस्य सुप्तप्राप्य-त्वस्य च सिद्धेः । तथा ‘अरश्च ह वै ण्यश्चार्णवौ ब्रह्मलोक’ इत्युत्तरवाक्ये सुधासमुद्राश्रयविष्णुलोके प्रयुक्तब्रह्मलोकपदस्य हृत्पद्मे ‘ब्रह्मलोकं न विन्दति’ इति प्रयोगेण तत्स्थस्य तादृशसमुद्राश्रयलोक-वत्त्वस्य च सिद्धेः ।

१२१. तथा ‘स सेतुर्विधृतिरेषां लोकनामसंभेदाय’ इति सर्व-लोकधारणसमर्थः सेतुराश्रय इत्युक्तेः । ‘य एषोऽन्तर्हृदय आकाशस्तस्मिन् शेते सर्वस्य वशी’ इत्यादिवाजसनेयश्रुतौ, ‘यत्पुण्डरीकं पुरमध्यसंस्थं तत्रापि दहरं गगनं विशोकः । तस्मिन् यदन्तस्तदुपासितव्यम्’ इति तैत्तिरीयश्रुतौ चैकार्थ्यप्रतीतेः ।

१२२. नन्वेवं ‘किं तदत्र विद्यते’ इति प्रश्नस्य ब्रह्म विद्यत इति परिहारं विना ‘यावान्वा’ इत्यादेरनन्वय इत्यतोऽपि - हृदब्जग इति । सर्वाश्रय इत्यादि सर्वमिहन्वेति । अयमर्थः । कीदृशं तदत्र विद्यत इति प्रश्ने यावान्परमात्माऽकाशाख्यः पूर्णगुणस्तिष्ठति तावान् पूर्णगुणो हृदब्जगः हृद्ययनात् हृदयनामके हृत्पद्मस्थाकाशे विद्यमानः सः द्यावापृथिव्यादिसर्वाश्रयो ऽक्षरः सन्नविनाशी सन् ‘नास्य जरयैतज्जीर्यते न वधेनास्य हन्यते’ इत्युद्युक्त्या देहनाशेऽप्यनश्यन् सन्विद्यमानापहतपाप्मेत्याद्युक्ताप-हतपाप्मत्वादिलिङ्गैः सर्वैर्युत इति वाक्यान्वय इति ।

१२३. सर्वाश्रयो हृदब्जगो हरिरित्युक्तौ च ‘तस्यान्त’ इति वाक्ये सुषिरे सर्वाधारत्वोक्तिरपि मन्दिरे मणिमालेतिवत् सुषिरस्थहर्यपेक्षया समाहिता ।

१२४. अल्पस्थानत्वं च खवत् सर्वग इत्यत्र समाहितमिति भावः ।

ननु व्योम्नेंऽशतोऽल्पस्थानमित्युपपत्तावपि विष्णोरंशतोऽपि व्याप्तत्वान्न खवदुपपत्तिरित्यस्याप्युत्तरम् - पूर्णगुणो हृदब्जग इति । सर्वगतत्वादिगुणपूर्णत्वेनैव हृदब्जगतत्वस्य ‘एष आत्माऽ-न्तर्हृदये ज्यायान्’ इत्यादिश्रुतिप्रसिद्धेरिति हेरर्थः । अचिन्त्य-शक्त्योपपत्तेरिति भावः ।

१२५. जनार्दन इति संसारार्दको हृदब्जग इत्युक्त्या ‘परंज्योतिरुपसम्पद्य स्वेन रूपेणामिनिष्पद्यते एष आत्मा’ इत्येतच्छब्देन जीवं परामृश्य हृत्पद्मस्थतया प्रागुक्तात्मत्वविधानात् सर्वाश्रयो हृदब्जगो जीव इति निरस्तम् । ज्योतिःपदोक्तस्य मोचकस्यैव एष इति परामृश्यात्मत्वोक्तेर् जीवपरामर्शाभावादिति । अजत्ववाचिना जनेत्यंशेन देहनाशेऽप्यनश्यन्निति प्रागुक्तो वाक्यान्वय उपपादितः ।

१२६. हृदब्जगो हरिः पूर्णगुण इत्युक्त्यैव ‘तदेतत्सत्यं ब्रह्मपुरं’ इति देहवाचिपदप्रयोगादात्मा न विष्णुरिति प्रत्युक्तम् । ब्रह्मैव पूर्णत्वात्पुरमित्युपपत्तेः । एक इत्यनेककोटिकपूर्वपक्ष-निरासायेति ॥ ५ ॥

१२७. नन्वथापि दृश्यत्वाद्युज्झितो विष्णुरित्यसाधु । काठके ‘तदेतदिति मन्यन्तेऽनिर्देश्यं परमं सुखम् । कथं नु तद्धिजानीयां किमु भाति न भाति वा’ इति पूर्वोत्तराम्याम् अर्धाभ्यां ‘तेषां सुखं शाश्वतं’ इति पूर्वप्रकृतज्ञानिसुखपरामर्शेन तस्यादृश्यत्वाज्ञेयत्व-योरुक्तेरित्यतः प्राप्तं - अनुकृतेस्तस्य चेति सूत्रद्वयम् । तदर्थः - सूर्यादिभासक इति ।

१२८. उपलक्षणमेतत् । ‘न तत्र सूयों भाति’ इति वाक्योक्त सूर्याद्यप्रकाश्यः ‘तस्य भासा’ इति वाक्योक्तजगत्प्रकाशकश्चेत्यपि ग्राह्मम् । पूर्ववदनुषङ्गः । ‘तमेव भान्तमनुभाति सर्वं’ इत्युत्तरावाक्ये यस्य परमात्मनो रूपमनिर्देश्यं परमं सुखं कथं

नु तदित्याविर्भावं प्रार्थयन्ते तं परमात्मानं भान्तमनुसृत्य सर्वं सूर्यचन्द्रतारकादितेजोजातं भाति प्रकाशत इत्यादिना श्रुतः सूर्यादिभासकः सः प्राक् दृश्यत्वाद्युज्झितत्वेनोक्त एको जनार्दनः । न तु झानिसुखम् । तत्तस्मात्साधारणसुखश्रुत्या तदन्यवाचकतया प्रतीतैस् तदेतच्छब्दैर् आनुकूल्येन गृह्यमाणनिष्ठैः सर्वैरेको जनार्दनो सुख्यतो व्यवहितपरामर्शनपुंसकक्लेशादिना विना वाच्यः । ‘यतो वाचो’ इत्यादिश्रुतौ प्रसिद्धं यदनिर्देश्यं परमं सुखं कथं नु तद्विजानीयामित्यानुकूल्येन गृह्णन्ति तदनिर्देश्यं सुखम् । एतत् ‘चेतनश्चेतनानां’ इति सन्निहितपरमात्मनो रूपमिति मन्यन्त इति वाक्ययोजनोपपत्तेः । कुत एवं कल्पनेत्यतः प्रागुक्तमुपलक्षणं मत्वाऽह । लिङ्गैर्युतो हि । सूर्यादितेजोराशिभासकत्वतदुपलक्षित-सूर्याद्यप्रकाश्यत्व - जगत्प्रकाशकत्वलिङ्गैर्युतत्वस्य भाष्योक्तश्रुति-स्मृतिभिर् वैष्णवत्वप्रसिद्धेरित्यर्थः ।

१२९. अत्रैक इत्युक्तिः ‘तदेतत्’ इति श्रुतौ ‘एकं रूपं’ इति प्राक्प्रकृतरूपपरामर्श इति वा, ‘एको बहूनां’ इति सन्निहितत्वं वा सूचयितुम् । जनार्दन इत्यजत्वमोचकत्वयोरुक्त्या ‘नित्यो नित्यानां’ इति, ‘तमात्मस्थं येऽनुपश्यन्ति धीरास् तेषां शान्तिः’ इति हरेः सान्निध्याद्यस्य रूपमेवं सुखरूपं तमेव भान्तम् इति प्रागुक्त-योजनासूचनात्तदेतदित्यादिनपुंसकस्य तमित्यादिपुल्लिङ्गस्य चोपपत्ति-रिति सूचितम् । अत एवानुग्राह्यत्वस्य समन्वयलिङ्गस्य निर्देशे कार्ये सूर्यादिभासकत्वरूपसाधकहेतोरेवोक्तिः । उक्तयोजनोपपादनसूच-नार्थत्वात् । सूत्रानुसाराच्चेति ।

१३०. ननु कथं सूर्यादिभासक इति कर्तरि चेति सूत्रे तृजकाभ्यां योगे कर्तृकर्मणोः कृतीति या षष्ठी सा न समस्यत इति समासनिषे-धात् । मैवम् । याजकादिभिश्चेति प्रतिप्रसवात् । यद्वा शेषषष्ठीत्वेन समासः। अथवा भासयतीति भासः । ‘नन्दिग्रहिपचादिभ्यो ल्युणिन्यचः’ इति सूत्रे पचादिराकृतिगण इति वृत्तावुक्तत्वात्, अज्विधिः सर्वधातुभ्यो वक्तव्य इति महाभाष्योक्तेर्वा, ‘यङोऽचि च’ इति सूत्रे अज्ग्रहणेन सर्वधातुभ्योऽच्प्रत्ययविधेर् मञ्जर्यां ज्ञापितत्वाद्वा, अच्प्रत्ययान्तण्यन्तभासशब्देन सूर्यादेर्भासः सूर्यादि-भास इति समासः । अज्ञात इति सूत्रेण कप्रत्यये सूर्यादिभासक इत्युपपत्तेः । यथोक्तं लिङ्गपादे सुधायां ‘तत्र तत्र स्थितो विष्णुस्तत्तच्छक्तिप्रबोधकः’ इत्येतव्द्याख्यावसरे ‘तत्रच्छक्तिप्रबोधक इति कथं ? कर्तरि चेति समासनिषेधात् । न । याजकादिभिश्चेति प्रतिप्रसवात् । यद्वा प्रकृष्टो बोधो यस्मादिति वा, पचाद्यजन्तत्वेन वा प्रबोधः । शक्तीनां प्रबोधः शक्तिप्रबोधः । ततश्चज्ञात इति कप्रत्यय

इति ॥ ६ ॥

१३१. नन्वथापि विष्णुरेव जिज्ञास्य इत्युक्तमयुक्तम् । काठके ‘अङ्गुष्ठमात्रः पुरुषो मध्य आत्मनि तिष्ठति । ईशानः’ इत्युक्त्वा ‘ऊर्ध्वं प्राणमुन्नयत्यपानं प्रत्यगस्यति । मध्ये वामनमासीनं विश्वेदेवा उपासते’ इतीशानस्यैव जिझास्यत्वोक्तेः । ‘सोपासना च द्विविधा’ इत्युक्तोपासनाजिज्ञासयोरैक्यात् । ईशानस्य ‘एवमेवैष प्राणः’ इत्यादिश्रुत्यन्तरप्रसिद्धप्राणव्यवस्थापकत्वादिरूपमुख्यप्राण-लिङ्गानाम् ईशाने ‘ऊर्ध्वं प्राणं’ इति श्रवणेन मुख्यप्राणत्वेन तस्यापि जिज्ञास्यत्वप्राप्त्या मोचकत्वस्यापि स्वातन्त्रयेण प्राप्तेरित्यतः प्राप्तं - शब्दादेव प्रमित इत्यादि सूत्रद्वयम् । तदर्थः - प्राणप्रेरक इति ।

१३२. पूर्ववदनुषङ्गः । ‘ऊर्ध्वं प्राणं’ इति वाक्ये श्रुतः प्राणप्रेरकः प्राणानां प्राणोपलक्षितप्राणादिवायूनां व्यवस्थापकः सः प्राग् जिज्ञास्यत्वेनोक्त एको जनार्दनः । न तु मुख्यप्राणः । तस्मात्प्रेरकत्वसाम्येन तदन्यत्रापि वाचकतया प्रतीतेशानशब्द-तद्विशेषणाङ्गुष्ठमात्रादिसर्वशब्दैर् मुख्यतः स्वारस्येन वाच्य एव ।

१३३. कुतः । प्राणप्रेरको विष्णुर् लिङ्गैर्युतो हि । लिङ्गशब्दोऽत्र श्रुतेरप्युपलक्षकः । ‘मध्ये वामनं’ इति विष्णौ प्रसिद्धवामनश्रुत्या ‘ईशानो भूतभव्यस्य’ इत्युक्तासङ्कुचितभूतमव्येशितृत्व - विश्वदेवो-पास्यत्वविमुच्यत इति श्रुतमोचकत्व - ‘इतरेण तु जीवन्ति’ इत्यादिनोक्तमुख्यप्राणादिसर्वजीवनदत्वादिलिङ्गैश्च युतत्वात्तेषां वैष्णव-त्वप्रसिद्धेरित्यर्थः । सूत्रे ‘शब्दादेव’ इत्युक्तावपि लिङ्गानामप्युक्तिः शब्दादेवेत्युपलक्षणमिति सूचनाय । व्यक्तमेतत् । ‘कम्पनात्’ इत्यत्र टीकायाम् । ‘सूखविशिष्टाभिधानादेव’ इत्यत्रेव शब्दादेव किमु लिङ्गैरिति सूचनाय वा ।

१३४. अङ्गुष्ठमात्रत्वं तु शास्त्रस्य मनुष्याधिकारिकत्वेन तत्तदङ्गुष्ठमितहृदयस्थस्य उपचारेण युक्तमिति भावः । ‘एको जनार्दनः’ इत्येकस्यैव मोचकत्वसूचनाद् विश्वदेवोपास्यत्वमन्यस्य न मुख्यमिति सूचितम् ।

१३५. अत्रेशानपदस्य विष्ण्वर्थत्वे वक्तव्ये ‘ऊर्ध्वं प्राणं’ इति वाक्योक्तलिङ्गस्य वैष्णवत्वोक्तिः पूर्वपक्षमूलभञ्जनाय वा, ईशानपद-प्रवृत्तिनिमित्तम् ईशान् मुख्यप्राणादीन् अनिति प्रेरयतीति ईशानपदस्य योगवृत्त्या वैष्णवत्वं सूचयितुं वेति । अत एव पूर्वपक्षलिङ्गस्य सावकाशत्वादेव आक्षिप्तमपि विश्वदेवोपास्यत्वादिलिङ्गं सिद्धान्त-साधकमेव । व्यक्तमेतदपि ‘कम्पनात्’ इत्यत्र टीकायाम् । यद्वा, ईशं प्राणमुन्नयतीति व्युत्पत्त्या यौगिकेशानपदार्थस्यैवायं निर्देशः । समासः प्राग्वत् ॥ ७ ॥

१३६. ननु ‘विश्वेदेवा उपासते’ इत्ययुक्तम् । देवानां तत्पदविशिष्टानाम् आद्यन्तवत्त्वे पूर्वं पश्चाच्च देवताऽभावेन तदुद्दशेन हविषस् त्यागायोगेन कर्मविरोधापत्त्या ‘इन्द्रागच्छ’ इत्याद्यनादि-नित्यवेदस्य पूर्वोत्तरं वाच्यहीनत्वेन अप्रामाण्यापत्त्या चानादिनित्यत्वे वाच्ये तादृशानां मोक्षे अर्थित्वाभावेन तद्धेतुभगवदुपासनायामनधि-कारादित्यतः प्राप्तं - तदुपर्यपि वादरायण इत्यादिसूत्राष्टकम् । तदर्थः देवतैरपि ज्ञेय इति ।

१३७. अस्य नयस्य साक्षादसमन्वयपरत्वेन प्रासङ्गिकत्वादेको जनार्दन इत्येवान्वेति । एवमग्रेऽपि । वेदैरितीहाप्याकृष्यते । बहु-वचनमाद्यर्थे । षण्णां च सप्तानां चोद्गातृणां चमसभक्ष इत्यादाविव । यद्वा, ‘वेदा इत्येव शब्दिताः’ इति नविलक्षणत्वनयभाष्योक्तस्मृत्या वेदशब्दस्यैव वेदादीत्यर्थः । एको जनार्दनो दैवतैरपि कर्तृभिर् वेदैर् वेदादिभिः करणैर् ज्ञेयः । न केवलं मनुष्यैरित्यपेरर्थः ।

१३८. तेन देवानां मनुष्यतादशायामिव देवतादशायामपीति सूचनात्, योग्यमनुष्याणां विद्याकर्मभ्यां देवत्वप्राप्तया देवाना-माद्यन्तवत्त्वेन अतिशयितफले मोक्षेऽर्थित्वसम्भवात्, सामर्थ्य-विशिष्टबुद्ध्यादेर् देवत्वादेव सिद्धेर्निषधाभावाच्च अधिकारप्रयोजस्य अनिषिद्धत्वे सति विशिष्टबुद्ध्यादिमत्त्वस्य सत्त्वेनाधिकारावश्यं-भावादिति भावः । न चैवं देवतानामाद्यन्तवत्त्वे कर्मणि शब्दे च विरोधः । दैवतैरिति बहुवचनसूचनेन देवतानां बहुत्त्वसूचनात् । पूर्वोत्तरकालयोर् इदानीन्तनेन्द्रादिदेवताऽभावेऽपि तदन्यदेवतासत्त्वेन तदुद्देशेन कर्मानुष्ठानस्य तत्प्रतिपादकानादिनित्यशब्दप्रामाण्यस्य चोपपत्तेरिति भावः ।

१३९. न च तेषां बहुत्वेऽपि नानानामरूपादिमत्त्वेन एकरूपवेदप्रामाण्यविरोध इत्यतोऽपि - दैवतैरिति । देवातानां सम्बन्धिभिर्दैवतैरित्यर्थः । ‘एकैव वा महानात्मा देवता’ इत्यनु-क्रमणिकादौ प्रतिपाद्ये देवतापदप्रयोगस्य प्रसिद्धेः । या देवता इदानीं ‘इन्द्र आगच्छ’ इत्यादिभिः प्रतिपाद्यते तत्सम्बन्धिभिस् तज्जातीयैस् तत्समानरूपधर्मकर्मवद्भिरनेकैः पूर्वोत्तरकालीनैर्देवतैर् ज्ञेय इत्यर्थः ।

१४०. न च प्रलये देवताऽभावादप्रामाण्यं वेदस्येत्यतोऽपि दैवतैरिति देवतानाम् इन्द्रादीनां सम्बन्धिभिस् तत्प्रतिपादकैरपि वेदैरेको जनार्दनोऽनादिनित्यो ज्ञेयः । प्रतिपाद्य इत्यर्थः । ‘सृजतो हि ते श्रुतयोऽनुवर्तन्ते नैवासृजतः कं विदधते कं वा निषेधन्ति स्तुतिमात्रा एव ते स्युः’ इति, ‘लयस्य त्वष्टमो भागः सृष्टिकाल उदाहृतः । तत्रैव वेदसञ्चारो ह्यान्यदा स्तुतिमात्रका’ इति श्रुतिगीतातात्पर्योक्तश्रुत्यादेस् तदा भगवन्मात्रविषयत्वोपपत्तेरिति भावः ।

१४१. ननु मोक्षेतरफलार्थब्रह्मकर्मविद्याफलानां वसुत्वादीनां तैराप्तत्वान्न तास्वधिकारः । नापि मोक्षर्थासु । तेषां सार्वज्ञेन मुक्तिहेतुविद्यासाध्यज्ञानस्य प्रागेव सिद्धत्वादित्यतोऽपि - दैवतै-रपीति । प्राप्तवसुत्वादिफलैरपि दैवतैर्वस्वादिदेवैर्वेदैः । कात्स्नर्यं बहुवचनार्थः । मोक्षार्थैर् मोक्षेतरफलार्थैः कर्मब्रह्मविद्यारूपैरशेषैर् वेदैर्ज्ञेय इत्यर्थः । मोक्षरूपफलसाधनज्ञानेऽतिशयसत्त्वात् । तथा दैवतैस्तन्त्रम् । साऽस्य देवतेत्यादौ सम्प्रदाने देवतापदप्रयोगा-द्देवतासंबन्धीनि देवतोद्देशेन क्रियमाणानि यज्ञादिकर्माणि तैर्दैव-तैर्यज्ञादिकर्मभिर् जनार्दनः संसारमोचको ज्ञेय आराध्य इत्यर्थः । तथा दैवतानां मुख्यसार्वज्ञाभावेन मुक्तिहेतुज्ञानेऽतिशयसत्त्वेन मोक्षार्थासु ज्ञानमात्रसाध्यमोक्षगतातिशयसत्त्वेन च मोक्षेतरासु कर्मविद्यास्वधि-कारोऽस्त्विति भावः ।

१४२. ‘अङ्गावबद्धास्तु’ इति वक्ष्यमाणदिशा अन्येषां ज्ञेयत्वेऽपि एको जनार्दनो ज्ञेय इत्युक्तिः ‘तमेवैकं जानथ आत्मानम् अन्या वाचो विमुञ्चथ अमृतस्यैव सेतुः’ इत्युक्तदिशा स्वस्वयोग्यविमुक्त्यै प्राधान्येन स एको भवबन्धमोचकत्त्वाज् ज्ञेय इति सूचयितुम् ॥ ८ ॥

१४३. ननु दैवतैरपीत्यपिशब्देन न केवलं मनुष्यैर्ज्ञेय इति समुच्चितम् । तदयुक्तम् । तथात्वे स्त्रीशूद्रब्रह्मबन्धुप्रभृतीनां द्विजातिवन् मनुष्यत्वाविशेषात् तैरपि वेदैर्ज्ञेयो जनार्दनः स्यात् । न चादर्शनविरोधः । ‘अह हारे त्वा शूद्र गोभिः सह तवैवास्तु’’ इति छान्दोग्ये चतुर्थे संवर्गविद्यायां शूद्रस्य ‘एतद्वैतदक्षरं गार्गि’, ‘एतस्य वा अक्षरस्य प्रशासने गार्गि’ इत्यादिवाजसनेये अक्षरविद्यायां स्त्रियश्च अधिकारदर्शनात् । न च तदिष्टम् । ‘अवैष्णवस्य वेदेऽपि ह्यधिकारो न विद्यते । न च वर्णावरस्यापि’ इत्यादिविरोधादित्यतः प्राप्तम् - शुगस्य तदनादरश्रवणादित्यादिसूत्रपञ्चकम् । तदर्थो ज्ञेयो न वेदैः शूद्राद्यैरिति ।

१४४. शूद्राद्यैर् वर्णावरादिभिः कर्तृभिर्वेदैः करणैर् जनार्दनो ज्ञेयो न भवतीत्यर्थः । तेषां वेदाभावादिति भावः । शूद्रेत्युक्त्या ‘न संस्कारो न व्रतानि शूद्रस्य’ इति श्रुतौ शूद्रस्य उपनयनसंस्काराभावोक्तेः, अध्ययनस्य ‘अष्टवर्षं ब्राह्मणमुपनयीत । तमध्यापयीत’ इत्युपनीतमात्रकर्तृकत्वोपगमात् शूद्रस्याप्युपनयन-मुपेत्य अध्ययनोक्तौ ‘अध्ययने जिह्वाच्छेदः’ ‘शूद्रस्य तथैवाध्ययनं कुतः’ इत्यादिश्रुतिस्मृतिनिषेधादिति सूचितम् ।

१४५. श्रुतौ ‘अह हारे त्वा शूद्र’ इति पौत्रायणं प्रति रैक्वमुनिना संबोधनकारणं तु हंसकृतानादरश्रवणजातया शुचा मुनिं प्रति तत्त्वजिज्ञासया आद्रवणरूपयोगेन युक्तम् । शुग्द्रेति वाच्ये शोकाधिक्येन आद्रवणाद्धेतोस् तद्धार्दं जानता सर्वज्ञेन मुनिना शूद्रेति क्षत्रियस्यैव पौत्रायणस्य संबोधनं कृतम् । ‘राजा पौत्रायणः शोकात् शूद्रेति मुनिनोदितः’ इत्यादेरिति भावः । वेदैर्ज्ञेयो नेति शूद्रे वेदाभावोक्त्या ‘यत्र वेदो रथस्तत्र’ इति स्मृत्या वेदव्याप्तत्वात्, तथा शूद्रे वेदाभावेन रथाभावात् ‘अश्वतरीरथ’ इति वाक्यशेषोक्त-स्वाभाविकरथसंबन्धित्वेन तस्य क्षत्रियत्वावगमादिति सूचितम् ।

१४६. गार्गिप्रभृत्युत्तमस्त्रीणां तु निषेधश्रुत्यादौ शूद्रपदस्येव स्त्रीपदाभावेन तासां निषेधाभावात् । उपनयनप्रतिनिधिप्रदानाख्य-संस्कारभावाच्च न निषेध इत्यपि शूद्रपदोक्त्यैव सूचितम् ।

१४७. तर्हि योग्यानां सच्छूद्रादीनाम् अनुत्तमस्त्रीणां च मुक्त्यभावः स्यात् । विष्णुज्ञानाभावात् । न चेष्टापत्तिः । ‘मां हि पार्थ व्यपाश्रित्य येऽपि स्युः पापयोनयः । स्त्रियो वैश्यास्तथा शूद्रास्तेऽपि यान्ति परां गतिम्’ इत्यादिविरोधादित्यतोऽपि - ज्ञेयो न वेदैरित्यादि । न समासोऽयम् । विभाषानुवृच्या नलोपस्य विकल्पितत्वान् नञ्समासो वा । न वेदैर् अवेदैर् वेदादन्यैरितिहासपुराणादिभिः शूद्राद्यैर् जनार्दनः संसारार्दनो भगवानेको ज्ञेय इत्यर्थः ।

शूद्राद्यैरित्युक्त्या ‘स्त्रीशूद्रब्रह्मब्नधूनां त्रयी न श्रुतिगोचरा’ इत्यरभ्य ‘इति भारतमाख्यानं कृपया मुनिना कृतम्’ इत्यादिना भागवते, ‘य इदं शृृणुयान्नित्यं’ इत्यारभ्य ‘शूद्रः सुखमवाप्नुयात्’ इत्यादिना सहस्रनामसु, स्त्रीशूद्रब्रह्मबन्धूनां तन्त्रज्ञानेऽधिकारिता’ इत्यादिना तेषामपि मुक्तिहेतुज्ञानजनके वेदादन्यत्र अधिकारसत्त्वं सूचयति ॥ ९ ॥

१४८. ननु देवतैरपि मोक्षार्थं ज्ञेयो जनार्दन इत्ययुक्तम् । ‘यदिदं किञ्च जगत्सर्वं प्राण एजति निःसृतम् । महद्भयं वज्रमुद्यतं य एतद्विदुरमृतास्ते भवन्ति’ इति काठके वज्रज्ञानादेव मोक्षोक्तेः । वज्रस्य चेन्द्रायुधे निरूढवज्रश्रुत्या ‘तेनेन्द्रो वज्रमुदयच्छत्’ इत्यादौ आयुधे प्रसिद्धोद्यतत्वलिङ्गेन चेन्द्रायुधत्वादित्यतः प्राप्तम् - कम्पनादिति । तदर्थः - कम्पक इति ।

१४९. उपलक्षणमेतत् । पूर्ववदनुषङ्गः । यदिदं सर्वं प्राणे स्थितं प्राणादेजति च । एजृ कम्पन इति धातोरेजतीत्याद्युक्तकम्पकादिर् जगच्चेष्ठकादिर्जनार्दनः । कस्माल्लोकप्रसिद्ध्या विष्णुलिङ्गेन च तदन्यत्र च वाचकैर् वज्रोद्यतमहद्भयप्राणादिसर्वशब्दैर् एको जनार्दन एव मुख्यतो वर्जनाद्वज्रमित्यादियोगरूढिम्यां वाच्यः । न त्विन्द्रायुधम् ।

१५०. कुतः । कम्पको विष्णुर् लिङ्गैः सर्वैर्युतो हि । कम्पकत्वतदुपलक्षितमुक्तिहेतुवेदनत्व - ‘तदेव शुक्रं तद्ब्रह्म तदेवा-मृतं’ इति पूर्ववाक्योक्तामृतत्व - ब्रह्मश्रुति - ‘भयादस्याग्रिस्तपति’ इत्याद्युत्तरवाक्योक्तग्न्यादिभयङ्करत्वादिलिङ्गैर् युतत्वस्य विष्णौ श्रुत्यादिसिद्धत्वादित्यर्थः ।

अत्र जनार्दन इत्यत्र जनेत्यनादित्वोक्त्या पूर्वार्धोक्तसर्व-जनकत्वादि अर्दनेत्यंशे च ‘य एतद्विदुः’ इत्युक्तमुक्तिहेतुत्वं युक्तं तस्मिन्निति सूचितम् ।

१५१. अत्र यौगिकसमन्वेयवज्रशब्दार्थे वर्जित इति निर्देष्टव्ये कम्पक इति तत्साधकलिङ्गेक्तिः सूत्रोपात्तत्वाद्वा, वज्रनाम्नो वैष्णवत्वाद्वा, कम्पकत्वस्य विष्ण्वायत्तत्वाद्वेति ।

सूत्रे कम्पकत्वोक्तावपि लिङ्गैरित्यनेकलिङ्गोक्तिस् तस्य उप-लक्षणत्वसूचनाय । उक्तं च भाष्यटीकायाम् अत्रैव नये ‘तदविहायैव लिङ्गान्तरस्याप्युक्तत्वात्’ इति ‘तदन्यत्राप्यनुसन्धेयं’ इति च ॥ १० ॥

१५२. अत्र ज्योतिराकाशनयाभ्यां समन्वेययौगिकज्योति-राकाशपदोक्तयोर् ज्ञानप्रकाशरूपत्वसर्वभूतावकाशदातृत्वगुणयोर् नामपादीयज्योतिराकाशनयार्थसङ्ग्राहकज्योतिःखवदादिपदैर् विष्णौ लब्धत्वान्नेह पुनस्तयोः सङ्ग्रहः कृतः ।

१५३. यद्वा ‘ज्योतिरित्याद्यैः’ इत्यत्र ‘ज्योतिर्हृदय आहिंत यत्’ इत्युक्तहृदयाहिंत ज्योतिर् विष्णुरित्युक्तमयुक्तम् । वाजसनेये षष्ठे ‘प्राणेषु हृद्यन्तर्ज्योतिः’ इति श्रुतहृत्स्थज्योतिषः । ‘स समानः सन्नुभौ लोकावनुसञ्चरति’ इत्यादिनोक्तकर्माधीनोभयलोक-सञ्चरणादिलिङ्गैर् जीवत्वात् प्राक्तनमपि स एवेत्यतः प्राप्तम् - ज्योतिर्दर्शनादिति । तस्यप्यर्थः । कम्पक इति ।

१५४. पूर्ववदनुषङ्गः । जीवन इत्यग्रेतनं पदमिहाप्यन्वेति । ल्यब्लोपनिमित्ता पञ्चमी । एको जनार्दनोऽजन्मोचकत्वाभ्यां स्वतन्त्रो विष्णुः । जीवतो जीवमादाय कम्पकश् चेष्टकः ‘स समान’ इति वाक्योक्तोभयलोकसञ्चारकर्ता । न त्वस्वतन्त्रो जीवः । उक्तञ्च न्यायविवरणे । ‘ लोकसञ्चरणं जीवमादाय, तस्यैवादुःरवेन स्वातन्त्र्याद् इति ।

१५५. तत्तस्मात् । ज्ञानरूपवृत्तिहेतुसाम्येन तदन्यत्र च वाचकैर् एतत्प्रकरणस्थज्योतिःशब्दस्वयमात्मादिशब्दैर् मुख्यतो जनार्दन एव वाच्यः । तथा ‘जायमानः’ ‘शरीरमभिम्पद्यमानः’ इत्यादिनोक्तजायमानत्वम्रियमाणत्वादिलिङ्गैः सर्वैर् अन्तर्णीत-णिजर्थतया युतश्च । कुतः । कम्पको विष्णुः ।

‘विष्णुरेवेदं ज्योतिः’, ‘तद्देवा ज्योतिषां ज्योतिः’ इत्यादि-श्रुतिषु ज्योतिःशब्दस्य विष्ण्वेकवाचित्वसिद्धेरिति । तथा ‘आत्मैवास्य ज्योतिः’ ‘कतम आत्मा योऽयं विज्ञानमयः प्राणेषु’ इति जीवस्य सुप्त्यादौ ज्ञानहेतुत्वरूपज्योतिष्ट्वेनोक्तात्मनो जीवखरूपत्वे तस्य प्रसिद्धत्वेन ‘कतर आत्मा’ इति प्रश्नायोगाद् विष्णुत्वस्यैव वाच्यत्वाच्चेति हेरर्थः ।

१५६. जनार्दनेत्यत्र जनेत्यजत्वोक्त्या आदित्यादिज्यो-तिर्मात्रस्यास्तमयेन जीवस्य सुप्त्यादौ ज्ञानाहेतुत्वेऽपि हरेरुदयास्त-मयादिशून्यस्य तदा जीवज्ञानहेतुत्वरूपं ज्योतिष्ट्वं युक्तम् ।

अर्दनेति संसारार्दकत्वोक्त्या दुःखाभोगसूचकत्वेन ‘स समानः सन्’ इत्युक्तसमानत्वेनैवोभयलोकसञ्चरणं हरेरेव युक्तम् । न तु संसारिणो अस्वतन्त्रजीवस्येत्यपि सूचितम् ॥ ११ ॥

१५७. ननु सर्वाश्रयो जनार्दन इत्युक्तम् । छान्दोग्ये अष्टमान्ते ‘आकाशो वै नाम नामरूपयोर्निर्वहिता । ते यदन्तरा तद्ब्रह्म तदमृतम्’ इति वाक्ये ‘वै नाम’ इति निपातद्योतित-प्रसिद्धाकाशस्यैव नामरूपनिर्वहितृपदेन सर्वाश्रयत्वोक्तेरित्यतः प्राप्तम् - आकाशोऽर्थान्तरव्यपदेशादिति । तदर्थः -अन्यश्चेति ।

१५८. अन्यशब्दोऽर्थान्तरशब्दितविलक्षणार्थवाची । पूर्ववदनुषङ्गः । ‘ते यदन्तरा’ इति नामरूपे अन्तरा विना यद्वर्तत इति अनामरूपतयोक्तोऽन्यश्च विलक्षणश्च एको जनार्दन एव । न केवलं कम्पकादिरिति चार्थः । तत्तस्माद् अन्तरः खवदित्यत्र हरौ लोकतो गगने च प्रयोगात्प्रयोगसाधारण्येन तत्रान्यत्रापि वाचकतया प्रतीतैराकाशनिर्वहिता यदित्यादिसर्वशब्दैरेको जनार्दन एव वाच्यः । नत्ववकाशः । कुतो ऽन्यो विष्णु लिङ्गैर्युतो हि । अनामत्वारूपत्वो-पलक्षितब्नह्मत्वामृतत्वनामरूपनिर्वहितृत्वलिङ्गैर् युतत्वस्य लोकतो-प्रसिद्धत्वेऽपि श्रुतिषु विष्णौ प्रसिद्धेरिति चार्थः । तत्तस्माद् अन्तरः खवदित्त्यत्र हरौ लोकतो गगने च प्रयोगात्प्रयोगसाधारण्येन तत्रान्यत्रापि वाचकतया प्रतीतैराकाशनिर्वहिता यदित्यादिसर्व-शब्दैरेको जनार्दन एव वाच्यः । नत्ववकाशः । कुतः । अन्यो विष्णुर् लिङ्गैर्युतो हि । अनामत्वारूपत्वोपलक्षितब्रह्मत्वामृतत्वनामरूप-निर्वहितृत्वलिङ्गैर् युतत्वस्य लोकतोप्रसिद्धत्वेऽपि श्रुतिषु विष्णौ प्रसिद्धेरित्यर्थः । निपातद्वयमपि वैदिकप्रसिद्धत्वेऽपि विष्णौ सावकाशमिति भावः ।

जनार्दनेत्यजत्वमोचकत्वयोरुक्त्या अमृतत्वं ब्रह्मत्वं च तस्यैवेति सूचितम् । ‘यत्प्रयन्त्यभिसंविशन्तीति । तद्विजिज्ञासस्व । तद्ब्रह्मेति’ इत्यादेः ।

अत्र समन्वेययौगिकाकाशशब्दार्थे वाच्येऽर्प्यान्तरत्वरूपलिङ्ग-विशेषोक्तिः प्रागुक्ताशया ॥ १२ ॥

१५९. नन्वथापि सोक्षरो हरिरित्ययुक्तम् । तद्धर्मस्य ‘असङ्गम-रसं’ इत्युक्तासङ्गत्वस्य ‘द्रवति स्वप्नायैव स यत्र किञ्चित्पश्यत्यनन्वा-गतस्तेन भवति’ इति वाजसनेये षष्ठेऽध्याये स्वप्नादिद्रष्ठुर्जीवस्योक्तेः । ‘स वा एष सम्प्रसादो रत्वा चरित्वा दृष्ट्वैव पुण्यं च पापं

च’ इत्यादिजीवलिङ्गबाहुल्यात् । स्वप्नद्रष्टृत्वस्य जीवे प्रसिद्धेश्च । असङ्गत्वादि ब्रह्मलिङ्गानां तदभिन्नजीवचैतन्ये सम्भवादित्यतः प्राप्तम् - सुषुप्त्युत्क्रान्त्योर्भेदेनेति । तदर्थः - अन्यश्च जीवत इति ।

१६०. पूर्ववदनुषङ्गः । ‘प्राज्ञेनात्मना सम्परिष्वक्तः’ ‘प्राज्ञेना-त्मनान्वारूढः’ इति सुषुप्त्युत्क्रान्तिप्रकरणयोः श्रुतो जीवादन्यश्चैको जनार्दनः । तत्तस्मादसंगत्वलोकप्रसिद्धिभ्यां तदन्यत्र च वाचकत्वेन प्रतीतैर् द्रवति सम्पश्यति अनन्वागतोसङ्गो ह्ययं पुरुष इत्यादि-सर्वशब्दैर् मुख्यतो ऽनुपचारेण एको जनार्दन एव वाच्यः । न जीवः । कुतोऽन्यो विष्णुर् लिङ्गैर्युतो हि । ‘अनन्वागतस्तेन’ इत्युक्तखप्नदर्शनकृतविकारराहित्यरूपासङ्गत्व, ‘अनन्वागतं पुण्येन’ इत्याद्युक्तपुण्यपापालेपादिरूपलिङ्गैर् एतत्प्रकरणस्थैर्युतत्वात् । तेषां वैष्णवत्वप्रसिद्धेरित्यर्थः ।

१६१. स्वाप्नपदार्थानां सत्यत्वेन सर्वज्ञत्वाच्चेशस्य पश्यती-त्यादिशब्दमुख्यार्थत्वं च बोध्यम् ।

‘तत्र किञ्चित्पश्यति’ इत्युक्तसमन्वेयस्वप्नद्रष्टृनिर्देशे कार्ये ‘अन्यश्च’ इत्याद्युक्तिः सूत्रानुसारात् । तथाच अत्रैव प्रकरणे हरेर्जीवाद्भेदोक्तेर् नाभेदमाश्रित्य लिङ्गान्यमुख्यतो नेयानीति तद्बलाद् द्रवतीत्यादि-शब्दमुख्यार्थो हरिरेवेति भावः ।

१६२. जनार्दन इति संसारार्दकत्वोक्त्या सम्परिष्वक्त इति सूप्तिप्रकरणस्य मुक्तपरत्वस्यापि स्वाप्ययसम्पत्त्योरिति सूत्र सिद्धत्वात् सम्परिष्वक्तः सुप्त इतिवन्मुक्त इत्यपि लाभेन भेदस्यापि मुक्तावपि सत्त्वान्न व्यावहारिको भेदः । किन्तु सत्य एवेति सूचितम् ॥ १३ ॥

१६३. नन्वथापि सर्वकर्ता पूर्णानन्द इत्यादावन्यापेक्षसर्व-कर्तृत्वादिगुणोक्त्या यन्नित्यमहिमत्वं विष्णोरभिमतं तदयुक्तम् । तस्य काण्वश्रुतौ षष्ठे ‘एष नित्यो महिमा ब्राह्मणस्य’, ‘स

वा एष महानज आत्मा’ इत्यजशब्दात् हिरण्यगर्भे रूढब्राह्मणपद-सहकृताच् चतुर्मुखस्य प्रतीतेः । नित्यमहिमत्वादिविष्णुलिङ्गस्य च तदभेदेन विरिञ्चेऽप्युपपत्तेरित्यतः प्राप्तं - पत्यादिशब्देभ्य इति । तदर्थः - पतित्वादिगुणैर्युक्त इति ।

१६४. पूर्ववदनुषङ्गः । ‘सर्वस्य वशी सर्वस्येशानः सर्वस्याधि-पतिरेष सर्वेश्वरः’ इत्यादिनोक्तसर्वाधिपतित्वादिगुणैर् युक्त एको जनार्दनः । तत्तस्मात् प्रसिद्ध्या नित्यमहिमत्वविष्णुलिङ्गेन चोभय-वाचकत्वेन प्रतीतैर् ब्राह्मणाजमहदात्मादिसर्वशब्दैरेको जनार्दन एव मुख्यतो ब्रह्मणा वेदेनाण्यते ज्ञायत इत्यादियोगवृच्या वाच्यो न विरिञ्चः । कुतः । पतित्वादिगुणयुक्तो विष्णुः सर्वैलिङ्गैर्युतो हि । सर्ववशित्वसर्वेशानत्वादिलिङ्गयुतत्वस्य ‘ईशान’ इत्यादिभाष्योक्त-श्रुतिभिर् विष्णौ प्रसिद्धेरित्यर्थः ।

अत्र जनेत्यजत्वोक्त्या अजशब्दस्य हरौ यौगिकत्वं, अर्दनेति संसारमोचकत्वोक्त्या ब्राह्मणपदस्य वेदगम्यत्वरूपयौगिकत्वं च सूचितम् । मोचकस्यैव वेदगम्यत्वात् ‘तमेवं विद्वान्’ इत्यादेः । ब्रह्माण इति दीर्घव्यत्ययस्याधिक्यार्थत्वात् । ब्राह्मणाजश्रुत्योः सावकाशत्वान् निर्बीजोऽभेदो नाशङ्क्य इति भावः । वशित्वादि-गुणैर्युक्त इति वाच्ये पतित्वादीत्युक्तिः सूत्रानुसारात् । सूत्रञ्च भाष्योक्तश्रुत्यनुसारि ।

१६५. पादार्थमुपसंहरति । तदन्यत्र च वाचकैः । मुख्यतः सर्वशब्दैश्च वाच्य एको जनार्दन इति । तदिदं तन्त्रम् आवृत्तिर्वा ।

पतित्वादिगुणैर्युक्त इत्यस्ति । अत्रादिपदेन प्रागुक्तसर्वाश्रयत्व-

पूर्णगुणत्वादयो जीवान्यत्वान्ताश्च गुणा गृह्यन्ते । यतः पतित्वादिगुणैर्युक्तस् तत्तस्मात् तत्र तदन्यत्र च वाचकैः सर्वशब्दैश्च नामलिङ्गोभयात्मकैः केवलमन्यत्र प्रसिद्धैरिति चार्थः । मुख्यतो मुख्यया वृत्या एको जनार्दनो वाच्यो न तु विष्णुरन्यश्चेत्यनेके इत्यर्थः ॥ १४ ॥

**इति श्रीमदानन्दतीर्थभगवत्पादाचार्यविरचितस्य ब्रह्मसूत्राणुभाष्यस्य**

**टीकायां राघवेन्द्रयतिकृतायां तत्वमञ्जर्याख्यायां**

**प्रथमाध्यायस्य तृतीय पादः ॥ ३ ॥**

  

[Load More](javaऽcriptःvoid(0))
