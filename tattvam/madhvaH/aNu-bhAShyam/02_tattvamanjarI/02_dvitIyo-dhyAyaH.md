+++
title = "०२ द्वितीयोऽध्यायः"
upstream_url = "https://dvaitavedanta.in/category-details/14994/565/satara/4-brah/tatava/thavat"
+++
## द्वितीयाध्यायस्य प्रथमः पादः

**द्वितीयाध्यायस्य प्रथमः पादः**

## **ब्रह्मसूत्राणुभाष्यम्**

***श्रौतस्मृतिविरुद्धत्वात्‌ स्मृतयो न गुणान् हरेः।***

***निषेद्धुं शक्नुयुर्वेदा नित्यत्वान्मानमुत्तमम्‌॥ १॥***

***देवतावचनादापो वदन्तीत्यादिकं वचः ।***

***नायुक्तवाद्यसन्नैव कारणं दृश्यते क्वचित् ॥ २॥***

### **तत्वमञ्जरी**

१. ननु यदुक्तम् अतोऽनन्तगुण इति तदसाध्विव । तत्र युक्तयादिभिर्विरोधात् । तत एव हरेर्दोषित्वस्याप्यापाताच्चेति । अतः प्राप्तो द्वितीयोऽध्यायः । तस्यैकवाक्यत्वसिद्धये प्रतिपाद्योक्तिपरतया-

‘सर्वदोषोज्झितस्तस्माद् भगवान् पुरुषोत्तमः ।

उक्ता गुणाश्चाविरुद्धास्तस्य वेदेन सर्वशः’

इति अन्तिमभाष्यमादावाकृष्य योज्यम् । तथा हि । उक्ता इत्यावर्त्यम् । सर्वश इत्यपि । तस्य भगवतः । सर्वशो वेदेन कृत्स्नवेदेन । पूर्वाध्यायोक्तन्यायानुगृहीतेनेति भावः । उक्ताः सर्वशो गुणाः सर्वकर्तृत्वादयो गुणा अविरुद्धाश्च युक्तिसमयादिविरोध-रहिताश्चोक्ताः। सूत्रकृता प्रतिपादिता इत्यर्थः । तस्मात् सर्वविरोधानां परिहृतत्वाद् भगवान् पुरुषोत्तमः सर्वदोषोज्झित उक्तः प्रतिपादित इति । पूर्वोक्तार्थे प्रतीताशेषविरोधनिरासेन निर्दोषाशेषगुणता हरेरत्र निर्णीता सूत्रकृतेति यावत् ।

२. आद्यपादार्थोक्तिपरतया ‘नायुक्तं तद्विदेत् श्रुतिः’ इत्यप्या-दावाकृष्य योज्यम् । ‘अतोऽनन्तगुण’ इत्युक्तं प्रमेयं नायुक्तं युक्तिविरुद्धं न वदेत् श्रुतिरित्याह आत्राद्यपादे सूत्रकृदिति शेषः । युक्तिसमय-श्रुति-युक्तयुपेतश्रुतिविरोधभेदेन विरोधस्य स्मृत्यविरोध-परस्य युक्तिविरोधपरत्वमप्यस्ति । स्मृतिविरोधस्य युक्तिसमयादि-चतुर्विधविरोधरूपत्वादिति भावः ।

३. ननु यदुक्तम् अतोऽनन्तगुण इति । तन्न । शैवसांख्य-बौद्धार्हतादिस्मृतिषु शिवादेरेव सर्वकर्तृत्वादिमहिम्नो वर्णनेन तद्विरोधात् । न च तासामप्रामाण्यम् । सर्वज्ञशिवादिप्रत्यक्षमूलत्वेन तदयोगादित्याशंक्य तन्निरासाय प्राप्तं - स्मृत्यनवकाशेत्यादि-सूत्रत्रयम् । तदर्थं भाषते -

श्रौतस्मृतिविरुद्धत्वात् स्मृतयो न गुणान् हरेः ।

निषेद्धुं शक्नुयुरिति ।

४. श्रौतीभिः श्रुतिसंवादिनीभिः पाञ्चरात्रादिभिः स्मृतिभिर् विरुद्धत्वाद् विशेषेण रुद्धत्वाद् बाधितत्वादिति यावत् । शैवादिस्मृतयो हरेर्गुणान् निषेद्धुं न शक्नुयुः । तद्भावबोधनाक्षमा इत्यर्थः । सर्वज्ञ तमविष्णुप्रत्यक्षमूलत्वात् श्रुतिसंवादाच्च वैष्णव-स्मृतीनां प्राबल्यमिति भावः । न चाप्तोक्तानां शैवादिस्मृतीनाम् अप्रामाण्यायोगादनवकाशत्वमित्यतो न निषेधेयुरित्यनुक्तवा न शक्नुयुरित्युक्तम् । तदुक्तसाधनानुष्ठानेऽपि योग्यफलानुपलब्धेर् अलब्धप्रामाण्यानामेतन्निषेधे शक्तयभावादित्यर्थः । शिवादेः सर्वज्ञ-त्वेऽप्ययोग्यजनप्रतारणार्थं कृतत्वेन आप्तोक्तत्वस्यैव तासामभावाद् अप्रामाण्यस्यैवोपपत्तेरिति भावः ॥१॥

५. ननु फलविसंवादेनाप्रामाण्ये शैवादिस्मृतिवदेव श्रुति-श्रौतस्मृतीनामपि तथात्वं स्यात् । वेदादिष्वपि फलविसंवादस्य बहुलमुपलंभादित्यतः प्राप्तं - न विलक्षणत्वादस्येत्यादिसूत्र-द्वयम् । तदर्थः - वेदा नित्यत्वान्मानमुत्तममिति ।

६. श्रौतस्मृतय इति विभागविपरिणामाभ्यामनुवर्त्यम् । वेदाः श्रौतस्मृतयश्च उत्तमं प्रमाणं कुत इत्यतः श्रौतस्मृतिप्रामाण्यस्य

श्रुतिप्रामाण्यायत्तत्वाद् वेदप्रामाण्ये हेतुमाह - नित्यत्वादिति । वेदानामिति योग्यतयाऽन्वेति । अपौरुषेयत्वादित्यर्थः । अप्रामाण्यस्य दोषैकहेतुत्वाद् वाक्ये च दोषाणां स्वतन्त्रपुरुष-दोषनिमित्तत्वाद् वेदे च अभिनवानुपूर्वीरचयितृपुरुषस्याभावेन तद्दोषनिबन्धनदोषाणामभावनियमादिति भावः ।

७. नित्यत्वं च ‘वाचा विरूपनित्यया’, नित्या वेदाः समस्ताश्च’ इत्यादिश्रुतिस्मृतिसिद्धत्वान्नासिद्धमिति भावः । अत्र वेदस्य नित्यत्वं नाम सजातीयानुपूर्वीकत्वम् । न वर्णवत् कूठस्थनित्यत्वमिति ध्येयम् । ‘न हि वयं वेदस्य कूटस्थनित्यतां ब्रूमः’ इति, ‘क्रमस्य कृतकत्वेऽपि’ इत्यादितत्वनिर्णयटीकोक्तेः । यत्तु ‘नित्या वेदाः पुराणाद्याः कालः प्रकृतिरेव च । नित्यानित्यं’ इत्यादितत्वसंख्यानटीकायां ‘नित्यत्वं नाम कूटस्थतया आद्यन्त-शून्यत्वं’ इति वचनं तत्तु सर्वज्ञेश्वरबुद्धिक्रममपेक्ष्य, नत्वस्मदादि-प्रमोत्पादकक्रममपेक्ष्य । ‘सर्वज्ञत्वादीश्वरस्य तद्बुद्धौ सर्वदा प्रतीयमानत्वात्’ इति तत्वनिर्णयोक्तेः ।

८. ननु माऽस्त्वप्रामाण्यं वेदस्य । तद्धेतुदोषाणाम् अभावात् । प्रामाण्यं कुतः । तस्याप्तोक्तत्वादिगुणहतुकत्वादित्यतोऽपि - नित्यत्वादिति । सहजत्वादित्यर्थः । मानत्वस्येति योग्यतयाऽन्वेति । वेदप्रामाण्यं हि यथार्थज्ञानजननशक्तिः । सा च मानत्वस्य प्रमाजननसामर्ध्यस्य नित्यत्वात् स्वाभाविकत्वात् । गुणान-पेक्षत्वादिति यावत् । वेदा उत्तमं मानमित्यर्थः ।

९. ज्ञानजनकत्वमेवासिद्धमित्यतः श्रौतेति प्रस्तावात् श्रुतय इति वाच्ये वेदा इत्युक्तिः ‘वेदा ह्येवैनं वेदयन्ति तस्मादाहुर्वेदाः’ इत्यादेर् विद्धात्वर्थज्ञानजनकत्वद्योतनाय । तथा च बोधकत्वाद् दोषाभावेन विपरीतबोधकत्वाभावाद् वेदा उत्तमं मानमित्यर्थः ।

१०. उक्तं च जैमिनिसूत्रे ‘औत्पत्तिकस्तु शब्दस्यार्थेन संबंधस्तस्य ज्ञानमुपदेशो व्यतिरेकश्चार्थेनोपलब्धे तत्प्रामाण्यं’ इत्यादि । वेदा इत्युक्तया ‘वेदा ह्येवैनं’ इति श्रुतिसूचनेन मानान्तरसंवादान-पेक्षमेव वेदप्रामाण्यमिति सूचितम् ।

एवं च सति प्रामाण्ये विसंवादः कर्तृवैगुण्यादिकृत इति कल्प्यम् अधिकारिणां फलोपलंभादिति भावेनोत्तममित्युक्तम् ॥ २ ॥

११. नन्वथापि ‘अतोऽनन्तगुण इत्ययुक्तम् । ‘आपोब्रुवन्’ ‘मृदब्रवीत्’, ‘ता आप ऐक्षन्त’ इत्यादिवेदवचसो ऽबादिकं न वक्तृ जडत्वाद् घटवदित्यादियुक्तिविरुद्धत्वेन अमानत्वे तत्सामान्यादितरेषु तथात्वमिति जैमिनिन्यायेन सर्ववेदवचसि प्रामाण्येऽनाश्वासादित्यतः प्राप्तम् - अभिमानिव्यपदेशस्त्विति योगद्वयम् । तदर्थः - देवतावचनादापो वदन्तीत्यादिकं वचः । नायुक्तवादीति ।

१२. आपो वदन्तीत्यर्थानुवादः । शाखान्तरवाक्यं वा । ‘आपोऽबुवन्’ इत्यादिकं वचः न युक्तिविरुद्धार्थवादी । कुतः । देवतावचनात् । देवताकर्तृकवचनादित्यर्थः । उपलक्षणमेतत् । ईक्षणादेर् देवताकर्तृकत्वादित्यर्थः ।

१३. तदेव कुतः । देवतावचनात् । अबादिशब्दैर् अबाद्य-भिमानिचेतनरूपदेवतानामभिधानादित्यर्थः । ननु कथं युक्तिविरोध-मात्रेण अबादिपदनाम् अमुख्यार्थान्तरग्रहणम् । ‘प्राबल्यमागमस्यैव जात्या तेषु त्रिपु स्मृतम्’ इत्युक्तेरित्यतोऽबादिजडादप्यभिमानि-चेतने तच्छब्दानां मुख्यत्वमिति सूचनाय वचनादित्यभिधावृत्तिरुक्ता । तत्राबादिशब्दाप्रवृत्तिनिमित्ताप्त्वादिकं प्रति स्वातन्त्र्यरूपतदधीनत्व सूत्रोक्तन्यायस्मारणाय स्वामिवाचिदेवतापदप्रयोगः । अन्यथा चेतनेत्येव ब्रूयात् ।

१४. ननु देवता नास्त्येव । मानाभावात् । शरीरेन्द्रियादि-मत्त्वे चोपलंभापत्तेः । अन्तर्धानशक्तौ च न मानमित्यनुपपत्ति-निरासायापि देवतावचनादिति । ‘पृथिव्याद्यभिमानिन्यो देवताः प्रथितौजस’ इत्यादितादृशदेवताप्रतिपादकागमरूपवचनादित्यर्थः । तथा च देवता तद्विग्रहतदन्तर्धानाभिमन्यमानव्यापकत्वादेः सिद्ध-त्वान्न कोऽपि दोप इति ॥ ३ ॥

१५. नन्वथापि न सर्वकर्तृत्वाद्यनन्तगुणो हरिरिति युक्तम् । सर्वे भावाः प्रलयेऽसन्तो भावत्वात् कार्यवदिति युक्त्या लये भावमात्रासिद्धौ कार्यस्य कर्त्रुपादानपूर्वकत्वनियमयुक्त्या ‘असदे-वेदमग्रे’, ‘स यद्यदेव तन्मनोऽकुरुत’ इत्यादिश्रुत्युपसर्जनतया कारणत्वेनोपेतस्य लयवर्तिविश्वप्रागभावस्य कर्तृत्वसाधनेन तद्विरोधा-दनन्यगत्या तस्यैवोषादानत्वात् । न च जडस्य कर्तृत्वायोगः । वृक्षेण स्थीयत इत्यादौ कर्तृवाचितृतीयादर्शनात् । न चाभावस्य भावोपादानत्वायोगः । नीरूपस्य वायो रूपयुक्ताग्न्युपादानत्व-वदुपपत्तेः । कुत एवेश्वरः कुतस्तरां तस्य सर्वकर्तृत्वं, कुतस्तमाम् अनन्तगुणता तस्येत्यतः प्राप्तं - असदिति चेदित्यादिसूत्रषट्कम् । तदर्थो ऽसन्नैवकारणं दृश्यते क्कचिदित्यादि ।

१६. अत्रासच्छब्देन लयवर्तिविश्वप्रागभाव उच्यते । कारण-शब्दः कर्तृवचनः । अभावो नैव कर्ता कुत इत्यतोऽपि - असदिति । हेतुगर्भमिदम् । अभावत्वान् निषेधैकस्वरूपत्वात् । तावता कुतो कर्तृतेत्यतोऽपि - असन्नेव कारणं दृश्यते क्कचिदिति । अभावः कर्ता क्कापि नोपलभ्यत इति व्यभिचारा-भावोक्त्या योऽभावः सोऽकर्ता इति व्याप्तिलाभात्तद्बलादिति भावः । तृतीयायोगित्वरूपकर्तृत्वदृष्टावपि हरावभिमतस्य बुद्धिपूर्वकृति-मत्त्वरूपकर्तृत्वस्य क्कचिदभावेऽनुपलंभादिति भावः ।

ननु लोकेऽदृष्टमपि अस्तु विश्वप्रागभावस्य उक्तदिशा कर्तृत्वमुपादानत्वं च । तथा चाप्रयोजको हेतुरित्यतोऽपि असदिति । असदेवेत्येवकारान्वयः । यद्यसद् अभावः कर्तृ उपादानकारणं तर्हि क्कचित्प्रलये असदेव स्यादिति शेषः । अभावमात्रावशेषः स्यात् । कार्यनाशे उपादानकारणावशेषनियमात् । नेदमनिष्टमित्यतोऽपि - न दृश्यते क्कचिदिति । क्कापि प्रमाणे लयेऽभावमात्रावशेषस्या-दर्शनादित्यर्थः । भावत्वं तु लयरूपे काले व्यभिचारि । श्रुतिगतिस्तु वक्ष्यते । तथा चाप्रामाणिकस्वीकाररूपत्वादनिष्टमेवेति नाप्रयोजको हेतुरिति भावः ।

किञ्च प्रामाणिकपरित्यागरूपत्वाच्चेदमनिष्टम् इत्यप्याह - असदित्यादिना । कारणं क्कचित् प्रलये असन्नैव अभावो नैव । किन्तु भाव एव । कुतः । दृश्यते क्कचित् । अनुमानरूपे प्रमाणे तथोपलंभादित्यर्थः । विमतोत्पत्तिर् भावाधीना उत्पत्तित्वाद् घटोत्पत्तिवत् । विमतो विनाशः सशेषः नाशत्वाद् घटनाशवद् इत्यनुमानेन लये भावकारणसिद्धेरिति भावः ।

१७. नन्वभावस्य निषेधैकस्वरूपत्वेन विवक्षितकर्तृत्वायोगेऽपि घटादौ कर्तृत्वेन दृष्टस्य जीवस्यैव लाघवयुक्त्या विश्वकर्तृत्वमप्यस्तु । तथा प्रधानस्य विश्वोपादानस्य वाऽस्तु कर्तृत्वं लाघवात् । अकारणकमेवोत्पद्यतां जगदुक्तयुक्तेः । न च युक्तिरप्रयोजिका । ‘जीवाद्भवन्ति भूतानि’, ‘प्रधानादिदमुत्पन्नं’, ‘अकस्माद्धीदमा-विरासीत्’ इत्यादिश्रुतिमूलत्वादित्यतो ऽमूषां पूर्वोक्तश्रुतेश्च अन्यथासिद्धिम् एतेनेति षष्ठगुणसूत्रस्मारितामाह

असज्जीवप्रधानादिशब्दा बह्मैव नापरम् ।

वदन्ति कारणत्वेन क्कापीति ।

‘एतेन सर्वे व्याख्याताः’ इत्यत्रोक्तन्यायेनेति भावः । तथा च युक्तिर्निर्मूलत्वाद् अप्रयोजिकैवेति भावः ।

यद्वा ‘असन्नैव कारणं’ इत्यत्र असत्पदोद्धारेण जीवपदावापेन जीवः क्कापि कारणं नैव दृश्यते । येन लाघवावतारः स्यादिति व्याख्येयम् । जीवस्य सुखदुःखादौ स्वतन्त्रकर्तृत्वाभावदर्शनेन घटादावपि तथाऽनुमानादिति भावः ॥ ४ ॥

१८. नन्वथापि अनन्तगुणो हरिरित्यसाधु । अल्पगुण-जीवाभिन्नत्वाज् जीववदिति युक्तिविरुद्धत्वात् । न चासिद्धिः । ‘परेऽव्यये सर्व एकीभवन्ति’ इति श्रुतिसिद्धत्वात् । श्रौतैक्यस्य च ब्रह्मधर्मत्यागेन तस्य जीवसालक्षण्येन वा, जीवधर्मत्यागेन तस्य ब्रह्मसालक्षण्येन वा, उभयधर्मत्यागेन चिन्मात्रेण वा निर्वाह्यत्वादि-त्यतः प्राप्तम् - भोक्त्रापत्तेरविभागश्चेत् स्याल्लोकवदिति । तदर्थः - पूर्णगुणो हरिरिति ।

१९. निर्दोषश्रुतिसाक्षिभ्यां प्रमितेशजीवधर्मत्यागायोगेन ऐक्यस्य बाधिततया हेतोरसिद्धिः । श्रौतैक्योक्तिस्तु उदके उदकान्त-रस्यैक्योक्तिवत् स्थानैक्यादिना गौणी नेयेति भावः ॥ ५ ॥

२०. नन्वथापि न सर्वकर्तृत्वाद्यनन्तगुणो हरिरिति साधु । विमता सृष्टिः, कर्त्रन्यस्वतन्त्रसाधनसाध्या, सृष्टित्वात् पटसृष्टिवदि-त्यनेकस्य स्वातन्त्र्यसाधकयुक्तिविरोधेन ईशस्यैव स्वातन्त्र्यबोधक-वेदस्याप्रामाण्यादित्यतः प्राप्तं - तदनन्यत्वमारंमणशब्दादिभ्य इत्यादियोगसप्तकम् । तदर्थः स्वातन्त्र्यादिति ।

२१. हरेरिति विपरिणामेनान्वयः । ‘नायुक्तं तद्वदेत् श्रुतिः’ इति चेहाप्यन्वेति । हरेरेव स्वातन्त्र्यादन्यस्य अस्वातन्त्र्याद् युक्तिविरुद्धवादिनी श्रुतिर्न भवति । येनोक्तदोषः स्यादित्यर्थः । कुतो हरेरेव स्वातन्त्र्यमित्यतोऽपि - नायुक्तमित्यादि । तत् हरेरेव स्वातन्त्र्यम् अन्यस्यास्वान्त्र्यमित्येतत् ‘किं स्विदासीदधिष्ठानभारंभणं नासदासीन्नोसदासीत्तदानीं नासीद्रजो नो व्योम’ इत्यादि-साधनान्तरस्वातन्त्र्यनिराकरणपरा श्रुतिर्वदेत् । तथाऽयुक्तं न युक्तिशून्यं न । सर्वस्य तत्तन्त्रत्वात् साधनसत्ताप्रदत्वाद् इत्यादि-युक्तिसिद्धं च यतोऽत इति योज्यम् ।

२२. स्वरूपनिराकरणपरेयं कुतो नेत्यतः - अयुक्तं तदिति । तत् साधनस्वरूपनिराकरणमयुक्तमित्यर्थः । कुत इत्यतोऽपि - नायुक्तं तद्वदेत् श्रुतिरिति । तत् साधनजातं श्रुतिर्वदेत् प्रतिपादयति । तदयुक्तं न । विमता सृष्टिः, कर्त्रन्यसाधनसाध्या, सृष्टित्वात् पटसृष्टिवदिति युक्तिसिद्धं च यतोऽत इति योज्यम् । ‘अद्भ्यः संभूतः पृथिव्यै रसाच्च’ इति, ‘तम आसीत्’ इति, ‘अद्भ्यः संभूतो हिरण्यगर्भ इत्यष्टौ’ इत्यादिश्रुत्यादौ साधनान्तर-सत्वोक्त्यान्यथाऽनुपपत्तेः स्वातन्त्र्यरूपधर्मान्तरेण निषेधो न स्वरूपेणेति भावः । तथा ‘तद्यदासीत्तदावृतमासीत् तस्माद्धान्यन्न परः किञ्च नास’ इत्यादिका श्रुतिस् तत् हरिस्वातन्त्र्यादि स्पष्टं वदेत् । अतश्चेति च योज्यम् । अप्रामाणिकत्वाच्च साधनान्तरस्वातन्त्र्यं नोपेयमित्याह - नायुक्तं तद्वदेच्छतिरिति । तत् साधनान्तर-स्वातन्त्र्यम् अयुक्तं युक्तिशून्यं श्रुतिर्न वदेत् । श्रुत्यसिद्धं चेत्यर्थः । प्रत्यक्षं तु तत्र नैव योज्यम् । अतः प्रमाणैरनुपलंभान्न साधनान्तर-स्वातन्त्र्यमिति भावः । विमता सृष्टिः, कर्त्रन्यस्वतन्त्रसाधनसाध्ये-त्यादियुक्तिस्तुप्रागुक्तश्रुत्यादिना बाधिता । साधनसत्त्वश्रुतिस्तु परतन्त्रसाधनपरेति भावः ।

२३. नन्वेवं हरेरेव स्वातन्त्र्ये स्वरूपसामर्थ्येनैव सर्व-सृष्ट्याद्युपपत्तौ साधनान्तरोपादानमपि तस्य न स्यादित्यतोऽपि - नायुक्तं तदित्यादि । तत् साधनान्तरोपादानं स्वतन्त्र्स्यापि हरेरयुक्तं न । लीलयोपपत्तेरिति भावः । गमनशक्तस्य पुंसो लीलया दण्डमालंब्य गच्छतो पङ्गुत्ववदैश्वर्याविरोधात् । लीलया तूपादानमिति कुतः । अशक्तस्यैव कुतो नेत्यत आह - तद्वदेच्छतिरिति । लीलयैव साधनान्तरोपादानमित्येतत्

‘शक्तोऽपि ह्यन्यथा कर्तुं स्वेच्छानियमतो हरिः ।

कारणैर्नियतैरेव करोतीदं’

इत्याद्यनुभाष्योक्तश्रुतिर्वदेद्यतोऽत इत्यर्थ इत्याद्यूह्यम् ॥ ६ ॥

२४. नन्वथापि न हरिरेव स्रप्टृत्वाद्यनन्तगुण इति युक्तम् । जीवो महदादिविश्वकर्ता चेतनत्वाद् ईशवाद्यङ्गीकृतेशवद् इत्यादियुक्तया ‘जीवाद्भवन्ति भूतानि’ इत्यादिश्रुत्यनुभवसंवादिन्या जीवकर्तृत्व-साधिन्या विरुद्धत्वेन ईशस्रष्टृत्वश्रुतेरमानत्वादित्यतः प्राप्तं - इतर-व्यपदेशादित्यादिसूत्रषट्कम् । तदर्थः - सर्वकर्तृत्वान्नायुक्तं तद्वदेच्छतिरिति ।

२५. हरेरित्यस्ति । हरेरेव सर्वकर्तृत्वान् नोक्तयुक्तिविरुद्धवादिनी श्रुतिरित्यर्थः । कुत एवं, जीवकर्तृत्वमेव कुतो नेत्यतोऽपि - अयुक्तं तदिति । तच्च जीवकर्तृत्वमयुक्तं युक्तिशून्यम् । तथा हिताकरणा-हितकरणकृत्स्नप्रसक्तयादियुक्तिविरुद्धं च यतोऽत इति । चेतनत्वं त्वप्रयोजकमिति भावः । श्रुत्यादिमूलं कथमेवमित्यतोऽपि श्रुतिस् तज्जीवकर्तृत्वं न वदेदिति योज्यम् । पूर्वोक्तदिशा ब्रह्मपरत्वात् । स्वतन्त्रकर्तृत्वानुभवस्तु अस्वातन्त्र्यानुभवबाधित इति भावः ॥ ७ ॥

२६. ननु जीव इवेशेऽपि कृत्स्नप्रसक्तयादियुक्तिविरोध-दोषसाम्यात् हस्तादिकरणशून्यत्वाच्च तस्यापि स्रष्टृत्वाद्यनन्तगुणता न युक्तेत्यतः प्राप्तं - श्रुतेस्तु शब्दमूलत्वादित्यादिसूत्रपञ्चकम् । तदर्थः - नायुक्तं तद्वदेदित्यादि ।

२७. तत् हरेः स्रष्टृत्वाद्यनन्तगुणत्वम् अयुक्तं कृत्स्नप्रसक्त्यादि-युक्तिविरुद्धं न । कुतः । तद् लोके विरुद्धधर्माणाम् ईशेऽविरुद्धत्वं ‘योऽसौ विरुद्धोऽविरुद्धः’ इत्यादिश्रुतिस् तथा तद् अप्राकृत-हस्तपाण्यादिमत्त्वं वा ‘अपाणिपादो जवनो गृहीता’ इत्यादिश्रुतिर् वदेद्यतोऽत इति । ननु श्रुत्युक्तत्वेऽपि कथं युक्तिविरुद्ध-मुपेयमित्यतोऽपि नायुक्तं तदिति । तत् प्रागुक्तं युक्तिविरुद्धं न । यतस् तत् प्रकृतं ब्रह्म अयुक्तं युक्त्ययोग्यम् । न हि युक्त्यगम्यस्ये युक्तिविरोध इति भावः ।

२८. कुत एतत् । यन् मुक्तगम्यत्वं ‘औपनिषदः पुरुषः’ इत्यादिश्रुतिर्वदेद्यतोऽत इति । किञ्च तद्बह्म नायुक्तं सर्वविरोध-शामकानन्तशक्तियुक्तमेव । ‘विचित्रशक्तिः पुरुषः पुराणः’, ‘न चान्येषां शक्तयः’ इत्यादिश्रुतिर्वदेत् । जीवं तु नैवं यतोऽत इति ॥८॥

२९. नन्वधापि न स्रष्टृत्वाद्यनन्तगुणत्वं हरेः साधु । स्रष्टृत्वादेः फलवत्त्वेऽपूर्णतापत्तेः । असति च फले प्रेक्षावच्वाभावापत्तेरित्यादि-युक्तिविरोधादित्यतः प्राप्तं - न प्रयोजनवत्त्वादिसूत्रदूयम् । तदर्थः - नायुक्तमित्यादि ।

३०. तत् स्रष्टृत्वाद्यनन्तगुणत्वम् अयुक्तम् उक्तरीत्या फलमुखयुक्ति-विरुद्धं न । कुतस् तत् स्रष्टृत्वादिसाध्यफलम् अनपेक्ष्यैव स्रष्टृत्वादिगुण-वत्त्वं केवलं लीलयैवेति ‘देवस्यैष स्वभावोऽयमाप्तकामस्य का स्पृहा’ इत्यादिश्रुतिर् वदेद्यतोऽन इत्यादि योज्यम् । लोके मत्तस्य नृत्तगानादिवत् पूर्णस्यापि हरेर्लीलारूपतया स्रष्टृत्वोपपत्तेरिति भावः । श्रुतौ ‘एष’ इत्यस्येच्छारूपः सृष्ट्यादिव्यापार इत्यर्थः ॥ ९ ॥

३१. नन्वथापि न स्रष्टृत्वाद्यनन्तगुणत्वं हरेः साधु । निर्निमित्तं प्राणिनां विभागेन सुखदुःखादिदाने वैषम्यस्य नैर्द्यृण्यस्य चापत्तेरित्यतः प्राप्तं - वैषम्यनैर्घृण्ये न सापेक्षत्वादित्यादि-सूत्रत्रयम् । तदर्थः - नायुक्तं तदित्यादि ।

३२. तत् स्रष्टृत्वाद्यनन्तगुणत्वं नायुक्तं प्रागुक्तयुक्तिविरुद्धं न भवति । कुतः । तत् स्रष्टृत्वादिकं ‘पुण्येन पुण्यं लोकं नयति । पापेन पापं’ इत्यादिका श्रुतिः कर्मसापेक्षं वदेद्यतोऽत इति योज्यम् । अनादितत्तदीयकर्मापेक्षया सुखादिदानान्न वैषम्यादियुक्तिविरोध इति भावः । नन्वेवं कर्मणोऽस्वातन्त्र्ये पुनर्वैषम्यद्यापत्तिः । स्वातन्त्र्ये तु हरेः सर्वस्वातन्त्र्यादिगुणहानिरित्यतोऽपि - नायुक्तं तदित्यादि । तत् हरेः स्रष्टृत्वस्वातन्त्र्यादिगुणवत्त्वम् उक्तयुक्तिविरुद्ध न । कुतः । तत् स्वाधीनकर्मापेक्षया फलदानं ‘स कारयेत् पुण्यमथापि पापं न तावता दोषवानीशिताऽपि’ इत्यादिका श्रतिरदोषं वदेद्यतोऽत इति योज्यम् । तत्तदीयानादिपूर्वपूर्वपुण्यादिकम् अपेक्ष्य आत्मना तैस्तैः कारितोत्तर-पुण्यादिकमपेक्ष्य सुखदुःखादिफलदानेन प्राप्तवैषम्यादेरदोषत्वस्य श्रुतावुक्तत्वाद् वेदाप्रामाण्यकारणत्वाभावान्न कोऽपि दोष इति भावः ॥ १० ॥

३३. नन्वथाप्यनन्तगुणो हरिरित्यसाधु । हरिर् नानन्तगुणश् चेतनत्वाच् चैत्रवत् । दोषवान् गुणवत्त्वाच् चैत्रवदित्यादियुक्ति-विरुद्धत्वादित्यतः प्राप्तं - सर्वधर्मोपपत्तेश्चेति । तदर्थः - नायुक्तं तदित्यादि ।

३४. तत् हरेरनन्तगुणत्वादिकं नायुक्तं युक्तिविरुद्धं न । कुतः । तत् हरेर् निर्दोषाशेषसद्गुणत्वं ‘गुणाः श्रुताः’ इत्यादिका श्रुतिर् वदेद्यतोऽत इति । तथा नायुक्तं तद् उक्तं प्रमेयं युक्तिहीनं न । किंतु, हरिः प्राप्तानन्तगुणस् तत्प्रेप्सुत्वे सति तत्र शक्तत्वात् । हरिः सदा त्यक्ताशेषदोषस् तज्जिहासुत्वे सति तत्र शक्तत्वात्, सामान्यव्याप्त्या चैत्रवदित्यादियुक्तियुक्तमेव यतोऽत इति । प्राचीनयुक्तिस्तु उक्तश्रुतियुक्तिबाधितेति भावः ।

३५. पादार्थम् उपसंहरति - नायुक्तमित्यादि । तत् तस्मात् पूर्ववाद्युक्तयुक्तीनां सिद्धान्त्युक्तश्रुतियुक्तिबाधितत्वाद्भगवतः सर्व-कर्तृत्वाद्यनन्तगुणवत्त्वबोधिका ‘यतो वा इमानि भूतानि जायन्ते’ इत्यादि श्रुतिर् न युक्तिविरुद्धं वदेदित्यर्थः । श्रुतिरित्येकवचनम् अर्थैक्याभिप्रायेण । ‘पुनस्तस्यार्थवित्तये चकार ब्रह्मसूत्राणि’ इत्यादिवदिति ॥ ११ ॥

**इति श्रीमदानन्दतीर्थभगवत्पादाचार्यविरचितस्य ब्रह्मसूत्राणुभाष्यस्य**

**विवृतौ राघवेन्द्रयतिकृतायां तत्वमञ्जर्याख्यायां**

**द्वितीयाध्यायस्य प्रथमः पादः ॥ ४ ॥**

------------------------------------------------------------------------

द्वितीयाध्यायस्य द्वितीयः पादः

**द्वितीयाध्यायस्य द्वितीयः पादः**

## **ब्रह्मसूत्राणुभाष्यम्**

***असज्जीवप्रधानादिशब्दा ब्रह्मैव नापरम्‌।***

***वदन्ति कारणत्वेन क्वापि पूर्णगुणो हरिः॥ ३॥***

***स्वातन्त्र्यात् सर्वकर्तृत्वान्नायुक्तं तद्वदेच्छ्रुतिः।***

***भ्रान्तिमूलतया सर्वसमयानामयुक्तितः॥४॥***

### **तत्वमञ्जरी**

३६. ननु श्रुतिर् नायुक्तवादिनीत्युक्तं, तथापि साङ्ख्यचार्वाक-वैशेषिकादिनानामतविरुद्धवादिनी विष्णुकर्तृत्वादिश्रुतिर् अप्रमाणं स्यादित्यतस्तेषां मतानाम् अप्रामाण्यं विवरीतुं द्वितीयः पादः प्राप्तः । तस्य भाष्यानुभाष्ययोर् विवृतत्वादिह सङ्क्षेपेणार्थमाह - भ्रान्ति-मूलतया सर्वसमयानामयुक्तितः । न तद्विरोधावचनं वैदिकं शंक्यतां व्रजेदिति ।

व्याससमयान्यसर्वसमयानां भ्रान्तिमूलतया भ्रान्तेर्हेतुत्वेन मिथ्याज्ञानजनकत्वेनेति यावत् । तदेव कुतः । भ्रान्तिमूलतया । भ्रान्तिरित्युपलक्षणम् । भ्रमप्रमादविप्रलिप्सादिपूर्वकत्वेन । तदेव कुतः । अयुक्तितः । युक्तिशून्यत्वात्, युक्तिविरुद्धत्वाच्चेत्यर्थः । अस्य सर्वस्य न्यायमुक्तावल्यादौ अस्मभिर्विवृतत्वान् नात्रैतत् । विव्रियते ।

‘अक्षपादकणादौ च साङ्ख्ययोगार्हतास्तथा ।

शिवशक्तिमहायानलोकायतपुरस्सराः । दुरागमाः’

इति बृहद्भाष्योक्तपाद्मस्मृत्यादौ स्पष्टमेव दुरागमत्वं तेषामिति ।

**इति श्रीमदानन्दतीर्थभगवत्पादाचार्यविरचितस्य ब्रह्मसूत्राणुभाष्यस्य**

**विवृतौ राघवेन्द्रयतिकृतायां तत्वमञ्जर्याख्यायां**

**द्धितीयाध्यायस्य द्धितीयः पादः ।**

------------------------------------------------------------------------

द्वितीयाध्यायस्य तृतीयः पादः

**द्वितीयाध्यायस्य तृतीयः पादः**

## **ब्रह्मसूत्राणुभाष्यम्**

***न तद्विरोधाद्वचनं वैदिकं शङ्क्यतां व्रजेत्‌।***

***आकाशादिसमस्तं च तज्जं तेनैव लीयते॥ ५ ॥***

***सोऽनुत्पत्तिलयः कर्ता जीवस् तद्वशगः सदा।***

***तदाभासो हरिः सर्वरूपेष्वपि समः सदा॥ .६॥***

### **तत्वमञ्जरी**

३७. नन्वेवमुक्तदिशा युक्तिसमयानामाभासत्वेन विष्णोरुक्त-स्रष्टृत्वादिगुणानां तद्विरुद्धत्वभावेऽपि अधिदैवाधिभूताद्यनादित्वा-वेदकश्रुतिविरुद्धत्वं स्यादित्यतः श्रुतिविरोधं परिहर्तुं तृतीयः पादः प्रवृत्तः । तदर्थोक्तिपरतया उक्ता गुणाश्चाविरुद्धा इत्यन्तिमार्धम् अत्राप्याकृष्य योज्यम् । तथा हि । पूर्वाध्याये अशेषसमन्वयेनोक्ता हरेः स्रष्टृत्वादयः सर्वशः सर्वे गुणा वेदेनाविरुद्धा उक्ताः सूत्रकृता प्रतिपादिता इत्यर्थः । हरेः स्रष्टृत्वादिगुणवत्त्वे आकाशाद्यनुत्पत्ति-श्रुत्यविरोधं वक्तयस्मिन् पाद इति यावत् ।

३८. ननु श्रुतिसमन्वयेन विष्णुरेव सर्वकर्तृत्वाद्यनन्तगुण इति समन्वयाध्यायोक्तमयुक्तम् । ‘अनादिर्वा अयमाकाशः’ ‘वायुर्वा व नित्यः’, ‘नित्यो नित्यानां’ इत्यादिना आकाशवायुजीवानु-त्पत्तिबोधकवेदेन तथा ‘वायोरग्निः । अग्नेरापः’ इत्यादिना अग्न्यादेः स्वातन्त्र्येण वाय्वाद्यभिमानिचैतन्यकर्तृत्वबोधकेन, स्वातंत्र्येण वाय्वादिजडोपादानकत्वबोधकेन च वेदवाक्येन विरुद्धत्वादित्यतः प्राप्तानि - न वियदश्रुतेरिति, एतेन मातरिश्वेति, ज्ञोत एवेति, तेजोतस्तथा ह्याहेति, आप इति च पञ्चाधिकरणानि । तेषामर्थमाह - आकाशादि समस्तं च तज्जं तेनैवेति ।

३९. अत्राकाशपदेन अवकाशभूताकाशयोस् तदभिमानिचि-त्प्रकृतिविघ्नोशयोर् ग्रहः । आदिपदेन च वायुतेजःप्रभृतिभूततदभि-मानिदेवानां तथा सौत्रवियत्पदोपलक्षितस्य प्रकृतिजीवकालमहदहं-मनोबुद्ध्यादेस् तदभिमानिनश्च ग्रहः । एवं च आकाशाद्यधिभूतम् अधिदैवं च समस्तं तज्जं, तस्मात्पूर्वप्रकृतहरेः सकाशाज् जातम् । पराधीनविशेषावापप्तिरूपजन्मवदित्यर्थः । अत्र तज्जमित्यत्र जं जन्मवदित्यनेन वियदित्यादिनयत्रयार्थोक्तया आद्यशङ्का, तस्मात् हरेर् जातं तज्जमित्यनेन तेजोऽत इत्याद्यधिकरणद्वयार्थोक्तया अन्त्यशङ्का च निरस्ता । वियत्यविवादात् । तेजःप्रभृतेरतिव्यवहितस्य आत्मसंभूतत्वे किञ्चिद्व्यवहितवायोर् आत्मजत्वस्य संभूतिवाक्ये कैमुत्यलब्धतया सूत्रकृता तेजःप्रभृतेरेवोक्तावपि कैमुत्यमननुसृत्य भाष्यकृता ‘आकाशादिसमस्तं च तज्जं’ इत्युक्तम् । केन हेतुना समस्तं जन्मवदिति तज्जमिति च ज्ञायत इत्यतस् तेनैवेति वैदिकं वचनम् इत्येतत्परामृश्यते ।’ ‘आत्मन आकाशः संभूतः’, ‘इदं सर्वम-सृजत’, ‘आत्मा वा इदमेकमग्रे’ इत्यादिवैदिकवचनेनैव तथा ‘‘ते वै एते चिदात्मानो व्युच्चरन्ति’, ‘एतस्माज्जायते प्राणो मनः सर्वेन्द्रियाणि च’, ‘खं वायुर्ज्येतिरापः पृथिवी’, ‘तत्तेजोऽसृजत’ इत्यादिना च जन्मवत्त्वं तज्जातत्वं च ज्ञायत इत्यर्थः । अत एवोत्पत्तिवचनबाहुल्याद् आकाशाद्यनुत्पत्तिवचनानि स्वरूपोत्पत्य-भावादिपरतया गौणार्थानि नेयानीति न तद्विरोध इति भावः ।

४०. नन्वेवमपि ‘वायोरग्निः’ इत्याद्यन्यजातत्ववचनविरोध इत्यतोऽपि - तेनैवेति । आकाशादेः परामर्शः । करणे तृतीया । तेनैवाकाशादिनैव द्वाररूपसाधनेन तज्जं, न तु द्वारकरण-मनपेक्ष्येत्येवार्थः । अन्यजातत्वश्रुतिर् द्वारकारणपरेत्युक्तं भवति । अत्रैवकारप्रयोगेन इदं चोद्यं निरस्तम् । तेन विनापि कर्तुं शक्तस्य द्वारवैय्यर्थ्यमिति । शक्तस्यापि लीलया तेनैव श्रौतद्वारेण समस्तस्य जननादिति ।

४१. अत्र ‘ज्ञोऽत एव’ इत्यस्यापादसमाप्तिक्रियमाण-जीवविचारसङ्गततया व्यवहितत्वेऽपि तस्य ‘एतेन मातरिश्वा’ इत्यस्य च विशेषशङ्कानिवर्तनेन वियन्नयोक्तसर्वजन्मरूपार्थसमर्थन-मात्रपरत्वात्, ‘तेजोऽतः’, ‘आप’ इत्यनयोरपि अन्योपलक्षणतया कैमुत्येन वा सर्वस्य तज्जत्वोक्तिपरत्वं च द्योतयितुं नयपञ्चकस्यार्थं ‘आकाशादिसमस्तं च तज्जं तेनैव’ इति सङ्क्षिप्याभाषत इति ।

४२. यत्तु हरेः साक्षादन्यद्वारा च सर्वसष्टृत्वमुक्तं, तदयुक्तम् । तस्य पृथिवीसृष्टौ ‘अद्भ्यः पृथिवी’ इति ह्यपां द्वारत्वश्रुतेः ‘ता आप ऐक्षन्त’, ‘ता अन्नमसृजन्त’ इत्यपाम् अन्नद्वारत्वश्रुत्या विरूद्धत्वेन तुल्यबलतया द्वयोरपि द्वारश्रुत्योरप्रामाण्यादित्यतः प्राप्तं-पृथिव्यधिकाररूपशब्दान्तरादिभ्य इति सूत्रम् । तस्याप्यर्थः - आकाशादि समस्तं चेत्यादि ।

४३. तेनैवाकाशादिना ‘आकाशाद्वायुर् वायोरग्निर् अग्नेरापो ऽद्भ्यः पृथिवी’ इत्यादिश्रुत्युक्तद्वारभूतसाधनेनैव तज्जमित्युक्तया संगृहीतो ध्येयः । ‘ता अन्नमसृजन्त’ इति श्रुत्यन्तरस्थान्नशब्दस्य पृथिव्यर्थत्वेनाविरोधादिति भावः । केन हेतुनाऽन्नश्रुतेः पृथिव्यर्थत्वं ज्ञायत इत्यतोऽपि - तेनैवेति । ‘आपश्च पृथिवी चान्नं’ ‘पृथिवीं वा अन्नम्’ इत्यादिवैदिकवचनेनैवेत्यर्थः ।

४४. ननु न हरेः सृष्ट्यादिकर्तृत्वं युक्तम् । ‘रुद्रो मा विशान्तकः’ इत्यत्र श्रुतौ अन्तकपदेन रुद्रस्य संहर्तृत्वोक्तया तद्विरोधादित्यतः प्राप्तम् - तदभिध्यानादेव तु तल्लिङ्गात्स इति सूत्रम् । तदर्थं भाषते - लीयत इति ।

४५. तेनैवेति, आकाशादिसमस्तं’ इति च वर्तत । आकाश-वायुतेजःप्रभृत्यधिदैवाधिभूतान्तं समस्तमपि तेनैव प्रस्तुतहरिणैव लीयते । न तु रुद्रेणेत्यर्थः । केन मानेन ज्ञेयमित्यत आह - तेनै-वेति । ‘यमप्येति भुवनं साम्पराये स नो हरिर्घृतमिहायुषेत्तु देवः’, ‘य इदं विलापयति स हरिः’, ‘स्रष्टा पाता च संहर्ता स एको हरिः’ इत्यादिवैदिकवचनेनैवेत्यर्थः । अन्तकश्रुतेः का गतिरित्यतोऽपि - तेनैवेति । रुद्रेणैव द्वारसाधनेन भगवता कर्त्रा लीयत इत्यर्थः । द्वारपरा सा श्रुतिरिति भावः । अस्यां योजनायां समस्तपदं संभावितसर्वपरम् । केनैवं ज्ञायत इत्यतोऽपि - तेनैवेति । ‘स रुद्रेण विलापयति’, ‘स्रृष्टृत्वादिकमन्येषां दारुयोषावन् निमित्तमात्रमीशस्य’ इत्यादिवैदिकवचनेनेत्यर्थः ।

४६. यत्तु क्रमाद्विलीयत इत्यादिश्रुत्या लोकानुसारित्वयुक्तया चोत्पत्तिक्रमेणैव विलीयत इति प्राप्ते ‘व्युत्क्रमाद्विलयश्चैव’ इत्यादि-श्रुतिभिः पूर्वेत्पन्नानां सामर्थ्याधिक्ययुक्तया च विपरीत-क्रमेण लीयत इति वक्तुं - विपर्ययेण तु क्रमोऽत उपपद्यते चेति सूत्रम् ।

४७. तदर्थो बुद्धिस्थवाचिना तेनैवेत्यनेन निरवकाशश्रुत्यादि-सिद्धेनैव बुद्धिस्थेन विपरीतक्रमेणैव आकाशादि समस्तं च लीयत इत्युक्त्या संगृहीतो ध्येयः । क्रमश्रुतयस्तु विपरीतक्रमस्यापि क्रमत्वात्तत्परत्वेन सावकाशा इति भावः ।

४८. समस्तं च तु विज्ञानमनस्तत्वे विना इत्युक्तया चान्तरा विज्ञानमनसी क्रमेणेत्येतन्नयार्थोऽपि संगुहीतः ।

४९. ननु हरेरपि ‘असतः सदजायत’ इति, ‘स इदं सर्वं विलाप्यान्तस्तमसि विलीनः’ इति च जन्मलययोः श्रवणान्न तस्य सर्वकर्तृता । न च ‘न जायते म्रियते’ इति श्रुतिविरोधः । अस्या जन्मलयाभावश्रुतेर् जीवे जन्मलयाभावश्रुतेरिव ईश्वरस्वरूपपत्वेन जन्मलयश्रुतेस्तु पराधीनविशेषदेहावाप्तितत्त्यागाख्यजन्मलयपरत्वेन च व्यवस्थोपपत्तेरित्यतः प्राप्तं - असंभवस्तु सतोऽनुपपत्तेरिति, नात्मा श्रुतेर्नित्यत्वाच्च ताभ्य इति चाधिकरणद्वयम् । तदर्थमाह - सोऽनुत्पत्तिलयः कर्तेति ।

५०. सो ऽशेषजन्मलयहेतुत्वेन प्रस्तुतो हरिः पराधीन-विशेषावाप्तिरूपोत्पत्तिशून्यः देहत्यागाख्यलयशून्यश्चेत्यर्थः । कुतः । कर्तेति हेतुगर्भमिदम् । कर्तृत्वात् स्वतन्त्रत्वादित्यर्थः । स्वतन्त्रः कर्तेति स्मरणात् । तज्जन्मश्रुतिर् वायोरीशजत्वपरा । विलीन-श्रुतिरपि अपिहितत्वपरेति भावः ।

५१. अत्रासंभवस्त्वित्यस्य असंभवज्जन्मनोर्नभोनभस्वतोः श्रुत्यैव जन्मोक्तौ तर्हि तादृशस्यापीशस्य श्रुत्यैव जन्मास्तु इत्युत्पन्नचोद्य-निगसकतया पूर्वत्रैव संगतत्वेन पूर्वत्र निवेशेऽपि, तथा, नात्मा श्रुतेरित्यस्य तु सर्वस्य व्युत्क्रमेण श्रुत्यैव लयोक्तौ तर्हि ब्रह्मणोऽपि तथैव सोऽस्त्वितिशङ्कानिरासकतया लयप्रकरणानन्तरं निवेशेऽपि श्रोतुर्बुद्धिसौकर्याय व्यवहितयोरपि एकत्रैव सङ्क्षिप्यैवार्थभाषणम् । एवमग्रेऽपि बोध्यम् ।

५२. ननु नथा आकशादेर् जन्मोक्तयैव लयः सिद्ध एवं भगवतोऽपि असंभवस्त्वित्यनेन जन्माभावोक्तयैव लयाभावः सिद्धः । तत्किं नात्मेति सूत्रेण । नह्याकाशादेर् लयव्युत्पादनार्थमधि-करणान्तरमस्ति । तदभिध्यानादित्यादौ केन लय इत्यादेरेव चिन्तनादिति चेत् । उच्यते । पराधीनविशेषावाप्तिरूपजन्म-शून्यस्यापि लीलया देहोत्पादनत्यागरूपलयो नेति समर्थनार्थ-त्वादवैय्यर्थ्यम् । अस्य ‘नित्यो नित्यानां’ इति देहनित्यत्व-स्याप्युक्तेरिति ।

५३. नन्वथापि ‘अणुर्ह्येष आत्मा’ इति जीवाणुत्वश्रुतेः ‘व्याप्ता ह्यात्मानः’ इति तदनणुत्वश्रुतिविरोधेन अमानत्वेन प्रागुक्तश्रुतिसमन्वयो हरावयुक्त इत्यतः प्राप्तं - उत्क्रान्तिगत्या-गतीनामित्यादिसूत्रसप्तकम् । तदर्थमाह - जीवस्तद्वशगः सदेति ।

५४. गच्छतीति गमेर्डः । सदा उत्क्रान्तिकाले परलोकादि गमनागमनकाले च प्रस्तुतहर्यधीनगमनागमनादिमान् जीव इत्यर्थः । ‘सोस्माच्छरीरादुत्वक्रम्यामुं लोकमधिगच्छति’ इत्यादिश्रुतेर् गत्या-गतिमत्त्वादणुर्जीवः । व्याप्तिश्रुतिर् ब्रह्मपरेति भावः । अणुत्वे सौत्रयुक्ति सूचनायैवं निर्देशः । नचेश्वरे व्यभिचारः । तत्राणुत्वस्यापि अक्षरनयसिद्धत्वात् । न च मध्यमपरिमाणत्वे ऽप्युपपत्तिः । अनित्यत्वापातेन तस्य न च पर्यायादपीत्यत्रोक्तदिशा निरस्तत्वादिति तात्पर्यम् । न च गत्यादेर्मनोगतस्य आत्मन्युपचारादसिद्धिः । ‘स तत्र पर्येति जक्षन् क्रीडन्’ इति मुक्तावपि श्रवणात् । अत एव सदेत्युक्तिः । अत्र गत्यादिमान् जीव इत्येव वाच्ये गत्यादेरीशवशत्वोक्तिस्तु स्वात्मना चोत्तरयोरिति सूत्रोक्तं गत्यादेरीशाधीनत्वं च संग्रहीतुम् । ‘परेण नीयते’ इत्यादिश्रुतेः । तेन जीवमादाय हरेर्लोकान्तरगमने जीववदेव दुःखभोगादिकं स्यादिति निरस्तम् । स्वतंत्रत्वेन तस्य तत्परिहारसंभवादिति सूचितम् । उक्तं च संभोगप्राप्तिरिति चेन्न वैशेष्यादिति । परमधार्मिक इत्यत्रेव तद्वश इत्यत्राप्यर्थो ध्येयः ।

५५. नन्वथापि ‘स एकधा न सप्तधा’ इति जीवैकरूप्यश्रुतेः ‘स पञ्चधा स सप्तधा’ इति तद्वाहुरूप्यश्रुतिविरोधेन अमानत्वान्न हरौ श्रुतिसमन्वयो युक्तः । न च बाहुरूप्यमणौ जीवे युक्तम् । योगप्रभावात् कायव्यूहेन बाहुरूप्यमित्यस्य विभावेव संभवेन अणावयोगात् । न च भिन्नांशशून्यस्यापि जीवस्य अघटित-घटकशक्तया अगस्त्यादेः समुद्रपानादिकमिव युक्तं बहुरूपत्वमिति वाच्यम् । तथासति जीवस्येश्वरेण साम्यापातादित्यतः प्राप्तं - व्यतिरेको गन्धवत्तथा च दर्शयतीति । तदर्थमाह - जीवस्तद्वशगः सदेति ।

५६. जीवः योगीभूतोंऽशी जीवः भगवद्वशः सन्नेवांशतः पृथग्गतिमानित्यर्थः । योगिजीवस्य योगाराधितभगवत्प्रसादेन अंशानां पृथग्गतिसंभवेन बहुरूपत्वस्य ईशाधीनत्वान्न तेन गुणसाम्यापातः । ‘यथा यथेश्वरः कुरुते तथा तथा भवति’ इति श्रुतेर् ऐकविध्यश्रुति स्वरूपैक्यपरेति भावः ।

५७. नन्वथापि द्वासुपर्णेत्यादिजीवेशमेदश्रुतेस् तत्त्वमस्याद्यभेद-श्रुतिविरुद्धत्वेन अमानत्वे जीवेशभेदासिद्धया न हरेर् विश्वकर्तृत्वादौ श्रुतिसमन्वयो युक्त इत्यतः प्राप्तं - पृथगुपदेशादिति सूत्रद्वयम् । तस्यर्थो - जीवस्तद्वशगः सदेति ।

५८. जीवः सदा तद्वशगो हर्यधीनत्वेन वर्तमानो न कदाचित्त-दैक्यं प्राप्नोतीत्यर्थः । तर्ह्यभेदश्रुतिरमानं स्यादित्यतो जीवस्तद्वश इत्येव वाच्ये जीवस्तद्वशग इत्युक्तम् । गमिरत्र ज्ञानार्थः । आनन्दादेरुपलक्षणम् । जीवः प्रस्तुतहर्यधीनज्ञानानन्दादिमांश्चेत्यर्थः । तथा च ईश्वरवज्जीवोऽपि ज्ञानादिमानिति कृत्वा आदित्यो यूपः, सिंहश्चैत्र इत्यादिवदभेदश्रुतिः सादृश्यादभेदपरेत्युक्तं भवति ।

५९. नन्वथापि ज्ञोऽत एवेति जीवस्याप्युत्पत्तिरुक्ता । तथात्वे जीवो विनाशी जनिमत्त्वादिति युक्तयुपेतया ‘ब्रह्मल्लयमभ्युपैति’ इति जीवानित्यत्वश्रुत्या ‘सोऽनादिना पुण्येन पापेन चानुबद्धः परेण निर्मुक्त आनन्त्याय कल्पते’ इति जीवनित्यत्वश्रुतोर्विरुद्धत्वेन अमानत्वे प्राप्ते ज्ञोऽत इत्यत्र च रेतोरूपोपध्युत्पत्त्युक्तावषि उपाध्युत्पत्त्या प्रतिविंबरूपजीवोत्पत्तेरावश्यकत्वे विनाशित्वध्रौ-व्यादित्यतः प्राप्तम् - यावदात्मभावित्वाच्च न दोषस्त-द्दर्शनादिति । तस्याप्यर्थः - जीवस्ततद्वशगः सदेति ।

६०. जीवः सदा तद्वशत्वेन विद्यमानः न कदाचिदुपाधि-नाशादिना हीयत इस्यर्थः । बाह्यदेहरूपोपाधेर् जन्मलयवत्त्वोऽपि स्वरूपोपाधेर् अन्यस्यानादिनित्यस्य भावात् । तस्य योनुत्पत्तिलय इत्युक्तदिशा अनादिनित्यबिंबभूतेश्वरसन्निधेश्च भावेनानादिनित्यो जीव इति भावः ।

६१. नन्वथापि जीवस्य ‘विज्ञानात्मा सह देवैश्च सर्वैः प्राणा भूतानि संप्रतिष्ठन्ति यत्र’ इत्यादिज्ञानानन्दात्मकत्वादिश्रुतेः ‘स दुःखाद्विमुक्त आनन्दीभवति’ इत्यादिना आनन्दाद्यनात्मकत्वश्रुति-विरुद्धत्वेन अमानत्वे प्रागुक्तश्रुतिसमन्वयायोग इत्यतः प्राप्तम् - पुंस्त्वादिवत्त्वस्य सतोऽभिव्यक्तियोगादित्यादिसूत्रद्वयम् । तस्याप्यर्थः - जीवस्तद्वशगः सदेति ।

६२. गच्छतिरत्र ज्ञानार्थो, निवृत्ते गतमिति प्रयोगान्निवृत्यर्थो वा । एवं च जीवस्तद्वशगः हर्यधीनाभिव्यक्तिशब्दितानन्दगोचरानु-भववानिति वा हर्यधीनाभिव्यक्तयाख्याविद्यानिवृत्तिमानिति वाऽर्थः । यथा बाल्ये सतोऽपि पुंस्त्वादेर् यौवनेऽभिव्यक्तया इदानीं पुमान्न पुरा इत्याद्युक्तिस्तथा । जीवस्वरूपस्यैव आनन्दादेः प्रागविद्या-वृतस्य मुक्तावपि ईशप्रसादायत्ताया आनन्दज्ञप्तिरूषाया अविद्या-निवृत्तिरूपाया वा अभिव्यक्तेर्भावेन ‘दुःखाद्विमुक्त आनन्दीभवति’ इत्यादिव्यपदेशोपपत्त्या जीवस्यानन्दाद्यात्मकत्वे न श्रुतिविरोद्य इति भावः । अत्र जीवोऽभिव्यक्तिमानिति वाच्ये तस्येशवशत्वोक्तिर् अनादिभावरूपाविद्याख्यावरणस्य निवृत्तिरसंभावितेति शङ्कानि-वृत्त्यर्थम् अचिन्त्यशक्तिकेश्वरनिवर्त्यत्वं द्योतयितुम् । एतच्च तद-भिध्यानादित्यत्र व्यक्तमिति भावः ।

६३. नन्वथापि ‘यत्कर्म कुरुते तदभिसम्पद्यते’ इति जीवकर्तृत्वश्रुतेः ‘नान्यः कर्ता’ इति तदकर्तृत्वश्रुत्या, इतख्यप-देशादित्यत्र हिताकरणादिना तदकर्तृत्वोक्तया च विरुद्धत्वेन अमानत्वप्राप्तरित्यतः’ प्राप्तं - कर्ता शास्त्रार्थवत्त्वादित्यादि-सूत्रनवकम् । तस्याप्यर्थः - जीवस्तद्वशगः सदेति ।

६४. कर्तेत्यन्वेति । जीवः सदा तद्वशगः सन् कर्ता नत्वीशवत् स्वतन्त्रः सन् कर्तेत्यर्थः । ‘नान्यः कर्ता’ इति श्रुतिः पूर्वोक्तिश्च स्वतन्त्रकर्तृत्वनिषेधपरेति भावः । अत्र सदेत्युक्तिः ‘जक्षन् क्रीडन्’ इति मुक्तावपि कर्तृत्वश्रवणेन न कदाचिन्निवर्तत इति कर्तृत्वं तात्विकमिति वक्तुम् । तद्वश इत्येव पूर्तौ तद्वशग इत्युक्तिर् भगवदधीनविहितनिषिद्धविषयप्रवृत्तिनिवृत्तिरूपगतिमानित्यर्थप्रतीत्या विधिनिषेधरूपशास्त्रार्थवत्त्वरूपयुक्तिसूचनाय । ज्ञानं यथा तद्वशं न तु स्वाधीनमेवं कृतिरपीत्युपलब्धिवदनियम इति । सूत्रार्थसङ्ग्रहाय चेति त । गतेरपि ईशवशत्वोक्तिर् ईशस्य विध्याद्यविषयत्वं सूचयितुम् ।

६५. नन्वथापि जीवानां ‘अंशा एव हीमे जीवाः परस्य’ इति ईशांशत्वश्रुतेः ‘नैवांशो न संबंधः’ इत्यनंशत्वश्रुतिविरोधेन अमान-त्वप्राप्तेः, जीवानां मत्स्यादिवद् ईशांशत्वे मत्स्यादिसाम्यापत्तेः, मत्स्यादेश्च जीवसाम्यापत्तेश्चेत्यतः प्राप्तं - अंशो नानाव्य-पदेशादित्यादिसूत्राष्टकम् । तदर्थः - जीवस्तद्वशगः सदा । तदाभासो हरिः सर्वरूपेष्वपि समः सदेति ।

६६. गतिरत्र प्रवृत्तिः । अपिस्तदाभासोऽपीत्यन्वेति । जीवः सर्वदा हर्यधीनप्रवृत्तिमान् । तदाभासोऽपि हरिप्रतिबिंबभूतश्च । हरिर् मत्स्यादिसर्वरूपेष्वपि सदा सम इत्यर्थः । तथा च जीवस्ये-शाधीनप्रवृत्तिमत्त्वाद् ईशप्रतिबिंबत्वाच्च मत्स्यादेस् तदुभयाभावात् तयोरीशांशत्वाविशेषेऽपि न साम्यापत्तिः । जीवस्य भिन्नांशत्वात्, मत्स्यादेरभिन्नांशत्वादिति भावः । अत्रोक्तासु सर्वास्वपि योजनासु उक्तार्थेषु प्रमाणापेक्षायां वैदिकवचनपरामर्शकतया तेनैवेति पदं प्रतियोजनमनुवृत्त्य भाष्योक्तवचनान्यूह्यानि । ग्रन्थगौरवभयान्न प्रपञ्च्यते ।

६७. नन्वथापि जीवस्य ‘रूपं रूपं प्रतिरूपो बभूव’ इति प्रतिबिंबत्वश्रुतेः ‘नैवांशो न संबंधः’ इत्यप्रतिबिंबत्वश्रुत्या, सुरनरादिविचित्रजीवराशेर् अविचित्रेश्वरप्रतिबिंबत्वायोगादिति युक्त्-युपेतया विरुद्धत्वेन अमानत्वप्राप्तेरित्यतः प्राप्तं - अदृष्टा-नियमादित्यादिसूत्रत्रयम् । तदर्थः - तदाभासो हरिः सर्वरूपेष्वपि समः सदेति ।

६८. अपिस्तथापीत्यर्थः । जीव इत्यस्ति । यद्यपि हरिः सर्वरूपेषु सदा सम एकरूपः । तथापि जीवस्तदाभासः हरिप्रतिबिंब इत्यर्थः । बिंबावैचित्र्येऽपि तदीयानाद्यदृष्टवैचित्र्येण देवदानव-मानवादिवैचित्र्यसंभवात् प्रतिबिंबता युक्तेति भावः । एतस्मिन्नैवार्थे जीवस्तद्वशगः सदेति वाऽनुवर्त्य तच्छब्दस्य वुद्धिस्थादृष्टाद्यर्थ-परामर्शित्वं वर्णयित्वोक्ताभिप्रायोर् ध्येयः ।

**इति श्रीमद्बह्मसूत्राणुभाष्यविवृतौ तत्वमञ्जर्यां राघवेन्द्रयतिकृतायां द्वितीयाध्यायस्य तृतीयः पादः ॥**

  

[Load More](javaऽcriptःvoid(0))
