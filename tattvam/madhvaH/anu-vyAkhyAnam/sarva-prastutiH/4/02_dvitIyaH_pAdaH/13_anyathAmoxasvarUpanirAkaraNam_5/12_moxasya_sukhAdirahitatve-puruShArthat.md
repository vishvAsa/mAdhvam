+++
title = "१२ मोक्षस्य सुखादिरहितत्वेऽपुरुषार्थत्वप्रसङ्गः"
upstream_url = "https://dvaitavedanta.in/category-details/9807/975/sharam/sathha/catara/thavat/anayat/makash"
+++
## सुखादिधर्महानौ तु मुक्तेः किं च प्रयोजनम्

**मोक्षस्य सुखादिरहितत्वेऽपुरुषार्थत्वप्रसङ्गः**

**सुखादिधर्महानौ तु मुक्तेः किं च प्रयोजनम्**

### ***सुधा***

एवं साङ्ख्यनैयायिकाद्यभिमतस्य मोक्षस्याप्रामाणिकत्वमभिधायः; यदुक्तं मोक्षस्यापुरुषार्थत्वप्रसङ्ग इति तत्प्रपञ्चयति सुखादीति ।

## **अनुव्याख्यानम्**

***सुखादिधर्महानौ तु मुक्तेः किं च प्रयोजनम् ॥***

सुखादिधर्महानौ मुक्तित्वेनाङ्गीकृतायामिति शेषः । तुशब्दः स्वपक्षाद्विशिनष्टि । परस्यापाद्यमानो दोषः स्वमते नास्तीत्याशयः । मुक्तेरिति सम्बन्धमात्रे षष्ठी । किमाक्षेपे । चशब्दोऽप्रामाणिकत्वेन समुच्चयार्थः । प्रयुज्यते प्रवर्त्यते पुरुषोऽनेनेति प्रयोजनम् । मुक्तेः प्रयोजनं किमिति । मुक्त्यर्थे पुरुषं प्रवर्तयत्किमपि नास्तीत्यर्थः ।

### ***वाक्यार्थचन्द्रिका***

यदुक्तमिति । ‘आत्मप्रिहयानाय को यतेते’त्यादिनेति शेषः । तुशब्दोक्तं विमेव दर्शयति परस्येति ॥ आपाद्यमानो दोष इति । अर्थ्यत्वाभावलक्षण इत्यर्थः । स्वमते मुक्तेरिष्टप्राप्त्यादिरूपत्वेनार्थ्यत्वसम्भवादिति भावः । कर्तरि कर्मणि वा षष्ठीपरिग्रहेऽनन्वयादाह मुक्तेरितीति । यद्वा मुक्तिसाध्यं प्रयोजनमिति प्रतीतिनिरासायाह मुक्तेरितीति ॥ समुच्चयार्थ इति । अप्रामाणिकत्वेन सहार्थ्यत्वाभावस्य समुच्चयार्थ इत्यर्थः । यदीत्युत्तरग्रन्थेऽर्थ्यत्वप्रयोजकतयानिष्टनिवृत्तिरूपताया आशङ्क्य निराकरणादत्र प्रयोजनशब्दोऽर्थ्यत्वप्रयोजकपर इत्यभिप्रेत्य तत्परतया प्रयोजनशब्दं व्याचष्टे प्रयुज्यत इति । षष्ठ्यर्थसम्बन्धमुपदर्शयन् वाक्यार्थमाह मुक्तेरित्यादिना ॥ मुक्यर्थ इति । तथा च मुक्तिजनकप्रवृत्तिमत्पुरुषेष्यमाणत्वमेव सम्बन्ध इति भावः ॥ किमपीति । इष्टप्राप्तिरूपत्वमनिष्टनिवृत्तिरूपत्वं चेत्यर्थः । इष्टप्राप्तिरूपतायाः परेणैवानङ्गीकृतत्वादनिष्टनिवृत्तिरूपतायाश्च वक्ष्यमाणरीत्या असम्भवादिति भावः ।

### ***परिमल*** 

यदुक्तमिति । ‘हेयत्वादप्रियस्ये’त्यत्रेति भावः ॥ मुक्तिजन्यप्रयोजनमितिधीनिरासायाह सम्बन्धमात्रे षष्ठीति । न केवलं प्रागुक्तदिशाऽप्रामाणिका अपित्वपुमर्थश्चैति समुच्चये चशब्द इत्याह चशब्द इति । सम्बन्धमात्र इत्युक्तस्य विवरणं मुक्त्यर्थ इति ।

### ***यादुपत्यम्***

मुक्तिसाध्यं प्रयोजनमिति प्रतीतिनिरासायाह सम्बन्धमात्र इति । तमेव सम्बन्धं दर्शयति मुक्त्यर्थ इति । तथा च मुक्तिजनकप्रवृत्तिमत्पुरुषेप्यमाणत्वमेव सम्बन्ध इति भावः ॥ दुःखोपादनेति । संसारस्यैवोपादानप्राप्तेरित्यर्थः ।

------------------------------------------------------------------------

यद्यर्थो दुःखहानिः स्यात्

**यद्यर्थो दुःखहानिः स्यात्**

### ***सुधा***

द्विविधं प्रयोजनम् । इष्टावाप्तिरनिष्टनिवृत्तिश्च । तत्र यद्यपि मुक्तिरिष्टप्राप्तिरूपा न भवति तथाप्यनिष्टनिवृत्तिरूपा भवत्येव । अतः पुरुषेणार्थ्यत इत्याशङ्कते यदीति ।

## **अनुव्याख्यानम्**

***यद्यर्थो दुःखहानिः स्यात् ...... ......***

दुःखहानिरूपा मुक्तिः पुरुषस्यार्थोऽर्थनीयः स्यादिति यदि ब्रूषे । अत्रोच्यते । भाव त्यनिष्टनिवृत्तिः पुरुषार्थः । मुक्तिश्च समस्तदुःखहानिस्तथापि न पुरुषार्थः कथमित्यत आह अनर्थ इति ।

**अनुव्याख्यानम्**

***....... ......... अनर्थः सुखनाशनम् ॥***

***सुखनाशरूपोऽनर्थोऽप्यस्ति यतः ।***

इदमुक्तं भवति । केवलस्य दुःखस्यात्यन्तिकी निवृत्तिर्भवति पुरुषार्थः, इयं तु दुःखवत् सुखस्याप्यात्यन्तिकी निवृत्तिरिति कथं पुरुषार्थः । अनिष्टनिवृत्त्याशया प्रवृत्तौ इष्टनिवृत्तिभिया निवृत्त्यापत्तेः । दुःखशबलसुखहानौ सुखशबलदुःखोपादानप्राप्तेश्च ।

### ***वाक्यार्थचन्द्रिका***

अनर्थ इत्याद्युत्तरग्रन्थे परिहारत्वज्ञापकाभावात् साक्षात्परिहारत्वानुपपत्तेश्चासङ्गतिमाशङ्क्य साक्षात्परिहारत्वाभावेऽपि तदुपपादकत्वान्नासङ्गतिरित्यभिप्रेत्य मध्ये परिहारमध्याहृत्य तदुपपादकतयोत्तरग्रन्थं सङ्गमयति अत्रोच्यत इति । एतद्वाक्यार्थस्योक्तार्थोपपादकतया मूलारूढतासिद्ध्यर्थमपेक्षितं पूरयति अप्यस्ति यत इति । ननु सुखनाशरूपत्वेऽप्यनिष्टदुःखनिवृत्तिरूपत्वान्मुक्तेः पुरुषार्थत्वं भविष्यत्येव । सुखस्य दुःखशबलत्वेन हेयत्वान्न तन्नाशेनेष्टनाशरूपत्वमपीत्यत आह इदमुक्तं भवतीति ॥ दुःखोपादानेति । ततश्च नानिष्टनिवृत्तिरूपत्वमपि मुक्तेरिति भावः।

### ***श्रीनिवासतीर्थीया***

यदि विषसम्पृक्तमधुवद् दुःखमिश्रितत्वात्सुखमनुपादेयं स्यात्तन्निवृत्तिः पुरुषार्थः स्यादिति यावत् । तर्हि सुखस्योपादेयत्वेन तन्मिश्रितत्वाद्दुःखशब्दोदितं संसारस्याप्युपादेयत्वं स्यादित्याह दुःखशबलेति । दुःखमिश्रितेत्यर्थः ।

### ***वाक्यार्थरत्नमाला***

उक्तार्थेति । दुःखनिवृत्तेरपुरुषार्थत्वरूपेत्यर्थः । अनेनानर्थः सुखनाशनमित्यस्याध्याहृतेन परिहारेण सम्बन्धो भाष्याभिप्रेत इत्युक्तं भवति ।

------------------------------------------------------------------------

तयोश्च दुःखहानाद्धि सुखनाशोऽधिको भवेत्

**तयोश्च दुःखहानाद्धि सुखनाशोऽधिको भवेत्**

### ***सुधा***

यदत्रोक्तं ‘यस्य दुःखमुपादेयं तस्य हेयं किमुच्यताम् । हेयहीनस्य का मुक्तिः केन चाप्युपदिश्यते’ इति, तदिदमसङ्गतम् । न हि वयं दुःखस्योपादेयत्वमुपपादयामः । किन्तु समव्ययफलत्वेन विनिगमने कारणाभावान्न प्रवृत्त्युपपत्तिरिति ब्रूमः । यथोक्तम् ‘असत्यानि दुरन्तानि समव्ययफलानि च । अशक्यानि च वस्तूनि नारभेत विचक्षणः’ इति । अङ्गीकृत्यैव समव्ययफलत्वमुक्तम् । वस्तुतस्तु आयादपि व्ययो गरीयानित्याह तयोश्चेति ।

## **अनुव्याख्यानम्**

***तयोश्च दुःखहानाद्धि सुखनाशोऽधिको भवेत् ॥***

सुखदुःखहानयोर्मध्ये । न हि राजादयो राज्याद्यपगमे दुःखहानेन सुखहानव्यथां समादधति । ततो निवृत्तिरेव मुक्तेरिति भावः ।

### ***वाक्यार्थचन्द्रिका***

यदत्रोक्तमिति । निबन्धकृतेति शेषः ॥ यस्य दुःखमिति । यद्यप्यत्र यस्य सुखं हेयं तत्किमुपादेयमिति तुल्यम् । न च दुःखनिवृत्तिरेवोपादेया । तर्हि केवलं दुःखं हेयं सुखशबलं तूपादेयमित्यपि तुल्यम् । तथाऽपि सुखे सत्युत्तरकालसुखासम्भिन्नदुःखस्यावश्यकत्वेन केवल दुःखस्य हातुमशक्यतया केवलदुःखहानार्थं प्रवृत्तः शरीरादिदुःखहेतुनिवृत्त्याऽर्थतः सुखनिवृत्तिमप्यासादयतीत्यत्र तात्पर्यमित्यवधेयम् ॥ समव्ययफलत्वेनेति । मुक्तेरात्यन्तिकदुःखनिवृत्तित्ववत्सुखनिवृत्तित्वस्याप्यङ्गीकृतत्वात्समव्ययफलत्वेन विनिगमने कारणाभावान् न पुरुषार्थत्वम् । ततश्च न प्रेक्षावत्प्रवृत्त्यङ्गत्वम् । अनिष्टनिवृत्त्याशया प्रवृत्तिवदिष्टनिवृत्तिमयेन निवृत्तेरपि प्रसङ्गादित्येव ब्रूमो वयम् । न पुनर्दुःखस्याप्युपादेयतामिति नोक्तदोष इति भावः । उक्तमर्थं नीतिशास्त्रसम्मत्या दर्शयति यथोक्तमिति । दुरन्तानि दुःखोत्तराणि, समेव्ययफले येषां तानि समव्ययफलानि, अशक्यानि साधकप्रयत्नासाध्यानि ‘व्यसनानि दुरन्तानीति’, ‘असत्यानि दुरन्तानि’ च चिरन्तननिबन्धादिग्रन्थेषु पाठद्वयस्यापि दर्शनादिह टीकायां पाठद्वयमपि नायुक्तम् । अनर्थः सुखनाशनमित्यादिना समव्ययफलत्वस्योक्तत्वात्तयोश्चेत्यादिनोत्तरत्र तदभावोक्तेर्विरुद्धत्वमाशङ्क्य परिहरति अङ्गीकृत्यैवेति ।

### ***परिमल*** 

यदत्रेति । दुःखस्थोपादानविषये मुक्तिर्नेत्युक्तमित्यर्थः । तद्वाक्यं पठति यस्येति । नीतिवाक्यं पठति असत्यानीति । दुरन्तानि उत्तरावधिशून्यानि ॥ दुःखहानेनेति । राज्यव्यापारविक्षेपनिमित्तदुःखहानेन भोगानिमित्तसुखहानेत्यर्थः । मुक्तेरिति पञ्चमी ।

### ***श्रीनिवासतीर्थीया***

दुःखं संसारः । उपपादयामः साधयामः ॥ समव्ययफलत्वेनेति । अनिष्टनिवृत्त्याशया प्रवृत्तस्येष्टनिवृत्त्यापत्त्या समव्ययफलत्वमित्यर्थः ॥ विनिगमन इति । दुःखमिश्रितत्वेन सुखस्यापुरुषार्थत्वे सुखमिश्रितत्वेन दुःखस्याप्युपादेयत्वप्राप्त्या विनिगमने कारणाभावादित्यर्थः । ब्रूम आपादयामः । अत एवोक्तम् इष्टनिवृत्तिभयान्निवृत्त्यापत्तेरिति । दुःखोपादनाप्राप्तेश्चेति द्रष्टव्यम् ॥ अङ्गीकृत्यैवेति । दुःखहानिसुखहान्योः साम्यमिति शेषः ॥ आयादिति । दुःखहानिरूपादायादपीत्यर्थः । व्ययः सुखहानिरूपः । राजादय इत्यादिपदेन धनिकानां ग्रहणम् । राज्यादीत्यादिपदेन धनग्रहणम् ॥ दुःखहानेनेति । राज्यपालनस्य धनसंरक्षणस्य च बहुदुःखरूपत्वादित्यर्थः ॥ मुक्तेर्निवृत्तिरेवेति । मुक्तेः सकाशान्निवृत्तिरेव स्यादित्यर्थः ।

### ***वाक्यार्थरत्नमाला***

निबन्धकृतेति इति । प्रथमभाष्यसम्बन्धिप्रागुदाहृतस्वनिबन्धकृतेत्यर्थः । दुःखशबलदुःखेति पूर्वमूलवाक्यार्थोप्यनेन स्फुट इति ज्ञेयम् । तद्वर्धमानानुसारेणाह । यद्यपीति । विनिगमन इति । समापव्ययत्वे सत्यादायरूपत्वेन पुरुषर्थत्वं व्ययरूपत्वेन तदभावस्तु नेत्यत्र विनिगमने कारणाभावादित्यर्थः । नैयायिकाभिमतमोक्षस्वरूपानुवाद स्थलीयन्यायमकरन्दे उदाहृतैतद्वाक्यव्याख्यानरूपचित्सुखानुसारेणाह । उक्तमर्थमित्यादि ॥ व्ययरूपफलस्यैकस्यैवोक्तिरयुक्ता । आयस्यापि वक्तव्यत्वादित्यतो नात्र समव्ययरूपं फलं येषामिति विग्रहोऽपि तु फलपदस्यैवायपरत्वात्समे व्ययफले येषामितीत्यतो नानुपपत्तिरित्याशयेन व्याख्यातम् । समे व्ययफले येषामिति । अनेनैव नीतिशास्त्रानुसारेण समव्ययफलत्वेनेति पूर्वमूलोक्तिरपि व्याख्याता वेदितव्या ॥ उत्तरमूलेपि समव्ययफलत्वमित्येवानुवादं कृत्वाऽप्यायादपीति व्याख्यानरूपेणाप्युक्तेश्चेति ज्ञातव्यम् । निबन्धादिष्वित्यादिपदेन न्यायमकरन्दादिग्रन्थान्तरपरिग्रहः ।

[Load More](javaऽcriptःvoid(0))
