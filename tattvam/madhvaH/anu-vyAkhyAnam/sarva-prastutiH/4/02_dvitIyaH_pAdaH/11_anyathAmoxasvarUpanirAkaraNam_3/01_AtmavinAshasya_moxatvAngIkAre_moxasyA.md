+++
title = "०१ आत्मविनाशस्य मोक्षत्वाङ्गीकारे मोक्षस्यापुरुषार्थत्वप्रसङ्गः"
upstream_url = "https://dvaitavedanta.in/category-details/9772/975/sharam/sathha/catara/thavat/anayat/aatama"
+++
## आत्माऽभावे पुमर्थः कः

**आत्मविनाशस्य मोक्षत्वाङ्गीकारे मोक्षस्यापुरुषार्थत्वप्रसङ्गः**

**आत्माऽभावे पुमर्थः कः**

### ***सुधा***

एवं सप्रभेदं शून्यवाद्यभिमतं मोक्षमनूद्य साधारणदोषेण तावद्दूषयन् यः शून्यवादिना ‘प्रदीपस्येव निर्वाणं विमोक्षस्तस्य तायिन (भाविन)’ इत्यात्मविनाशो मोक्ष उक्तस्तं दूषयति आत्मेति ।

## **अनुव्याख्यानम्**

***आत्माऽभावे पुमर्थः कः ..................***

मोक्ष इति वक्ष्यमाणं सिंहावलोकनन्यायेनेहा(नेनेहा)पि सम्बध्यते । आत्मनोऽभावे विनाशे सति मोक्षः कः किंसम्बन्धी पुमर्थः । एतदुक्तं भवति । आत्मविनाशलक्षणो मोक्षः किमात्मनः फलमुतानात्मनः । नाद्यः । तस्याभावात् । न हि फलिनोऽभावे फलमुपपद्यते । धर्मादिषु तथा दर्शनात् । न द्वितीयः । आत्मनाशेऽनात्मनोऽप्यभावात् । भावेऽप्यपुरुषार्थत्वप्रसङ्गात् । अनात्मनस्तेनोपकाराभावाच्चेति ।

नन्वात्मन एवायम् । धर्मादिवदभ्युदयत्वाभावादसमानकालताऽप्युपपद्यत इत्यत आह आत्मेति । मोक्षः कः पुमर्थः पुमर्थो न भवेदित्यर्थः ।

तत्र हेतुमाह इष्टस्येति ।

**अनुव्याख्यानम्**

***.......... .... .... इष्टस्यात्माऽवधिर्यतः ॥***

इष्टोऽत्कर्षपरम्परायाः पर्यन्तो यतः सर्वमात्मार्थतयेष्टम् । आत्मा त्वनन्यार्थतया । इष्टमात्रस्य वित्तादेर्विनाशं पुरुषो नार्थयते, किमुतेष्टतमस्यात्मनः ।

### ***वाक्यार्थचन्द्रिका***

‘प्रदीपस्येव निर्वाणं विमोक्षस्तस्य तायिन’ इत्येव मूलपाठः । तायिनो विस्तारिणो बोधसन्तानस्य निर्वाणं निवृत्तिः स एव मोक्ष इत्यर्थः । नन्वनेन कथमात्मनाशस्य मोक्षत्वप्राप्तिरिति चेत् । परमते ज्ञानस्यैवात्मत्वेन तन्नाशस्यैवात्मनाशत्वात् । अत्र च ‘न किन्मुक्त्यवस्थायामात्मात्मीयमथाऽपि वे’त्यत्रत्यमात्मेति ज्ञानमुच्यत इति व्याख्यानम् । तथा समयपादस्थ ‘अरूपज्ञानसन्ततिमि’त्यनुव्याख्यानस्य ‘सन्तन्यमानं ज्ञानमेव चात्मे’ति व्याख्यानं च ज्ञापकम् । बद्धस्यात्मनो बन्धेन सह नाश एव मोक्ष इति मकरन्दोक्तमोक्षलक्षणसंवादितयैतद्वाक्योदाहरणेनोक्तप्रकारस्यैव निर्णीतत्वाच्चेति ध्येयम् । नन्वात्मविनाशलक्षणो मोक्षोऽनात्मन एव फलं भविष्यतीति कथमयमाक्षेप इत्यत आह एतदुक्तं भवतीति ॥ तस्याभावादिति । अनेनात्मनाशो नात्मनः फलम् आत्मासमानकालीनत्वाद् व्यतिरेकेण धर्मादिवदित्यनुमानमुक्तं भवति । अप्रयोजकत्वमाशङ्क्य परिहरति न हीति । फलभोक्तुरित्यर्थः । कथमस्य गमकत्वमित्यतस्तथा व्याप्तेरित्याह धर्मादिष्विति ॥ आत्मनाश इति । कार्यमात्रं प्रत्यदृष्टस्य कारणत्वेन तस्य चात्मधर्मत्वेन धर्मिभूतात्मनाशे तद्धर्मभूतादृष्टस्यापि नाशावश्यम्भावेनासत्यदृष्टे तज्जन्यानात्मन उत्पत्तेरेवासम्भवेनानात्मनोऽप्यभावादित्यर्थः । अनादिनित्यानात्मनोऽपि सत्वात्स एव फली स्यादित्यत आह भावेऽपीति । अनात्मन इति शेषः । पुरुषैरर्थ्यत्वमेव पुरुषार्थत्वम् । तदभावश्च द्वेधा सम्भवति । कर्तुः पुरुषत्वाभावेन कर्मणोऽर्थ्यत्वाभावेन चेति । तत्राद्यं प्रकारमभिप्रेत्याह अपुरुषार्थत्वेति । कतृत्वेनाभिमतस्यानात्मनः पुरुषत्वाभावादित्याशयः । द्वितीयं प्रकारमभिप्रेत्याह अनात्मन इति । तेन आत्मनाशेनेत्यर्थः । तथा च कर्मतयाऽभिमतस्यात्मनाशस्यार्थ्यत्वं न सम्भवतीति भावः । ननु फलिनोऽभावे कथं फलं, धर्मादिषु तथाऽदर्शनादित्यत आह धर्मादिवदिति ॥ अभ्युदयत्वेति । कर्मसाध्यफलत्वमभ्युदयत्वं तदभावादित्यर्थः । ततश्चानेन पूर्वमभिप्रेते आत्मनाशपक्षकेऽनुमाने व्यतिरेकेऽभ्युदयत्वमुपाधिर् हेतोरन्यथासिद्धिश्चेत्युक्तं भवति । नन्विष्टोत्कर्षपरम्परापर्यन्तत्वे आत्मनः सिद्धे भवेदात्मनाशस्यापुमर्थत्वं तस्येष्टोत्कर्षपरम्परापर्यतत्वमेव कुतः सिद्धमित्यत आह सर्वमिति । नन्वात्मन इष्टत्वमात्रकथनेन तथा तन्नाशस्यापुमर्थत्वसिद्धिसम्भवाद्भाष्यकारीयमिष्टोत्कर्षपरम्परापर्यन्तत्वधावनमनर्थकमित्यतो नेदं तन्नाशस्यापुमर्थत्वव्युत्पादनार्थं येनेष्टत्वमात्रोक्त्याऽपि तत्सिद्धेस्तदानर्थक्यं स्यात् । किं नाम कैमुत्यद्योतनार्थमेवेति भावेन तदुपदर्शयति इष्टमात्रस्येति ।

### ***परिमल*** 

सप्रभेदमिति । एकजीवबहुजीवप्रभेदसहितम् ॥ साधारणदोषेणेति । एकजीव(वाद)बहुजीव(वाद)साधारणेत्यर्थः ॥ प्रदीपस्येवेति । प्रदीपस्य यथा निर्वाणशब्दितो निःविनाशस्तथा भाविनः शून्यमहमस्मीति ध्यायतः सविलाससंवृतिनाशरूपनिःनाशे तदवच्छिन्नपुद्गलशब्दिताहमर्थरूपजीवस्यापि विनाश इत्यर्थः । अनात्मसम्बन्धित्वेऽनापि सम्भवात्कथमाक्षेप इत्यत आह एतदुक्तमिति । फलिनः फलभोक्तुरित्यर्थः ॥ अनात्मनोऽपीति । तदीयशून्यभावनातिशयेन मूलकारणसंवृतेः स्वकार्येण सह विनाशादिति भावः ॥ अपुरुषार्थत्वेति । पुसम्बन्धिन एव पुरुषार्थत्वादपुरुषसम्बन्धी कथं पुरुषार्थः स्यादित्यर्थः ॥ अयमिति । मोक्ष इत्यर्थः । अवधिपदस्यार्थः पर्यन्त इति ।

### ***यादुपत्यम्***

प्रदीपस्येवेति । यथा प्रदीपस्य तैलाद्यपगमे स्वयमेव निर्वाणं विनाशस्तथा भाविनो वस्तुतः शून्यमहमस्मीति ध्यायिनस्तस्याधिकारिणः शून्यसाक्षात्कारेण मूलसंवृत्यपगमे कर्तृत्वभोक्तृत्वशक्तिमहदहङ्काररूपोपाधिनिर्वाणं मोक्ष इत्यर्थः । अहङ्कारोपाधिनाश एवात्मविनाशशब्देन तदभिप्रेतः । अत एव प्रागुपलक्षणनिवृत्तये भावनाद्युपयोग इत्युक्तम् । अत्र विमोक्षस्तस्य तायिन इति पाठश्चित्यः । समयपादे भाविन इति पठितत्वात् । तत्र तायिन इति पाठस्यासङ्गतत्वात् । भाविन इति पाठस्य तु नित्योपासापरोऽक्षितमित्यनुव्याख्यानोक्तेः सम्मतित्वसम्भवेन सङ्गतत्वादिति ध्येयम् । एतेन पूर्वमनुवादसमये आत्मविनाशस्य मोक्षताया अनुक्तत्वात्कथमिदानीं निराकरणमिति शङ्काऽपि निरस्ता । नानासंवृतिवर्जितमित्यत्र संवृतिकार्यत्वात्संवृतिसंज्ञकैरहङ्कारादिभिर्वर्जितमित्यङ्कारप्रविलयस्योक्तत्वात् ॥ फलिन इति । फलभोक्तुरित्यर्थः ॥ अनात्मनोऽपीति । भावनाप्रकर्षादिना मूलसंवृतौ ध्वस्तायामहङ्काररूपस्यात्मनो विलये तत्कार्यप्रवाहरूपस्यानात्मनोऽपि विलीनत्वादिति भावः । अभ्युपेत्याह भावेऽपीति । पुरुषैरर्थ्यत्वमेव पुरुषार्थत्वम् । तदभावश्च द्वेधा कर्तुः पुरुषत्वाभावेन च कर्मणोऽर्थ्यत्वाभावेन चेति । तत्राद्यं प्रकारमभिप्रेत्याह अपुरुषार्थत्वेति । कर्तृत्वेनाभिमतस्यानात्मनः पुरुषत्वाभावादित्याशयः । द्वितीयं प्रकारमुपपादयति ॥ अनात्मनस्तेनेति । आत्मनाशेनेत्यर्थः ॥ तथा च कर्मताभिमतस्यात्मनाशस्यार्थत्वं न सम्भवतीति भावः ॥ अभ्युदयत्वाभावादिति । कर्मसाध्यफलत्वमभ्युदयत्वं तदभावादित्यर्थः । तथा चात्मविनाशो नात्मनः फलम् । आत्मसमानकालीनत्वात् । व्यतिरेकेण धर्मादिवदिति पूर्वमभिप्रेतेऽनुमानेऽभ्युदयत्वमुपाधिर्हेतोरन्यथासिद्धिश्चेति भावः ।

### ***वाक्यार्थरत्नमाला***

मोक्षवादीयन्यायमकरन्दे उदाहृतस्य वाक्यव्याख्यानं चित्सुखेन कृतं तदनुसारेण व्याचष्टे तायिनो विस्तारिण इत्यादि । एतत्पाठमुपादायैव परग्रन्थेषु व्याख्यानसद्भावे समयपादीयैतन्मतेऽपि न्यासस्थले लेखकागतभाविन इत्येतत्पाठावलम्बनेन इति पाठकल्पितत्वाभिधानमन्यथाख्यातिकारीयमपरार्शमूलकमित्यादिवाक्यार्थविनोदे द्रष्टव्यमित्याशयेनात्र तन्निराकरणाभावः । एवं पूर्वत्र नग इति वा नाग इति वा पदात्कुञ्जरं गिरिं वेति पाठस्य कल्पितत्वं तत्रोक्तमपि विनोदे तत्रैव निराकृतमिति नात्र निराकृतम् । एवं तत्र तत्रेत्यादि प्रागेवोक्तम् । एवमेतद्ग्रन्थस्थं ज्ञापकमभिधायोत्तराधरभावेन निरंतरोत्पादक्लेशादि दूषितबोधसन्ततिविच्छेदलक्षण इति मोक्षस्वरूपं न्यायमकरन्दे माध्यमिकापरनामकशून्यवाद्यभिमतमुक्तम् । चित्सुखेन च तद्य्वाख्याय पश्चाब्दस्यात्मनो वधेन सह नाश एव मोक्ष इति तात्पर्यार्थो वर्णितस्तदपि ज्ञापकतयाह । बद्धस्यात्मन इति । धर्मादिषु तथाऽदर्शनादिति । फलिनोऽभावेफलत्वस्या दर्शनादित्यर्थः । व्यतिरेक इति । यदात्मात्वं तदात्मसमानकालमिति व्यतिरेकप्राप्तौ अभ्युदयत्वमुपाधिस्तस्य तत्रात्मसमानकालता तत्राभ्युदयत्वमिति व्याप्तेर् धर्मादौ सत्वेनव्यापक व्याप्यत्वात् । यत्र चात्मफलता तत्राभ्युदयत्वमिति पुनर्व्याप्तिः । आत्मनाशे सत्यप्यात्मफलत्वे कर्मसाध्यत्वरूपाभ्युदयुत्वाभावेन व्याप्यव्यापकत्वात्यर्थः । अन्यथासिद्धिश्चेति । आत्मासमानकालीनत्वेनाभ्युदयत्वानुपपत्तावपि फलत्वमात्रमुपद्यत एवेति भावः । परंपरातत्व इति । परंपरया आत्मपर्यन्त इति सिध्यर्थ इत्यर्थः ।

------------------------------------------------------------------------

आत्माऽभावे पुमर्थः कः

**आत्माऽभावे पुमर्थः कः**

### ***सुधा***

यद्वाऽऽत्माभावे सति मोक्षः कः पुमर्थः किमिष्टावाप्तिरूपोऽथानिष्टनिवृत्तिरूप इत्यर्थः । नाद्यः । तत्र हेतुर् इष्टस्येति । सर्वस्याप्यात्मेतरस्येष्टस्यात्माऽवधिराश्रयो यतः । आत्मार्थं हि सर्वमिष्टम् । स चेन्न स्यात्तदा कस्यायं पुरुषार्थः स्यादित्यर्थः । न द्वितीयः । तत्र हेतुर् इष्टस्येति । अनिष्टनिवृत्तिरपि पुरुषार्थो भवन्ती तदा स्याद्यदीष्टं न विहन्यात् । तद्विघातेऽपि वा यदि महतोऽनिष्टस्य विघातिनी स्यात् । तथा लोके दर्शनात् । न हि कश्चिन्महदिष्टं विनाश्य अल्पानिष्टनिवत्तिं कुर्वाणः प्रेक्षावानुपलभ्यते । आत्मा च सर्वतोऽपीष्टतमः । तद्विघातेन भवन्त्यनिष्टनिवृत्तिः कथं पुरुषार्थो भवेत् । रोगादिपीडिता उद्बन्धनादिनाऽऽत्मविनाशं कुर्वन्तो दृश्यन्त इति चेन्न । रोगाद्यायतनदेहपरित्यागेनात्मानं निर्दुःखीकर्तुमेव तेषां प्रवृत्तेः । निर्दुःखो भूयासमिति हि सर्वस्याशीः । न तु न भूयासमिति । देहात्मविवेकज्ञानविधुरास्त्वात्मनाशायैव प्रयतन्त इति चेन्न । तेषामप्रेक्षावत्त्वेनात्रानुदाहार्यत्वात् । उपपादितं चैतत् । यत्पशवोऽपि देहात्मविवेकज्ञानवन्त इति ।

### ***वाक्यार्थचन्द्रिका***

आत्मनाशस्य पुरुषार्थत्वसामान्याक्षेपपरतया वाक्यं व्याख्याय तद्विशेषाक्षेपपरतयाऽपि वाक्यं व्याचष्टे यद्वेति ॥ आश्रयेति । भोक्तेत्यर्थः ॥ आत्मार्थं हीति । आत्मनो भोगार्थमित्यर्थः । ननु मोक्षस्यानिष्टनिवृत्तरूपपुरुषार्थत्वाभावे इष्टस्यात्मावधिर्यत इत्यस्य कथं हेतुत्वमित्यतोऽनेनात्मनः सर्वतोऽपीष्टतमत्वोक्त्या मोक्षस्येष्टतमात्मविघातकत्वसूचनेनानिष्टनिवृत्तेः पुरुषार्थतायां प्रयोजकस्य इष्टाविघातकत्वस्य तद्विघाते वा महतेऽनिष्टस्य विघातकत्वस्य वा भावप्रतिपादनाद्युक्तमस्य तत्र हेतुत्वमित्यभिप्रेत्य तस्य तत्र प्रयोजकत्वं विपक्षे बाधकोपदर्शनेनोपपादयन्नाह अनिष्टनिवृत्तिरपीति ॥ उद्बन्धनादिनेति । ऊर्ध्वं गलबन्धनमुद्बन्धनम् । आदिपदेन विषपानादिपरिग्रहः । नन्वात्मानं निर्दुःखीकर्तुमेव तेषां प्रवृत्तेर्नात्मनाशायेत्येतत्कुतो, वैपरीत्यस्यापि वक्तुं शक्यत्वादित्यत आह निर्दुःखो भूयासमिति हीति । अन्यथा न भूयासमित्येव आशा स्यादिति भावः । अभ्युपेत्य चेदमुदितम् । वस्तुतस्तु देहात्मविवेकज्ञानविधुरा एव न सन्ति येषामात्मनाशायैव प्रवृत्तिरुद्भाव्येतेत्याह उपपादितं चेति । तृतीयस्य द्वितीये ‘जातमात्रा मृगा गाव’ इत्यादिनेति शेषः ।

### ***परिमल*** 

आश्रय इति । उपकार्य इत्यर्थः । ननु त्यजेदेकं कुलस्यार्थ इत्यादेर् महानिष्टनिवृत्तयेऽल्पत्यागो दृष्ट इत्यत आह तद्विघातेऽपि वेति । शङ्कते रोगादीति । देहात्मभेदज्ञानहीना एव न संत्यतोऽपि ते नात्रोदाहरणमित्याह उपपादितं चेति । ‘जातमात्रा मृगा गावो हस्तिनः पक्षिणो खषाः’ इत्यादिना भक्तिपादे उपपादितमित्यर्थः ।



### ***यादुपत्यम्***

आश्रय इति । भोक्तेत्यर्थः ॥ आत्मार्थमिति । आत्मभोगार्थमित्यर्थः ॥ उद्बन्धनेति । ऊर्ध्वं गलं बध्वेत्यर्थः । आदिपदेन विषपानादिसङ्ग्रहः ॥ उपपादितमिति जातमात्रा मृगा गावः पक्षिणो हस्तिना खषा’ इत्यादाविति शेषः ।

### ***वाक्यार्थरत्नमाला***

अनिष्टस्य विघातकत्वस्येति व्यधिकरणे षष्ट्यौ । शब्दार्थ ऊर्ध्वमिति ।

------------------------------------------------------------------------

यदि नात्मावधिर्मोक्षो मोक्षः स्याद्घटशून्यता

**यदि नात्मावधिर्मोक्षो मोक्षः स्याद्घटशून्यता**

### ***सुधा***

ननु दुःखात्यन्तनिवृत्तिस्तावदवश्यमेष्टव्या । सा च कारणनिवृत्त्यैव भवति नान्यथा । कारण च दुःखस्यात्मैव । अधर्मार्जनादाधारत्वाच्च । तत्कथमात्मनाशेन शून्यभावापत्तिर्नेष्यत इति चेत् । मैवम् । न ह्यात्मैव दुःखकारणम् । किन्तु जागर एव भावात्सुप्तावभावादन्वयतिरेकाभ्यां शरीरेन्द्रियविषयवेदनादिकमपि । ततो ज्ञानभोगाभ्यां कर्मणि क्षीणे निर्बीजस्य देहादेरनुत्पादे सामग्रीवैकल्येन दुःखानुत्पादस्य सम्भवात्किमात्मनाशकल्पनया । कुतो विनिगमनमिति चेत् । सर्वस्याप्यात्मार्थत्वात् । आत्मनश्चात्यन्ताभ्यर्हितत्वादिति ब्रूमः । विप्रकृष्टव्ययेन हि साध्यासिद्धौ सन्निकृष्टव्ययं प्रेक्षावन्तः कुर्वति । तस्मा’दात्मार्थे पृथिवीं त्यजेदि’ति न्यायेन दुःखं जिहासताऽऽत्मावधिकस्यैव कारणस्य मोक्ष एष्टव्या न त्वात्मनोऽपीति युक्तमुत्पश्यामः । तदेतत्सूचयन्विपक्षे बाधकमाह यदीति ।

## **अनुव्याख्यानम्**

***यदि नात्मावधिर्मोक्षो मोक्षः स्याद्घटशून्यता ।***

यद्यस्मदभिमतप्रकारेणात्मावधिर्माक्षो न भवेत् । आत्मव्यतिरिक्तानां दुःखकारणानां देहादीनामेव निवृत्तिरात्मनस्तु स्वरूपेणावस्थानमिति पक्षो यदि न स्यादित्यर्थः । आमनोऽपि शून्यतापत्तिर्यदि स्यादिति यावत् । तदा घटशून्यताऽपि देवदत्तस्य मोक्षः स्यात् । तथा च साधनानुष्ठानवैयर्थ्यम् । घटशून्यतायाः पारिव्राज्यादिकारणानपेक्षत्वात् ।

### ***वाक्यार्थचन्द्रिका***

दुःखात्यन्तनिवृत्तिरिति । अन्यथा संसारसमानधर्मत्वेन मुक्तेरपुमर्थत्वापातादिति भावः । अस्तु तर्हि मुक्तौ दुःखस्यात्यन्तिकी निवृत्तिरपि किं तावतेत्यत आह सा चेति । तर्हि भवतु मुक्तौ कारणनिवृत्तिरपि किं तावताऽपीत्यत आह कारणं चेति । कथमात्मन एव दुःखकारणत्वमित्यतो दुःखासाधारणकारणाधर्मसम्पादकत्वात्तत्स्वामित्वाच्चेत्याह अधर्मेति ॥ कुत इति । शरिरादिनाशेनेवात्मनाशेनापि दुःखानुत्पादसम्भवेऽपि नात्मनाशेन दुःखानुत्पादः किन्तु देहादिनाशेनैवेत्यवधारणे, न देहादिनाशेन दुःखानुत्पादः किन्तु आत्मनाशेनैवेति विपरीतावधारणमपि स्याद्विनिगमकाभावादिति भावः ॥ आत्मावधिकस्यैवेति । आत्मव्यतिरिक्तस्येत्यर्थः ॥ कारणस्येति । दुःखकारणस्य देहादेरित्यर्थः ॥ आत्मनोऽपीति । अहमिति प्रतीयमानस्वरूपनाश इत्यर्थः । इष्टापत्तिमाशङ्क्याह तथा चेति । वैयर्थ्यमुपपादयति घटशून्यताया इति ।

### ***परिमल*** 

वेदनादिकमिति । वेदनं ज्ञानं, आदिपदेन शरीराद्यभिमानः कण्टकवेधादिश्च ग्राह्यः । कर्मणीति । अप्रारब्धप्रारब्धरूपे । (किंविनिगमकमिति) कुतो विनिगमनमिति । मदुक्तभवदुक्तयोरात्मानात्मनात्मनाशयोरिति योज्यम् । नियामकान्तरमाह विप्रकृष्टेति । एवं च देहादिव्ययेन दुःखनिवृत्तिरूपसाध्यासिद्धौ सत्यां खल्वात्मव्यय एष्टव्यः । देहादिव्ययेन दुःखनिवृत्त्यसिद्धिर्नेत्युपपादितमित्यात्मव्ययस्तदर्थं नेष्टव्य इति भावः ॥ आत्मार्थ इति । ‘त्यजेदेकं कुलस्यार्थे ग्रामस्यार्थे कुलं त्यजेत् । ग्रामं जनपदस्यार्थ’ इति पूर्वशेषो भारते ॥ आत्मावधिकस्यैव कारणस्येति । आत्मपर्यन्तविद्यमानं यद्दुःखकारणमनात्मरूपं तस्य मोक्षो विनाश इत्यर्थः । अस्मदभिमतेत्युक्तं व्यनक्ति आत्मव्यतिरिक्तानामिति ॥ शून्यतेति । देहेन्द्रियाहङ्काराद्यपगमे शून्यतापत्तेरेव प्राप्तेरेवं पर्यवसानमिति भावः ॥ घटशून्यतेति । घटनाशे घटस्य शून्यभावोऽस्तीति घटरूपशून्यतेत्यर्थः ।

### ***यादुपत्यम्***

कारणस्येति । दुःखकारणस्येत्यर्थः ॥ आत्मनोऽपि शून्यतापत्तिरिति । देवदत्तस्याहमिति प्रतीयमानरूपापगमे शून्यभावापत्तिरित्यर्थः । एवं घटशून्यतेत्यत्रपि घटशून्याभावापत्तिरित्यर्थः ।

### ***श्रीनिवासतीर्थीया***

आधारत्वाद् अधर्माधिकरणत्वादित्यर्थः । न ह्यात्मैवेति । येन कारणीभूतस्यात्मनो नाशोऽपेक्षितः स्यादिति भावः । जागरे शरीराद्यभिमानसद्भावदशायामित्यर्थः । सुप्तौ शरीराद्यभिमानाभावदशायामिति यावदित्यर्थः ॥ विनिगमनमिति । देहेन्द्रियादिरूपसामग्रीवैकल्येनैव दुःखानुत्पादो नात्मनाशेनेत्यत्र किं विनिगमनमित्यर्थः ॥ अत्यन्तेति । तथाच न तन्नाशेन दुःखहानिरेष्टव्येत्यर्थः । विप्रकृष्टं बहिष्ठं धनादि । सन्निकृष्टम् अन्तर्निक्षिप्तं धनादि । एवमत्रापि विप्रकृष्टं देहादिकम् । साध्यं दुःखहानिः । सन्निकृष्ट आत्मा ।

[Load More](javaऽcriptःvoid(0))
