+++
title = "१५ वाचारम्भणश्रुतेः परकीयव्याख्यानमयुक्तम्"
upstream_url = "https://dvaitavedanta.in/category-details/7012/975/sharam/sathha/parath/catara/paraka/vacara"
+++
## वाचारम्भणमित्युक्ते मिथ्येत्यश्रुतकल्पनम्

**वाचारम्भणश्रुतेः परकीयव्याख्यानमयुक्तम्**

**वाचारम्भणमित्युक्ते मिथ्येत्यश्रुतकल्पनम्**

### **सुधा**

एवं स्वमतेन वाचारम्भणमित्यादिवाक्यं व्याख्याय विवर्तवाद(दि)व्याख्याने दोषमाह वाचारम्भणमिति ।

## **अनुव्याख्यानम्**

***वाचारम्भणमित्युक्ते मिथ्येत्यश्रुतकल्पनम् ।***

उक्तम् - उक्तिः शब्द इति यावत् । वाचारम्भणमिति शब्दे मिथ्येतिव्याख्यायमाने सतीति शेषः । तथा हि । किं रूढिमाश्रित्य वाचारम्भणमित्यस्य मिथ्येति व्याख्यानं क्रियते । किंवा योगम् । आद्ये रूढिज्ञापकप्रमाणाभावादश्रुतकल्पनम् । अथारभ्यत इत्यारम्भणमिति द्वितीयः । तथाऽपि कृद्योगे षष्ठ्यां प्राप्तायां तृतीयाङ्गीकारेऽश्रुतकल्पनम् । ल्युटः कर्मणि विधानाभावाच्चा-श्रुतकल्पनमेव । अस्मिन्नपि पक्षे मिथ्यात्वस्यालाभादश्रुतकल्पनम् । वाचारभ्यत्वमात्रेण तथात्वे ब्रह्मणोऽपि तत्प्रसङ्गात् । वाचा केवलमारभ्यते विकारो न तु वस्तुवृत्तेनास्तीति व्याख्याने मिथ्यात्वं लभ्यत इति चेन्न । यतः श्रुत्या वाचारम्भणमित्येवोक्ते केवलशब्दप्रक्षेपेण मिथ्येति व्याख्यानेऽश्रुतकल्पनमेवेति ।

### **शेषवाक्यार्थचन्द्रिका**

उक्तमुक्तिरिति । भावोक्तो न कर्मणीति भावः ॥ ज्ञापकप्रमाणा-भावादिति । अभिधानाद्यभावादित्यर्थः ॥ कृद्योगे षष्ठ्यां प्राप्तायामिति । कर्तृकर्मणोः कृतीत्यनेनेति शेषः । कर्तृकर्मणोः कृतीति षष्ठ्या बाधितत्वात्तृतीया नोपपद्यत इत्यर्थः । न चायं दोषः स्वमतेऽपि समः । वाचा वागिन्द्रियेणेति स्वकीयव्याख्याननुसारेण वाक्यशब्दस्य स्वमते इन्द्रियपरत्वेन वाक्यशब्दार्थस्येन्द्रियस्य च करणत्वेन कर्तृत्वकर्मत्वयोरभावात्करणे च कृद्योगस्य षष्ठ्यनभिधायकत्वेन तृतीयोपपत्तेः । वागिति समस्तेन्द्रियव्यवहारोपलक्षणमिति परव्याख्यानानुसारेण परमते वाक्यशब्दस्य व्यवहारपरत्वाद्य्ववहारस्य चेन्द्रियस्येव करणत्वासम्भवेन करणे तृतीयाया अयोगात् । अत एव करणे तृतीया भविष्यतीति पूर्वत्रारुच्युद्भावनं तरङ्गिणीकारीयमपास्तम् ॥ ल्युट इति । आरम्भणशब्दस्य ल्युडन्तत्वाल्ल्युटश्च भावे करणे अधिकरणे च विधानेऽपि कर्मण्यविधानादित्यर्थः । न च कृत्यल्युटो बहुलमिति बहुलग्रहणात्कर्मण्यपि ल्युडिति वाच्यम् । वाचारम्भणशब्दस्य मिथ्यात्वपरत्वे नियामकस्य प्रमाणविशेषस्याभावेन बहुलग्रहणस्य कर्मणि व्याख्यातुमशक्यत्वादिति टीकायामेव पूर्वमुक्तत्वादिति भावः । यद्वैतदस्वरसादेवाह अस्मिन्नपि पक्ष इति ।

### **परिमल**

उक्तमिति भावे निष्ठाप्रत्यय इति भावेनाह उक्तमुक्तिः शब्द इति यावदिति ॥ इति द्वितीय इति । योगमाश्रित्येति पक्ष इत्यर्थः । किमयं भावे ल्युडन्तः? अथ कर्मणि । आद्ये आह कृद्योग इति । आरम्भणशब्दस्य ल्युडन्तत्वाद् ल्युटश्च कृदतिङितिसूत्रेण कृत्संज्ञत्वेन तद्योगे ‘कर्तृकर्मणोः कृती’तिसूत्रेण षष्ठ्यां प्राप्तायामित्यर्थः । अस्माकं तु साङ्केतिकनाम्न एव तद्योगेन ‘वाचेत्यस्ये’ति नायं दोष इति भावः । अन्त्य आह ल्युटः कर्मणि विधानाभावाच्चेति । न च कृत्यल्युटो बहुलमिति बहुलग्रहणात्कर्मण्यपि ल्युड्भवतीति शक्यम् । अस्य पक्षस्य वाचारब्धं त्वित्येतद्य्वाख्यावसरे प्रागेव निरस्तत्वात् । एतच्चोपलक्षणम् । वाचारभ्यस्यारम्भणमिति युज्यते शब्द इति प्रागुदाहृतछान्दोग्य-भाष्योक्तनपुंसकानुपपत्तिदोषश्च ध्येयः ॥ ब्रह्मणोपीति । त्वत्पक्षे वाचेत्यस्य शब्दपरत्वाच्छब्देनारभ्यते व्यवह्रियत इत्यस्य ब्रह्मण्यपि भावात् । वागिन्द्रियपरत्वे वाचा वागिन्द्रियेण व्यवह्रियमाणत्वरूपारम्भणस्य ब्रह्मणोऽपि सत्त्वादिति भावः । उक्त इत्येतत्कर्मणि निष्ठान्तमुपेत्याधुनार्थमाह श्रुत्या वाचारम्भणमित्येवोक्त इति ।

### **यादुपत्यम्**

तथाऽपि कृद्योग इति । कर्तृकर्मणोः कृतीत्यनेनेत्यर्थः । ननु वाचेति तृतीया करणे भविष्यतीति नाद्यो दोषः । न द्वितीयः । ‘कृत्यल्युटो बहुलमि’त्युक्तत्वेन कर्मण्यपि ल्यड्विदान-सम्भवादित्यस्वरसादाह अस्मिन्नपीति ।

### **श्रीनिवासतीर्थीया**

उक्तिरिति । तथा च भावोक्तप्रत्यय इति भावः ॥ तथाऽपीति । कृदतिङ् तिङ्वर्जप्रत्ययः कृत्संज्ञः स्यादित्युक्तत्वेन ल्युटोऽपि तिप् तस् इत्यादेर्यथा तिडुपेतत्वं तथा तिडुपेतत्वाभावेन कृत्त्वात् तदन्तराम्भणशब्दस्य कृदन्तत्वात् तदन्तशब्दयोगे कर्तृकर्मणोः कृतीति सूत्रेण षष्ठी प्राप्ता । तथा च वाच आरम्भणमिति स्यान्न तु वाचेति तृतीयेत्यर्थः । नन्वस्माभिरपि कृद्योगे वाचेति तृतीयाऽङ्गीकारादश्रुतकल्पनेति चेन्न । कृद्योगे तृतीयामङ्गीकृत्यैतच्छतेश्छान्दोग्य-भाष्योदाहृतप्रमाणे तथा व्याख्यातत्वेन श्रुतत्वान्नाश्रुतकल्पनेति ज्ञेयम् । तथात्वे = मिथ्यात्वे ।

### **वाक्यार्थरत्नमाला**

अश्रुतकल्पनादेर्वचनदोषत्वादुक्तपदोक्तार्थदोषत्वाभिधानायोग इत्यतो मूले उक्तमित्यस्योक्तिरिति व्याख्यानं कृतम् । तत्र क्तप्रत्ययस्य कर्मणि विहितस्य साधुत्वं केन प्रकारेणोपपाद्यमिति न प्रतीयतेऽतस्तदभिप्रायमाह । भाव इति । नपुंसके भावे क्त इति भावे क्तोऽत्र विवक्षितः । न तु कर्मणि क्त इत्यर्थः । अयं दोष इति । कृद्योगे षष्टी प्राप्त्या तृतीयानुपपत्तिरित्ययमित्यर्थः । कृद्योगेऽस्येत्यत्रत्यस्यत्यस्य कर्तृकर्मणोरिति सूत्रस्येत्यर्थः । परमते विकरणतृतीयास्त्वित्यतस्तदनुपपत्तिं दर्शयति । वागिति । समस्तेति । इन्द्रियस्येवेति व्यतिरेके दृष्टान्तः । व्यर्थेन्द्रियस्य करणत्वमस्ति तथा करणत्वस्यासम्भवादिति करण इत्यतःपूर्वं परमत इति वर्तते पूर्वत्रारुच्युद्भावनमित्यर्थः । कृद्योगे षष्ट्यामिति पूर्वोक्तदूषणवाचा आरभ्यत इति वाचारम्भणमिति योगपक्षेऽपि करणे तृतीया भविष्यतीत्यरुच्यद्भावनमित्यर्थः । उक्तारुच्या ल्युटः कर्मणीत्यादिदूषणान्तरप्रवृत्तिवर्णनमिति यावत् । अपास्तमिति । उक्तरीत्या वाचेत्यस्य व्यवहारार्थतया व्यवहारस्य च कारणत्वाभावेन तदङ्गीकारेणारुच्युद्भावनानुपपत्तेर्निरस्तमित्यर्थः । यद्यप्येतन्मूलव्याख्यान व्याजेनारुच्युद्भावनं तरङ्गिणीकारैर्न कृतम् । तथाप्येतत्समानविषयन्यायामृतव्याख्यावसरे तदुद्भावनमस्तीति तदुक्तिः । अत एव तरङ्गिणीति प्रसिद्धपदोपादनमिति ज्ञेयम् । टीकायामेव पूर्वमिति । वाचारब्धं तु साङ्केत्येत्येतद्भाष्यटीकायामित्यर्थः । तत्र प्रबलनियामकमन्तरेण बहुलग्रहणस्य कर्मणि व्याख्यातुमशक्यत्वादित्युक्तेस्तद्वाक्यस्य च समानन्यायवाचारम्भणशब्दस्य मिथ्यात्वेत्याद्यर्थ-सूचकत्वस्यापि भावादित्याशयः । उपपादितं चैतत्प्राक् । एतदस्वरसादेवेति । बहुलग्रहणात्कर्मणि ल्युटः सम्भव इत्यस्वरसादेवेत्यर्थः । वाचारभ्यत्वमात्रेणेति मूलम् । वाग्जन्यव्यवहारमात्रेणेत्यर्थः । वाचा केवलमिति मूले केवलपदव्यावर्त्यमाह । नत्विति । ब्रह्मणस्तु वस्तुतो विद्यमानत्वान्न केवलवाग्व्यवहारगोचरतेति न तस्य मिथ्यात्वप्रसङ्ग इति भावः । केवलपदप्रक्षेपपक्षदूषणपरत्व-सिध्यर्थमित्युक्ते इत्येतत्सावधारणतया योजयति । इत्येवोक्त इति । अत्रेति । नामधेयमित्य-

नन्तरमिति शेषः ।

------------------------------------------------------------------------

पुनरुक्तिर्नामधेयम्

**पुनरुक्तिर्नामधेयम्**

### **सुधा**

दूषणान्तरमाह पुनरुक्तिरिति ।

## **अनुव्याख्यानम्**

***पुनरुक्तिर्नामधेयम्...................***

इतिशब्दोऽत्राध्याहार्यः । आगामिनो वा काकाक्षिन्यायेनोभयत्र सम्बन्धः । नामधेय-मित्येतन्नामधेयमात्रं ह्येतदनृतमिति परेण व्याख्यातम् । तस्य वाचारम्भणमित्यनेनैव गतार्थत्वान्नामधेयमिति पुनरुक्तिः स्यात् । अथ विकारो नामधेयं च द्वयमपि वाचारम्भणमिति व्याख्यानं तथाऽपि विकारशब्देनैवाभिधेयाभिधानयोर्ग्रहणसम्भवान्नामधेयमिति पुनरुक्तिरेव । तन्नामरूपाभ्यां व्याक्रियत इत्यादिश्रुतेः ।

### **शेषवाक्यार्थचन्द्रिका**

अध्याहाराश्रयणेऽरुच्या पक्षान्तरमाह । आगामिनो वेति ॥ पुनरुक्तिः स्यादिति । व्याख्यानव्याख्येयभावश्चागतिका गतिरिति भावः । इति व्याख्यानमिति । ततश्च न वाचारम्भणशब्देन नामधेयपदस्य गतार्थत्वम् । विकारपदेन तु तस्य गतार्थत्वमवर्जनीयमेवेत्याह तथाऽपीति । कुरुपाण्डवन्यायस्त्वगतिका गतिरिति भावः । ननु कथं विकारशब्देन नामधेयग्रहणमित्यत आह तन्नामरूपभ्यामिति ।

### **परिमल**

ननु कथं विकारशब्देनैव शब्दार्थयोर्द्वयोरपि ग्रहणमित्यत आह तन्नामरूपाभ्यामिति । तत् = तेजोबन्नम् ।

### **श्रीनिवासतीर्थीया**

ननु कथं विकारशब्देनाभिधानग्रहणमित्यत आह तन्नामरूपाभ्यमिति । तथा च नामधेयस्यापि विकारत्वेन विकारशब्देन युक्तं तद्ग्रहणमिति भावः ।

### **वाक्यार्थरत्नमाला**

अध्याहारेति । तदाश्रयणरूपयाऽरुच्येत्यर्थः । आगमिनोवेतीति । इतिशब्दस्येति विभक्तिपरिणामेन वर्तते । काकाक्षीति मूलम् । एकस्यैव काकाक्ष्णो गोलकद्वयसम्बन्ध-वदित्येतदितिशब्दस्य नामधेयमितीति इतीत्यस्येति च सम्बन्ध इत्यर्थः । अगतिकेति । गत्यन्तरवर्जिता गमनिकेत्यर्थः । कुरुपाण्डवेति । एतन्न्यायार्थस्तु कुरुपाण्डववत्तेषामुपपत्तेरिति स्वप्नाधिकरणीयानु-व्याख्याव्याख्यानमूलटीकायां तद्य्वाख्याने चास्मदीये द्रष्टव्यः । नामधेयेति । अभिधानरूपनामधेयेत्यर्थः ।

------------------------------------------------------------------------

इतीत्यस्य निरर्थता

**इतीत्यस्य निरर्थता**

### **सुधा**

दोषान्तरमाह इतीत्यस्येति ।

## **अनुव्याख्यानम्**

*** इतीत्यस्य निरर्थता ॥***

मृत्तिकायाः सत्यत्वं हि परस्य विवक्षितम् । तत्र मृत्तिकैव सत्येति वक्त(व्यम्)व्ये इतिशब्दस्तु निरर्थक एव । स हि क्वचित्पदार्थविपर्यासकृत्, क्वचिद्धेतौ, क्वाप्येवमित्यर्थे, कुत्रचिदादिशब्दार्थे, क्वचित्प्रकारार्थे, क्वचित्परिसमाप्तौ । न चात्रै(ते)वमादिष्वन्यतमेनार्थेनार्थवान् । अस्माकं तु ‘शब्दादर्थे सम्प्रत्यय’ इति मृत्तिकाऽर्थे प्राप्ते तत्परिहारेण शब्दस्वरूपग्रहणार्थं तदुपपत्तिः । परिणामवादिनोऽपि कृद्योगे तृतीयाया अङ्गीकृतत्वाद् ल्युटः कर्मणि व्याख्यातत्वाद्वाचारम्भणं विकारो नामधेयमित्येतेषां पदानामन्वयाभावेन पदान्तराध्याहारस्येष्टत्वादश्रुतकल्पनम्, नामधेय-स्यापि विकारग्रहणेन ग्रहणसम्भवात्पुनरुक्तिः, इतिशब्दस्य निरर्थकता चेति स्फुटत्वान्नोक्तम् ।

### **शेषवाक्यार्थचन्द्रिका**

पदान्तराध्याहारस्येति । विकारो घटादिर्नामधेयं च वाचा वाक्पूर्वकजलाहरणादिव्यवहारायारभ्यते आलभ्यत इत्यारम्भणं मृद्द्रव्येण स्पृश्यत इति परव्याख्याने नामदेयमित्यत्र चशब्दाध्याहारस्यारम्भणमित्यत्र मृद्द्रव्येणेत्यध्याहारस्य चेष्टात्वादित्यर्थः ।

### **परिमल**

क्वचित्पदार्थविपर्यासकृदिति । व्यक्तमेतज्जिज्ञासासूत्रे ‘इतिशब्दोन्नये’ इत्येतद्य्वा-ख्यानसुधायाम् ॥ क्वचिद्धेताविति । एतच्च ग्रन्थ एव तत्र तत्र व्यक्तम् ॥ एवमित्यर्थ इति । ‘विकारशब्दान्नेति चेदि’त्यादौ ॥ आदिशब्दार्थ इति । ‘य इमे ग्राम इष्टापूर्ते दत्तमित्युपासते’ इत्यादौ ॥ प्रकारार्थ इति । आत्मेत्येवोपासीत । आत्मेति तूपगच्छन्तीत्यादौ ॥ परिणामवादिनोऽपीति । तदीयं व्याख्यानं प्राक्प्रदर्शितम् ।

### **यादुपत्यम्**

पदान्तराध्याहास्येति । विकारो नामधेयं चेति द्वयं वाचारम्भणं वागादीन्द्रिय जन्यव्यवहारार्थं मृदा स्पृश्यत इति व्याख्याने चादिपदानां मृदेत्यस्य चाध्याहारस्येष्टत्वादित्यर्थः ।

### **श्रीनिवासतीर्थीया**

मृत्तिकाऽर्थे = मृत्तिकाशब्दादिति शेषः । परिणामवादिनोऽपीत्ये-तत्पूर्वोक्तरीत्या स्पष्टम् ।

### **वाक्यार्थरत्नमाला**

इतीति हेतुप्रकारप्रकर्षैवमर्थव्यवस्थास्वरूपविवक्षाया नियमसमाप्तिप्रकृत-वक्ष्यमाणपरामर्शमेतेष्वित्यादिरूपेण प्रसादकारादिभिरितीत्यव्ययस्यार्थानां कथनात्तदनुसारेण प्रकृते-तदर्थाननुवदिति । स हि क्वचिदित्यादि मूलम् । पदार्थेति । शब्दशास्त्रे शब्दस्यैव पदार्थतया प्राप्तौ तद्विपर्यासेनार्थपदार्थतया प्रापयति । यथानवेति । विभाषेत्यत्र नवाशब्दयोर्विभाषासंज्ञायां प्राप्तायामितिशब्दस्तावर्थपरौ व्यवस्थापयति । एतज्जिज्ञासाधिकरणीयमूल एवोक्तम् । तथार्थशास्त्रे एव पदार्थतया प्राप्तौ तद्विपर्यासेन शब्दपदार्थतया स्थापयति । यथागौरित्ययमाहेत्यत्रेति ज्ञेयम् । उक्तं च काशिकादौ इतिकरणार्थनिर्देशार्थ इत्यादि । मिथ्यात्वमित्युभयसम्प्रतिपन्नमित्येतद्य्वाख्याने इतिशब्दो निर्देशार्थः । मिथ्यात्वाख्यमितीत्युक्तं तु निर्देशमात्रमर्थमवलंब्येति न दोषः । हेताविति । यथा हंतीति यतो यत इत्यत्र । हन्ति यतो ततो हेतोरित्यर्थात् । एवमर्थ इति । क्रमादमुं नारद इत्यबोधीत्यत्रेतिशब्देस्यैवमर्थत्वम् । आदिशब्दार्थ इति । यथा ज्वलितिकसन्तेभ्यो ण इति तृतीयस्य प्रथमे शमित्यष्टाभ्योधिनुण्णिति तस्य तृतीये च काशिकायाम् आद्यर्थे इतिशब्द इत्यादेरुक्तेः । दृष्टहानिरदृष्टस्येत्यदृश्यत्वाधिकरणभाष्यमूले । जाग्रत्वमिति हिभ्रमः । धीर्भीरिति मन इत्येतद्य्वाख्यानमूले आदिशब्दार्थत्वेनेतिशब्दव्याख्यानमस्ति । तत्रत्या टीका तत्रैवोपपादिता । प्रकारार्थ इति । गौरश्वः पुरुषो हस्तीति जातिरित्यत्रेतिशब्दः प्रकारार्थः । परिसमाप्ताविति । पृथिव्यापस्तेजोवायुराकाशः कालो दिक् आत्मा मन इति द्रव्याणीत्यत्रेतिशब्दः समाप्त्यर्थ इति वदन्ति । तत्र तत्र शङ्कापरानुवाददूषणव्याख्यानपरिसमाप्त्यर्थतया मूलकारणैव व्याख्यातस्य तदर्थत्वं तत्र तत्र स्पष्टम् । उपलक्षणमेतत् । क्वचित्प्रकृतार्थे । इत्युक्तदोषेत्यादौ । क्वचिद्वक्ष्यमाणपरामर्शे । तथाऽव्ययं विभक्तीति सूत्रीय शब्दप्रादुर्भाव इत्येतदुदाहरति हरीति । तत्र शब्दप्रादुर्भावरूपार्थे वर्तमानमितीत्यव्ययं हरिपदेन समस्तमिति प्रतिपादनादिति शब्दस्यार्थान्तरस्याप्राप्तेरित्याद्यपि ज्ञेयम् । अत एवैवमादिष्वित्यादिपदं मूले । प्राक् स्वपक्षेऽभिधास्यमानत्वेन पदार्थविपर्यासस्य प्रथममभिधानमिति तमर्थं स्वपक्षे प्रतिपादयति । अस्माकं त्विति । अर्थे सम्प्रत्यय इतीति । गोरूपलक्ष्यतामित्यादौ लोके शब्दादर्थस्यैव सम्प्रत्ययात् । अर्थशास्त्रे तन्नियमाच्चेति भावः । तदुपपत्तिरिति मूलम् । इतिशब्दस्योपपत्तिः । इतिशब्दः सार्थक इति यावत् । परिणामवादिनापीत्यादिमूलतट्टीकेऽध्याय-समाप्तिपर्यन्तं तत्र तत्र व्याकर्तव्ये स्तः ।

[Load More](javaऽcriptःvoid(0))
