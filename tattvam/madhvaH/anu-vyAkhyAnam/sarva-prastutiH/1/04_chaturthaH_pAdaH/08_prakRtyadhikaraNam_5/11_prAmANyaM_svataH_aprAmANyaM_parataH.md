+++
title = "११ प्रामाण्यं स्वतो ऽप्रामाण्यं परतः"
upstream_url = "https://dvaitavedanta.in/category-details/7008/975/sharam/sathha/parath/catara/paraka/parama"
+++
## परीक्षादेश्च सत्यत्वं तेन ह्येव मतं भवेत्

**प्रामाण्यं स्वतो ऽप्रामाण्यं परतः**

**परीक्षादेश्च सत्यत्वं तेन ह्येव मतं भवेत्**

### **सुधा**

ननु यदि परीक्षासहकृतस्साक्षी ज्ञानप्रामाण्यं गृह्णीयात् तदाऽनवस्था स्यात् । परीक्षाऽपि हि स्वयं प्रमाणत्वेनावधृता परप्रामाण्यावधारणायालम् । नान्यथा । तथा च तत्रापि परीक्षान्तरमवतरणीयमिति । किञ्च साक्षिणोऽप्यनवधृतप्रमाणभावस्य स्वयं दुःस्थस्य न परप्रामाण्यावधारणसामर्थ्यमिति तत्प्रामाण्यावधारणाय परीक्षान्तरापेक्षा ग्राहकान्तरापेक्षा चेत्यन-वस्थैवेत्यत आह परीक्षादेश्चेति ।

## **अनुव्याख्यानम्**

***परीक्षादेश्च सत्यत्वं तेन ह्येव मतं भवेत् ॥***

आदिपदेन साक्षी गृह्यते । चस्त्वर्थः । सत्यत्वं यथार्थत्वम् । तेन साक्षिणैव केवलेन न तु परीक्षा-युक्तेन(सहकृतेन) । हिशब्दोऽस्यार्थस्यानुभवसिद्धत्वं द्योतयति । तस्मान्नानवस्थेति हेतौ वा ।

### **शेषवाक्यार्थचन्द्रिका**

ननु परीक्षाऽऽदेः प्रामाण्यस्य परीक्षानपेक्षसाक्षिग्राह्यत्ववर्णन-मनर्थकमिति तत्परोत्तर वाक्यवैयर्थ्यमित्यतो घटादिज्ञानप्रामाण्यनिश्चायकपरीक्षाप्रामाण्यनिश्चयाय परीक्षाऽपेक्षतया प्राप्तानवस्था परिहारार्थत्वान्नानर्थक्यमिति भावेन परीक्षाऽऽदिप्रामाण्यनिश्चयस्य परीक्षापेक्षसाक्षिग्राह्यत्वेऽप्यनवधृतप्रमाणभावाया एव परीक्षाया घटादिज्ञानप्रमाण्यनिश्चयकत्वेन तन्निश्चये परीक्षाप्रामाण्यनिश्चयस्यानपेक्षितत्वेनानवस्थाया एकप्रसङ्ग इत्यतोऽनिश्चयपक्षं प्रदूष्य निश्चयपक्षमेव परिशेष्यानवस्थोपपादनपूर्वकं तत्परिहारकतयोत्तरवाक्यमवतारयति नन्विति ॥ परेति । घटादिज्ञानेत्यर्थः । एवमुत्तरमूले परीक्षापदव्यावर्त्यशङ्कामुत्थाप्य परीक्षाऽदेरित्यादिपदव्यावर्त्यशङ्का-प्रदर्शनेन तदनर्थकत्वशङ्कां वारयति किञ्चेति ॥ परीक्षान्तरापेक्षेति । तथा च तस्या अपि परीक्षयाः स्वयं प्रमाणत्वेनानवधृतायाः साक्षिप्रामाण्यवधारकत्वायोगात्साक्षिप्रामाण्यनिश्चयाकपरीक्षयामपि प्रामाण्यनिश्चयो वाच्यः । तथा च तत्रापि परीक्षाऽन्तरमवतारणीयमिति परीक्षाऽनवस्थेत्यर्थः ॥ ग्राहकान्तरेति । घटादिज्ञानप्रामाण्यग्राहकस्य साक्षिणःस्वप्रामाण्यग्राहकत्वे घटादिज्ञानस्यापि स्वप्रामाण्यग्राहकत्वप्रसङ्गेन स्वप्रामाण्यग्राहकत्वानुपपत्त्या ग्राहकान्तरेणैव साक्षिप्रामाण्यग्रहस्य वक्तव्यत्वात्तस्याप्युक्तन्यायेनानवधृतप्रमाणभावस्य साक्षिप्रामाण्यनिश्चायकत्वासम्भवादुक्तातिप्रसङ्गेनैव स्वग्राह्यप्रामाण्यत्वस्याप्यायोगेन तत्रापि ग्राहकान्तरमवतरणीयमिति ग्राहकानवस्थेत्यर्थः ।

चस्त्वर्थ इति । न केवलं घटादिज्ञानप्रामाण्यं परीक्षाऽनपेक्षसाक्षिग्राह्यं किन्तु परीक्षाऽदि-प्रामाण्यमपीति समुच्चयस्य घटादिज्ञानप्रामाण्यस्य परीक्षासहकृतसाक्षिसिद्धत्ववर्णनेन बाधितत्वेन समुच्चयार्थत्वानुपपत्तेरिति भावः । ‘सत्यत्वं गगनादेरि’त्यादाविव त्रिकालाबाध्यत्वरूपसत्यत्वस्य परीक्षाऽपेक्षसाक्षिग्राह्यत्वस्यानवस्थाऽनापादकत्वात्तदनपेक्षसाक्षिग्राह्यत्ववर्णनस्य तत्परिहारकत्वा-भावाच्च प्रकृतोपयोगितया सत्यत्वशब्दं व्याचष्टे सत्यत्वं यथार्थत्वमिति ॥ तेन साक्षिणेति । ‘सत्यत्वं साक्षिणा मतमि’ति ग्राहकतया साक्षिण एव प्रकृतत्वादिति भावः । एवेत्यनुवादेन केवलेनेति व्याख्यानम् । व्यावर्त्यं दर्शयति न त्विति ॥ अस्यार्थस्येति । परीक्षाप्रामाण्यनिश्चयस्य परीक्षानपेक्षत्वमित्यस्यार्थस्येत्यर्थः ।

### **परिमल**

परीक्षासहकृत इति । दोषाभावनिश्चयार्थं परीक्षासहकृत इत्यर्थः ॥ परप्रामाण्यावधारणायेति । परप्रामाण्यावधारणोपयुक्तदोषाभावावधारणायेत्यर्थः ।

### **वाक्यार्थरत्नमाला**

घटादिज्ञानप्रामाण्य निश्चायकत्वेनेति । प्रामाण्यनिश्चयोपयोगिदोषा-भावनिश्चायकत्वेनेत्यर्थः । मूले परीक्षापदेति । मूलपरीक्षापदेत्यर्थः । तदनर्थकत्वेति । आदिपदानर्थकत्वेत्यर्थः । अनेन परीक्षायामिव साक्षिण्यनवस्थाया अप्रसङ्गादिति पदेन तत्संग्रहो व्यर्थ इति शङ्कापरिहारादिति भावः । इत्यनवस्थैवेति मूलं प्रत्येकं योजयति । इति परीक्षानवस्थेति इति ग्राहकेति च । तस्यापीति । ग्राहकान्तरस्येत्यर्थः । उक्तन्यायेनेति । स्वयं प्रमाणत्वेनावधृते-त्याद्युक्तप्रकारेणेत्यर्थः । उक्तातिप्रसङ्गेनेति । पटादिज्ञानस्यापि स्वप्रामाण्यग्राहकत्वप्रसङ्गेनेत्यर्थः । अनवस्थानापादकत्वादिति । प्रामाण्यग्रहणाय परीक्षान्तरग्राहकान्तरापेक्षया अनवस्थाप्रसङ्गवत् साक्षिणा त्रिकालाबाध्यत्वग्रहे परीक्षानपेक्षायामपिपरीक्षादि प्रामाण्यग्रहप्रयुक्तानवस्थाया अनवकाशादित्यर्थः । न केवलमनवस्थाभाव इत्येव । किन्तु परीक्षानपेक्षसाक्षिग्राहकत्ववर्णनेन तत्परिहारश्च न भवति । त्रिकालबाध्यत्वग्राहकत्वार्थं प्रामाण्यग्रहणाय परीक्षापेक्षया नियतत्वादित्याह । तदनपेक्षेति ।

------------------------------------------------------------------------

परीक्षादेश्च सत्यत्वं तेन ह्येव मतं भवेत्

**परीक्षादेश्च सत्यत्वं तेन ह्येव मतं भवेत्**

### **सुधा**

एतदुक्तं भवति । दोषाभावावधारणार्थं न्यायानुसन्धानं हि खलु परीक्षा । सन्दिग्धश्चार्थो न्यायविषयः । सन्देहश्चोभयकोटिप्रापकसद्भावे भवति । एवञ्च यत्र यत्र दोषसम्भावनया तत्सन्देहस्तत्र तत्रैव परीक्षापेक्षा नान्यत्र । न च सर्वत्र दोषसन्देहोऽस्ति । साक्षिसिद्धेऽर्थे तत्प्राप्त्यभावात् । अतो न तावत्परीक्षाऽनवस्था । तथा हि । अस्त्यत्र पुरतः पानीयमिति वाक्यं श्रुतवतो भवति सन्देहः किमिदं विपर्ययादिमूलमुत नेति । पुरुषवचसामुभय-थादर्शनात् । तत एवार्थे सन्दिहानः प्रत्यासीदन् रूपविशेषादिनाऽनुमिनोति पानीयमेतदिति । तत्रापि भवति संशयः । किमिदमनुमानमुताभासम्(स)इति । व्याप्त्यादिग्राहिणां याथार्थ्या-याथार्थ्योपलम्भात् । प्रत्यासन्नश्चोदकाभ्यवहारानन्तरं रसविशेषेणानुमायापि पूर्ववत्सन्दिग्धे । पीतोदकस्तूदन्यादिनिमित्तदुःखाभावं सुखं चानुभवन्न तत्र संशेते । सुखादौ तदभावे च साक्षिसिद्धे कदाऽप्यन्यथाभावाद्यनुपलम्भात् । न च प्रतीतत्वसामान्येन तत्रापि संशयः । विशेषनिष्ठस्य निश्चायकस्य सद्भावात् । अन्यथा संशयानुच्छेदेन व्यवहाराभावप्रसङ्गात् । संशयाभावे च न तत्पूर्विका परीक्षेति कुतोऽनवस्था । अत एव साक्षिप्रामाण्यावधारणे परीक्षाऽनवस्थाऽपि परिहृता । ग्राहकानवस्था तु नास्त्येव । साक्षिणः स्वप्रकाशत्वेन स्वप्रामाण्यग्राहकत्वात् ।

### **शेषवाक्यार्थचन्द्रिका**

नन्वेवं परीक्षाप्रामाण्यस्य परीक्षाऽनपेक्षसाक्षिमात्रग्राहकत्वे घटादि-ज्ञानप्रामाण्यस्यापि तदनपेक्षसाक्षिग्राह्यत्वमेव वाच्यम् । नियामकविशेषाभावेन घटादिज्ञानप्रामाण्यग्रहे परीक्षापेक्षा परीक्षाप्रामाण्यग्रहे च नेति वैषम्यकल्पनाऽयोगात् । न च तत्सम्भवति । ‘अतोऽदोष-प्रतीतस्ये’ति परीक्षापेक्षस्यैव साक्षिणो घटादिज्ञानप्रामाण्यग्राहकत्वस्य समर्थितत्वात् । ततो घटादिज्ञानप्रामाण्यस्येव परीक्षाप्रमाण्यस्यापि परीक्षापेक्षसाक्षिग्राह्यत्वमेवाभ्युपेयमिति कथं नानवस्थेत्यत आह एतदुक्तं भवतीति ॥ सन्दिग्धश्चार्थ इति । ‘अविज्ञाततत्त्वेऽर्थे कारणोपपत्तित’ इत्युक्तेरिति भावः ॥ अत इति । परीक्षाप्रामाण्यनिश्चयस्य परीक्षानपेक्षसाक्षिग्राह्यत्वादित्यर्थः ॥ न तावदिति । घटादिज्ञानप्रामाण्यनिश्चायकपरीक्षाप्रामाण्यनिश्चयाय परीक्षापेक्षाया अभावान्न तदपेक्षानिबन्धना परीक्षाऽनवस्थेत्यर्थः ॥ विशेषनिष्ठस्येति । एककोटिविषयकनिर्णयजनकस्येत्यर्थः । साक्षिसिद्धत्वमेव वाऽत्रैककोटिनिर्णायकमिति हृदयम् ॥ अन्यथेति । विशेषदर्शनस्य संशयाविरोधित्व इत्यर्थः ॥ संशयानुच्छेदेनेति । विशेषदर्शनातिरेकेण संशयोच्छेदकाभावादिति भावः ॥ व्यवहाराभावेति । निःशङ्कप्रवृत्त्यभावेत्यर्थः । अस्त्वेवं साक्षिसिद्धे सुखादौ सन्देहाभावः । किमेतावतेत्यत आह संशयाभावे चेति ॥ तत्पूर्विकेति । सन्देहपूर्विकेत्यर्थः ॥ अत एवेति । परीक्षाप्रामाण्यनिश्चयस्य परीक्षानपेक्षत्वादेवेत्यर्थः ॥ साक्षिप्रामाण्येति । साक्षिनिष्ठप्रामाण्य-निश्चायकपरीक्षाप्रामाण्यनिश्चयस्य परीक्षाऽनपेक्षत्वेन तदपेक्षानिबन्धनपरीक्षाऽनवस्थाऽपि परिहृतेत्यर्थः। नन्वेवं घटज्ञानस्यापि स्वप्रामाण्यग्राहकत्वप्रसङ्ग इत्यतोऽन्तःकरणवृत्तितया तस्य जडत्वेनास्व-प्रकाशत्वान्न स्वप्रामाण्यग्राहकत्वम् । साक्षिणस्तु चेतनत्वेन कर्मकर्तृसूत्रीयटीकोक्तरीत्या स्वप्रकाशत्वेन युक्तं स्वस्यैव स्वप्रामाण्यग्राहकत्वमिति भावेनोक्तं स्वप्रकाशत्वेनेति ।

### **परिमल**

कथमनेनोक्तशङ्कानिरास इत्यतो ‘न परीक्षानवस्था स्यात् साक्षिसिद्धे त्वसंशयात्’ इत्यादिज्ञानपादीयानुव्याख्यां हृदि कृत्वाह एतदुक्तं भवतीति । सन्देहबीजमाह पुरुषवचसामिति । व्याप्त्यादिग्राहिणामिति च संशयाभावे हेतुः । सुखादौ तदभावे चेति । सुखदुःखाद्यभावे चेत्यर्थः । ननु सुखादावपि साधारणधर्मदर्शनात्स्यादेव सन्देह इत्यत आह न च प्रतीतत्वेति । साक्षिप्रतीतत्वेत्यर्थः ॥ विशेषनिष्ठस्येति । साक्षिप्रतीतरूपविशेषनिष्ठस्य साक्षिप्रतीतत्वस्येत्यर्थः । यद्वा प्रतीतिविशेषनिष्ठ-साक्षित्वरूपधर्मस्येत्यर्थः । न्यायमतेऽनुव्यवसायत्वस्येवेति भावः । ननु न साक्षित्वमपि स्वयं संशयनिवर्तकम् । अतिप्रसङ्गात् । नापि येन केनचिद्रूपेण ज्ञातम् अतिप्रसङ्गादेव । किन्तु प्रामाण्यादिव्याप्यत्वेन ज्ञातमेव । व्याप्यत्वेन ज्ञातं चान्येनेत्यनेवस्थेति युक्तम् । साक्षिणः स्वप्रकाशत्वेन स्वेनैव तज्ज्ञानसम्भवादिति भावः । यद्वा सुखत्वादिविशेषविषयकत्वस्येत्यर्थः ॥ अन्यथेति । सत्यपि विशेषदर्शने साधारणधर्ममात्रेण सन्देह इत्यर्थः ॥ अत एवेति । साक्षिणः सन्देहानुत्पादादेवेत्यर्थः ।

### **यादुपत्यम्**

विशेषनिष्ठस्येति । एककोटिविषयकनिश्चयजनकस्येत्यर्थः । साक्षिसिद्धत्व-मेवात्रैककोटिनिश्चायकमस्तीति ज्ञातव्यम् ।

### **श्रीनिवासतीर्थीया**

रूपविशेषेति । शुक्लरूपेत्यर्थः । अनुमानमिति । निर्दोषोपपत्तिरित्यर्थः । एतत्संशयाधायकं संशयमाह व्याप्त्यादीति । व्याप्त्यादिग्राहिणां याथार्थ्ये इदमनुमानं स्यात् । अन्यथाऽऽभास इत्यर्थः ॥ पूर्ववदिति । किमिदमनुमानमुताभास इति पूर्वोक्तरीत्येत्यर्थः ॥ न चेति । यत्प्रतीतं शुक्तिरजतादि तन्मिथ्या । यच्च प्रतीतं घटादि तत्सत्यम् । सुखादि च प्रतीतम् । तस्मात्सत्यं मिथ्या वेत्यन्यथाभावसंशयः प्रतीतत्वरूपसाधारणधर्मेण भविष्यतीत्यर्थः ॥ विशेषेति । प्रतीति-विशेषसाक्षिनिष्टस्य नित्यज्ञानत्वरूपस्य निश्चायकस्येत्यर्थः । तथा च सुखादेः साक्षिणा प्रतीतत्वात्तस्य च नित्यज्ञानत्वेन तत्सिद्धेर्न कदाचिदपि संशयः । नित्यज्ञानत्वरूपेतरप्रमाणवैलक्षण्यस्य सत्वादित्यर्थः ॥ अन्यथेति । निश्चायकसद्भावेऽपि प्रतीतत्वमात्रेणैव यदि संशय इत्यर्थः ॥ व्यवहारेति । सुखादिकं सत्यमित्यादिव्यवहारेत्यर्थः । यद्वा । व्यवहारो निःशङ्कप्रवृत्तिः । अत एव संशयाभावादेव ।

### **वाक्यार्थरत्नमाला**

अविज्ञाततत्वेप्यर्थ इति । एतच्च गौतमसूत्रं जिज्ञासाधिकरणवाक्यार्थ- चन्द्रिकायामेव विवृतमिति बोध्यम् । जडत्वेनास्वप्रकाशत्वादिति । न ज्ञानदृष्टिमात्रेण प्रामाण्यं तस्य दृश्यत इति ज्ञानपादीयानुभाष्यमूले विमतं ज्ञानं न स्वप्रकाशमनात्मत्वात्कार्यत्वाद-नित्यत्वान्मनोरूपत्वात् सुखादिवदित्याद्युक्तेः । साक्षिणिः स्वप्रकाशत्वमनवस्था ततो न हीति भक्तिपादीयभाष्यमूलेन सत्यत्वाङ्गीकारे कश्चिद्दोष इति तत्वतत्वनिर्णयस्य टीकायां च न स्वतो जडत्वादित्युक्तेर् उक्तटीकायामन्तर्वृत्तेर्ज्ञानस्य जडत्वेनास्वप्रकाशत्वादिति च प्रामाण्यवादे उक्तेः । एवं नविलक्षणत्वाधिकरणादावपीति भावः । चेतनत्वेनेत्यस्य स्वप्रकाशत्वेनेत्यनेन सम्बन्धः । उक्तं हि साक्षिणः स्वप्रकाशत्व मनवस्था ततो नहीति भक्तिपादभाष्ये मूले साक्षी चैतन्यरूपतया स्वप्रकाश इत्यादीति भावः । नन्वस्तु घटादिव्यावृत्तं चेतनत्वं स्वप्रकाशत्वसम्भावकम् । तथापि न स्वप्रकाशत्वनिश्चयोपपत्तिः । एकस्यैवैकक्रियायां कर्त्तृत्वकर्मत्वयोर्विरोधादित्यत उक्तं कर्मकर्त्तृ-सूत्रीयेति । कर्मकर्त्रोभेदस्यौत्सर्गिकतया मामहंजानामीति प्रत्ययदर्शनाच्च स्वप्रकाशत्वं नाम सम्भवतीत्यादेस्तत्सूत्रे प्रतिपादनादिति भावः ।





------------------------------------------------------------------------

परीक्षादेश्च सत्यत्वं तेन ह्येव मतं भवेत्

**परीक्षादेश्च सत्यत्वं तेन ह्येव मतं भवेत्**

### **सुधा**

एतावनत्र विशेषः । इन्द्रियलिङ्गशब्दजन्येषु ज्ञानेष्वनादौ संसारे द्वयीं गतिमनुसन्दधत्साक्षी न सहसैव प्रामाणमेतदिति निश्चेतुं शक्नोति । किन्तु दोषाभावनिश्चयद्वारैव । दोषाभावं च न स्वयम् (एव) अवधारयितुमीष्टे । (अपि) किन्तु परीक्षासहकृत एव । परीक्षायां चेन्द्रियलिङ्गशब्दजायां पूर्वन्यायेन परीक्षान्तरमनुसरति यावत्साक्षात्स्वविषये सुखादाववतरति । न च स्वात्मन्यनेन कदाऽप्यन्यथाभावोऽवगत इति सन्देहाभावात्परीक्षानुसरणान्निवर्तते । न चैवं परतःप्रामाण्यग्रहापत्तिः । परीक्षाया दोषशङ्कालक्षणबुद्धिदोषनिरासमात्रकारणत्वात् । साक्षी हि ज्ञानस्वरूपं प्रामाण्यं च विषयीकर्तुं स्वमहिम्नैव शक्नोति । तस्य तु मानस्या दोषशङ्क्या प्रामाण्यग्रहणशक्तिः प्रतिबद्धा । अतो व्यवस्थयैव तत्स्पृशति । न त्ववधारणस्येष्टे । परीक्षया च प्रतिबन्धेऽपगते निजयैव शक्त्या प्रामाण्यमवधारयति । न चास्य व्युत्पादनस्याप्रामाण्येऽपि समत्वात्तस्यापि स्वतो ग्रहणमिति वाच्यम् । वैषम्यात् । प्रामाण्यावधारणे हि परीक्षायाः प्रतिबन्धकनिवर्तकत्वमात्रं शक्यतेऽवधारयितुम् । प्रतिबन्धकरहिते साक्षिप्रामाण्यग्रह तदनपेक्षणात् । सहकारित्वे हि सर्वत्र तदपेक्षा स्यात् । तथा चानवस्थेत्युक्तम् । अन्यथा कारणत्वं व्याहन्येत । न चाप्रामाण्यं क्वापि परीक्षाऽनपेक्षेण साक्षिणा निश्चितचरम् । येन प्रतिबन्धकनिवर्तकत्वं तस्याः प्रतीमः । किन्तु सार्वत्रिकत्वात्कारणत्वमेव । प्रतिबन्धकस्य सार्वत्रिकत्वादन्यथासिद्धं सार्वत्रिकत्वमिति चेन्न । प्रतिबन्धनिवृत्तावप्रामाण्यग्र(हे)हणे च परीक्षायाः कारणत्वोपपत्तेः । एवं सति गौरवमिति चेन्न । विशेषावधारणाया अशक्यत्वस्यैव कल्पकत्वात् । तथाऽपि परीक्षान्वयव्यतिरेकानुविधायि(यक)त्वस्यान्यथासिद्धिः शङ्क्यत इति चेत् (न) । प्रतिबन्धकस्य सार्वत्रिकतायाः क्वाप्यदर्शनेनान्यथासिद्धिशङ्कानिरासात् । अन्यथा सर्वत्र सहकारिणां तथात्वं स्यात् । यदि ज्ञानं ग्राहकातिरिक्तस्य यथाकथमपि प्रवेशात्प्रामाण्यस्य परतस्त्वमिति मतम्, तदा साक्षिण एव स्वतःप्रामाण्यमन्यस्य परत इत्यङ्गीकारेऽपि न कश्चिद्विरोध इति सङ्क्षेपः । विस्तरस्तु स्वयम्(एव)आचार्येण वक्ष्यते ।

### **शेषवाक्यार्थचन्द्रिका**

नन्विन्द्रियलिङ्गशब्दजन्यघटादिज्ञानप्रामाण्यस्य सुखादिज्ञान-प्रामाण्यस्य च साक्षिविषयत्वाविशेषात्कुतो घटादिज्ञानप्रामाण्ये साक्षिणा ग्राह्ये परीक्षाऽपेक्षा सुखादिज्ञानप्रामाण्ये च तदनपेक्षेति वैषम्यं येन सुखादिपर्यन्तप्राप्तौ परीक्षाऽपेक्षाभावेनावस्थाभावः स्यादित्यत आह एतावानिति । ननु परीक्षायामपि परीक्षान्तरानुसरणेऽनवस्थेत्यत आह यावदिति । तथा च परीक्षायां परीक्षाऽन्तरापेक्षायामपि सुखादाववस्थानेनावस्थितासिद्धपरम्पराया अभावान्नान-वस्थेत्याशयः ॥ न चैवमिति । घटादिज्ञानप्रामाण्यस्य परापेक्षसाक्षिग्राह्यत्वेन ज्ञानग्राहकमात्रग्राह्यत्वा-भावादिति भावः ॥ परीक्षाया इति । तथा च प्रामाण्यस्य केवलेन साक्षिणैव ग्रहणान्न

परतस्त्वप्रसङ्ग इति भावः ।

ननु च परीक्षायाः प्रामाण्यग्रहे बुद्धिदोषनिरासे चोपयोगोपपत्तेर्न तस्या बुद्धिदोषनिरासमात्रोप-युक्तत्वमित्यतस्तया विनाऽपि साक्षिमात्रेण प्रामाण्यस्य ग्रहीतुं शक्यत्वान्न परीक्षायाः प्रामाण्यग्रहणे उपयोगः कल्पयितुं शक्यत इत्याह साक्षीति । तर्हि संशयस्थलेऽपि प्रामाण्यग्रहणापत्तिः समर्थस्य अपेक्षायोगादित्यतो यथा स्वयमेव गतिसमर्थस्य गजस्य गोक्षुरकादिना प्रतिबद्धस्याचालनं तथा स्वमहिम्नैव प्रामाण्यमवधारयितुं समर्थस्यापि साक्षिणः प्रतिबद्धत्वात्तदग्राहकत्वमुपपन्नमित्याशयेनाह तस्य त्विति ॥ प्रामाण्यग्रहणशक्तिरिति । न च ज्ञानप्रामाण्यग्रहणशक्तेरेकत्वाद्दोषशङ्कया तत्प्रतिबन्धे प्रामाण्यस्येव ज्ञानस्यापि साक्षिणा ग्रहो न स्यादिति वाच्यम् । ज्ञानप्रामाण्यग्रहण-शक्त्योर्भेदस्येष्टत्वेनाप्रतिबद्धज्ञानग्रहणशक्त्या ज्ञानग्रहणस्य प्रतिबद्धया प्रामाण्यग्रहणशक्त्या च प्रामाण्याग्रहस्य चोपपत्तेः । न चातिरिक्तप्रामाण्यग्रहणशक्तेः प्रामाण्यग्रहणेऽपेक्षायां प्रामाण्यस्य परतस्त्वप्रसङ्गः । तच्छक्त्योर्भेदोऽपि ज्ञानत्वग्रहणशक्तिवत्प्रामाण्यग्रहणशक्तिः सहजा न त्वप्रामाण्य-ग्रहणशक्तिरित्येतावतैव प्रामाण्यस्य स्वतस्त्वोपपत्तेः । न च शक्तिद्वयस्य सहजत्वे कथमेकशक्तिप्रतिबन्धे द्वितीयशक्तेरप्रतिबन्धः । तथा च ज्ञानत्वग्रहोऽपि न स्यादिति वाच्यम् । वह्नौ दाहप्रकाशनशक्त्योः सहजत्वेऽपि मण्यादिना प्रकाशनशक्तेरप्रतिबन्धस्य दाहशक्तेः प्रतिबन्धस्य च दर्शनेन प्रतिबन्धकभेदसम्भवात् । अस्तु वा तयोरेकैव ग्रहणशक्तिस्तथाऽपि तस्या ‘एनं मा दहे’त्यादौ दाहशक्तेरिव विषयभेदेन प्रतिबन्धाप्रतिबन्धयोरुपपत्तेर्युक्तं ज्ञानग्रहणेऽपि प्रामाण्याग्रहणमित्यन्यत्र विस्तरः । निजयैव शक्त्येति । गोक्षुरकाद्यपसरणे स्वसामर्थ्येन गजस्य गतिवदिति भावः ॥ समत्वादिति । परीक्षाया बुद्धिदोषनिरासमात्रकारणत्वेनाप्रामाण्यग्रहणे नोपयोगः किन्तु साक्षी स्वसामर्थ्येनैव प्रामाण्यवदप्रामाण्यस्यापि ग्राहक इति व्युत्पादनस्य समत्वादित्यर्थः ॥ साक्षिप्राभाण्यग्रह इति । साक्षिनिष्ठप्रामाण्यग्रह इत्यर्थः ॥ सर्वत्रेति । प्रतिबन्धकरहितसाक्षि-ज्ञानप्रामाण्येऽपीत्यर्थः । इष्टापत्तिं परिहरति तथा चेति । ननु सहकारित्वेऽपि प्रतिबन्धकरहितसाक्षि-ज्ञानप्रामाण्ये तदनपेक्षाऽस्त्वित्यत आह अन्यथेति । व्यभिचारादिति भावः । विशेषावधारणाया इति । उभयत्र व्यभिचाराभावे नपरीक्षायाः प्रतिबन्धकनिवृत्तावेव कारणत्वेनाप्रामाण्यग्रह इत्यत्र नियामकाभावादिति भावः । अन्यथासिद्धिशङ्कैव नियामिकेत्याशेन शङ्कते तथाऽपीति ॥ अन्यथेति । प्रतिबन्धकस्य सार्वत्रिकत्वेन सार्वत्रिकत्वस्यान्यथासिद्धिशङ्का चेदित्यर्थः ॥ सर्वत्रेति ॥ सहकारितया निश्चितस्य दण्डादेरपि न सहकारित्वं तत्रापि दण्डाद्यभावस्य प्रतिबन्धकत्वं प्रकल्प्य दण्डादेस्तन्निवर्त-कत्वेनान्यथासिद्धेर्वक्तुं शक्यत्वादित्यर्थः ॥ यथाकथमपीति । प्रतिबन्धकशङ्कानिवर्तकत्वेनापीत्यर्थः । तदा साक्षिण एवेति । तत्र प्रतिबन्धकशङ्काया एवाभावेन तन्निवर्तकत्वेनापि परीक्षायनपेक्षणादिति भावः । अयं चाभ्युपगमवादः । अत एवाङ्गीकारेऽपीत्यपिशब्द इति बोध्यम् । ननु किमनया द्विधा कल्पनया साक्षिवत्प्रत्यक्षादिज्ञानस्यापि प्रामाण्यग्रहः परीक्षानपेक्ष एव प्राभाकररीत्या स्वत इति वक्तुं शक्यत्वात् । यद्वा प्रत्यक्षादिवत्साक्षिणोऽपि प्रामाण्यं परीक्षापेक्षग्रहणमेव भवत्वित्यत आह सङ्क्षेप इति ॥ वक्ष्यत इति । ‘न ज्ञानदृष्टिमात्रेण प्रामाण्यं तस्य दृष्यते । नियमेन सुखाद्येषु प्रामाण्यं साक्षिगोचरमित्यादि’ना ज्ञानपादे प्राभाकरादिमतनिरासेनोक्तकल्पनाद्वैविध्यस्य कल्पकसद्भावे-नादूषणत्वं स्वयमेवाचार्येण वक्ष्यत इत्यर्थः ।

### **परिमल**

ननु साक्षिणः स्वप्रमाण्यविषये यथा न परीक्षापेक्षा तथा सर्वत्राप्यस्तु प्रमाणत्वा-विशेषात्, किंपरीक्षाव्य(वसायेने)सनेनेत्यत आह एतावानिति । द्वयीं यातार्थाऽयाथार्थ्यारूपाम् । दोषाभावस्यर्थ्य साक्षिणैव निश्चितत्वमिति ज्ञानपदीयानुव्याख्यानानुरोधादाह दोषाभावं चेति ॥ परीक्षायां चेति । सजातीयज्ञानान्तरसंवादिरूपायामित्यर्थः ॥ पूर्वेति । अस्त्य पुरतः पानीयमित्यादि-नोक्तरीत्येत्यर्थः । परीक्षान्तरं सजातीयज्ञानान्तरसंवादादिरूपम् । स्वविषय इत्यादौ स्वपदेन साक्षी गृह्यते । बुद्धिदोषनिरासमात्रकारणत्वाद्युक्तीनामिति तत्त्वनिर्णयोक्तमाह परीक्षाया इति । ननु साक्षिणो ग्रहणशक्तेर्ज्ञान इव प्रामाण्येऽपि सहजत्वे विलम्बो न युक्तोऽतो नैवमित्याह साक्षी हीति । ज्ञानग्रहणशक्तिप्रामाण्यग्रहणशक्त्योर्भेदमुपेत्योक्तं प्राग्राण्यग्रहणशक्तिः प्रतिबद्धेति । तेन तत्प्रतिबन्धे ज्ञानमपि न गृह्येतेति न शङ्क्यम् । द्वयोर्भेदोऽपि (सजातीयत्व) सहजत्वमात्रेण प्रामाण्ये स्वतस्त्वोपपत्तेरिति भावः । शक्त्येक्यपक्षे तु प्रामाण्यांशयग्रहशक्तिरिति व्याख्येयम् ॥ अन्यथा कारणत्वं व्याहन्येनेति । अनवस्थानिवृत्त्यर्थं क्वचिदनपेक्षायामित्यर्थः ॥ कारणत्वमेवेति । प्रतीम इत्यन्वयः । अन्यथासिद्धं=प्रतिबन्धकनिरासोपक्षीणम् । सार्वत्रिकत्वं परीक्षायाः साक्षिणोऽप्रामाण्य-ग्रहण इति योज्यम् । निषेधति नेति ॥ एवं सतीति । उभयत्र व्यापारे सतीत्यर्थः । प्रामाणिकत्वाद्गौरवं न दोष एवेति भावेनाह विशेषेति । प्रतिबन्धकनिवृत्तावेव न्यायनुसन्धानरूपपरीक्षाया उपयोगो नाप्रामाण्यग्रह इति विशेषावधारणायां कर्तव्यायामशक्यत्वं तादृशनिर्धारणस्य कर्तुमशक्यत्वं यत्तस्यैवेत्यर्थः । उभयत्राप्यन्वयव्यतिरेकाभावादिति भावः । तथापीति । विशेषावधारणस्या-शक्यत्वेपीत्यर्थः ॥ तथात्वमिति । अन्यथासिद्धत्वमित्यर्थः । ननु स्व एव ज्ञानानां प्रामाण्यं गृह्यते न साक्षिणा । नापि परीक्षाधीनम् । सर्वज्ञानानां स्वप्रकाशत्वाद्यथार्थत्वाच्च । तथा च न वैरुप्यम् । परीक्षाऽनवस्थाप्रसङ्गश्च नास्ति । किञ्च ज्ञानं प्रामाण्यं वा न साक्षिवेद्यम् । किन्तूभय-मप्यनुमेयमेवेत्यादिचोद्यं हृदि निधायाह विस्तरस्त्विति । ‘न परीक्षाऽनवस्था स्यादि’त्यादिना ज्ञानपादे वक्ष्यत इत्यर्थः ।

### **यादुपत्यम्**

विशेषावधारणाया इति । परीक्षा प्रतिबन्धनिवृत्तावेव कारणं न प्रामाण्यग्रहण इत्यत्र नियामकं नास्ति । उभयत्रापि व्यभिचाराभावादिति भावः । अन्यथासिद्धिशङ्कैव नियामिकेत्याशयेन शङ्कते तथाऽपीति ॥ अन्यथा सर्वत्रेति । सहकारितया निश्चितस्य दण्डादेरपि स्वाभावलक्षणप्रतिबन्धकनिरासमात्रोपक्षीणताशङ्काऽऽस्पदत्वं स्यादित्यर्थः । ननु किमनया द्विविधकल्पनया । साक्षिवत्प्रत्यक्षादिज्ञानस्यापि प्रामाण्यग्रहः परीक्षाऽनपेक्ष एव प्राभाकरादिरीत्या स्वतः किं न स्यादित्यत आह विस्तरस्त्विति । ‘न ज्ञानदृष्टिमात्रेण प्रामाण्यं तस्य दृश्यते’ इत्यादिना ज्ञानपादे प्राभाकरादिमतनिरासेनोक्तकल्पनाद्वैविध्यं सर्वैरङ्गीकार्यमिति वक्ष्यत इत्यर्थः ।

### **श्रीनिवासतीर्थीया**

अत्र साक्षिणः प्रामाण्यग्राहकत्वे । पूर्वन्यायेन = इन्द्रियलिङ्ग-शब्दजज्ञानेष्विति पूर्वोक्तन्यायेनेत्यर्थः । स्वात्मनि स्वरूपेन्द्रियभूते साक्षिणि ॥ परत इति । परीक्षाऽपेक्षणादित्यर्थः ॥ दोषेति । अप्रामाण्यशङ्कारूपेत्यर्थः । मानस्या = मनोजन्यया । प्रतिबन्धे = दोषशङ्कारूपे ॥ न चास्येति । साक्षी ज्ञानस्वरूपमप्रामाण्यं च स्वमहिम्नैव विषयीकर्तुं क्षमः । प्रामाण्यशङ्कारूपेण दोषेण सा शक्तिः प्रतिबद्धा, पश्चाद्धि संवादरूपपरीक्षया प्रामाण्यशङ्कारूपे प्रतिबन्धेऽपगते सति निजया शक्त्यैवाप्रामाण्यं व्यवस्थापयतीति व्युत्पादनप्रकारस्येत्यर्थः । प्रतिबन्धक = अप्रामाण्यशङ्कारूपः । प्रतिबन्धकेत्यादि । अप्रामाण्यशङ्कारहितसुखादिप्रामाण्यग्रह इत्यर्थः ॥ तदिति । परीक्षेत्यर्थः । सहकारित्वे = प्रामाण्यग्रहणे परीक्षायाः कारणत्व इत्यर्थः ॥ सर्वत्रेति । सुखादिज्ञानप्रामाण्यग्रहणेऽपीत्यर्थः । इष्टापत्तिरिति चेत्तत्राह । तथा चेति । साक्षिसिद्धसुखादिकमादाय परीक्षाऽनवस्था परिहरणीया । तत्रापि चेत्परीक्षाऽन्तरापेक्षा, तदा तत्परिहारोपायाभावादनवस्था स्यादेवेति भावः ॥ अन्यथेति । सर्वत्र सत्त्वेऽपि यदि तदनपेक्षेत्यर्थः । कारणत्वं = नियतपूर्ववृत्ति-त्वरूपम् । प्रतिबन्धकः = प्रामाण्यशङ्क रूपः । तस्याः = परीक्षायाः । कारणत्वमेव = अप्रामाण्य-ग्रहण इत्यर्थः । शङ्कते प्रतिबन्धकस्येति । अप्रामाण्यग्रहण इति शेषः । प्रामाण्यशङ्कारूपप्रति-बन्धकस्येत्यर्थः ॥ अन्यथासिद्धमिति । विसंवादरूपायाः परीक्षायाः प्रामाण्यशङ्का-रूपप्रतिबन्धकनिरास एवोपक्षीणत्वान्नाप्रामाण्यग्रहेऽनन्यथासिद्धिघटितकारणत्वमस्तीत्यर्थः ॥ एवं सतीति । उभयत्रापि कारणत्वकल्पन इत्यर्थः ॥ विशेषावधारणाया इति । प्रतिबन्धकनिवृत्तावेव कारणत्वम् अप्रामाण्यग्रहण एव कारणत्वमिति विशेषावधारणाया इत्यर्थः ॥ कल्पकत्वादिति । उभयकारणत्वकल्पकत्वादित्यर्थः । परीक्षायाः प्रामाण्यशङ्कारूपप्रतिबन्धकनिरासकत्वेन, अन्यथासिद्धं सार्वत्रिकत्वमिति निश्चयाभावेऽपि शङ्का तु स्यादेवेत्याशङ्कते तथाऽपीति । प्रामाण्यशङ्कारूप-प्रतिबन्धकस्य सार्वत्रिकत्वात्तन्निरासे परीक्षान्वयव्यतिरेकयोरन्यथासिद्धिः शङ्क्यत इत्यर्थः । तथा च विसंवादरूपपरीक्षाया अप्रामाण्यग्रहण एव कारणत्वमनन्यथासिद्धतदन्वयव्यतिरेकानुविधायित्वादिति निश्चयो न युक्त इति भावः ॥ प्रतिबन्धकस्येति । तथा च तस्यासार्वत्रिकत्वाद्यत्र प्रामाण्यशङ्कारूपप्रतिबन्धकं नास्ति तत्राप्रामाण्यग्रहण एव कारणत्वं तत्सत्वे तु तन्निवर्तनेऽप्रामाण्यग्रहणे चेत्युभयत्रापि परीक्षायाः कारणत्वमिति निश्चयो युक्त इत्यर्थः । ननु तर्हि यत्राप्रामाण्यशङ्का तत्र तन्निवर्तने प्रामाण्यग्रहणे चेत्युभयत्राप्यस्तु परीक्षाया कारणत्वम् । यत्र तच्छङ्का नास्ति तत्र प्रामाण्यग्रहण एव कारणत्वमित्यहमपि वदिष्यामि । तथा च प्रामाण्यस्य परस्त्वमिति चेन् न । वक्तुं शक्यतेऽस्माभिः परीक्षाया अप्रामाण्यशङ्कानिवर्तन एव चारितार्थ्यम् । न तु प्रामाण्यग्रहणेऽपि कारणत्वमिति । अप्रामाण्यशङ्काया अभावेऽपि परीक्षानपेक्षसाक्षिणा सुखादिप्रामाण्यस्य ग्रहणदर्शनात् । न चैवं साक्षिणा परीक्षाया अभावेऽप्यप्रामाण्यग्रहणं क्वचित्स्थलविशेषे दृष्टम् । येन परीक्षायाः प्रामाण्यशङ्कानिरास एव चारितार्थ्यं न त्वप्रामाण्यग्रहणेऽपि कारणत्वं प्रकल्प्य कारणस्यान्यथासिद्धिशङ्कायामित्यर्थः । अतिरिक्तस्य = परीक्षारूपकारणस्य । यथाकथमपि = अप्रामाण्यशङ्कारूपप्रतिबन्धकनिरासकत्वेनापीत्यर्थः । स्वतः = सुखादिग्रहणे परीक्षानपेक्षया । अन्यस्य = अप्रत्यक्षादिज्ञानस्य । परतः = परीक्षापेक्षया । तथा च प्रतिबन्धनिरासे तत्सापेक्षत्वे सत्यपि तद्ग्राह्यत्वाभावेन ज्ञानग्राहकग्राह्यत्वरूपं स्वतस्त्वमपेक्षितमेव वैवक्षिकोक्तरूपपरतस्त्वाङ्गीकारे न कश्चिद्दोष इति भावः ।

### **वाक्यार्थरत्नमाला**

तर्हि संशयस्थलेऽपीति । एतच्च तत्वनिर्णयटीकानुसारेण संशयोपपाद-नस्थलीय तर्कताण्डवानुसारेण चाह । न च ज्ञानप्रामाण्यग्रहणेत्यादिना विस्तर इत्यन्तेन । ननु सहकारित्वेऽपीति । अत्र नन्वसार्वत्रिकत्वेऽपि परीक्षाकायाः प्रामाण्यग्रहणे कारणत्वमस्त्वित्यतो नियतपूर्ववर्त्तिन एव कारणत्वेन परीक्षायाश्च नियमाभावान्न कारणत्वमित्याहेति प्रकारान्तरेणापि टीकायामन्यथाकरणत्वमिति मूलस्यावतारोऽस्ति परंतु ननु सहकारित्वेऽपीति पाठो परिरेखा निक्षिप्योपरिलिखित इति स एव पाङ्ततया प्रतीयत इति ज्ञेयम् । घटादि ज्ञानप्रामाण्यस्यापि स्वतस्त्वस्य प्रामाण्यं च स्वत एव अन्यथाऽनवस्थानाद् इत्याद्यनेक तत्वनिर्णयादिग्रन्थे, प्रत्यक्षवच्च प्रामाण्यं स्वत एवेति जिज्ञासाधिकरणे, तृतीयाध्याये च युक्तिपादे इत्यादिना महता प्रबन्धेनोपपादानात्साक्षिण एवेत्याद्ययुक्तमित्यत आह । अयं चाभ्युपगमवाद इति । सर्वथा परतस्त्वमेवेति तु परेण त्यक्तमिति तावतैव परनिराकारणं तुष्यत्विति न्यायेन मूलकृता कृतम् । न तु वस्तुतः । उत्सर्गापवादयोर्भङ्गाद्यापत्या कथञ्चित्प्रवेशस्याप्रयोजकतायास्तत्र तत्रोक्तत्वादिति भावः ।





------------------------------------------------------------------------

अन्यथा श्रुतियुक्त्यादिप्रमाणैश्च सहैव तु

**अन्यथा श्रुतियुक्त्यादिप्रमाणैश्च सहैव तु**

### **सुधा**

अथ मतम् । साक्षी प्रत्यक्षादीनां प्रामाण्यं गृह्णन्नपि कतिपयकालकतिपय-पुरुषसम्बन्धिवैधुर्यरूपमेव । न पुनरस्य कदाचित्कुत्रापि केनापि स्वार्थव्यभिचारो न भविष्यतीवं रूपम् । तत्कथं तेनात्यन्तिकबाधाभावलक्षणं सत्यत्वं विश्वस्य सिद्ध्येदित्यत आह अन्यथेति ।

## **अनुव्याख्यानम्**

***अन्यथा श्रुतियुक्त्यादिप्रमाणैश्च सहैव तु ।***

***अकस्माद्विनिवृत्ति(श्च)स्तु किं विश्वस्य न शङ्क्यते ॥***

साक्षिणः सर्वथा बाधवैधुर्यलक्षणप्रामाण्यग्राहकत्वे विश्वस्य पूर्णस्य ब्रह्मणोऽपि प्रपञ्चवद्वि-निवृत्तिः किं कस्मान्नाशङ्क्यते निवर्तकाभावादित्यत उक्तम् अकस्मादिति । ननु च ‘सत्यं ज्ञानं’ ‘तत्सत्यमि’त्यादि श्रुत्या, ब्रह्म न निवृत्तिमद् अज्ञानतत्कार्यातिरिक्तत्वाद् इत्याद्यनुमानेन निरधिष्ठानकसाक्षिकस्य भ्रमस्य, निरवधिकस्य बाधस्य चादर्शनात्प्रपञ्चारोपाद्यन्यथाऽनुपपत्या, ब्रह्मणस्सत्यताऽपगमात्तन्नेत्यत उक्तं श्रुतीति । एतेषामपि प्रमाणानां प्रत्यक्षादीनामिव

विनिवृत्तिः शङ्क्यतामित्यर्थः ।

एतदुक्तं भवति । ‘प्रपञ्चविषयाणां प्रत्यक्षादिप्रमाणानां नात्यन्तिकं प्रामाण्यं साक्षी गृह्णाति । किन्तु तात्कालिकमेव’ इति वदन्वक्तव्यः । साक्षिणः किमात्यन्तिकप्रामाण्यग्रहणे शक्तिरस्त्युत नास्ति । आद्ये कथं प्रपञ्चविषयाणां प्रत्यक्षादीनां प्रामाण्यमात्यन्तिकं न गृह्णीयात् । द्वितीये ब्रह्मणः सत्यताप्रतिपादकानां श्रुत्यादीनामपि नात्यन्तिकं प्रामाण्यं गृह्णीयात् । तथा च न ब्रह्मणोऽबाध्यत्वमात्यन्तिकं सिध्द्येत् । ततश्च साधकबाधकप्रमाणाभावात्तस्यापि बाधः शङ्क्येत । एवं च तज्ज्ञानमपि न तत्त्वज्ञानमिति न तदर्थः प्रयत्नः स्यात् । अथ क्वचिच्छक्तिः क्वचिन्नेति ब्रूयात्तदा नियामकं वाच्यमिति ।

ननु यदि ब्रह्म बाधार्हं स्यात्तर्हीयता कालेन कुतो न निवृत्तम् । तस्मादितःपूर्वं बाधरहितत्वान्नोत्तरत्रापि बाधः शङ्क्यत इति चेन्न । उक्तोत्तरत्वात् । अस्या अप्युपपत्तेः साक्षिग्राह्यप्रमाणभावाया आत्यन्तिकप्रामाण्यासिद्धेः । अन्यथा प्रपञ्चग्राहिणां प्रत्यक्षादीनामपि तथात्वस्यानिवारणात् । व्यवस्थापकाभावात् ।

दूषणान्तरमाह इतःपूर्वमिति ।

**अनुव्याख्यानम्**

***इतःपूर्वं तथाभावाद्यदि नो संसृतेर्गतिः ।***

तथाभावात् = निवृत्त्यभावात् । यदि ब्रह्मणो निवृत्तिर्न शङ्क्यत इति सम्बन्धः । तर्हीत्यध्याहारः । गतिर्निवृत्तिः स्यादिति शेषः ।

अयमाशयः । इतःपूर्वमनिवृत्तत्वादिति किं ब्रह्मणो निवृत्त्यभावे सम्भावनोक्तोतानुमानम् । नाद्यः । सम्भावनाया अपि सम्बन्धरूपत्वेन शङ्कानिवारणासामर्थ्यात् । न द्वितीयः । तथा सति संसृतेरविद्याया निवृत्त्यभावप्रसङ्गात् । न हीतःप्राङ्मूलाविद्या निवृत्ता । अन्यथा तस्यामेव व्यभिचारस्यादिति ।

किञ्च शुक्तिरजतादिकं प्रागनिवृत्तमेव निवर्तते । निवृत्तस्य निवृत्त्ययोगात् । अतो विरुद्धता च ।

### **शेषवाक्यार्थचन्द्रिका**

कतिपयेति शङ्काग्रन्थे दोषोऽपि ग्राह्यः । अत एव कदाऽपि कुत्राऽपीत्युत्तरग्रन्थे देशकालयोरुभयोरपि ग्रहणम् । श्रुतियुक्तयादीति मूले विवक्षिते श्रुतियुक्ती दर्शयति ननु चेति । तथाऽपि श्रुतियुक्त्यादीत्यादिपदमनर्थमित्यतोऽर्थापत्तिसङ्ग्रहार्थं तदिति भावेन तत्सङ्गृहीता-मर्थापत्तिं दर्शयति निरधिष्ठानस्येत्यादि । यद्यप्यर्थापत्तेरनुमानत्वात्स्वमते युक्तिपदेनैव तत्परिग्रह-स्तथाऽपि तत्पार्थक्यवादिमायावादिरीत्या युक्तिपदेन तदप्राप्तेस्तत्सङ्ग्रहार्थमादिपदमर्थवदिति द्रष्टव्यम् । प्रपञ्चारोपादीत्यादिपदेन तद्बाधपरिग्रहः ।

ननु जगत्सत्यत्वग्राहिप्रत्यक्षादेस्तात्कालिकप्रामाण्यग्राहकत्वेऽपि साक्षिणो ब्रह्मसत्यत्वप्रति-पादकश्रुत्यादेरात्यन्तिकावाध्यत्वग्राहकत्वोपपत्तेर्न तत्तात्कालिकाबाध्यत्वग्राहकत्वापादनं युक्तम् । न च साक्षिण आत्यन्तिकाबाध्यत्वग्राहकत्वेऽसामर्थ्यान्न ब्रह्मसत्यत्वप्रतिपादनश्रुत्यादेरान्त्यन्तिकाबाध्य-त्वग्राहकत्वं तस्येत्यभिप्रायकत्वान्नापादनानुपपत्तिरिति वाच्यम् । साक्षिणस्तत्र सामर्थ्यस्यापि पराभिप्रेततया सम्भावयितुं शक्यत्वेनासामर्थ्यावधारणायोगात् । न चैवं जगत्सत्यत्वग्राहकप्रत्यक्षादेरपि तद्ग्राहकत्वप्रसक्तेस्तस्य तत्रासामर्थ्यस्य पराभिप्रेततासिद्धिरिति वाच्यम् । क्वचित्समर्थस्यान्यत्रापि सामर्थ्यनियमासिध्द्या जगत्सत्यत्वग्राहकप्रत्यक्षादेरात्यन्तिकाबाध्यत्वग्राहकत्वेऽसामर्थ्यस्य ब्रह्मसत्यत्व-प्रतिपादकश्रुत्यादेस्तद्ग्राहकत्वे सामर्थ्यस्यापि सम्भावितत्वेन तदप्रसङ्गात् । नियामकविशेषा-भावेनोक्तव्यवस्थाऽसिध्द्या ब्रह्मणः सत्यत्वप्रमाणानामात्यन्तिकाबाध्यत्वग्राहकत्वाभावेऽपि परस्य क्षत्यभावेन तात्कालिकाबाध्यत्वग्राहकत्वापादनस्येष्टत्वाच्च । न च तथा सति ब्रह्मणोऽपि बाध्यत्वप्रसक्तेः कथं तत्सत्यत्वप्रमाणानां तात्कालिकाबाध्यत्वग्राहकत्वं परस्य नानिष्टम् । अत एव मूले विश्वस्येति ब्रह्म सङ्गृहीतमिति वाच्यम् । प्रयोज्यप्रयोजकभावस्यास्फुटतया ब्रह्मणो बाध्यत्वापादन-स्यैवानुपपन्नत्वात् । ब्रह्मणो बाध्यत्वेऽप्यनिष्टाभावेनेष्टापादनत्वाच्चेति नानेन मूलेनोक्ताक्षेपपरिहार इत्यतोऽभिप्रायमाह एतदुक्तं भवतीति । उक्तोत्तरत्वादित्येतदेव प्रपञ्चयति अस्या अपीति ॥ अन्यथेति साक्षिग्राह्यप्रमाणभावाया अप्युपपत्तेरात्यन्तिकप्रामाण्य इत्यर्थः ॥ तथात्वस्येति । आत्यन्ति-कप्रामाण्यस्येत्यर्थः ॥ निवृत्ताभावादिति । अनेन मूले तथेत्यनेन निवृत्तेः परामर्शोऽभावादिति च पदच्छेद इत्युक्तं भवति ॥ तर्हीत्यध्याहार इति । यदीति श्रवणादिति भावः । ननु परेण ब्रह्मणो निवृत्त्यभावे सम्भावकतयैवेतः पूर्वमनिवृत्तत्वादिति युक्तेरुपन्यस्तत्वान्न ‘नो संसृतेर्गतिरि’ति संसृतौ व्यभिचारचोदनं युक्तम् । नापि तत्र व्यभिचारः सम्भवति । दुःखादिरूपत्वात्संसृतेरितः पूर्वं निवृत्तिदर्शनेनोक्तहेत्वगमनादित्यत आह अयमाशय इति ॥ संशयरूपत्वेनेति । उत्कटैकोटिकसंशयस्यैव सम्भावनात्वादिति भावः ॥ शङ्केति । ब्रह्मबाधशङ्केत्यर्थः ॥ मूलाविद्येति । मूलाविद्या-नामितःप्राङ्निवृत्त्यदशर्शनादिति भावः ॥ अन्यथेति । इतःपूर्वमनिवृताया अप्यविद्याया निवृत्त्यभ्युपगम इत्यर्थः ॥ तस्यामेवेति । अविद्यायामेवेत्यर्थः ॥ व्यभिचार इति । यदितःपूर्वं बाधरहितं

तन्नोत्तरत्रापि बाध्यमिति व्याप्तेरिति शेषः ।

### **परिमल**

प्रपञ्चारोपाद्यन्यथानुपपत्तेरित्यत्र आदिपदेन प्रपञ्चे बाधग्रहः । कुतस्तयोरनुप-पत्तिरित्यतो निरधिष्ठानस्येत्यादि । उक्तद्विरूपभ्रमस्या दर्शनान्निरवधिकबाधस्य चादर्शनादित्यर्थः । विनिवृत्तिरिति । आत्यन्तिकप्रामाण्याभावेत्यर्थः । किमनेनोक्तचोद्यस्योत्तरं दत्तमित्यत आह एतदुक्तं भवतीति । नियामकं वाच्यमितीतिशब्दस्य इतिवक्तव्य इति पूर्वेणान्वयः । उक्तोत्तरत्वादित्येतद्य्वनक्ति अस्या इति । यदीत्यस्य ‘विनिवृत्तिश्च किं विश्वस्य न शङ्क्यते’ इति पूर्ववाक्येन किंशब्दं विनाकृतेनान्वय इति भावेनाह यदि ब्रह्मणो निवृत्तिर्नाशङ्क्यत इति सम्बन्ध इति । विश्वस्येत्यस्य ब्रह्मण इति पूर्वं व्याख्यानाद् ब्रह्मण इत्युक्तम् । अस्फुटत्वादाह अयमाशय इति । करणव्युत्पत्तिमुपेत्याह संसृतेरविद्याया इति ॥ व्यभिचारः स्यादिति । इतः पूर्वं तथाभावादित्युक्तहेतोरित्यर्थः ॥ विरुद्धता चेति । प्रागनिवृत्तत्वहेतोरिति योज्यम् ।

### **यादुपत्यम्**

उक्तोत्तरत्वादित्युक्तमेव विवृणोति अस्या अपीति ।

### **श्रीनिवासतीर्थीया**

तेन साक्षिणा । असाक्षिकस्य अद्रष्टकस्य ॥ निरवधिकस्येति । अत्रेदं नास्तीति बाधः सावधिक एव दृष्टो न त्विदं नास्तीति निरवधिक इत्यर्थः । ततश्च भ्रमाधिष्ठानत्वेन तत्साक्षित्वेन निषेधरूपबाधावधित्वेनात्मसिद्धिरिति भावः । आरोपादीत्यत्रादिपदेन बाधग्रहणम् । तथा चाधिष्ठानद्रष्ट्रोरभावादारोपानुपपत्तिः । अवधेरभावाद्बाधानुपपत्तिश्चेत्यर्थः । सत्यत्वावगमान्नेतीत्यनन्तरं निवृत्तिमद्ब्रह्मेत्यनुवर्तते ॥ साधकेत्यादि । ब्रह्मण आत्यन्तिकाबाध्यत्वसाधकस्य तात्कालिकबाधत्याव-बाधकस्य च प्रमाणस्येत्यर्थः । तस्यापि ब्रह्मणोऽपि । तज्ज्ञानं बाध्यस्य ब्रह्मणो ज्ञानम् ॥ न तत्त्वज्ञानमिति । तत्त्वमनारोपितमित्युक्तत्वादिति भावः । क्वचित् श्रुत्यादावात्यन्तिकप्रामाण्यग्रहणे शक्तिः । क्वचित् प्रत्यक्षादौ तद्ग्रहणे शक्तिर्नेत्यर्थः ॥ उक्तोत्तरत्वादिति । अकस्मादित्युक्तोत्तरत्वा- दित्यर्थः । तदेव विवादयति अस्य अपीति । तथा च नानयोपपत्त्या इत पूर्वं बाधाभावान्नोत्तरत्रापीति त्वयोच्यमानं ब्रह्मणोऽवाच्यत्वं सिध्यतीत्यर्थः ॥ अन्यथेति । साक्षिगृहीतप्रामाण्याया अप्युपपत्तेर्यद्या-त्यन्तिकं प्रामाण्यमङ्गीकृत्य त्वदुक्तार्थसाधकत्वमुच्यत इत्यर्थः ॥ प्रत्यक्षादीनामपीति । साक्षिगृहीत-प्रामाण्यकानामित्यर्थः । तथात्वस्य आत्यन्तिकप्रामाण्यस्य । तथा च तेषामपि स्वार्थसाधकत्वमस्त्विति भावः ॥ व्यवस्थापकेति । ब्रह्मणोऽबाध्यत्वसाधिकाया इतःपूर्वमित्युपपत्तेः प्रपञ्चग्राहिप्रत्यक्षादीनां च साक्षिगृहीतप्रमाण्यत्वाविशेषेप्युक्तोपपत्तेरात्यन्तिकं प्रामाण्यं प्रत्यक्षादीनां तु तदभाव इत्यत्र व्यवस्थापकप्रमाणभावादित्यर्थः ॥ शङ्केति । अकस्माद्विनिवृत्तिरित्येवं रूपेत्यर्थः । हेतुसद्भावमुप-पादयति । न हीतप्रागिति । अन्यथा अविद्याया इतःपूर्वमनिवृत्ताया अपि निवृत्त्यङ्गीकार

इत्यर्थः ॥ विरुद्धतेति । इतःपूर्वमनिवृत्तित्वहेतोः शुक्तिरजतादौ निवृत्तिरूपो यः

साध्याभावस्तेनैव व्याप्तत्वादित्यर्थः ॥

### **वाक्यार्थरत्नमाला**

पार्थक्यवादीति । मायावादिना व्यवहारे भट्टनयाङ्गीकारादिति भावः । मूलाविद्यानामिति । शुक्तिरजताद्युपादानभूतानां मूलास्थानामवस्थाविशेषणां नेदं रजतमित्यादि ज्ञानेन निवृत्ति सद्भावादित्यर्थः । सैवेति । अथमतम् । साक्षीप्रत्यक्षादीनामित्यादिनोक्तैवेत्यर्थः । व्यभिचारचोदनं युक्तमिति नञ्रहितः पाठः । निवृत्यभ्युपगम इत्यर्थ इति । न च निवृत्तिः परेणाङ्गीकृता चेत्तदा तदभावापादनायोगात्परेण निवृत्तिरभ्युपगता प्रागेवेति कथं पुनरभ्युपगम इत्युक्तिः । न हि प्राचीनाभ्युपगमप्रकारवैपरीत्येनाभ्युपगमस्यात्र प्रतिपादनमस्ति । येन पुनस्तदुक्तयुपपत्तिरिति वाच्यम् । प्राक् परकीयनिवृत्यभ्युपगमं पुरस्कृत्य निवृत्यभावे आपादिते यदि उक्तापादके विद्यमानेऽपि आपाद्याभावोऽङ्गीकार्यस्तदा आपाद्यापादकयोस्तत्रैव व्याप्तिभङ्गात् त्वदीयापादानानुपपत्तिः स्याद् इति परो बोध्यते । न चैतावता प्रागपि परेणोक्तापादके सत्यपि तत्रापाद्याभाव इत्यङ्गीकृतोऽस्तीति शक्यते वक्तुम् । प्रागेव तेन तथाङ्गीकारे परस्तथा नोपपादयेदेव नहि व्याप्तिभङ्गं स्वयं निश्चित्यापि परवचनायैवमुपपादितवानिति कल्पनाऽत्र युक्ता । आत्मनोऽनि वृत्यभावसाधनस्य प्रकारान्तरेणानङ्गीकारात् । वंचनप्रकरणेपि वा तदीयाभ्युपगमोक्तिरावश्यकीति तदर्थतयाऽभ्युपगम इत्यस्योपपत्तेः । आपादनात्प्रागगुक्त्यभावेऽपि प्रामाणिकहानादित्वमात्रे आपादनवत्तदुत्तरमपि तथोक्तयभावेऽपि व्यभिचारचोदनं युज्यते ॥ परेणापाद्यापादकभूतस्वकीय- साध्यसाधनयोर्व्याप्तेः स्वीकारे आनुमानप्रयोगे आश्रिते सति इतःपूर्वमनिवृत्तत्वरूपापादकत्वस्याप्या-पाद्याभावात्त्वदीयव्याप्तेर्व्यभिचार इति निर्मितं वक्तुमशक्यत्वात् ॥ ततोऽस्तु आपादनात्प्रागेव परस्य निवृत्यङ्गीकारः नामाभूद्वा परंतु प्रामाणिकहानत्वादिमात्रेण परकीयव्याप्तिमाश्रित्यैवापादने कृते परेण चापाद्यानिष्टभयात्तत्र साधने सत्यपि साध्यं माऽस्त्वित्युक्ते सति तर्हि तत्रैव त्त्वदीयव्याप्तेर्व्यभिचार इति व्यभिचारचोदनमेतदिति वाच्यम् । तथा च परकीय उक्तसाधने सत्यपि साध्याभावाङ्गीकार-रूपोऽभ्युपगम आगन्तुकः । न तु प्राचीन एव विशिष्टाङ्गीकारस्य प्रागभावात् ॥ व्याप्तिमाश्रयता तस्याः सर्वथा अबाध्यत्वमभिमानतः स्वीकृतमित्येतावता व्याप्तिभङ्गस्थले दर्शितेऽपि व्याप्तेः संकोचं कथं न स्वीकुर्यात् ॥ तथा च विशिष्टाङ्गीकारस्य पूर्वाङ्गीकारवैपरीत्याद् युक्तं निवृत्यभ्युपगम इति व्याख्यानम् । किञ्चात्र निवृत्यभ्युपगम इत्येवार्थकथने उक्तकुसृष्ट्यवकाशेऽपि इतःपूर्वमनिवृत्ताया अपि निवृत्यभ्युपगमे इत्यर्थ कथनान्न कुसृष्ट्यवकाशः । परेण प्रागेव तथाऽङ्गीकारे आत्मनो निवृत्यभावसाधनायेतःपूर्वं निवृत्यभावं हेतुं न कुर्यादेवेति स्पष्टायेनैवात्र विशिष्टाङ्गीकारव्याख्यानात् । नाप्यविद्यायां व्याप्तिभङ्गस्य परेण ज्ञातता नियन्तुं शक्या । अज्ञातस्यापि व्याप्तिभङ्गस्य प्रतिवादिप्रतिपादनात्प्रत्ययोपपत्तेः । अन्यथा सर्वत्र स्वपक्षे बाधकं ज्ञात्वैव सर्वैः परवञ्चनाय व्यवह्रीयत इति कल्पनापातः । अत एव पर्वतस्य वह्निमत्त्वे प्रमाणे पृष्टे यद्यपरो द्रव्यत्वं प्रमाणं ब्रूयात्तर्हि प्रष्ठाऽपि यदि द्रव्यत्वात्पर्वतस्याग्निमत्वं तर्हि तत एव हृदादेरपि तत्स्यादित्यापादयेदेव । यदि चानिष्ठापत्तितो भीतो हृदादावुक्तसाधनमङ्गीकृत्यपि साध्यं नाङ्गीकुर्यात्तदा तं प्रति पर्वतपक्षकानुमानाङ्गव्याप्तिभङ्गमपि प्रतिपादये देवेत्यादि सर्वं सङ्गतम् । अपि चापादनमात्रेण नापाद्याभावस्य पराङ्गीकृतत्वसिद्धिः । अनिष्टत्त्वापत्याऽपि आपादनदर्शनात् । अत एवेष्टापत्या निग्रहस्तत्रेति प्रसिद्धम् । तत्कुतो आपादनमात्रात्परकीयाभ्युपगमसिद्धिः । अत एव न हीतः प्रागिति मूले उपपादनम् । एतेनैतदपि परास्तम् । अविद्याया निवृत्यभावापादनमात्रेणैव व्यभिचारस्योक्तत्वात्पुनर्न व्यभिचारप्रतिपादकतया योति तस्यान्यथेति वाक्यस्य वैय्यर्थ्यमापाद्यत इति । न हि आपादनं व्यभिचारकथनरूपम् । तथात्वेवा व्यभिचारमात्रमेवानुक्तवाकिमित्यापादनायासे प्रवर्तेत । तथा च प्रागापादनमात्रेण प्रतिकूलतर्के प्रतिघाते प्रतिपादिते तत्परिहाराय यदि स्वयमेव तत्र साधनमङ्गीकृत्यापि साध्यं नास्तीति मयोच्यत इति वदति तर्हि तं प्रति व्यभिचारोद्भावनस्य सङ्गततया कर्तव्यत्वमिति व्यभिचारप्रतिपादनस्य प्रागभावेन पुनस्तदुक्तिरिति शङ्कानवकाशे नान्यथेति वाक्यसार्थक्योपपत्तेः । अन्यथा वह्निमत्वसाधनाय द्रव्यत्वप्रयोगतद्दूषणादिस्थलेऽप्युक्तपर्यनुयोगप्रसङ्गः । तथा च कथायां स्वपक्षसाधनादिप्रनाडिकैव लुप्येतेति सर्वमवदातम् । शोध्यमस्ति ।

कथंचित्प्रमेयं तु लभ्यत एव न विरुध्यते च । किं त्वेकवाक्यतयाऽऽकाङ्क्षाक्रमेण योजनीयमस्ति ।





------------------------------------------------------------------------

अन्यथा श्रुतियुक्त्यादिप्रमाणैश्च सहैव तु

**अन्यथा श्रुतियुक्त्यादिप्रमाणैश्च सहैव तु**

### **सुधा**

अन्यथेत्याद्यन्यथा व्याख्यायते । अन्यथा साक्षिणः प्रपञ्चग्राहकप्रत्यक्षाद्यात्यन्तिक-प्रामाण्याग्राहकत्वे, विश्वस्य वियदादेरुत्तरक्षण एव निवृत्तिर्विनाशः किं न शङ्क्यते । तथा च सर्वप्रवृत्तिविलयः स्यात् । परमेश्वरसञ्जिहीर्षाद्यभावादित्यत उक्तम् अकस्मादिति । नन्वीश्वरेच्छयैव श्रुतिस्मृतीतिहासपुराणानि प्रपञ्चप्रलयं प्रतिपादयन्ति, विश्वविनाशो न निर्हेतुको विनाशत्वात्पटना-शवदित्यनुमानमपि । तत्कथमेवं शङ्क्यत इत्यत उक्तं श्रुतीति । प्रमाणानां निवृत्तिर्नामात्यन्ति-कप्रामाण्याभावः । तात्पर्यं पूर्ववत् ।

ननु प्रागितो न प्रपञ्च(वि)लयोऽकस्मादभूत् । तत्कथमुत्तरत्रापि शङ्क्येत इत्यत (उक्तम्)

आह इतः पूर्वमिति । किमत्र यत्पूर्वं नाभूत्तदुत्तरत्रापि न भविष्यतीति व्याप्तिः किंवा यत्पूर्वं न निर्हेतुकं विनष्टं न तदुत्तरत्रापि तथा विनाशवदिति, यद्वा यन्निर्हेतुकं न तद्भविष्यतीति व्याप्तिः, पूर्वोक्तिस्तु तदुपपादनायेति । नाद्यः । संसृतेरविद्याया निवृत्त्यभावप्रसङ्गात् । न द्वितीयः । संसारानिवृत्तिप्रसङ्गात् । तथा हि । विद्या संसारनिवृत्तिहेतुः । साऽप्यविद्यात्मकत्वात्संसृतिरेव । न च तस्या निवर्तकान्तरमस्ति । तथा चाकस्मात्किमपि न निवर्तत इत्यङ्गीकारे नो संसृतेर्गतिः। विद्या स्वयमेव स्वनिवृत्तिहेतुरविद्यामात्रविरोधित्वादिति चेन्न । एवं तर्हि प्रपञ्चोऽप्युत्तरक्षणे (स्वयमेव)निवर्तिष्यत इति शङ्का स्यात् । अत एव न तृतीयोऽपीति ।

### **शेषवाक्यार्थचन्द्रिका**

अन्यथेत्याद्यन्यथा व्याख्यायत इति । अनेनावतारिका सैव व्याख्यानमेवान्यथा क्रियत इत्युक्तं भवति । श्रुतियुक्त्यादीत्यादिपदेन स्मृत्यादीनां परिग्रह इत्याशयेनोक्तं श्रुतिस्मृतीतिहासपुराणानीति ॥ तात्पर्यं पूर्ववदिति । साथिण आत्यन्तिक-प्रमाण्यग्रहणे शक्तिसद्भावे जगत्सत्यत्वग्राहकप्रत्यक्षादेरप्यात्यन्तिकप्रामाण्यग्राहकत्वस्य प्रसक्तिः । अशक्तत्वे च सञ्जिहीर्षायाः प्रलयनिमित्तत्वप्रतिपादकश्रुत्यादेरप्यात्यन्तिकप्रामाण्यग्राहकत्वानुप-पत्तिप्रसक्तेर्व्यवस्थापकाभावेन कचिच्छक्ति क्कचिन्नेत्यपि कल्पयितुमशक्यत्वादिति तात्वर्यमन्यथेत्यादेः पूर्वयोजनायामिव द्रष्टव्यमित्यर्थः । ननु यत्पूर्वं नाभूत्तदुत्तरत्रापि न भविष्यतीति वा, यत्पूर्वं न निर्हेतुकं विनष्टं, न तदुत्तरत्रापि तथा विनाशवदिति वा, व्याप्तिविवक्षायामितःपूर्वं तथाऽभावादि’ति मूले पूर्वमित्येवं रूपायाः पूर्वोक्तेरर्थवत्त्वसम्भवेऽपि यन्निर्हेतुकं न तद्भवतीत्येव व्याप्तिविवक्षायां तस्याः ‘तथाऽभावात्’ इत्येतावतैव समर्पणात्पूर्वोक्तिवैयर्थ्यमित्यत आह पूर्वोक्तिस्त्विति ॥ तदुपपादनायेति । यन्निर्हेतुकं न तदुत्पद्यत इति पूर्वोक्तव्याप्त्युपपादनायेत्यर्थः । निर्हेतुकं नोत्पद्यत इत्येतत्कुत इत्याशङ्कायामितः पूर्वं निर्हेतुकस्योत्पत्तेरदृष्टत्वादिति पूर्वोक्तेस्तदुपपदाकत्वमिति भावः ॥ निवृत्त्यभावप्रसङ्गादिति । अविद्यानिवृत्तेः पूर्वमसत्त्वाद्यत्पूर्वं नाभूत्तन्नोत्तरत्रापि भविष्यतीति नियमादिति भावः ॥ संसारेति । संसारस्य निर्हेतुकं पूर्वमविनष्टत्वेनोत्तरत्रापि निर्हेतुकं विनाशायोगात् । उक्तव्याप्तेरिति भावः । ननु चोत्तरत्र न संसारस्य निर्हेतुकं विनाशं ब्रूमो येनोक्तरीत्या तदनुपपत्तिरापद्येत । किन्तु सहेतुकमेव । तत्कथं तदनिवृत्त्यापादनमित्यत आह तथा हीति । अत्रेयं योजना । विद्याऽप्यविद्यात्मकत्वात्संसृतिशब्देनोच्यते । तस्याश्च न निवर्तकान्तराभाव इत्यतः स्यादेतदेवं यदि विद्यातिरिक्तं संसारनिवर्तकं स्यात् । न च तदस्तीत्युक्तं विद्या हि संसारनिवृत्तिहेतुरितीति ॥ अविद्यामात्रेति । विद्याया अप्यविद्याकार्यत्वादविद्यात्वमिति युक्तमविद्यानिवर्तकविद्याया विद्यानिवर्त-कत्वमिति भावः ॥ एवं तर्हीति । तथा च स्वस्य स्वनिवर्तकत्वायोगेन विद्याया निर्हेतुकस्यैव विनाशस्य वक्तव्यत्वादुक्तं युक्तमिति भावः ॥ अत एवेति । उक्तरीत्या संसारानिवृत्तिप्रसङ्गादेवेत्यर्थः ।

### **परिमल**

शिष्यमनस्समाधानाय प्रतिजानीते अन्यथेत्यादीति ॥ श्रुतिस्मृतीति । यत्प्रयन्त्यभिसंविशन्ति’ । ‘यमप्येति भुवनं साम्पराये’ । ‘तस्याभिध्यानाद्योजनादि’त्यादिश्रुतिः । ‘यनो जगत्स्थाननिरोधसम्भवः’ । ‘प्रकृतिस्तूदरूपेण सर्वमावृत्य तिष्ठति । प्रलयेऽतो लयं प्राहुः सर्वतः संप्लुतोदकमि’ति स्मृतिः । ‘अहं कृत्स्नस्य जगतः प्रभवः प्रलयस्तथेत्यादीतिहासः । ‘स्रष्टा पाता च संहर्ता स एको हरिरीश्वर’ इत्यादिपुराणमिति भावः ॥ तात्पर्यं पूर्ववदिति । एतदुक्तं भवतीत्यादिना पूर्वमुक्तं यत्तात्पर्यं तद्वदेवेत्यर्थः । तथाहि । किमात्यन्तिकप्रामाण्यग्रहणे साक्षिणः शक्तिरस्त्युत नास्ति । आद्ये कथं प्रपञ्चविषयाणां प्रत्यक्षादीनां प्रामाण्यमात्यन्तिकं न गृह्णीयात् । द्वितीये ईश्वरेच्छया विश्वलय इति बोधकश्रुत्यादीनामपि नात्यन्तिकं प्रामाण्यं गृह्णीयात् । अथ क्वचिच्छक्तिः क्वचिन्नेति ब्रूयात् तदा नियामकं वाच्यमित्येवं ध्येयमिति ॥ इत्यत(उक्तं) आहेति । इतःपूर्वं तथाऽभावाद् यद्यकस्माद्वि-निवृत्तिर्विश्वस्य न शङ्क्यते तर्हि न संसृतेर्गतिः स्यादित्येवं पूर्ववाक्यान्वयादिना इत इत्यादिमूलस्य पूर्वव्याख्याऽवसरोक्तदिशा समग्रत्वे सत्युक्तशङ्का तन्निरासश्च लभ्यत इति भावः । तर्हि नो संसृतेर्गतिः स्यादिति परिहारोक्तिपरांशं पक्षत्रयनिरासपरतया योजयितुं त्रेधा विकल्पयति किमत्रेति । ननु कथमत्र तृतीयकल्पस्योत्थितिः । मूले निर्हेतुकस्याभावाद् यदीत्यापादकानुवादाभावात् । ‘इतःपूर्वं तथाभावाद्यदी’त्यनुवादेन तु पूर्वकल्पद्वयस्योत्थानप्रतीतेरित्यत आह पूर्वोक्तिरित्वति ॥ इतःपूर्वमिति पूर्वपदोक्तिस्तु निर्हेतुकं न भविष्यतीत्येतदुपपादनायेत्यर्थः । यदि निर्हेतुकं भविष्यति तर्हि पूर्वमपि तथा स्यात् । न चासीत्तथा । अतो नोत्तरत्रापीत्येवमुपपादनायेति भावः । (यद्वा इतःपूर्वं निवृत्त्य-भावाभावादुत्तरत्रापि विश्वस्य ब्रह्मणो न निवृत्तिर्न शङ्क्यत इति इतःपूर्वं निर्हेतुकविनाशस्योत्तरस्मादिति ब्रूषे इति कल्पत्रयोपपादनाय पूर्वोक्तिरित्यर्थः । यद्वा इतःपूर्वं तथाऽभावाद्विश्वस्य ब्रह्मणो न निवृत्तिरिति पूर्वोक्तदृष्टान्तव्याप्त्युपपादनायेत्यर्थः ।) संसारानिवृत्तिप्रसङ्गादित्यत्र संसारशब्देन तत्त्वज्ञानरूपसंसार उच्यते । संसारनिवृत्तिहेतुरित्यत्र सुखदुःखादिबन्धः । अविद्यात्मकत्वाद् अविद्यापरिणामात्मकत्वात् । मूलं योजयति तथा चेति ॥ अविद्यामात्रेति । अविद्या(तत्कार्यरू)मात्रारोपसर्वविरोधित्वादित्यर्थः ॥ अत एवेति । विद्याख्यसंसृतेरिव विश्वस्यापि स्वेनैव निवृत्तिरिति शङ्कोदयसम्भवादेवेत्यर्थः ।

### **यादुपत्यम्**

तात्पर्यं पूर्ववदिति । एवं वदन् प्रष्टव्यः । साक्षिणः किमात्यन्तिकप्रामाण्यग्रहणे शक्तिरस्त्युत नास्तीति । आद्ये कथं प्रपञ्चविषयप्रत्यक्षादीनां प्रामाण्यमात्यन्तिकं न गृह्णीयात् । द्वितीये ईश्वरेच्छयैव प्रपञ्चलयो भवतीत्येवं प्रतिपादकानां श्रुत्यादीनामपि नात्यन्तिकं प्रामाण्यं गृह्णीयात् । अथ क्वचिच्छक्तिः क्वचिन्नेति ब्रूयात् । तदा नियामकं वाच्यमिति तात्पर्यं पूर्वयोजनायामिव द्रष्टव्यमित्यर्थः । नन्वेवं व्याप्तौ विवक्षितायां तथाभावादित्येतावता पूर्तावितः पूर्वमिति पूर्वोक्तिर्व्यर्थेत्यत आह पूर्वोक्तिस्त्विति । निर्हेतुकं नोत्पद्यत इत्याशङ्कायामितःपूर्वं तथाऽदृष्टत्वादिति तदुपपादनायेतः पूर्वमिति पूर्वोक्तिरित्यर्थः ॥ संसृतिरेवेति । तथा चात्राविद्या संसृतिपदेन ग्राह्या इति भावः ॥ अविद्यामात्रेति । अत्राविद्याकार्यमप्यविद्यात्मकमित्यभिपे्रत्याविद्यामात्रेत्युक्तम् । तथा चाविद्यातत्कार्य- योरन्यतरत्वस्य निवर्त्यतावच्छेदकस्य विद्यायामपि सत्त्वेन तस्याः स्वनिवर्त्यतोपपद्यत इति भावः ।

### **श्रीनिवासतीर्थीया**

इत्यादि मूलवाक्यम् । अस्मिन्पक्षेऽ‘प्यन्यथे’ति वाक्यस्य ‘अथ मतमि’त्याद्येवावतारिका ज्ञेया तथा = निर्हेतुकम् । भवति = उत्पद्यते । नन्वियं व्याप्तिस्त-स्थाभावान्निर्हेतुकस्याभावादनुत्पद्यमागत्वादिति मूलेनैवावगता इतःपूर्वमित्युक्तिस्तु किमर्थेत्यत आह पूर्वोक्तिस्त्विति ॥ संसारेति । विद्येत्यर्थः । ननु कथं विद्याया अविद्यापरपर्यायसंसृतित्वमित्यत ह साऽपीति । विद्येत्यर्थः । विद्याया अविद्यात्मकत्वं तु सर्वप्रपञ्चस्याप्यविद्याकार्यत्वेन तदन्तर्गतविद्याया अप्यविद्याकार्यत्वाद्द्रष्टव्यम् । तस्याः = विद्यायाः । सर्वस्याप्यविद्यादेः स्वयमेव विद्या निवर्तिका न तस्याः किञ्चिन्निवर्तकान्तरमस्तीत्यर्थः । यत्पूर्वं न निर्हेतुकं विनष्टं तदुत्तरत्रापि तथा न विनाशवदित्युक्तव्याप्तेरनुवादोऽकस्मात्किमपि न निवर्तत इत्यङ्गीकार इति । संसृतेः = विद्यायाः । गतिः = निवृत्तिः । तथा च विद्यानाशे व्यभिचार इति भावः । शङ्कते विद्येति । कुत इत्यत आह अविद्यामात्रविरोधित्वादिति । अत्राविद्याशब्देनाविद्याकार्यं ग्राह्यम् । कार्यकारणयोरभेदेनाविद्याकार्य- स्याप्यविद्यात्मकत्वात् । मात्रशब्दः कार्त्स्न्यार्थः । तथा च विद्याया समस्ताविद्याकार्यविरोधित्वेन तन्निवर्तकत्वाद्विद्याया अपि जगदन्तःपातित्वेनाविद्याकार्यत्वाद्विद्या स्वयमेव स्वनिवृत्तिरित्यर्थः ॥ शङ्का स्यादिति । आकस्मिकोत्तरक्षण एव प्रलयशङ्का स्यादित्यर्थः । तथा चाप्रयोजकतेति भावः । अत एवेति । निर्हेतुकस्यापि विद्यानाशस्य जायमानत्वाद्विद्याविनाशो व्यभिचारादेवेत्यर्थः । अत एवेति । निर्हेतुकस्यापि विद्यानाशास्य जायमानत्वाद्विद्याविनाशे व्यभिचारादेवेत्यर्थः । यद्येतदुपरि विद्याविनाशे निर्हेतुकत्वं सिद्धं विद्या स्वयमेव स्वनिवृत्तिहेतुरिति व्यभिचारशङ्कां कुर्यात्तर्हि प्रपञ्चोऽप्युत्तरक्षणे स्वयमेव निवर्तिष्यत इत्यप्रयोजकताशङ्का स्यादिति पूर्वोक्तमुत्तरं वाच्यमिति हृदयम् ।

### **वाक्यार्थरत्नमाला**

पूर्वोक्तिरित्यस्य पूर्वग्रन्थे उक्तिरित्यर्थप्रतीतिवारणाय व्याख्यानं पूर्वमित्येवंरूपाया इति । पूर्वमित्येतत्पदप्रयोगस्येत्यर्थः । तस्या व्याप्तेः । पूर्वोक्तिः पूर्वपदप्रयोगः । पूर्वमित्येतत्सामर्थ्येन लब्धार्थकथनमुत्पत्तेरदृष्टत्वादिति । अविद्याया निवृत्यभावप्रसङ्गादिति यत्पूर्वमिति पूर्वोक्तव्याप्तेः कुत्र व्यभिचार इति स्पष्टं न प्रतीयत इत्यतस्तदभिप्रेतं स्थलं व्यक्तीकुर्वंस्तत्र व्याप्यसत्वं दर्शयति । अविद्येति । अनेनाविद्यानिवृत्तेः पूर्वमसत्वादुत्तरत्र सत्त्वं न स्यादिति मूलार्थ उक्तो भवति ॥ अत्र प्रसङ्गमुखेन व्यभिचारप्रतिपादनान्नाद्यत इत्यनन्तरं तथा सतीति पूरणीयमित्याशयेन तल्लब्धकथनं यत्पूर्वमित्यादि । एवं संसारेत्युत्तरमूलव्याख्यानमपि स्पष्टीकरणाय । अयोगादित्यस्यायोग-प्रसङ्गादित्यर्थः । अत्रापि तथात्वे इति पूरणीयमित्याशयेनाह । उक्तेति । संसारानिवृत्तिप्रसङ्गादेवेत्यर्थ इति नङ्गर्भः पाठः ।





------------------------------------------------------------------------

वाक्यानुमादितश्चेत्स्यात्तत्प्रामाण्यं च साक्षितः

**वाक्यानुमादितश्चेत्स्यात्तत्प्रामाण्यं च साक्षितः**

### **सुधा**

उक्तमेवार्थं विवृणोति वाक्येति ।

## **अनुव्याख्यानम्**

***वाक्यानुमादितश्चेत्स्यात्तत्प्रामाण्यं च साक्षितः ॥***

अथवा नो संसृतेर्गतिरित्ययुक्तम् । संसारगतेः श्रुत्यादिसिद्धत्वम् । तदसिध्द्या च हेतोर्विशेष-णादित्यत आह वाक्येति । ब्रह्मणोऽपि निवृत्त्याशङ्कायामापादितायां यदि परो वाक्यानुमादितो निवृत्त्यभावनिश्चयः स्यादिति ब्रूयात्, यदि वा आकस्मिकोत्तरक्षणे प्रलयशङ्कापादने वाक्यानु-मादितः परमेश्वरेच्छादिनैव स्यादिति मन्येत, यदि च वाक्यानुमादितः संसारनिवृत्तिः स्यादिति वदेत्, तदा तस्य वाक्यादेः प्रामाण्यं केन निश्चितमिति वक्तव्यम् । साक्षीतरेणेत्यङ्गीकारे ज्ञानस्य साक्षिवेद्यत्वेन परतः प्रामाण्यग्रहापत्तेः साक्षिणैवेति वक्तव्यम् ।

### **शेषवाक्यार्थचन्द्रिका**

विवृणोतीति । तथा च नोत्तरवाक्यवैयर्थ्यमिति भावः । प्रयोजना-भावान्न विवरणेनापि कृत्यमित्यतः प्रकारान्तरेण तत्सार्थक्यमाह अथवेति । अस्तु संसारगतेः श्रुत्यादिसिद्धत्वं तथाऽपि इतःपूर्वमनिवृत्तत्वेन निवृत्त्यभावानुभानस्य नोक्तव्यभिचारशङ्कापरिहार इत्यतः स्यादेतदेवं यद्यत्रेतःपूर्वमनिवृत्तत्वमात्रं हेतुः स्यात् । न चैतदस्तीत्याह तदसिद्ध्या चेति । श्रुत्याद्यसिद्धनिवृत्तिमत्त्वे सतीतःपूर्वमनिवृत्वादिति हेतोस्तदसिद्ध्या विशेषणादित्यर्थः । तथा च हेतोरेवागमनान्न तत्र व्यभिचार इति भावः । नन्वत्र सत्यन्तमात्रस्यैवोत्तरत्र निवृत्त्यभावगम-कत्वोपपत्तेर्विशेष्यवैयर्थ्यम् । न चासतः सदा निवृत्तिमत्त्वेन तत्र व्यभिचारपरिहारार्थं तदिति वाच्यम् । तस्य प्रत्यक्षसिद्धनिवृत्तिमत्त्वेन श्रुत्याद्यासिद्धनिवृत्तिमत्त्वेनैव तद्य्ववच्छेदसिद्धरिति चेन्न । आदिपदेन स्मृत्यादेरिव प्रत्यक्षस्यासङ्ग्रहात् । अत एव शङ्काग्रन्थे निवृत्तिसाधकतया श्रुतिस्मृतिपुराणयुक्तीन-मेवोपन्यासः । श्रुत्याद्यसिद्धनिवृत्तिमत्त्वमात्रं चासतोऽपिति तद्य्वावृत्त्यर्थमेव विशेष्योपादानमित्यत्र तात्पर्यात् । वाक्यानुमादितश्चेत्स्यादित्यादेरुक्तार्थविवरणरूपत्वं संसारगतेः श्रुत्यादिसिद्धत्वादिति

शङ्का परिहाररूपत्वं च प्रतिपादयति ब्रह्मणोऽपीत्यादिना । अत एव ब्रह्मणोऽपीति यदि वाऽऽकस्मिकेति च वाक्यद्वयमत्रार्थवत् । अन्यथा यदि वाक्यानुमादितः संमारविनिवृत्तिः स्यादिति चेदित्येवावक्ष्यदिति ध्येयम् ।

### **परिमल**

व्याख्यानमेकमेलनया(हेलया)करिष्यन् गमनिकान्तरमाह अथवेति ॥ तदसिध्द्या चेति । यत्पूर्वं नाभूदित्यादिप्रागुक्तपक्षप्रविष्टो यो हेतुस् तस्य श्रुत्यादिसिद्धिरहितं तदिति विशेषणादिति वा तदनुवादतया प्राप्तस्य इतःपूर्वं तथाऽभावादिति हेतो(र्वे)रित्यर्थः । उक्तव्यभिचारस्थले अविद्यानिवृत्त्यादौ च विशेषणाभावप्रयुक्तस्य विशिष्टहेत्वभावस्यैव सत्त्वेनाव्यभिचारादिति भावः ।

### **यादुपत्यम्**

तदसिद्ध्या चेति । श्रुत्याद्यसिद्धनिवृत्तिमत्त्वे सति प्रागनिवृत्तत्वादिति हेतोर्विवक्षितत्वादित्यर्थः ।

### **श्रीनिवासतीर्थीया**

उक्तमेवार्थमित्युक्तं स्वयमेव दर्शयति ब्रह्मणोऽपीत्यारभ्य मन्येतेत्यन्तेन । विश्वस्य पूर्णस्य ब्रह्मण इति व्याख्यानोपरि जातशङ्कानुवादो ब्रह्मण इति । तथा विश्वस्य प्रपञ्चस्येति व्याख्यानोपरि जातशङ्कानुवादो यदि वेति च । विवरणरूपत्वं च श्रुतियुक्त्यादिप्रमाणैश्चेत्यादि-मूलोपरिजातशङ्कानिवर्तकत्वेनेति ज्ञेयम् ॥ प्रलयेति । प्रपञ्चप्रलयेत्यर्थः । अथवा नो संसृतेर्गतिरित्युक्त-शङ्कामनुवदति यदि चेति । मूले चशब्द एवार्थे । तेन साक्षिणैवेत्याह ।

### **वाक्यार्थरत्नमाला**

हेतुः स्यादिति । हेतुरभिमतःस्यादित्यर्थः । तद्य्ववच्छेदेति । आदिशब्देन प्रत्यक्षस्यापि सङ्ग्रहादिति भावः । सत्यन्तमात्रस्यैवेति शङ्कापरिहारं स्पष्टयति । श्रुत्याद्यसिद्धेति । वाक्यानुमादित इत्यस्य द्वेधा मूलेऽवतारः कृतस्ततस्तदनुसारेणोभयपरतयापि योजना ब्रह्मणोऽपी-त्यादिना दर्शितेत्युपपादयति । अत एवेति । वाक्यद्वयमिति । तस्योक्तार्थविषयानुवादत्वादिति भावः ।





------------------------------------------------------------------------

तत्प्रामाण्यं यथा साक्षी स्थापयत्येवमेव हि

**तत्प्रामाण्यं यथा साक्षी स्थापयत्येवमेव हि**

### **सुधा**

ततः किमिति चेत् । साक्षी किं ब्रह्मसत्यत्वादिप्रतिपादकानां वाक्यादीनां प्रामाण्यं तात्कालिकमेव गृह्णाति किंवाऽऽत्यन्तिकम् । आद्ये न तेन ब्रह्माबाध्यत्वादिसिद्धिरिति नोक्तशङ्कानिवृत्तिः ।

द्वितीये त्वाह तत्प्रामाण्यमिति ।

## **अनुव्याख्यानम्**

***तत्प्रामाण्यं यथा साक्षी स्थापयत्येवमेव हि ॥***

***सर्वकालेष्वपि स्थैर्याद्य्वभिचारमपोह्य च ॥***

***एवमक्षजमानत्वसिद्धां विश्वस्य सत्यताम् ॥***

***किमिति स्थापयेन्नायं***

यथाशब्दस्यात्रोत्तरत्र च सम्बन्धः । तस्य ब्रह्मसत्यत्वादिप्रतिपादकवाक्यादेः प्रामाण्यं यथा साक्षी वर्तमानकलीनं स्थापयति गृह्णाति । एवमेव सर्वकालेष्वपि स्थैर्येण गृह्णाति । हिशब्दः परप्रसिद्धिद्योतकः । स्थैर्यमेव विवृणोति व्यभिचारं बाधम् अपोह्य निराकृत्यैवेति । न केवलं ब्रह्मसत्यत्वादिवाक्यादिप्रामाण्यं साक्षी तात्कालिकं गृह्णाति किन्त्वात्यन्तिकमेवेत्यर्थः ।

### **शेषवाक्यार्थचन्द्रिका**

ननु ब्रह्मसत्यत्वादिप्रतिपादकश्रुत्यादीनामपि तात्कालिकप्रामाण्यग्राह-कत्वस्यैवाङ्गीकारेण तत्र त्रिकालाबाध्यत्वग्राहकत्वानभ्युपगमात्तत्प्रामाण्यमित्युत्तरग्रन्थासङ्गति-रित्यतोऽत्र सम्भावितत्वेन पक्षद्वयं विकल्प्याद्यपक्षं बहिरेव प्रदूष्य द्वितीयपक्षदूषणतया मूलप्रवृत्तेर्ना-सङ्गतिरिति भावेन तद्वाक्यं तथा योजयितुं शङ्कते ततः किमिति चेदिति ॥ उक्तशङ्केति । ब्रह्मनिवृत्त्यादिशङ्केत्यर्थः ॥ यथाशब्दस्येति । तत्प्रामाण्यं यथा साक्षीत्यादिमूले आद्येनैवंशब्देनावन्तर-दार्ष्टान्तिकस्य द्वितीयेन तेन परमप्रकृतदार्ष्टान्तिकस्य चोक्तत्वात्तदनुसारेण साक्षी तत्सत्यमित्यदेर्यथा तात्कालिकं प्रामाण्यं गृह्णाति तथा सर्वकालेष्वपीति पूर्वत्र, यथा च तत्सत्यमित्यादेरात्यन्तिकं प्रामाण्यं गृह्णाति तथा विश्वसत्यत्वग्राह्यक्षजादेरप्यात्यन्तिकं गृह्णातीत्युत्तरत्र च यथाशब्दस्य सम्बन्ध

इत्यर्थः । अवान्तरदृष्टान्तदार्ष्टान्तिकभावप्रदर्शनपूर्वकं यथाशब्दस्यात्र सम्बन्धं स्पष्टयति तस्येत्यादिना ॥ निराकृत्यैवेति । अनेनापोह्य चेत्यत्र चशब्द एवार्थ इत्युक्तं भवति । अवान्तरवाक्य-

तात्पर्योपदर्शनं न केवलमिति ।

### **परिमल**

यथाशब्दस्यात्रोत्तरत्र चेति । एवमेव हीत्येतत्प्रतियोगितयाऽत्र श्लोके । एवमक्षज-मानत्वेत्युत्तरश्लोकस्थैवं शब्दप्रतिद्वन्द्वितयोत्तरश्लोके चेत्यर्थः । तत्प्रामाण्यमित्यत्र तच्छब्दार्थमाह तस्येत्यादि । चशब्दो निराकृत्यैवेत्येवकारार्थः । अपिशब्दार्थो न केवलमित्यादि । इति शब्दाध्याहारेण लब्धयोजनामाह सर्वेति ।

### **यादुपत्यम्**

अत्रोत्तरत्र च सम्बन्ध इति । एवंशब्दयोर्द्वयोः सत्त्वाद्यथाशब्दस्योभयत्र सम्बन्ध उक्त इति ध्येयम् ।

### **श्रीनिवासतीर्थीया**

तेन = साक्षिणा । अबाध्यत्वादीत्यादिपदेन प्रलयाभावसंसार-निवृत्त्योर्ग्रहणम् ॥ उक्तशङ्केति । ब्रह्मप्रपञ्चयोर्निवृत्तिः संसृतेरनिवृत्तिरिति शङ्कात्रयमित्यर्थः ।

उत्तरत्र समग्रश्लोकोक्तप्रमेयस्य एवमक्षजेत्यत्र दृष्टन्तत्वकथनायेत्यर्थः । अत्र सम्बन्ध इत्युक्तं दर्शयति यथा वर्तमानेति ।

### **वाक्यार्थरत्नमाला**

आद्येनेति । एवमेवेत्यत्रत्येनेत्यर्थः । द्वितीयेनेति । एवमज्ञेत्य-त्रेत्येनेत्यर्थः । तथेति स्थलद्वयेऽप्येवमिति पाठः ।





------------------------------------------------------------------------

तत्प्रामाण्यं यथा साक्षी स्थापयत्येवमेव हि

**तत्प्रामाण्यं यथा साक्षी स्थापयत्येवमेव हि**

### **सुधा**

अथवा यथाशब्दस्योत्तरेणैव सम्बन्धः । स्थापयत्यात्यन्तिकमेव गृह्णातीत्यर्थः । अस्यैव विवरणमेवमेवेति । इतिशब्दोऽध्याहार्यः । सर्वकालेष्वपीदमेवमेव न कदाऽपि विषयापहार-लक्षणं बाधमाप्नोतीति व्यभिचारमपोह्य तत एव स्थैर्येण गृह्णातीति । यद्वैवंशब्दः समुच्चये । साक्षी ब्रह्मादिविषयवाक्यादिप्रामाण्यं स्थापयत्यात्यन्तिकं गृह्णाति । अत एव तद्विषयमपि ब्रह्मादिकं सर्वकालेष्वपि स्थैर्यादतिशयेन व्यभिचारमपोह्यैव स्थापयतीति । प्रामाण्या(त्यन्तिकत्वा) न्तर्गतत्वाद्विषयाबाध्यताया इति हिशब्दार्थः । एवमिति दार्ष्टान्तिकोक्तिः । अयं साक्षी यदि तत्सत्यमित्यादिप्रमाणप्रामाण्यमात्यन्तिकं गृह्णन् तद्विषयस्य ब्रह्मादेस्त्रैकालिकाबाध्यत्वं व्यवस्था-पयेत्तर्हि तथैव विश्वविषयस्याक्षजादिज्ञानस्यात्यन्तिकं प्रामाण्यं गृह्णन् तदन्तर्गतां विश्वस्या-बाध्यतामपि स्थापये(देव)द् अविशेषादिति समुदायार्थः ।

### **शेषवाक्यार्थचन्द्रिका**

साक्षिणस्तत्सत्यमित्यादिब्रह्मसत्यत्वप्रतिपादकश्रुत्यादेरात्यन्तिक-प्रामाण्यग्राहित्वस्य परेणैवोक्तत्वात्तदनुवादे, यथा तात्कलिकं तथा सार्वकालिकमपीति दृष्टान्तप्रदर्शन-पूर्वकं तद्विधानपरग्रन्थास्वारस्यम् । स्थापयतीत्यस्य गृह्णातीति व्याख्यानं च न स्वरसम् । आत्यन्तिकग्राहकत्वार्थकत्वेन तस्य प्रसिद्ध्या ग्राहकत्वमात्रस्य स्वरसप्रतिपन्नार्थत्वाभावादिति पूर्वत्रारुच्या पक्षान्तरमाह अथवेति । अत एव तथैव व्याचष्टे स्थापयत्यात्यन्तिकमेव गृह्णातीत्यर्थ इति । ननु न यथाशब्दस्योत्तरेणैव सम्बन्धोऽङ्गीकर्तुं युक्तः । एवमेव हीत्येवं शब्दोक्तदार्ष्टान्तिके दृष्टान्तोक्त्यर्थं तस्य पूर्वत्रापि सम्बन्धस्यावश्यकत्वादित्यतोऽस्यैवंशब्दस्य दार्ष्टान्तिकपरत्वाभावा- न्नानुपपत्तिरित्यभिप्रेत्य तत्प्रयोजनमाह अस्यैव विवरणमेवमेवेतीति । अत्रापीतिशब्दाध्याहारो भवतीत्यरुच्या प्रकारान्तरमाह यद्वेति । समुच्चेयमेव दर्शयति तद्विषयमपीति । तदन्तर्गतां प्रामाण्यात्यन्तिकत्वान्तर्गताम् । दृष्टान्ताभावेन तर्कमूलभूतव्याप्तेर्विशिष्यासम्भवेऽप्यविशेषलक्षण-व्याप्तेरविकलत्वान्न तस्याभासत्वमित्याशयेन तामाह अविशेषादितीति ।

### **परिमल**

एवमिति दार्ष्टान्तिकोक्तिरिति । यद्यपि पूर्वश्लोकस्य प्रागुक्तयोजनात्रयमध्ये प्रथमयोजनायां यथाशब्दान्वितदृष्टान्तस्य दार्ष्टान्तिकोक्तिरेवमेव हीत्यादौ पूर्वत्रैवास्ति । तथापि द्वितीयतृतीययोजनयोः पूर्वोतरार्धोक्तार्थस्य दृष्टान्तत्वमस्तीति तदपेक्षया ‘एवमक्षज’ इत्यादौ दार्ष्टान्तिकोक्तिरित्यर्थः । आद्यकल्पेऽपि दृष्टान्तदार्ष्टान्तिकभावेन पूर्वोत्तरार्धयोजने कृतेऽपि तदर्थस्य दृष्टान्तत्वसम्भवाच्च दृष्टान्ततया पूर्वश्लोकोक्तं सर्वमनुवदति यदीति । तर्हीत्यनन्तरं यथेतिपदं यदीत्यादिव्यवस्थापयेदित्यन्तं वाक्यं च यदिशब्दं हित्वा योज्यम् । तेन यथाशब्दस्योत्तरेणान्वय इति प्रागुक्तं स्पष्टीकृतं ध्येयम् ॥ समुदायेति । पादन्यूनपूर्वोत्तरश्लोकद्वयार्थ इत्यर्थः ।

### **श्रीनिवासतीर्थीया**

समुच्चये = विषयाबाध्यत्वसमुच्चय इत्यर्थः । अस्मिन्नपि पक्षे यथाशब्दस्योत्तरस्यैव सम्बन्धो ज्ञेयः । समुच्चेयं दर्शयति अत एवेति । आत्यन्तिक प्रामाण्यग्राहकत्वादेवेत्यर्थः ॥ दार्ष्टान्तिकेति । योजनात्रयेऽपीत्यर्थः । ततश्चेत्थं योजना । साक्षी तेषां श्रुत्यादीनां प्रामाण्यं यथा वर्तमानकाले स्थापयति । एवमेव सर्वकालेष्वपि स्थैर्याद्य्वभिचारमपोह्य स्थापयति । कालत्रये गृह्णातीति यावदिति यथा । एवमक्षजेत्यादि । तथा तेषां श्रुत्यादीनां प्रामाण्यं साक्षी सर्वकालेष्वपि स्थैर्याद्य्वभिचारमपोह्य एवमेवेति गृह्णाति यथा । एवमक्षजेत्यादि । तथा, तेषां श्रुत्यादीनां प्रामाण्यं साक्षी स्थापयति, एवं प्रामाण्यस्थापकत्वादेव सर्वकालेष्वपि स्थैर्याद्य्वभिचारमपोह्य विषयाबाध्यत्वमपि स्थापयति यथा । एवमक्षजमानत्वं स्थापयेत् । तत्सिद्धां = प्रामाण्यग्रहणेन सिद्धां विश्वस्य सत्यतां च स्थापयेदिति ॥ अविशेषादिति । त्रिकालाबाध्य-ताग्राहकत्वाविशेषादित्यर्थः ।

### **वाक्यार्थरत्नमाला**

परेणैवेति । हिशब्दः परप्रसिद्धीत्युक्तत्वादस्य द्वितीयपक्षनिरासकत्वाच्चेति भावः । तद्विधानपरेति । सार्वकालिकत्वविधानपरो योग्रन्थ इति योज्यम् । इतिशब्द इति मूले एवमेवेति व्यभिचारमिति सम्बन्ध इति भावः । अत एव तथैव मूलयोजना दर्शिता । अत एवेति ॥ साक्षिणोऽक्षजादिज्ञानप्रामाण्यग्रहणद्वारा तद्विषयात्यबाध्यत्वग्राहकत्वस्येति ग्राहकत्वपदगर्भः पाठः सुगम एव । अबाध्यत्वस्येति ग्राहकत्वपदशून्यपाठेऽपि करणे कर्तृत्वोपचारेण वा मामहं जानामीति प्रतीतिबलेन करणस्य सतो मुख्यकर्तृत्वस्यापि सत्वेन साक्षिण इत्यनेन साक्षिरूपकर्त्रा जायमानं यदक्षजादिप्रामाण्यग्रहणं तद्वारा प्राप्तं यद्विषयात्यबाध्यत्वं तस्येत्यर्थप्रतिपादनप्रतीतेः ।





[Load More](javaऽcriptःvoid(0))
