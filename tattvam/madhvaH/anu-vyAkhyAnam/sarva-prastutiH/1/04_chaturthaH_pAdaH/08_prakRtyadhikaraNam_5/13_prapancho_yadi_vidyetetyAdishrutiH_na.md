+++
title = "१३ प्रपञ्चो यदि विद्येतेत्यादिश्रुतिर् न विश्वमिथ्यात्वसाधिका"
upstream_url = "https://dvaitavedanta.in/category-details/7010/975/sharam/sathha/parath/catara/paraka/parapa"
+++
## प्रपञ्चो यदि विद्येत निवर्तेत न संशयः

**प्रपञ्चो यदि विद्येतेत्यादिश्रुतिर् न विश्वमिथ्यात्वसाधिका**

**प्रपञ्चो यदि विद्येत निवर्तेत न संशयः**

### **सुधा**

प्राक् प्रपञ्चमिथ्यात्वसिद्धये परोदाहृतानां श्रुतीनां बाह््योपपत्तिविरोधः (प्रतिपा) व्युत्पादितः । इदानीमान्तरानुपपत्तिप्रदर्शनपूर्वकं तासामविरुद्धार्थव्याख्यानार्थमुत्तरो ग्रन्थः । अथवा सर्वश्रुतिसाधारणानुपपत्तिः प्राक् प्रपञ्चिता । इदानीमसाधारणानुपपत्तिर्व्युत्पाद्यते । तत्र तावत्प्रपञ्चो यदि विद्येतेत्यादिवाक्यद्वयं पठित्वा पराभिमतेऽर्थेऽनुपपत्तिमाह प्रपञ्च इति ।

## **अनुव्याख्यानम्**

***प्रपञ्चो यदि विद्येत निवर्तेत न संशयः ॥***

***मायामात्रमिदं द्वैतमद्वैतं परमार्थतः ॥***

***विकल्पो विनिवर्तेत कल्पितो यदि केनचित् ॥***

***उपदेशादयं वादो ज्ञाते द्वैतं न विद्यते ॥***

***इत्यत्र यदिशब्दौ च निवर्तेतेति च द्वयम् ॥***

***विश्वस्य सत्यतामाहुः***

नन्वत्र सूत्रगृहीततया परेणोपात्तानां श्रुतीनामनुपपत्त्यादिकं प्रथमतो वक्तव्यम् । सत्यम् । तथाऽप्येकजीवाज्ञानपरिकल्पितत्वे समस्तस्य, न प्रमाणमस्तीत्यनन्तरमेवोक्तम् । अस्यां च तदापाततः प्रतीयते । ‘अनादिमायया सुप्तो यदा जीवः प्रबुध्यत’ इत्युक्तत्वात् । अत उभयानुगुण्या-दस्याः प्रथमप्राप्तिः । इत्यत्र श्लोकद्वये यदिशब्दद्वयं निवर्तेतेति लिङ्प्रयोगद्वयं च । उपलक्षणं चैतत् । विद्येतेत्यपि ग्राह्यम् । तथा केनचिदिति । सत्यतामित्युपलक्षणम् । अनादितां चेति ग्राह्यम् । आहुरित्यवगमयन्त्यर्थः । तथा च विश्वमिथ्यात्वपरतया व्याख्याने तदनुपपत्तिरिति शेषः । यद्यत्र प्रपञ्चमिथ्यात्वमभि(सं)धित्सितं स्यात्तदा योऽयं प्रपञ्चो विद्यत इव दृश्यते स निवर्तिष्यते । अज्ञानेन कल्पितो विकल्पो विनिवर्तिष्यत इति वक्तव्यम् । यद्याद्यास्तुशब्दा विगतार्था विरुद्धार्थाश्च । तत्प्रयोगे हि प्रसङ्गद्वयपरमेतद्वाक्यद्वयमिति विज्ञायते । यदि पर्वतो निरग्निको भवेत् तर्हि निर्धूमोऽपि स्यादिति यथा ।

### **शेषवाक्यार्थचन्द्रिका**

भ्रमत्वे त्वियमुक्तिश्चेत्यादिनैव प्रपञ्चमिथ्यात्वसाधकत्वेनोदाहृत- श्रुत्यादेर्निरस्तत्वात्किमुत्तरेण ग्रन्थेनेत्यतोऽसङ्कीर्णतासिद्धये पूर्वोतरप्रकरणयोरर्थभेदं दर्शयति प्रागिति । ननु प्रत्येकं बाह्योपपत्तिविरोधाप्रतिपादनात्कथमेतत् । न च साधारणबाह्यानुपपत्तिः प्रागभिहितेत्य-भिप्रायः । तर्ह्यावश्यकत्वात्तावत एव वक्तव्यतया बाह्यत्वविशेषणवैयर्थ्यादित्यरुच्या पक्षान्तरमाह अथवेति ॥ सूत्रगृहीततयेति । प्रतिज्ञादृष्टान्तानुपरोधादिति सूत्रखण्डगृहीततयेत्यर्थः । श्रुतीनामिति । ‘उत तमादेशमप्राक्षो येनाश्रुतं श्रुतं भवती’त्यादीनामित्यर्थः । अनुपपत्त्यादिकमित्यादिनाविरुद्धार्थसङ्ग्रहः ॥ तदिति । एकजीवाज्ञानकल्पितत्वमित्यर्थः । उपलक्षणं चैतत् । प्रपञ्चमिथ्यात्वमपीति द्रष्टव्यम् ॥ प्रथमत इति । उपात्तश्रुतिपरित्यागेनानुपात्तश्रुत्यादेरेवानुपपत्त्यादिप्रदर्शने कारणविशेषाभावादिति भावः ॥ उभयानुगुण्यादिति । यत्प्रकृतिश्चेत्यादिसूत्रार्थतया प्रकृतं प्रपञ्चमिथ्यात्वं यच्चानन्तरप्रकृतं सर्वस्यैकजीवाज्ञानकल्पितत्वं तदुभयप्रतिपादकत्वादित्यर्थः ॥ प्रथमप्राप्तिरिति । प्रथमं निराकर्तव्यतया प्रसक्तिरित्यर्थः । मूले यदिशब्दौ चेत्यत्र यदिशब्दस्यैकत्वेऽपि स्थानद्वयपठितत्वाद्यदिशब्दा- वित्युक्तमित्यवधेयम् । अपेक्षिताध्याहारं प्रदर्शयन्नेह चशब्दस्य चाश्रित्य निवर्तेतेति च द्वयमित्येतद्य्वाचष्टे निवर्तेतेतीति । यद्यपि लिङ्गेकत्वाद् द्वयशब्देनोक्तद्वित्वान्वयो बाधितो धातोरप्येकत्वेन धातुभेदेन समुदाययोर्भेद इति तत्त्वनिर्णयटीकोक्तरीत्या न तदन्वय उचितः । तथाऽपि निवर्तेतेत्यस्य स्थानभेदेन द्विप्रयोगात्तत्प्रयोगस्य द्वित्वान्वयो न बाधित इति भावेन लिङ्गद्वयमित्यनुक्त्वा तत्प्रयोगद्वयमित्युक्तत्यवधेयम् । विद्येतेति प्रसङ्गरूपेण कथनमिति तत्त्वनि ये सत्यत्वावगमकत्वेन विश्वमिथ्यात्वपरतया तदनुपपत्तेरुक्तत्वात्तदनुसारेण निवर्तेतेति च द्वयमित्येतदुपलक्षणमित्याह उपलक्षणमेतदिति ॥ तथा केनचिदितीति । केनचित्कल्पित इत्यपि ग्राह्यमित्यर्थः । इदं च केनचित्कल्पित इत्यस्य केनचित्कल्प्येतेत्यर्थकत्वमभिप्रेत्योक्तम् । अत एवान्यत्र लिङ्गप्रत्ययचतुष्ट-यमित्युक्तिः सङ्गच्छत इति ध्येयम् । अतः प्रपञ्चस्यानादिसत्यत्वपरमिति तत्त्वनिर्णयानुसारेण सादिश्चेन्नाशमाप्नुयादित्युत्तरग्रन्थानुसारेण चाह सत्यतामित्युपलक्षणमिति । वक्ष्यमाणरीत्या सत्यत्वादेर्वाक्यसामर्थ्यलभ्यत्वेन शाब्दत्वाभावादाहुरित्युक्त्यनुपपत्तिरित्यत आह आहुरितीति । ननु विश्वस्य सत्यतामाहुरित्यनेन प्रपञ्चो यदीत्यस्य मिथ्यात्वपरत्वे किं दूषणमुक्तं भवति । पराभिमतार्थेऽनुपपत्तिप्रदर्शनपूर्वमविरुद्धकथनार्थमेवास्य ग्रन्थस्य प्रवृत्तत्वादित्यत आह तथा चेति । कासौ यद्यादिशब्दानामनुपपत्तिरित्यतो विगतप्रयोजनत्वं विरुद्धार्थत्वं चेति मनसि निधाय विगतप्रयोजनत्वं तावदुपपादयति यद्यत्रेत्यादि । विरुद्धार्थत्वमेवोपपादयति तत्प्रयोगेति । यद्यादिशब्दप्रयोग इत्यर्थः । कुतो यद्यादिशब्दप्रयोगमात्रेणास्य वाक्यद्वयस्य प्रसङ्गद्वयपरत्व-विज्ञापकत्वमित्यतो यदिशब्दसहितस्य लिङ्गो, यदि पर्वतो निरग्निकः स्यात्तर्हि निर्धूमोऽपि स्यादित्यादौ प्रसङ्ग एव दृष्टत्वादित्याशयेनाह यदीति ।

### **परिमल**

‘मिथ्यात्वं यदि दुःखादेस्तद्वाक्यस्याग्रतो भवेदि’त्यादिजिज्ञासासूत्रानुभाष्येण ‘भ्रमत्वेत्वियमुक्तिश्च तदन्तः पतनान्न ही’त्यादिना अत्रत्यपूर्वानुभाष्येण च पौनरुक्त्यनिरासायाह प्राक् प्रपञ्चेति । बाह्याभ्यन्तरप्रपञ्चेत्यर्थः ॥ सर्वश्रुतीति । सर्वासां मिथ्यात्वश्रुतीनामित्यर्थः ॥ वाक्य-द्वयमिति । अनेन प्रपञ्चो यदीत्यादिवाक्यद्वयं नास्त्येव माण्डूके गौडपादेन कल्पितमिति केषाञ्चिद्वचन-मसाम्प्रदायिकत्वादुपेक्ष्यमिति सूचितम् ॥ श्रुतीनामिति । वाचारम्भणमित्यादीनामित्यर्थः ॥ अनन्तरमेवोक्तमिति । अव्यवहितपूर्वग्रन्थ एवोक्तमित्यर्थः ॥ अस्याह चेति । व्याक्रियमाणप्रपञ्च इत्यादि श्रुतावित्यर्थः ॥ उक्तत्वादिति । पूर्वतनमन्त्रे एकवचननैकजीववादस्योक्तत्वादित्यर्थः ॥ उभयानुगुण्यादिति । प्राक्प्रकृतप्रपञ्चमिथ्यात्वानन्तरप्रकृतैकाज्ञानकल्पितत्वरूपोभयानुगुण्यादित्यर्थः। चशब्दस्यान्वयोक्तिर् लिङ्गप्रयोगद्वयं चेति ॥ यद्याद्यास्त्विति । यदिशब्दप्रभृतिशब्दास्त्वित्यर्थः ।

### **यादुपत्यम्**

प्राक् प्रपञ्चेति । भ्रमत्वे त्वियमुक्तिश्चेत्यादावित्यर्थः । उभयानुगुण्यादिति । यत्सूत्रार्थतया पूर्वं प्रकृतं प्रपञ्चमिथ्यात्वं यच्चानन्तरप्रकृतमेकजीवाज्ञानकल्पितत्वं तदुभयानुगुण्या-दित्यर्थः ॥ विरुद्धार्थत्वमुपपदायति तत्प्रयोगे हीत्यादिना ।

### **श्रीनिवासतीर्थीया**

सूत्रेति । प्रतिज्ञादृष्टान्तानुपरोधादिति सूत्रखण्डेत्यर्थः । अनन्तरं = अन्तरमवकाशं विनेत्यनन्तरम् । अव्यवदानेन = पूर्वमित्यर्थः । अस्यां = प्रपञ्चो यदीति श्रुतौ । तत् = एकजीवाज्ञानकल्पितत्वम् । तदुपपादयति अनादीति । यदिशब्दद्वयवन्निवर्तेतेतिशब्दद्वयं व्यर्थमिति प्रतीयतेऽत आह लिङ्गिति । विद्येतेत्यत्रापि लिङ्गेव व्यर्थ इत्यर्थः । वचनस्य पुरुषधर्मत्वादहुरिति कथमत आह आहुरितीति । केनचिदित्यस्य वैयर्थ्यमुक्तम् । तद्दर्शयति अज्ञानेनेति । लभ्यत इति तात्पर्यं सूचितमित्यन्वयः ।

### **वाक्यार्थरत्नमाला**

तावत एवेति । साधारणानुपपत्तिरित्येतावत एवेत्यर्थः । कल्पिततायाः परेणेति पाठः । तत्वनिर्णयटीकोक्तरीत्येति । रीत्याऽपीत्यर्थः ॥ तत्र हि यदिशब्दश्चेति मूलपाठपक्षे युज्यन्त इति बहुवचनमुपपादयितुं प्रसङ्गरूपेण कथनद्वयमङ्गीकृत्य द्वित्वोपपादनाय लिङ एकत्वेऽपि धातुभेदेन समुदाययोर्भेदादित्युक्तमित्यर्थः । न तदन्वय इति । निवर्तते यस्य द्विरूपात्ततया । धातोरेकत्वादित्याशयः । स्थानभेदेनेति । तत्त्वनिर्णयटीकायां यदिशब्दावित्यस्य तथैवोपपादनादिति भावः । तदनुपपत्तेरिति । विद्येते यस्येत्यनुपपत्तेरित्यर्थः । विद्येतेत्यस्य विश्वमिथ्यात्त्वपरत्वानुपपत्तेरिति यावत् । तत्र हेतुः सत्यत्वेति । सत्यत्त्वावगमकत्वोपपादनत्वेनेत्यर्थः । अन्यत्रेति । श्रुत्यर्थन्यायामृत इत्यर्थः । किं दूषणमुक्तं भवतीति पाठः । मूलकोशे तथैव सत्वात् । इत्युक्तमिति तु लेखकप्रयुक्तः । कुतो दूषणवचनमावश्यकं येन तद्विशेषप्रश्नावकाश इत्यत आवश्यकत्वमुपपादयति । पराभिमतेति । इत्यतो विगतप्रयोजनत्वमित्यादिविरुद्धार्थत्त्वमेवेत्यन्तम् । अनेन यद्यत्रेत्यारभ्य विगतार्था इत्यन्तेन सोपपादनं विगतार्थत्वमुक्तं विरुद्धार्थाश्चेति प्रतिज्ञान्तरम् । तदुपपादनं तत्प्रयोग हीत्यादिकमिति मूलयोजना सूचिता भवति । यदिशब्दसहितस्य लिङ इति । ननु यद्युद्गाता जघन्यः स्यात्तर्हीत्यादौ वेदे यद्यतिथिरागच्छेत्तर्हि भोजयितव्यः स्यात् । यदि वृष्टिर्भवेत्तर्हि सुभिक्षं भवेत्यादिलोकेच व्यभिचार इति चेत् । अत्र ब्रूमः । तत्र हेतुहेतुमतोर्लिङिति सूत्रेण नमश्चेत्सुखं यायादित्यादाविव हेतुतेतुमतोर्लिङ् । अधिकं स्यादिति प्रतिज्ञावाक्यशेष इत्येतन्मायावादखण्डनटीकाव्याख्यावसरे एतत्समाधानं

कृतमस्ति । तत्प्रकारेण द्रष्टव्यम् ।

------------------------------------------------------------------------

विद्येतोत्पत्तिमेव च

**विद्येतोत्पत्तिमेव च**

### **सुधा**

प्रसङ्गस्य च विपर्यये पर्यवसानादनिवृत्त्यादिकमेव वाक्यसामर्थ्याल्लभ्यत इति परकीयमर्थमपाकुर्वतैव श्रुतितात्पर्यं सूचितम् । तत्स्पष्टीकुर्वन्विद्येतेत्यस्यार्थं तावदाह विद्येतेति ।

## **अनुव्याख्यानम्**

***विद्येतोत्पत्तिमेव च ।***

इत्येतच्छब्दरूपमुत्पत्तिमेवाह । न तु सत्तामिति प्रकृत्यर्थकथनम् । चशब्देन निवर्तेतेति विनाशमाह । न तु बाधमिति समुच्चिनोति ।

विद्यतेरुत्पत्त्यर्थत्वं कुत इत्यत आह विदेति ।

**अनुव्याख्यानम्**

***विदोत्पत्ताविति ह्यस्माद्धातोः***

विदोत्पत्ताविति ह्यस्माद्धातोः । धातोर्धातुव्याख्यानादित्यर्थः । विद्यतेरुत्पत्त्यर्थत्वं प्रत्येतव्य-मिति पूर्वेण सम्बन्धः । धातोरिति षष्ठ्यन्तं वा । तस्य व्याख्यानादिति शेषः । मन्दानामप्रसिद्ध-मपीदं धातुव्याख्यानं बहुज्ञानां प्रसिद्धमेवेति हि(शब्दः)शब्दार्थः । तथाऽप्युत्पत्तिरेवेति कुतः, सत्ताऽत्र कुतो नेत्यत आह उत्पत्तिरेवेति ।

**अनुव्याख्यानम्**

 ***उत्पत्तिरेव हि ॥***

***निवृत्तिव्याप्तियुक् प्रायः***

अत्र हि प्रपञ्चो यदि विद्येत तर्हि निवर्तेतेति यदिशब्दादिबलात्प्रसङ्गोऽयमिति ज्ञायते । प्रसङ्गश्च व्याप्तिमूलः । व्याप्याङ्गीकारेऽनिष्टव्यापकप्रसञ्जनं तर्क इति तल्लक्षणात् । तथा च विद्येतेत्यापादकत-योक्तस्यार्थस्य निवर्तेतेत्यापाद्यतयोक्तया निवृत्त्या व्याप्तिरवश्यम्भाविनी । उत्पत्तिरेव निवृत्ति-व्याप्तियुक्(क्ता) । न सत्ता । अस्माकं व्यभिचारित्वात् । परस्य विरुद्धत्वात् । अतः प्रतीय-मानान्वययोग्यताभावान्न सत्ता विद्यतेरर्थः किन्तूत्पत्तिरेव तद्योग्यत्वादिति । प्रध्वंसव्युदासाय प्राय इत्युक्तम् । उत्पत्तिर्निवृत्तियुगित्ययं प्रायो बाहुल्यमित्यर्थः । तथा च भावत्वे सतीत्यापादकविशेषणं विवक्षितमित्युक्तं भवति । एतेनाल्पज्ञानां धातुव्याख्याने विप्रतिपत्तिरपि निरस्ता वेदितव्या ।

ननूत्पत्तिर्नाम कारणायत्तसत्तालाभः । न चाभावे सत्ताऽस्तीत्यभावस्य प्रसक्त्यभावात्प्राय इति व्यर्थम् । मैवम् । केयं सत्ता नामानुगतरूपा वा स्वरूपमेव वा नाद्यः । तस्या घटादावप्यभावस्य वक्ष्यमाणत्वात् । न द्वितीयः । अभावे तद्भावस्यास्त्यभावोऽस्ति च ध्वंस इत्यादौ वक्ष्यमाणत्वादिति ।

### **शेषवाक्यार्थचन्द्रिका**

अस्तु वाक्यद्वयस्य प्रसङ्गद्वयपरत्वसिद्धिस्तवताऽपि कथं पराभिमतमिथ्यात्वविरुद्धार्थत्वमित्यत आह प्रसङ्गस्य चेति । विपर्यये पर्यवसानात्तन्नियमादित्यर्थः । तद्धीनस्य प्रसङ्गाभासत्वादिति भावः । नन्वेवं पराभिप्रेतार्थेऽनुपपत्तिप्रदर्शन एवास्य ग्रन्थस्य तात्पर्ये विद्येतेत्यादिना स्वाभिप्रेतश्रुत्यर्थोपपादनं क्रियमाणमनुपपन्नं प्रयुज्यते । श्रुत्याभिप्रायस्य पूर्वमनुक्त-त्वेनोपपादनानपेक्षत्वादित्यत उक्तं परकीयमर्थमपाकुर्वतैवेति । विद्येतेत्यस्येत्युपलक्षणम् । निवर्तेतेत्यस्येत्यपि द्रष्टव्यम् । अत एव वक्ष्यति चशब्देनेत्यादीति ध्येयम् । प्रपञ्चादिशब्दानामप्युत्तरत्र व्याख्यानात्तावदित्युक्तम् । निर्देशक्रमभङ्गस्त्वाकाङ्क्षक्रमस्य बलवत्त्वादनुसृत इत्यवधेयम् । उक्तार्थोपपादनस्योत्तरत्र करिष्यमाणत्वात्तावदित्युक्तमित्यप्याहुः ॥ प्रकृथ्यर्थेति । धात्वर्थेत्यर्थः । लिङ्गप्रत्ययान्तस्य विद्येतेत्यस्योत्पत्त्यर्थकत्वाभावादिति भावः । कुत इति । सत्त्वाद्यर्थकत्वप्रसिद्धेरिति भावः । विदोत्पत्तावित्यस्याधातुत्वात्कथं सामानाधिकरण्यमित्यतो धातुशब्देन धातुव्याख्यान-लक्षणामभिप्रेत्य तदुपपादयति धातोर्धातुव्याख्यानादित्यर्थ इति । तथा च विदोत्पत्तावित्यस्या-धातुत्वेऽपि धातुव्याख्यानत्वान्नानुपपत्तिरिति भावः । अस्मिन्पक्षे धातुशब्दे लक्षणा भवतीत्यरुच्या पक्षान्तरमाह धातोरिति षष्ठ्यन्तं वेति । तर्हि धातोरिति षष्ठ्याः कथं विदोत्पत्तावित्यस्मादिति पञ्चम्या सम्बन्ध, इत्यतोऽपेक्षितशेषपूरणेन तमाह तस्येति ॥ कुत इति । व्याख्यानेन विद्यतेरुपत्त्यर्थ-कत्वमात्रप्राप्तवपि विद्येतेत्यत्रोत्पत्तिमात्रावाचित्वाप्राप्तेरिति भावः । नन्वतिप्रसङ्गेन वाक्यस्थैकपदार्थस्य तत्स्थापरपदार्थं प्रति व्याप्यताया विवक्षितपदार्थतायामनुपयोगित्वात्सत्ताया निवृत्तिव्याप्तियुक्त-त्वाभावेऽपि विद्यतेः सत्तार्थकत्वोपपत्तेः कथं निवृत्तिव्याप्तिराहित्येन सत्ताया विद्यर्थत्वनिराकरणम्, कथं च सत्ताया निवृत्तिव्याप्तिराहित्यमित्यतो वाक्यमात्रे पदार्थमात्रस्य तन्नियमाभावेऽपि प्रसङ्गपरवाक्ये लक्षणव्याघातेनाव्याप्येनव्यापकस्यापादनासम्भवादापादकतयोक्तार्थस्यापाद्यतयोक्तार्थव्याप्यताया आवश्यकत्वाद्युक्तं व्याप्तिराहित्येन सत्तार्थत्वनिराकरणमिति भावेन कुतोऽस्य प्रसङ्गपरत्वमिति शङ्का तावत्परिहरति अत्र हीति ॥ यदिशब्दादिबलादिति । यद्यादिशब्दबलादित्यर्थः । अस्तु प्रसङ्गपरत्वं तथाऽपि कुतो व्याप्त्यपेक्षत्वमित्यतो ऽन्यथा लक्षणव्याघातप्रसक्तेरिति भावेनाह प्रसङ्गश्चेति । ननु चिरन्तनरीत्या कस्यचिदर्थस्यारोपेणार्थान्तरापादनस्यैव वा मणिकण्ठादिरीत्या कस्यचिदर्थ-स्याङ्गीकारेऽर्थान्तरप्रसञ्जनस्यैव वा तर्कलक्षणत्वान्न लक्षणव्याघात इत्यतो धूलीपटले धूमभ्रमानन्तरं वह्न्यनुमितिस्थले यद्यग्निर्न स्यात्तर्हि धूमोऽपि न स्यादिति तर्के तत्र निरग्निकत्वस्य सत्त्वेनारोपा-भावादव्याप्तिप्रसक्तेः, प्रसङ्गस्यैव निरुच्यमानत्वेन व्यर्थविशेषणत्वेन च प्रसङ्गशब्देन प्रसङ्गप्रहणायो-गादुक्तरीत्या भ्रमानुमितावव्याप्त्या आरोपविवक्षाया अप्यनुपपत्त्या द्वितीयस्याप्यनुपपत्तेर्नेदं लक्षणमिति भावेन तल्लक्षणमाह व्याप्याङ्गीकार इति । न चात्राप्युक्तदोषः प्रसङ्ग आपादनमिति तृतीये वक्ष्यमाणत्वात् । न चैवमप्यनिस्तारः । तत्रैवापादनमङ्गीकर्तव्यतया ज्ञापनमिति वक्ष्यमाणत्वात् ।

ननु व्याप्त्यादिपदव्यावर्त्यमस्ति न वा । अस्ति चेदन्यत्रापि तस्य ग्राह्यत्वेन कस्यचिदर्थस्याङ्गी-कारेऽर्थान्तरस्यापादनमित्येव तल्लक्षणप्रणयनानुपिपत्तिः । अन्त्ये त्वत्रापि तदकर्तव्यत्वप्रसक्तिरिति चेत् । मैवम् । भावानवबोधात् । सेतिकर्तव्यताकं हि करणम् । तत्र प्रसङ्गः करणं धर्मी तस्य च व्याप्त्यादीन्यङ्गानि । तत्र करणधर्मिणः प्राधान्यविवक्षयाऽङ्गेभ्यः पृथक्कृत्यान्यत्र प्रसङ्गतयोक्तिः । अत्र तु सेतिकर्तव्यताकस्येति को दोषः । न चैवमत्रोक्तलक्षणस्याभावेऽप्यन्यत्रोक्तलक्षणसत्त्वेना-व्यापकेष्टापादनानामपि प्रसङ्गत्वं स्यादिति वाच्यम् । इष्टापत्तेः । न चैवं ततोऽप्यनुमितिप्रसक्तिरिति वाच्यम् । अङ्गरहितस्य करणस्य क्रियाजनकत्वादर्शनेन तत्सचिवस्यैव तज्जनकत्वनियमेनाङ्गसाचि-व्याभावेनानुमित्यभावोपपत्तेरित्यन्यत्र विस्तरः ॥ किमतो यद्येवमित्यत आह तथा चेति । अस्तु व्याप्तिसापेक्षत्वं प्रसङ्गस्य तथाऽपि कथं सत्ताया निवृत्तिव्याप्तिराहित्यं येन विद्यतेः सत्तार्थत्वाभाव इत्यत आह उत्पत्तिरेवेति ॥ अस्माकमिति । अनेकसत्यवादिनामित्यर्थः ॥ व्यभिचारित्वादिति । घटादीनां सतां निवृत्तावपि गगनादीनां सत्यपि सत्त्वे निवृत्त्यभावाद्यत्सत्तन्निवर्तत इति न व्याप्तिरित्यर्थः । परमते तु गगनादीनां सत्त्वस्यैवाभावान्न तत्र व्यभिचार इति भावेनास्माकमित्युक्तमिति । एवं स्वमतेन साध्यसम्बन्धे सति तदभावेन सम्बन्धरूपामव्याप्तिमभिधाय मायिपक्षे साध्यसम्बन्धाभावे सति तदभावेनैव सम्बन्धरूपां तामाह परस्येति । तन्मते ब्रह्मण एकस्यैव सत्यत्वेन सत्त्वस्य निवृत्त्यभावव्याप्यतया विरुद्धत्वादित्यर्थः ॥ अत इति । उक्तरीत्याऽव्याप्तेरित्यर्थः ॥ प्रतीयमानेति । आपाद्यापादकयोः प्रतीयमानो यो व्याप्यव्यापकभावेनान्वयस्तस्यायोग्यत्वादित्यर्थः ॥ तद्योग्य-त्वादिति । प्रतीयमानान्वययोग्यत्वादित्यर्थः । ननु नियतसम्बन्धस्यैव व्यप्तित्वाद्य्वाप्तियुक्प्राय इत्यनयोर्विरोधात्कथमन्वय इत्यतो व्याप्तिपदाविवक्षयाऽन्वयमाह उत्पत्तिरिति । तथा चोत्पत्तिमत्सु विधीयमानो निवृत्तियुक्तत्वरूपोऽर्थो बाहुल्यं बहुलानामेव धर्मो न तु सर्वोत्पत्तिमन्नियत इत्यन्वय इत्यर्थः । अस्त्वेवमन्वयस्तथाऽपि कथं प्राय इत्यनेन ध्वंसव्युदासः । तद्य्ववच्छेदकधर्मविशेषानुक्तेरित्यत आह तथा चेति ॥ एतेनेति । उत्पत्तेरेव निवृत्तिव्याप्तिप्रतिपादनेनेत्यर्थः ॥ वक्ष्यमाणत्वादिति । वैशेषिकपरीक्षायामिति शेषः ।

### **परिमल**

असाङ्गत्यनिरासायाह परकीयमिति । विद्येतेत्यन्तरं पूर्वस्माद् इतिपदमनुषज्यमिति भावेन व्याचष्टे इत्येतच्छब्दरूपमिति । विद्येतेत्यनुवादात्प्रकृतिप्रत्ययोर्द्वयोरप्युत्पत्तिरर्थ इति भ्रमं निराह प्रकृत्यर्थेति । धातोरित्यस्य विशेषणतया तस्येति पदम् अस्मादित्यस्य विशेष्यतया व्याख्यानादिति पदं चाध्याहार्यमितिभावेनाह तस्य व्याख्यानादिति शेष इति ॥ अस्माकं व्यभिचारित्वादिति । यदि सत् स्यान्निवर्तेतेत्युक्तौ नित्यपदार्थे व्यभिचरित्वात्सत्त्वहेतोरित्यर्थः ॥ विरुद्धत्वादिति । सत्त्वहेतोर् ब्रह्मणि निवर्त्यत्वाभावेनैव सम्बन्धाद्विरुद्धहेत्वाभासादित्यर्थः । उत्पत्तिरेव निवृत्तिव्याप्तियुक् सत्ता तु प्राय इति प्रतीतेः कथमेवं व्याख्येत्यत आह उत्पत्तिरिति । बाहुल्यं बहुल इति स्वार्थे ष्यञ् ॥ एतेनेति । सत्तार्थत्वेऽनुपपत्तिकथनेन वा उत्पथ्यर्थत्वेन वा उपपत्तिकथनेनेत्यर्थः ॥ वक्ष्यमाणत्वादिति । वैशेषिकनये ‘न सर्वधर्म एकोऽस्ती’त्यादिनेति भावः ॥ इत्यादाविति । वैशेषिकाधिकरणे ।

### **यादुपत्यम्**

प्रकृत्यर्थकथनमिति । प्रत्ययार्थस्य विध्यादेरुत्पत्तिरूपत्वाभावादिति भावः ॥ अस्माकमिति । अनेकसत्यवादिनां गगनादौ व्यभिचारित्वादित्यर्थः ॥ परस्येति । परमते ब्रह्मण एकस्यैव सत्यत्वेन सत्त्वस्य निवृत्त्यभावव्याप्ततया विरुद्धत्वादित्यर्थः । ननु व्याप्तियुक् प्राय इत्यनयोर्विरोधात्प्राय इत्यस्य केनान्वय इत्यतो व्याप्तिपदाविवक्षया पूर्ववाक्येनैवास्यान्वय इत्याह उत्पत्तिरिति । प्रायः शब्दस्य पुल्लिङ्गत्वाद्विधेयलिङ्गतामाश्रित्यायमित्युक्तम् । तथा चायमुत्पत्तिषु विधीयमानो निवृत्तियुक्तत्वरूपोऽर्थो बाहुल्यं बहुलानां धर्मो न तु सर्वोत्पत्तिनियत इत्यर्थः ॥ एतेनेति । योग्यताऽभावप्रसक्त्या श्रुत्यर्थस्यान्यथाऽसंभवेन श्रुत्यभिप्रेतत्वेनेत्यर्थः ॥ वक्ष्यमाणत्वादिति । वैशेषिकपरीक्षायामिति शेषः ।

### **श्रीनिवासतीर्थीया**

पुर्वं धातोरिति पञ्चम्यन्तं कृत्वाऽस्माद्धातोरिति षष्ठीमङ्गीकृत्य तस्य धातोर्विद्धातोर्विदोत्पत्तावित्यस्माद्य्वाख्यानाद्विद्यतेरुत्पत्त्यर्थत्वं ज्ञेयमित्यभिप्रेत्याह षष्ठ्यन्तं वेति । मूलो मूलकः ॥ परस्येति । सत्त्वस्यास्मन्मते निवृत्तिरूपसाध्यसम्बन्धस्य घटादावपि सत्त्वेन साध्यसम्बन्धाभावे सति तदभावेनैव सम्बन्धरूपविरुद्धताया अभावादित्यर्थः ॥ एतेनेति । सत्त्वनिवृत्त्योः प्रतीयमानस्य सम्बन्धस्य बाधितत्वादेवेत्यर्थः । अत्र=धातौ । अल्पज्ञैर्विप्रतिपर्त्तिन कार्या सत्त्वनिवृत्तिसम्बन्धस्य व्यभिचारित्वादतोऽकामैरप्ययं धातुः स्वीकार्यः । उत्पत्तिनिवृत्तिसम्बन्धस्य भावपदार्थेऽव्यभिचारादित्युक्तं भवति ।

### **वाक्यार्थरत्नमाला**

लिङ्प्रत्ययान्तस्येति । तथाभूतस्योत्पत्तिकर्तृवाचित्वादिति भावः । यद्वा लिङ्गबलेन विपर्ययपर्यवसाने कार्ये नोत्पद्यत इति उत्त्पत्यभावप्रतिपादकत्वादिति भावः । विवक्षितपदार्थतायामिति । एकस्य पदस्य विवक्षितो योऽर्थस् तत्त्व इत्यर्थः । पदार्थमात्रस्येति । विवक्षितपदार्थमात्रस्येत्यर्थः । तन्नियमेति । अपरपदार्थव्याप्यत्वनियमाभावेऽपीत्यर्थः । यत्रैकपदीय-विवक्षितार्थत्वं तत्रापरपदार्थव्याप्यत्त्वमिति नियमाभावेऽपीति यावत् । प्रसङ्गपरेति । एवं च प्रसङ्गपरवाक्यस्थैकपदार्थत्वं यत्र तत्रापरपदार्थत्वमिति नियमः सूचितो भवति । अवश्यकत्वादित्यनन्तरं च तन्नियमादिति शेषः । तदुपपादनमापादकतयेति । तस्याप्युपपादनमव्याप्येनेति । तदप्युपपादयितुं लक्षणव्याघातेनेति । इति तर्क इति । अव्याप्तिप्रसक्तेरिति वक्ष्यमाणेन सम्बन्धः । तदुपपादनं तत्रेत्यादि । तत्र धूलीपटले तर्कलक्षणविचारस्तर्कताण्डवानुसारेण बोध्यः । अत्र पद्धतिरोट्यप्यनुसृता । उक्तदोष इति । प्रसङ्गस्यैव निरुच्यमानत्वेनेत्यादिरूप इत्यर्थः । तृतीय इति । प्रसङ्गार्थतया प्रोक्ता न सिद्धान्तस्येति तृतीयद्वितीयानुव्याख्याव्याख्यावसर इत्यर्थः । अनिस्तार इति । आपादनस्यैव निरुच्यमानत्वादित्यादेः समानत्वादिति भावः । अन्यत्रापीति । पद्धतावपीत्यर्थः । अन्यत्रविस्तर इति । कथं सत्ताया इति । उपलक्षणं चेदम् । कथं चोत्पत्तेर्निवृत्तिव्याप्तिसाहित्यमित्यपि ज्ञेयम् । सत्तार्थत्वाभाव इत्युपलक्षणम् । उत्पत्यर्थत्वमित्यपि ज्ञेयम् । एवं स्वमतेनेति । एवं विवेककथनेनैव हेतुविरोधभेदाव्याप्तिरूपमेकमेवेदं दूषणद्वयतया कथितम् । न तु नैय्यायिकोक्तरीत्या हेत्वाभासान्तरतया दूषणद्वयकथने तात्पर्यस्य येन व्यभिचारिविरुद्धादिप्रक्रियायाः स्वमतेऽभावात्तदाश्रयणायोगः स्यादिति सूचितम् । इत्यनयोरिति । व्याप्तियुक्पदेन प्रतिपादितव्यभिचाराभावस्य प्राय इत्यनेनाभावप्रति-पादनादिति भावः । कथमन्वय इति । व्याप्तियुक्तप्राय इतीत्यन्तमनुवर्तते । व्याप्तिपदेति । उपलक्षणं चेदम् । इत्ययमित्यध्याहारेण चेत्यपि ज्ञेयम् । इत्ययं बाहुल्यमिति (मूले)। समानाधिकरण्येनार्थं गमयति । तथा चेति । विधीयमान इत्याद्युक्तयोपपत्तिर्निवृत्तियुगित्यनेन ये उत्पत्तिमन्तस्ते निवृत्या युक्ता इति फलिताश्रयणेन मूलं प्रवृत्तमिति सूचयति । अयमित्यस्यार्थोर्थ इत्यन्तम् । बहुलानां धर्म इति । बहुलानां भावो बाहुल्यमिति उत्पत्तेरिति भावः । अत्र प्रायपदं बाहुल्यार्थकम् । प्रायो भूम्यन्तगमन इत्युक्तेः प्राय इत्यव्ययमपि तदर्थमस्तीत्यादिकं प्रायः सर्वतो विलक्षणं हि पदार्थस्वरूपं दृश्यते इत्येतत्तत्वनिर्णयटीकादौ व्यक्तम् । अनेनोत्पत्तिर्निवृत्तिव्याप्तियुक् तद्वतीति व्याप्तिप्रतिपादनानन्तरं तस्यां क्वचिद्य्वभिचारशङ्कायां तत्परिहाराय व्याप्तिरौत्सर्गिकीति दर्शयितुं व्याप्तिपदपरित्यागेनोत्पत्तिर्निवृत्तियुक् तद्युक्तेति सम्बन्धं चाश्रित्य प्राय इत्यस्य तत्सम्बन्धघटनायेत्ययमित्यस्याध्याहारं चाश्रित्य उत्पत्ति-र्निवृत्तियुगित्ययं प्राय इति द्वितीयं वाक्यम् उत्पत्तिर्निवृत्तिव्याप्तियुगिति प्रथमवाक्यव्याख्यानरूपमिति योजितं मूलम् इति सूचयति । उत्पत्तेरेव निवृत्तीति । ततश्च निवृत्तिव्याप्यस्यैव श्रुत्यर्थतया वाच्यत्वादुक्तवैदिकप्रयोगबलेनानेकार्थत्वं धातोः सिद्धम् । प्रयोगतोऽनुगन्तव्या इत्युक्तेरिति भावः । इत्येतावानत्र शेषो बोध्यः । मूले वोक्तभावोऽनुसम्बन्धेयः ।

------------------------------------------------------------------------

प्रपञ्चो भेदपञ्चकः

**प्रपञ्चो भेदपञ्चकः**

### **सुधा**

नन्वस्मिन्नपि व्याख्याने नान्वययोग्यताऽस्ति । तर्कस्य व्याप्तिरिव विपर्यये पर्यव-सानमवश्यम्भावि । तथा च प्रपञ्चो यद्युत्पद्येत तर्हि विनश्येत । न च विनश्यति । तस्मान्नोत्पद्यत इति वक्तव्यम् । न चैतद्युक्तम् । क्षित्यादेः प्रपञ्चस्योत्पत्तिविनाशयोः प्रमाणदृष्टत्वात् । अत एव तर्काङ्गभूतमापाद्यस्यानिष्ठत्वं च नोपपद्यत इत्यतः प्रपञ्चशब्दमन्यथा व्याचष्टे प्रपञ्च इति ।

## **अनुव्याख्यानम्**

***प्रपञ्चो भेदपञ्चकः ॥***

**सुधा**

नायं प्रपञ्चशब्दो विश्वविस्तारवाची । येनोक्तदोषः स्यात् । किन्तु पञ्चानां वर्गः पञ्चः । पञ्चद्दशतौ वर्गे वेति वाशब्देन पञ्चशब्दस्यापि निपातनाङ्गीकारात् । प्रकृष्टः पञ्चः प्रपञ्चः । प्रकृष्टता च मोक्षाङ्गज्ञानतया भवति । सा च भेदसम्बन्धिन एव पञ्चकस्योपपन्ना । ‘वैलक्षण्यं तयोर्ज्ञात्वा मुच्यते बद्ध्यतेऽन्यथे’त्यादेः । अतः प्रपञ्चो भेदपञ्चकः । स च जीवेश्वरप्रकृत्यादि-नित्यस्वरूपभूतोऽनादिनित्य एवेति नोक्तदोषः ।

टीकाकारस्तु मन्यते । भेदो नामान्योन्याभावः । स चान्योन्यतादात्म्यापत्त्यैव निवर्तनीयः । प्रतियोग्याप(ग्युत्प)त्तेरेवाभावविपत्तित्वस्य प्रागभावे दृष्टत्वात् । न च कदाऽपि पदार्थानामन्योन्यं तादात्म्यमस्तीत्यनित्यानामपि भेदो नित्य एवेति ।

अन्येऽप्याहुः ‘नित्ये च त्रयाणां सिद्धिरि’ति ।

### **शेषवाक्यार्थचन्द्रिका**

ननु प्रपञ्चशब्दस्य प्रसिद्धार्थपरित्यागेनाप्रसिद्धार्थवर्णनमयुक्तमिति तत्परोत्तरवाक्यमनर्थकमित्यतोऽसति बाधके तदुभयाश्रयणस्यायुक्तत्वेऽपि प्रकृते बाधकवशात्प्रसिद्धार्थ-परित्यागाप्रसिद्धार्थस्वीकारयोरुपपत्तिरेवेत्याशयेन प्रसिद्धार्थत्वे प्रपञ्चशब्दस्यानुपपत्तिशङ्कामुत्थापयति नन्विति ॥ अत एवेति । विनाशस्य प्रमाणदृष्टत्वादेवेत्यर्थः ॥ अनिष्टत्वं चेति । तस्य प्रामाणिकहानाप्रामाणिककल्पनारूपत्वादिति भावः ॥ पञ्चानां वर्ग इति । इदं च तापर्यकथनमात्रम् । व्युत्पत्तिस्तु पञ्चपरिमाणमस्य वर्गस्येति पञ्च इत्येव द्रष्टव्या । ननु वर्गेऽभिधेये पञ्चदित्येव रूपं स्यात् । पञ्चद्दशतौ वर्गे वेति निपातनात्तत्कथं पञ्चेति रूपमित्यत आह पञ्चद्दशताविति । न च पञ्चद्दशतौ वर्गे वेत्यत्र वर्गेऽभिधेये तदस्य परिमाणमित्येतस्मिन्विषये पञ्चन् दशन् शब्दाभ्यां ‘सङ्ख्याया अतिशदन्तायाः कन्नि’ति कनि पञ्चको दशक इति नित्यं प्राप्तौ डतिप्रत्ययविधानेन डित्त्वाट्टिलोपे पञ्चद्दशदित्येव निपातनाद्वाशब्देन च पक्षे कन्प्रत्ययविधानेन पञ्चको दशक इति पूर्वप्राप्तरूपस्या-भ्यनुज्ञानात् ॥ डप्रत्ययस्यानभ्यनुज्ञानेन पञ्च इति न रूपनिष्पत्त्युपपत्तिरिति वाच्यम् । पञ्चक इत्याद्यभियुक्तप्रयोगानुसारेण पक्षे वाशब्देन कन्प्रत्ययस्येव पञ्च इत्याभियुक्तप्रयोगानुसारेण पक्षेऽप्राप्तडप्रत्ययस्यापि वाशब्दार्थत्वेनाभ्यनुज्ञातव्यत्वाविशेषादित्यत्र तात्पर्यात् । सम्मतश्चाय-मर्थष्टीकाकृतः । अत एवेह टीकायां क्वचित्पञ्चशब्दस्यापीत्यपिशब्दः । अन्यथा वाशब्देन पञ्चशब्दस्य निपातनादित्येवावक्ष्यदित्यवधेयम् । ननु भेदपञ्चकस्यापि प्रपञ्चशब्देन ग्रहणे नोक्तदोपपरिहारः । घटपटादिनाशेन तत्स्वरूपस्य भेदस्य नाशावश्यम्भावादित्यत आह स चेति । तथा च न भेदमात्रस्यानादिनित्यत्वपरमिदं वाक्यं किं नाम जीवेश्वरयोर्भेदो जीवानामन्योन्यं भेदः प्रकृत्यादिरूप-नित्यजडजीवयोर्भेदस्तद्रूपजडेश्वरयोर्भेदेः प्रकृतिवर्णादीनां नित्यजडानां परस्परं भेद इति पञ्चकस्य वानादिनित्यत्वपरम्, उक्तभेदपञ्चकं चानादिनित्यमिति नानुपपत्तिरिति ध्येयम् ॥ उक्तेति । विपर्यये पर्यवसाने बाध आपाद्यस्य विनाशस्येष्टत्वमित्युक्तेत्यर्थः ।

एवं नित्यधर्मिको नित्योऽनित्यधर्मिकस्त्वनित्य इति स्वमतमुक्त्वा दृष्टान्तोपदर्शनादिना तत्पक्षमुपपादयन्नेव विनाशिनोऽपि घटादेर्धर्मरूपो भेदः परवाद्यभ्युपगतघटत्वादिजातिवन्नित्योऽव-गन्तव्यः । वस्त्वन्तरताऽऽपत्त्यभावात्कालत्रयेऽपीति सन्न्यायरत्नावलीकृतां मतमुपन्यस्यति टीकाकारास्त्वित्यादिना ॥ अनित्यानामपीति । अत्र च ‘नष्टानामपि वस्तूनां भेदो नैव विनश्यती’ति तैत्तिरीय भाष्योदाहृतप्रमाणं मूलमिति ज्ञेयम् । न च ‘इत्याहुः केचिदज्ञानादि’त्यस्य पक्षस्याज्ञानिपक्षत्वोक्तेः कथं टीकाकाराणां तत्पक्षाश्रयणमिति वाच्यम् । ‘तत्राहुः सूक्ष्मदर्शिनः’ इत्युत्तरग्रन्थानुसारेणोपादानरूपेण सतो घटस्येव तद्रूपेण सतो भेदस्यापि व्यवहारानुपयोगित्वेन स्थूलां दृष्टिमाश्रित्येत्येवाभिप्रेततयाऽस्य पक्षस्याज्ञानिपक्षत्वासम्मतेः । न ह्यज्ञानिनः केऽपि भेदस्य धर्मिस्वरूपत्वमभ्युपेत्य तन्नित्यत्वमभ्युपयन्ति येन तन्मतानुवादोऽयं स्यादिति द्रष्टव्यं ननु ग्रन्थकृन्मते कथमनित्यधर्मिकस्य भेदस्यानित्यत्वं घटनाशेन घटभेदनाशे घटस्य पटतादात्म्यप्रसङ्गात् । तादात्म्यस्यान्योन्याभावप्रतियोगित्वात्प्रतियोगिन एवाभावध्वंसरूपत्वस्य प्रागभावे दृष्टत्वादिति चेन्न । घटधर्मिकपटप्रतियोगिकभेदवत्पटधर्मिकघटप्रतियोगिकभेदस्यापि घटपटतादात्म्यविरोधितया घटनाशेन तद्धर्मिकभेदनाशेऽपि विनाशे तदात्मकभेदद्वयस्यापि विनाशाद्धटपटतादात्म्यं स्यादिति वाच्यम् । घटवद्धटध्वंसस्यापि घटप्रागभावविरोधित्ववद्भेदवद्भेदध्वंसस्यापि तादात्म्यविरोधित्वोपपत्तेः । अन्यथा घटप्रागभावध्वंसरूपघटविनाशे घटप्रागभावोन्मज्जनप्रसक्तेः । न च प्रतियोगिन एवाभावनाशत्वस्य प्रागभावे दृष्टत्वादत्रापि तथैव कल्पनीयमिति वाच्यम् । धर्मिभिन्नप्रागभावनाशस्य प्रतियोगिरूपत्वेऽपि धर्म्यात्मकान्योन्याभावनाशस्य धर्मिनाशवत्प्रतियोगिभिन्नत्वस्यापि संभवात् । अङ्गीकृत्य चेदमुक्तम् । वस्तुतस्तु यत्र घटनाशेन तद्धर्मिकभेदनाशो यत्र घटपटयोरुभयोरपि नाशेन तद्धर्मिकभेदद्वयस्यापि नाशस्तत्र न भेदाभेदचिन्ताऽनवसरादिती’ति न किञ्चिदेतत् । विस्तरस्तु समयपरीक्षायां द्रष्टव्यः । अत्र ग्रन्थकृट्टीकाकारमतयोरविरोधो मृग्यः ।

नित्ये च त्रयाणामिति । नित्ये जडे प्रकृत्यादौ त्रयाणामीश्वरभेदस्य जीवभेदस्य मिथो जीवभेदस्य नित्यत्वे न विवाद इति पञ्चविधभेदस्य च नित्यत्वसिद्धिरिति भावः । यद्वा नित्ये नित्यवर्गे त्रयाणां प्रध्वंसान्योन्याभावात्यन्ताभावानां सिद्धिरन्तर्भाव इत्यर्थः । तथा चान्योन्याभावनित्यत्वस्य नैयायिकैरङ्गीकृतत्वादन्योन्याभावभेदयोश्चानतिरेकाद्भेदस्य नित्यत्वं तत्संमतमेवेति भेदनित्यत्वरूपे स्वोक्तार्थे तार्किकसंमतिपरमिदं वाक्यमिति ध्येयम् ।

### **परिमल**

वाशब्देनेति । यद्यपि वृत्तौ पञ्चशब्दो दशशब्दश्च(डत्प्र) डतिप्रत्ययान्तो निपात्यते वर्गेऽभिधेये । ‘तदस्य परिमाणमि’त्येतस्मिन्विषये वाशब्दात्संख्याया अतिशदन्तायाः कन्नि’त्यतोऽनु-वर्तमानकन्प्रत्ययश्च भवति । पञ्चपरिमाणमस्य वर्गस्य पञ्चद्वर्ग पञ्चको वर्गः दशद्वर्गः दशको वर्ग इत्येचोक्तं पञ्चमाद्यपादे । न तु डप्रत्ययान्तोऽपि निपात इति । तथापि श्रौतप्रयोगानुसारा- त्सोऽप्यङ्गीकार्य इति भावेन वाशब्देनेत्याधुक्तम् ॥ नित्यस्वरूपभूतोऽनादिनित्य एवेति । ‘यस्माद्वस्तु-विनाशे तु तद्भेदो नास्ति कुत्रचिदि’त्यादिनैत्तिरीयभाष्योक्तेरिति भावः । विनाशेऽपि वटादेर्घर्मरूपो भेदः परवाद्यभ्युपगतघटत्वादिजातिवन्नित्योऽभ्युपगन्तव्यः । वस्त्वन्तरताऽऽपत्त्यभावात् । कालत्र-येऽपीति सन्न्यायरत्नावल्युक्तं विवृण्वन्नेतदभिप्रायमाह टीकाकारस्त्विति ॥ अन्येपीति । तार्किका इत्यर्थः । नित्ये च त्रयाणा मन्योन्याभाववैधर्म्यभेदस्वरूपभेदानां सिद्धिरित्यर्थ इत्येके । अन्येऽपि सिद्धान्त्येकदेशिनो नित्यवर्गे जीवभेदेश्वरभेदजडभेदानां त्रयाणां नित्यतासिद्धिरित्याहुरित्यन्ये व्याचक्षते ।

### **यादुपत्यम्**

पञ्चानां वर्ग इति । इदं च तात्पर्यकथनम् । व्युत्पत्तिस्तु पञ्च परिमाणमस्य वर्गस्येति पञ्च इति द्रष्टव्या । ननु वर्गेऽभिधेये पञ्चद् इत्येवंरूपं स्यात् । पञ्चद्दशतौ वर्गे इति निपातनादित्यत आह पञ्चद्दशतविति । यद्यपि वाशब्दः पक्षे संख्याया इति कनि पञ्चको दशक इति पूर्वप्राप्तरूपस्यैवाभ्यनुज्ञापको न पञ्च इत्यस्य अप्राप्तत्वात् । तथाऽप्यप्राप्तेऽपि विकल्पस्य बहुलमुपलम्भात्पक्षे पञ्च इत्यस्यापि रूपस्य वर्गार्थे निपातनमत्राभिप्रेतम् । अभियुक्तप्रयोगबलादिति भावः ॥ स च जीवेश्वरप्रकृत्यादीति । तथा च जीवेश्वरभेदो जीवानां परस्परं भेदः प्रकृत्यादिनित्यजडेश्वरभेदः प्रकृत्यादिरूपनित्यजडजीवभेदः प्रकृतिवर्णादीनां नित्यजडादीनां परस्परं भेद इति भेदपञ्चकस्याप्यनादिनित्यत्वमनेनोक्तमिति ज्ञातव्यम् ॥ भेदो नामेत्यादि । इदं च विनाशिनोऽपि घटादेर्धर्मरूपो भेदः परवाद्यभ्युपगतघटादिजातिवन्नित्योऽवगन्तव्यः । वस्त्वन्तर-ताऽऽपत्त्यभावात्कालत्रयेऽपीति टीकावाक्योपपादनमेव न टीकावाक्यमित्यवधेयम् ॥ अनित्या-नामपीति । इदं च ‘नष्टानामपि वस्तूनां भेदोनैव विनश्यती’ति तैत्तिरीयभाप्येक्तं मतमवलम्ब्योक्तम् । नन्वेवं चेत्सुधाकारैः प्रकृत्यादिनित्यजडस्वरूपभेदमादय समाधानं कस्मात्कृतमिति चेत् । उच्यते । अनित्यानां हि न सर्वथाऽस्मन्मते नाशः । किन्तु कार्याकारेणैव । कारणात्मना त्ववस्थानमेव तेषाम् । अतोऽनित्यस्वरूपभूतभेदोऽपि कारणात्मनाऽवतिष्ठत इति टीकाकाराणामभिप्रायः । इममेवाभिप्रायं सूचयितुं **सुधा**यां प्रकृतिरूपमूलकारणस्वरूपभेदस्य नित्यतोक्ता । **सुधा**यामनित्यप्रपञ्चस्वरूप-भेदस्यानित्यताङ्गीकारस्तूपादानरूपेण सतो घटस्येव तद्रूपेण सतो भेदस्यापि व्यवहारानुपयो-यित्वमभिप्रेत्यैवातो न कोऽपि विरोध इति मन्तव्यम् ॥ नित्ये च त्रयाणामिति । नित्ये जडे प्रकृत्यादौ धर्मिणि त्रयाणामीश्वरभेदस्य जीवभेदस्य जडान्तरभेदस्य चेति त्रयाणां भेदानां नित्यतासिद्धि । जीवेश्वरयोः परस्परं जीवानां च भेदो नित्य इति प्रसिद्धमेवेत्येतन्मताभिप्रायः । तथा च मतत्रयमप्येकाभिप्रायकमेवेति ज्ञातव्यम् । केचित्तु नित्ये नित्यवर्गे त्रयाणां प्रध्वंसान्योन्यात्यन्ताभावानां सिद्धिः प्रसिद्धिस् त्रयोऽभावा नित्यत्वेन प्रसिद्धा इति यावत् । तथा चान्योन्याभावनित्त्यत्वस्य नैयायिकैरप्यङ्गीकृतत्वादन्योन्याभावभेदयोश्चानतिरेकाद्भेदस्य नित्यत्वे एतत्सम्मतिकथनं युक्तमित्याहुः ।

### **वाक्यार्थरत्नमाला**

तदुभयेति । प्रसिद्धार्थपरित्यागाप्रसिद्धार्थवर्णनयोरित्यर्थः । पञ्चद्दशतौ वर्गे वेति सूत्रे तदस्य परिमाणमित्येतस्मिन्विषये इति काशिकोक्तेः पञ्चपरिमाणमस्येति विग्रहस्य काशिकाकारादिभिर्दर्शितत्वाच्च पञ्चानां वर्ग इति विग्रहप्रदर्शनायोग इत्यतः काशिकाद्यनुसारेणाह । इदं चेति । पञ्चदित्येवेति । सङ्ख्याया अतिशदन्तायाः कन्नितिसूत्रेण प्राप्तकनोऽपवादेन पञ्चद्दशताविति सूत्रेण तिप्रत्यये डित्वाट्टिलोपे च पञ्चदित्येवरूपं स्यादित्यर्थः । निपातनादिति । इति प्रत्यये निपातनादित्यर्थः । पञ्चकः दशक इति । नित्यं प्राप्ताविति । यद्यपि वर्गेऽभिधेय इत्युक्तेः पञ्चद्वर्गः पञ्चको वर्ग इत्युदाहरणाच्च वर्गस्य विशेष्यतया सत्वमावश्यकमिति प्रतीयते । अत एव पञ्च परिमाणमस्य वर्गस्येति विगृह्य पञ्च इत्येवं रूपप्रदर्शनं प्राचीनमयुक्तम् । पञ्चवर्ग इत्येवोदाहर्तव्यत्वात् । न च तत्प्रकृते उदाहर्तुं शक्यम् । वर्गशब्दस्य श्रुत्यादावभावात् । तत्कथं पञ्चद्दशताविति सूत्रेणात्र पञ्चद्दशदित्येव प्रसङ्ग इति चेन्न वर्गस्याभिधेयत्वख्यापनायैव वर्ग इत्यस्य काशिकादावुक्तत्वेऽपि वर्गस्य विशेष्यत्वाभिप्रायेण तथा प्रयोगाभावात् । अत एव पञ्चपरिमाणमस्येतीत्यपि कस्यचिद्विग्रहपक्षे पञ्चकः दशक इत्येवोदाहरणं दृश्यते । तथा पञ्च गावः परिमाणमस्य पञ्चको गोसङ्ग इति सङ्ख्यायाः संज्ञासङ्घसूत्राध्ययनेष्विति सूत्रे सङ्घोदाहरणे मञ्चर्यामुक्तावपि पञ्चपरिमाणमस्य पञ्चकः सङ्घ इति काशिकायां गोपदपरित्यागेनैव विग्रहादिप्रदर्शनम् । अत एव प्रकृत्यादिभ्यस्तृतीयेत्येतदुदाहरणे पञ्चकेन पशून् क्रीणातीत्यत्र पञ्च परिमाणमस्य पञ्चकः सङ्घ इति शेष्यादावुक्तम् । तस्मादभिधेयस्पष्टनायैव वर्ग इत्यादेरुक्तावपि पञ्च परिमाणमस्येत्येव विग्रहोऽभिप्रेत इति पञ्चत् पञ्चक इत्युदाहरणं युक्तमेवेति । पञ्चभेदक इति वाच्यमित्याद्याशङ्क्य समाधानादिकं तत्र तत्र तत्वनिर्णयटीकाव्याख्यानादौ ज्ञेयम् । डप्रत्ययस्यापि वाशब्दार्थत्वेनेति । एतत्प्रकरणे यथाविहितप्रत्ययविधानेन डस्यापि संख्यायाः संज्ञासंघेति सूत्रे स्तोमे डविधिः पञ्चादशाद्यर्थकाशिकोक्तेरत्र प्रकरणे आश्रितत्वस्य दृष्टतया वाशब्दार्थत्वेन डप्रत्ययस्याभ्यनुज्ञानोपपत्तेरित्याशयः । अविशेषादिति । अभियुक्तप्रयोग-संरक्षणनिमित्तस्योभयत्राविशेषादित्यर्थः । अयमर्थ इति । अभियुक्तप्रयोगसंरक्षणाय कन इव डप्रत्ययस्यापि वाशब्दार्थत्वेनाभ्यनुज्ञानेन पञ्च इत्यस्योपपत्तिरित्येतावानर्थ इत्यर्थः । अपिशब्द इति । तेन कनो दृष्टान्तताप्रतिपादनद्वाराऽभियुक्तप्रयोगसंरक्षणनिमित्तत्वरूपन्यायसूचनादिति भावः । अन्यथेति । उक्तार्थस्य तात्पर्यविषयत्वाभाव इत्यर्थः । तावतैवाधिकसिद्धेरिति भावः । अत्र पञ्चशब्दस्येति पाठः । ककारो लेखकप्रयुक्तः । भेदस्य कारणरूपेणापि सत्वे भेदसत्वप्रयुक्तान्योन्य-तादात्म्यद्यनापत्योपयोगे सति तादृशभेदसद्भावप्रतिपादनं कुतः स्थले दृष्ट्येत्याश्रयणीयमित्यतस् तादृशभेदस्यानुपयोगं दृष्टान्तमुखेन वदन्ननुपयोगप्रयुक्तस्थूलदृष्टित्वमित्येतदपि दर्शयति । उपादान-रूपेणेति । तादात्म्यस्यान्योन्याभावेति । प्रतियोगितावच्छेदकस्यान्योन्याभावविरोधित्वमिति तत्रत्यटीकोक्तिस्तु प्रतियोगितावच्छेदकधर्मस्तादात्म्यमिति न्यायमतानुसारेणेति न दोषः । इहान्योन्या-भेदस्यैव तादात्म्यपदेन ग्रहणात् । न्यायमतेऽपि तादात्म्यारोपसत्वेन तादात्म्यमन्यदपि तत्संमतमित्यादि ज्ञेयम् ।

यत्र घटपटयोरिति । यत्र वा घटयोरित्यर्थः । तथैव पाठस्तु स्वरस एव । तत्र न भेदनाशेनेति पाठः । वक्ष्यतीति । सामस्त्योच्छेदिनोन्यत्र धर्मा उभयरूपकाः । भावे त एवेति अनुव्याख्यान-व्याख्यावसरे भावपदार्थनिरूपणे तथा वक्ष्यतीत्यर्थः । यद्यपि विनष्टस्यासत्वेन भेदचिन्तानवका-शादित्येवोत्तरत्र वाक्यम् । तथाऽप्ययमर्थानुवादः । स्वसद्भाववेलायामुभयरूपका इत्युक्तयनुसारेण भेदस्याप्युपलक्षणा तत्रेत्याशयेन भेदाभेदोभयग्रहणमिति न दोष इति ज्ञेयम् ॥ न किञ्चिदेतदिति । एतत्किञ्चित्फल्गुभूतमपि दूषणतया न प्रवर्त्तत इत्यर्थः । भेदोनाशे भवेत्तथेत्याद्यनुव्याख्यान-व्याख्यानरूपमूलानुसारेण सत्स्वेवावयव्यादिषु भेदे इत्यादि प्रमेयं बोध्यमित्याह । विस्तरस्त्विति । अविरोधो मृग्य इति । ननु एवं धर्मिणः प्रागभावादिर् धर्मिविनाशेऽपीत्येतददृश्यत्वाधि-करणीयमूलव्याख्यावसरे धर्मिविनाशेऽप्यविनाशो यथाप्रागभावादावेवमन्योन्याभावेऽपीति तस्यापि धर्मिभेदप्रसङ्ग इत्याशङ्क्यानित्यधर्मिकस्य भेदस्याप्यनित्यतया धर्मिनाशे तन्नाशस्यैव सत्वादित्युपपाद्य तथासति तस्मात्प्रध्वस्तभेदादि सदित्येवेति वैशेषिकपरीक्षास्थानुव्याख्यानव्याख्यानरूपे मूले नष्टानामपि वस्तूनां भेदो नैव विनश्यतीत्येतद्वाक्यं प्रमाणीकृत्य यन्नष्टधर्मिकभेदसत्वाभिधानं तद्विरुद्धेतेत्याशङ्क्य समाहितम् । घटादेर्धर्मिणो विनाशे भेदस्यापि विनाश एव । भेदस्य वाऽविनाशे धर्मिणोप्यविनाश एव । उपादानरूपेणोभयोरपि सत्वात् । कार्यरूपेणोभयोरपि नष्टत्वादित्यादिरूपेण । तथा च टीकाकारमतं कारणाकारेणापि भेदो न नश्यतीत्येतत्परम् ।

ग्रन्थकृन्मतन्तु कार्याकारेण नश्यतीत्येतत्परमिति मतयोर्भिन्नविषयत्वादविरोध इत्युक्तप्रायमेव । अन्यथाऽस्य ग्रन्थस्य तस्मात्प्रध्वस्तेत्युत्तरग्रन्थविरोधो दुर्वारः स्यात् ।

तत्र टीकाकृत्पक्षमूलभूतनष्टानामपीति वाक्यं प्रमाणीकृत्य प्रध्वस्तस्यापि घटादेर्यो भेदोस्तस्य सत्यत्वाभिधानादिति चेत् । अत्र वदन्ति । भेदे विनाशपक्षेहि अन्योन्यात्मतां प्राप्नोतीति तत्परिहारष् टीकाकारैस्तद्विनाशाभाव एव वाऽङ्गीकृतः । ग्रन्थकृतातु सत्यपि भेदनाशे विरोधिसद्भावादिना तत्परिहाराशयेन भेदनाशः स्वीकृतः । तदुभयाङ्गीकारयोर्विरोध एव तद्ग्रन्थस्य तस्मात्प्रध्वस्तभेदादीत्युत्तरानुव्याख्यानव्याख्यानरूपमूलविरोधतुल्य इत्यदृश्यत्वाधिकरणीयतदुभय- विरोधपरिहारप्रकारेणास्यापि परिहारः सिद्ध एवेत्येव टीकाशयः । तदर्थमविरोधो मृग्यः विचार्यः प्रागुक्तरीत्या कथञ्चिद्योज्य इति व्याख्येयमिति ॥ वस्तुतस्तु । एवं नित्ये चेति वाक्यस्य नित्यजडप्रकृत्यादौ भेदनित्यत्वपरत्वेन योजनेऽस्य पक्षस्य मूलोक्तपक्षविशेषणान्यन्येप्याहुरित्यस्य पक्षस्यान्यपक्षत्वेनाभिधानानुपपत्तिप्रसङ्ग इत्यतोऽस्य तार्किकवाक्यत्वमाश्रित्य तद्वाक्यार्थं

तद्रीत्या प्रकृतानुसारेण प्रतिपादयति । यद्वा नित्य इति । तार्किकसंमतीति । नन्दिभट्टीये एतद्विवृतमस्ति ततो बोध्यम् ।

------------------------------------------------------------------------

जीवेश्वरभिदा चैव जडेश्वरभिदा तथा

**जीवेश्वरभिदा चैव जडेश्वरभिदा तथा**

### **सुधा**

प्रपञ्चशब्दो भेदपञ्चकवाचीत्येतत्कुत इति चेत् । परोक्तानुपपत्तेरेवेति ब्रूमः । समानार्थायाः श्रुतेश्चेत्याह जीवेति ।

## **अनुव्याख्यानम्**

***‘‘जीवेश्वरभिदा चैव जडेश्वरभिदा तथा ॥***

***जीवभेदो मिथश्वैव जडजीवभिदा तथा ॥***

***मिथश्च जडभेदोऽयं प्रपञ्चो भेदप्रञ्चकः ॥***

***सोऽयं सत्यो ह्यनादिश्च ॥’’***

अत्र चशब्दास्तथाशब्दौ चान्योन्यसमुच्चये । एवशब्दावभेदसाहित्यव्यवच्छेदार्थौ । एष भेदपञ्चकः प्रपञ्च उक्तः । प्रपञ्चो यदि विद्येतेत्यादावित्यर्थः ।

सोऽयं सत्यो ह्यनादिश्चेत्यनेन अत्रापि प्रतिज्ञाद्वयं बहिरेव कर्तव्यमिति ज्ञायते । तत्रानादित्वानङ्गीकारे बाधकं सादिश्चेदिति ।

**अनुव्याख्यानम्**

***सादिश्चेन्नाशमाप्नुयात् ॥***

अनेन प्रथमश्लोकस्य पूर्वार्धो व्याख्यातो भवति । सत्यत्वाभावे बाधकं स्वयमूह-नीयमित्यभिप्रेत्य तदुपसंहृतं द्वैतमिति ।

**अनुव्याख्यानम्**

***द्वैतं न विद्यत इति तस्मादज्ञानिनां मतम् ॥’’***

***इति श्रुतेः***

तेनाज्ञात इत्युक्तार्थं भवति । श्रुत्यन्तरेणाव्याख्यातत्वान्मायामात्रमित्येतद्य्वाचष्टे मितमिति ।

**अनुव्याख्यानम्**

*** मितं त्रातं मायाख्यहरिविद्यया ॥***

**सुधा**

माङ् माने त्रैङ् पालन इत्याभ्यां घञर्थे कविधानमिति कर्मणि कप्रत्यये मात्रमिति भवति । धातुद्वयादप्येकः प्रत्ययो ऽदिभूभ्यां डुतच् अद्भुतमित्यादौ दृष्टः । ‘विष्णोः प्रज्ञाप्तिरेवैका शब्दैरेवाभिधीयते’ इत्यतो मायाख्यहरिविद्ययेत्युपपन्नम् ।

### **शेषवाक्यार्थचन्द्रिका**

अनेनेति । समानार्थायां श्रुतावुक्तप्रतिज्ञाद्वयकरणेनेत्यर्थः ॥ अत्रापीति । प्रपञ्चो यदीत्यादिश्रुतावित्यर्थः ॥ बाधकमिति । कल्पितश्चेन्निवर्तेतेत्येवंरूपमित्यर्थः ॥ तेनेति । द्वैतमित्याद्युपसंहारेणेत्यर्थः । नन्वातोऽनुपसर्गे क इति कर्तरि कप्रत्ययविधानेऽपि कर्मणि तदविधानात्कथमत्र कर्मणि कप्रत्यय इत्यत आह घञर्थ इति । ‘गृहवृदृनिश्चिगमश्चे’त्येतत्सूत्रीयाद्धञर्थे कविधानं स्थास्नापाव्यधिहनियुध्यर्थमि’ति वार्तिकान्मीयते त्रायत इति कर्मणि कप्रत्यये आदेच उपदेशेऽशितीत्यात्वे आतो लोप इटि चेत्याकारलोपे मात्रशब्दनिष्पत्तिरिति भावः । न च स्थास्नादिष्वभावादस्मात्कथं कप्रत्यय इति वाच्यम् । अभियुक्तप्रयोगानुसारेणास्यापि तत्रोपङ्ख्ये-यत्वादित्यत्र तात्पर्यात् । ननु कथं धातुद्वयादेकः प्रत्ययः । परश्चेति सूत्राद्धातोरिति पञ्चम्या च प्रत्ययस्य धातोरव्यवहितपरत्वस्यैव प्राप्तत्वात्तस्मादित्युत्तरस्येत्यत्र नैरन्तर्येणोच्चारणार्थकनिर्दिष्टग्रहणानुवृत्त्या पञ्चमीनिर्दिष्टादव्यवहितोत्तरमेव कार्यं भवतीति विज्ञानात् । न हि धातुद्वयात्प्रत्ययोपपत्तावव्यवहितपरत्वं सम्भवति, मध्ये धात्वन्तरेण व्यवधानात् । धातोरित्येकवचनादपि न धातुद्वयादेकप्रत्ययोत्पत्तिरिति लाभाच्च । विधायकोदाहरणयोरभावाच्चेत्यत आह धातुद्वयादपीति । अदभक्षणे भुसत्तायामिति धातुद्वयाड् डुतच्प्रत्यये टिलोपे च सत्यद्भुतमिति रूपसिद्धिरिति भावः । न च ‘अदिभुवो डुतच्’ इति सूत्रं पठित्वा अद्युपपते भूधातोर्डुतच्प्रत्ययो भवतीत्येव प्रसिद्धोणादिसूत्रवृत्तौ व्याख्यानात्कथमदिभूभ्यां डुतजित्यस्य धातुद्वयादेकप्रत्ययविधायकतयोपन्यासः । कथं च अद्युपपदे भूधातोर् डुतचि निप्पन्नस्याद्भुतशब्दस्य धातुद्वयादेकप्रत्यय इत्यत्र दृष्टान्तीकरणमिति वाच्यम् । आदिभूभ्यामित्येव मूलकोशेषु पाठदर्शनात् । वृत्त्यन्तरेऽप्यदिभूभ्यमित्येव पठितत्वात्तथैव व्याख्यातत्वात् । धातुव्यतिरिक्त-स्यादीत्युपपदस्याभावेन चादिभुवो डुतजिति पाठस्य कल्पितत्वात् । अत एव निघण्टुभाष्ये धातुसमुदायादेकः प्रत्ययो बहुषु स्थलेषु व्याख्यातस् तत्संग्रहायैव चेह टीकायामद्भुत-मित्यादावित्यादिपदमित्यवधेयम् । ‘आतो लोप इटि च’ इत्याकारलोपे रूपमिति भावः । ननु धातोरित्यधिकारसूत्रे एकवचनेन धातोर्निर्देशाद्धातुद्वयात्कथं प्रत्ययोत्पत्तिरित्यत आह धातुद्वयादिति ।

### **यादुपत्यम्**

ननु कर्मणि कप्रत्ययस्याविधानात्कथमत्र कर्मणि कप्रत्यय इत्यत आह घञर्थ इति । घञर्थे कविधानमिति वार्तिकादित्यर्थः । घञ् चा कर्तरि च कारक इति कर्तृव्यतिरिक्ते कारके विहित इति भावः । कप्रत्यय इत्यस्यानन्तरं ‘आदे च उपदेशेऽशिती’त्यात्वे ‘आतो लोप इटि चे’त्याकारलोपे च सतीति शेषः । ननु धातुद्वयादेकः प्रत्ययो न कुत्रापि दृष्ट इत्यत आह अदिभूभ्यामिति । अदभक्षणे भूसत्तायामिति धातुद्वयाड् डुतच्प्रत्यये टिलोपे च सति अद्भुतमिति रूपमुणादिसूत्रेण साधितं दृष्टमित्यर्थः । नत्वदिभुवो डुतजित्येवोणादिसुत्रपाठः । तस्य च अद्युपपदे भुवो डुतच्त्ययो भवतीति व्याख्यानात्कथमेतन्निदर्शनं प्रकृत इति चेन्न । धातुसमुदायादेकस्य प्रत्ययस्य प्रायशो दर्शनेनाधुनिकैरेवं सूत्रपाठस्य साम्प्रतं कल्पितत्वात् । पूर्वतनस्तु पाठो ऽदिभूभ्यामित्येव । मूलकोशे वृत्त्यन्तरे च तथा दर्शनात् । अत एव निघण्टुभाष्ये धातुसमुदायात्प्रत्ययो बहुलस्थलेषु व्याख्यातः । तदेव च **सुधा**यामादिपदेन विवक्षितमिति ध्येयम् ।

### **श्रीनिवासतीर्थीया**

अत्रापि प्रपञ्चो यदीति वाक्येऽपि । ‘सोऽयं सत्यो ह्यनादिश्चे’ति प्रतिज्ञाद्वयं कृत्वा तत्रानादित्वमेवोपपादित सत्यता तु नोपपादिता, अत आह सत्यत्वेति । बाधकं=मायामात्रत्वानुपपत्तिरूपम् ॥ मात्रमिति मा त्रै आभ्यां धातुभ्यां कप्रत्यये ऐकारस्यात्वे तस्यापि लोपे प्रत्ययाकारे च मिलिते च सति मात्रेति प्रतिपदिकम् । ननु कर्मणि कप्रत्ययाविधानात्कथं कर्मणि कप्रत्यय इत्यतो घञर्थ इति वार्तिकमुदाहृतम् । घञर्थस्तु कर्मापि भवतीत्यर्थः ।

### **वाक्यार्थरत्नमाला**

मूले चशब्दास्तथाशब्दौ चेति । एतच्च ऋगाद्या भारतं चैवेत्ये- तत्तत्वनिर्णयटीकाव्याख्यानप्रपञ्चे व्युत्पादितरीत्या व्युत्पाद्यम् ॥ कर्त्तरि केति । गोदः कंबलद इत्यादौ तेन कर्त्तर्येव तद्विधानादिति भावः । कर्मणि तदविधानादिति । गोद इत्याद्युदाहरणादेवेति भावः । इत्यत आहेति । मायामात्रं त्विति सूत्रव्याख्यावसरेतु सौत्रत्वान्निर्देशस्य कर्मणि कप्रत्यय इत्येकं समाधानमभिधाय तत्र पक्षे सौत्रत्वमाश्रयणीयं भवतीत्यपरितोषाद्धञर्थ इति वाक्येनेदमपि समाधानं वक्ष्यत इत्यतोऽत्र द्वितीयमेव समाधानमाहेत्यर्थः । ग्रहवृदृ इति पाठः । घञर्थ इति । भावकर्मवर्जिते कारक इत्यर्थः । तथैव मञ्जर्यामुक्तेः । वार्तिकान्मीयते त्रायत इति । ननु मात्रा इत्येताभ्यां कर्मणीति वक्तव्यतया वार्तिकादित्युक्तययोग इति चेन्न । तत्किं वार्तिकादित्येतदेव प्रकृतिसमर्पकतयोक्तमित्यारोप्य दूषयसि । तथा सति एवंजातीयके सर्वत्र विधायकोदाहरणस्थले विधायकस्य प्रत्ययाश्रयण-त्वानुपपत्तिरुद्भावयितुं शक्येति सकलतान्त्रिकीयतादृशव्युत्पादनं विरुध्येत । न च तत्र प्रकृत्यन्तर-कथनमस्तीति वाच्यम् । तथासति तदुभयतोऽपि प्रत्ययसम्भावनया शङ्कातादवस्थ्यम् । यदि च तत्र विधायकभागस्य विधायत्कत्वेनोपयोगः प्रकृतिभागस्य च तत्समर्पकतयोपयोगः । पञ्चम्या अविशेषेऽपि विधायकसमर्पके विश्लेषावधौ पञ्चमी । प्रकृतिसमर्पकेतु यस्मात्प्रत्ययविधिरित्यादि सूत्रोक्तयनु-सारेणातोनुपसर्ग इत्यादिनिर्देशेषु वैवक्षिकावधित्वादिनिमित्तका पञ्चमीति सर्वसंमतेर्न दोष इत्युच्यते तर्हि प्रकृतपञ्चम्यपि विश्लेषावधाविति सिद्धमेवेति नात्र विशेषविचारावकाशः ।

अथ मन्यसे प्रकृतिसमर्पकभागाकीर्तनान्नूनतेति तात्पर्यं शङ्कितुर्ममेति । तर्हि तथैव कुतो नोक्तम् । नचैतदपि दूषणं प्रसज्यते । माङ्मान इत्यादिमूलोक्तघञर्थ इत्येतत्प्रतीकतयोपादाय व्याकुर्वता तावन्मूलं सिद्धवत्कृत्योक्ताथनपूर्वकमादेच इत्यादिना तदभिप्रायस्यापि कथनेन तदनुक्तिदोषानवकाशात् । अन्यथोपयुक्तार्थकथनं कस्यापि व्याख्यातुर्न घटेत । अत एव कथमत्र कर्मणीत्यवतारे उक्तम् । तथा च मूलोक्तधातुद्वयस्य प्रत्ययाश्रयतया सिद्धत्वान्नोक्तिरिति न कश्चिद्दोषः ।

आतो लोप इटि चेति । किति इटिच परस्तेनाकारलोपविधानात्कित्वात्परादाकारलोप इत्यर्थः । न च स्थास्नादिष्वित्यादि । ननु घञर्थ इति वार्तिके स्थास्नादीनामुदाहरणतयोपादानादत्र परिगणनाभावेन शङ्कानुदयः । अन्यथा वार्तिके हनियुधिभ्य इत्येव वक्तव्यं स्यात् । युध्यर्थमिति वदंस्तु वार्तिककृत्परि-गणनाभावमभ्युपैति । अत एव काशिकायां सूत्रे कृञः क्लिदेश्च द्यञर्थेकविधानमिति कप्रत्यय इत्येवोक्तम् । भाष्येऽपि घञर्थे को विधेयः । किं प्रयोजनम् । स्थास्नापाव्यधिहनियुध्यर्थमित्येवोक्तमिति चेन्न । वार्तिके हि स्पष्टं स्थास्नादीनां ग्रहणं न तु स्थास्नादिभ्य इति आदिशब्दः । तेनैवं विज्ञायते एतेभ्य एव कप्रत्यय इति ततोऽस्य परिगणनत्वस्यैव वक्तव्यत्वे सत्ताशङ्कोपपत्तेः । अन्यथा कृञः क्लिदेश्च कप्रत्यये अनुपपत्यभावेन द्विर्वचनप्रकरणे कृञादीनां के उपसंख्यानं कर्त्तव्यमिति दाश्वान् साह्वान् मीढ्वांश्चेत्येतत्सूत्रीयभाष्ये उपसङ्ख्यानोक्तिरयुक्ता स्यात् । यत्रापि स्वपरग्रन्थथोर् घञर्थेन

विधानमिति कप्रत्यय इत्येवोक्तिस्तत्र सर्वत्रापि उपसङ्ख्यान एव तात्पर्यम् । उक्तरीत्या विशिष्य सङ्ग्रहेऽपि परिगणनानङ्गीकारे सूत्रेऽपि सर्वत्र एतेभ्य एवेति नियमसमर्पकाभावेनोपसङ्ख्यान-मात्रोच्छेदापत्तेः । युध्यर्थमित्युक्तिस्तु परिगणनत्वाभावेन साधिका । इत्यादौ परिगणनत्वदर्शनात् । अत एवोदाहरणत्वमात्रस्थास्नादीनामिति न कल्प्यम् । यत्र पुनः याजकादिभिश्च त्किन्नादिभ्यश्चे-त्यादावादिशब्दस् तत्र क्वचिदाकृतिगणत्वाश्रयणेन क्वचित्पठितगणत्वेन च परिगणनभावाभावयोर्भाष्य-कारादिभिर्व्याख्यानात् । एकयोगपरित्यागेन भिन्नयोगकरणंतु न साधकम् । इत्यादावनेकत्र तथात्वेऽपि एकार्थविषयत्वस्यैव सत्वात् । यत्तु काशिकावाक्योदाहरणं तदपि व्यर्थमेव । तावताऽपि हि भाष्योक्तरीत्या कृञः क्लिदेश्चोपसङ्ख्यानमात्रस्यैव प्राप्तेः । स्पष्टमुपसङ्ख्यानानुक्तावपि तन्निर्णायकस्य भाष्यस्यैव सत्वात् । उक्तवार्त्तिकमनूद्य तद्य्वाख्यानरूपमहाभाष्यवाक्यमपि उक्तरीत्या व्याख्यातवार्तिकसमानमिति न तस्य वार्तिकापेक्षया स्पष्टं स्थास्नादेरुदाहरणत्वमात्रमित्येतदर्थ-समर्पकत्वम् । अन्यथा दाश्वानित्येतत्सूत्रीयद्विर्वचनप्रकरणे कृञादीनामित्ये तदुदाहृतभाष्यवाक्य-विरोधप्रसङ्गात् । किञ्चोदाहरणमात्रत्वेऽपि नानुपपत्तिः । वार्तिककृता उदाहरणत्वेनोपात्तेषु स्थास्नादिषु विशेषोक्तया न तावतामेव ग्रहणम् अपितु घञर्थे कविधानस्याभियुक्तप्रयोगसंरक्षणार्थत्वेन यत्र तथा प्रयोगस्तत्समर्थनार्थत्वादन्येषामपि । तथा च प्रकृतस्यापि अभियुक्तप्रयोगत्वेन युक्तोऽत्र कप्रत्यय इति वार्तिकार्थनिष्कर्षप्रतिपादकोत्तरवाक्यानुसारेण तन्निष्कर्षं स्पष्टयितुं विशेषोक्तिमात्रेण नियमशङ्काया उपपत्तेः । अत एवाभियुक्तेत्यादि समाधानमुक्तम् । कथमस्मादिति अत्रास्मादित्ययमिदंशब्दो बुद्धिः प्रकृते वर्तते । ततश्च धातुद्वयादिति मूलानुसारि कथं धातुद्वयादिति वक्ष्यमाणं धातुद्वयमत्रेदंशब्देन परामृश्यते । तेन नाभ्यां क इत्युक्तिप्रसङ्ग इति दोषावकाशः ।

अस्यापीति । अत्रापि धातुद्वयमस्येत्यनेन परामृश्यते । तत्रोपसङ्ख्येयत्वादिति । उक्तरीत्या कृञादीनामिव स्थाप्युपसंख्येयत्वादिति भावः । परश्चेतीति । धातोर्वा प्रतिपदिकाद्वा यः प्रत्ययसंज्ञकः स परश्च भवतीति सूत्रार्थः । कृतपञ्चम्याऽव्यवहितपरत्वस्य लाभ इत्यतस्तल्लाभप्रकारं दर्शयति । तस्मादित्युत्तरस्येत्यत्रेति । नैरंतर्येणेति । निर्दिष्टग्रहणमानन्तर्यार्थमित्येतत्काशिकाव्याख्यावसरे दिशिरुच्चारणक्रियः निःशब्दो नैरंयतर्ये । निरन्तरं दिष्टो निर्दिष्टः । एवमानन्तर्यमर्थो भवतीति मञ्जर्यामुक्तेरिति भावः । उत्तरमेव कार्यमिति । यद्यपि तस्मादित्युत्तरस्येत्यत्रोत्तरस्य कार्यं भवतीति प्रतिपादितमिति न सर्वांशेऽस्य ज्ञापकत्वम् । तथापि अव्यवधानेन पूर्वापरीभावमात्रे साधकतयाऽस्यो-पन्यास इत्यवधेयम् । एकवचनादपीति । पूर्वं धातोरिति पञ्चमीबलेनाव्यवधानमानीतम् । अत्र पुनरेकवचनेनैकस्मादेव प्रत्यय इत्यर्थलाभे सति धातुद्वयस्थले धात्वन्तरव्यवहितपूर्वधातोरुत्तरः प्रत्ययो न सम्भवतीति अव्यवधानमानीतमिति विशेषः । अत्र यदुमर्जीकेन प्रलपितम् । परशब्दस्य परत्वमात्रार्थकत्वेऽप्यव्यवहितपरत्वार्थकत्वाभावादिति । तदज्ञानमूलकमिति स्पष्टमेव । परश्चेति सूत्रस्य परत्वमात्रप्रापकतयोदाहरणे सति विशिष्टप्रापकत्वेनोदाहरणमित्यस्य कल्पनामात्रत्वात् । अव्यवहितपरत्वस्य विशिष्टस्य प्रापकतयोहृतपरश्चेत्यादिसाधकद्वयमध्ये परश्चेत्यनेन प्रत्ययमात्रस्य परत्वविधायकेन परत्वमात्रं प्राप्यते । पञ्चम्याच तस्मादित्युत्तरस्येत्याद्युत्तरवाक्यानुसारेणाव्यवहितपरत्वं प्राप्यत इत्यभिप्रायेणोभयोपादानमिति ज्ञातुं शक्यत्वात् । एतेन पञ्चमीत्ववाचकत्वस्यैव भावेनेत्यादि दूषणमपि वक्ष्यमाणोपपादनापेक्षमेतत्पञ्चम्या अव्यवहितपरत्वालाभवर्णनमित्यस्याज्ञानादेवेति स्पष्टम् । न च तस्मादित्युत्तरस्येत्याद्युक्तमप्यग्रे मया दूषयिष्यतेऽतस्तदवष्टंभो न कार्य इति वाच्यम् । तथासति परशब्दस्येत्युक्तदूषणस्य पञ्चम्या इत्युक्तदूषणस्य चासम्बन्धत्वमेव स्याद् उत्तरवाक्यदूषणं त्वनुपदमेव निराकरिष्यते । मा त्वरिष्ठाः । वस्तुतस्तु परत्वविधायकेन परश्चेति सूत्रेण प्रकृतेरव्यवहितपरत्वमेव प्रत्ययस्योक्तमिति वक्तव्यम् । धातोर्वा प्रातिपदिकाद्वा यः प्रत्ययसंज्ञकः स परश्च भवतीत्युक्तेऽव्यव-हितपरस्यैवोत्सर्गतः प्राप्त्या धातुप्रातिपदिकादिभ्यः प्रत्ययस्य व्यवहितपरत्वमित्यस्य निर्मूलत्वेना-कल्पनीयत्वात् । रामादिप्रातिपदिकेभ्यो भ्वादिधातुभ्यश्च स्वादेर्लडादेश्चाव्यवहितपरत्वार्थं परिभाषाद्यन्तराद्याश्रयणापाताच्च । गुप्तिज्किद्भ्यः सन्नित्यादौ परश्चेति सूत्रोत्तरस्थले गुप्ति ज्किद्भ्य इति पञ्चमीहि दिग्योगनिमित्तकान्यारादितरर्ते दिक्शब्दांचूत्तरपदाजाहियुक्त इति सूत्रप्रापितेति वाच्यम् । आपादनत्वाद्यभावेनान्यसूत्रैस्तत्प्राप्त्ययोगात् । तथा च तत्र दिग्वाचकपूर्वपरशब्दयोरश्रवणेन तच्छब्देऽध्याहार्ये परशब्द एवाध्याहार्य इति नियमार्थं हि परश्चेति सूत्रं प्रवृत्तम् । स च परः प्रत्ययः प्रकृत्यव्यवहितपरतां हित्वा विना बाधकेन किमिति व्यवधानं प्राप्नुयात् । अत एवाव्यववहितपरत्वसाधिका तस्मादित्युत्तरस्येति परिभाषा न च तस्मादित्युत्तरस्येत्यनया परिभाषया परत्वं भविष्यतीत्याद्याशङ्कासमाधानादिप्रवृत्तिवर्णनेन गुप्तिजित्यादिपरत्वमात्र- विषयेऽवतारिता मञ्जर्याम् । अन्यथा निर्दिष्टपदार्थाव्यवधानस्य तत्राभावे तया परिभाषया सनादीनां परत्वसिद्धिशङ्कानवकाशः स्यात् । कथञ्चित् शङ्कायां वा परिहारेऽव्यवधानाभावो वाच्यः स्यात् । सतु नोच्यते किन्तूत्तरस्य कार्यं हि सिद्धे तस्मिन्वाच्यम् । न च सनादयः सिद्धा इत्यादिकमेव शङ्क्यते । परिहरिष्यते च । तस्मात्परशब्देनाव्यवहितपरस्यैवोत्सर्गतः प्राप्तत्वेन तदभिप्रायेण परश्चेति सूत्रादव्यवहितपरत्वं प्रत्ययस्य प्राप्तमिति प्रतिपादनं युक्तमेव । न हि तस्मादितीति परिभाषयाऽव्यवहितपाराश्रितकार्यं यथा नियम्य तथा प्रातिपदिकादिप्रकृतिभ्यः प्रत्ययस्याव्यवहितपरत्वं नियामयदन्यदस्ति । एवं पञ्चम्याच व्यवहितपरत्वसिद्धिरित्यपि साध्वेव । दिग्योगलक्षणपञ्चम्याः परशब्दादियोगेनैव प्राप्त्या तया परत्वसिद्धेर्वक्तुं शक्यत्वात् । उक्तं च पादुकुघाञ्नुमित्येतत्सूत्रमञ्जर्याम् । रषाभ्यामिति पञ्चमीनिर्देशाद्य्ववधानेन प्राप्नोतीदं वचनमिति । तथैव तत्वबोधिन्यामपि । उदःस्थास्तंभोरित्यादिसूत्रत्सम्बन्धिमञ्जर्यादावपि पञ्चम्या परत्वसिद्धिरित्यादिकमुक्तम् । तथाविधस्थले तस्मादित्युत्तरस्येति परिभाषाबलादव्यवहितपरत्वसिद्धावपि धातोरित्यादिस्थले तत्परिभाषाया न प्रवृत्तिरित्येतावदवशिष्टं त्वनुपदमेव निराकरिष्यते । गुप्तिजित्यादौ विहितसनादीनां स्वादीनां च धातुप्रातिपदिकाव्यवहितत्वसाधकाभावेन तदसिध्यापात इति तूक्तमेव । उक्तं च अष्टमप्रथमगतयद्वृत्ता-न्नित्यमिति सूत्रीयकाशिकायाम् । यस्मै करोति यो भुङ्क्ते यद्यद्वायुर्वाति । यत्कामास्ते जुहूम इत्युदाहरणमभिधाय पञ्चमीनिर्देशेऽप्यत्र व्यवहितकार्यमिष्यत इति । तथापूजनात्पूजितमनुदात्तं काष्टादिभ्य इति तदुत्तरसूत्रीयकाशिकायाम् । यजनादित्येव पूजितपरिग्रहे सिद्धे पूजितग्रहण-मनन्तरपूजितप्रतिपत्त्यर्थम् । एतदेव ज्ञापकम् । इह प्रकारेण पञ्चमीनिर्देशेऽपि नानन्तर्यमाश्रीयते इत्यादि । मञ्जर्यान्तु यद्वृत्तशब्दोक्तयच्छब्दात्परं तिङन्तं नानुदात्तं भवतीति सूत्रार्थे कथं पुनः पञ्चमीनिर्देशे सति यत्कामास्ते यद्यद्वायुरित्यादौ व्यवधाने भवत्या आहेति पञ्चमीनिर्देर्शेऽपीति वाक्यमवतार्यैतच्चोत्तरसूत्रे ज्ञापयिष्यत इत्युक्तम् । तेन पञ्चम्या अव्यवहितपरत्वं लब्धम् । परंत्वत्र प्रकरण एव तन्नाश्रीयत इति प्राप्तेः । अत एव स्वरमञ्जर्यां यद्वृत्तात्परं व्यवहितमव्यवहितंच तिङन्तं नानुवृत्तमिति व्याख्यातम् । काशीस्थस्वरमञ्जरीस्थपञ्चमीति वाक्यस्य ननु यद्वृत्तादिति पञ्चमीनिर्देशा-दव्यवहितानन्तर्यं गम्यते । तस्मादित्युत्तरस्येत्यत्र निर्दिष्टग्रहणानुवृत्तेः । निर्दिष्टस्य नैरन्तर्योपदेश-परत्वादित्यत आहेत्यवतारस्तत्परिमले कृतश्च । भवताऽपि तस्मिन्निति निर्दिष्ट इति परिभाषया अव्यवहितपरत्वलाभादुपसर्गस्याय तावव्यवहितपरत्व इत्यर्थ प्राप्तिरिति वर्णनस्य रोल इतीत्येतत्सुधावाक्यविचारे कृतत्वेन तदयोगप्रसङ्गश्चेत्यलम् ।

एतेनैव पञ्चम्यैवाव्यवहितपरत्वलाभे तस्मादित्युत्तरस्येति परिभाषावैयर्थ्यमित्युक्तमपि निरस्तम् । धात्वादिप्रकृतिभ्यः प्रत्ययस्यावहित परत्वसाधकस्यान्यस्याभावेन । व्यवहितपरत्वमुत्सर्गतो दिग्योगल-क्षणपञ्चम्यैव सिद्धमित्यकामेनापि स्वीकार्यम् । अन्यथा तन्न सिध्येदिति साम्यात् । यदपि पञ्चमीनिर्दिष्टादव्यवहितोत्तरमेव कार्यं भवतीत्येतदयुक्तम् । पञ्चमीनिर्देशेन विधीयमानं कार्यं पञ्चमीनिर्दिष्टाद्वर्णान्तरेणाव्यवहितस्य परस्य भवतीत्यर्थस्यैव प्राप्तेरित्युक्तम् । तदपि न । नह्यत्राव्यवहितोत्तरमेव कार्यं भवतीत्ययमर्थः पदार्थतया प्राप्त इत्यप्युक्तम् । येनापदार्थत्ववचनसङ्गतिः । अपि तु यदा अव्यवहितस्योत्तरस्य कार्यं भवतीति प्रतिपादितम् । तदा स प्रत्ययोऽव्यवधानेनोत्तरो भवति । तस्यच कार्यं विधीयमानं भवति इत्येवं विधानद्वयमभिप्रेतमिति सूचयति । कथमन्यथा प्रत्ययस्याव्यवहितोत्तरत्वप्रापकपरिभाषान्तराभावे सत्यव्यवहितोत्तरत्वेनानूद्य तस्य कार्यविधानं युक्तं स्यात् । एवं चोक्तोभयविधानमभिप्रेत्याव्यवहितोत्तरमेव कार्यं भवतीत्युक्ते सति अपदार्थत्वायोगः । अत एवेति विज्ञानादित्युक्तम् । केचित्वव्यवहितमुत्तरं यस्येति बहुव्रीहिः । सम्बन्धश्चाश्रयत्वमिति परोक्तार्थ एवानेन प्रतिपादित इति नापदार्थत्वप्रसङ्ग इति वदति । अन्ये तूपायान्तरेण सिद्धं प्रत्ययस्या-व्यवहितोत्तरत्वमनूद्यत एव न त्वत्रैव विधीयत इति न दोष इत्याहुः । परेणाप्युक्तव्याख्यानेऽपि प्रत्ययस्य धातोरव्यवहितपरत्वसिद्धेराशङ्कनाच्च । यदपि तथाशङ्कामुत्थाप्य तस्मादित्युत्तरस्येत्युक्तपरिभाषायाम् आदेशाख्यं कार्यं पञ्चमीनिर्दिष्टादव्यवहितस्यैव भवतीति स्थानिनियमार्थत्वेन वृत्यादावुक्तत्वेन प्रत्ययत्वाभावात् । अन्यथोत्तरस्यैवेति स्थानषष्टीविरोधादिति प्रलपितम् । तत्पूर्वोक्ताभिप्रायान-वबोधमूलकमिति स्पष्टमेव । तस्मादिति परिभाषासूत्रस्य धातोः प्रत्ययो यो विहितः सोऽव्यवहितपरो भवति । तस्य च विहितं कार्यं भवतीति विधानद्वयेऽभिप्रेते सति द्वितीयविधानाश्रयणेन प्रथमस्य दूषणायोगात् । न हि द्वितीयोऽर्थः परित्यक्तष्टीकायां येन तद्विरोधः स्यात् । व्याख्यानेऽपि धातोरव्यवहितपरत्वसिद्धिरिति भवताऽपि शङ्कोत्थाने कृतेऽर्थतस्तल्लाभस्वीकारसिद्धौ तद्दूषणाय यथाश्रुतार्थपुरस्कारायोगाच्च । आदेशाख्यमिति नियमवचनत्वज्ञानमूलम् । कार्यमिति सामान्यत एव तत्रोक्तेः । अत एव परश्चेति सूत्रमञ्जर्यां न च तस्मादित्युत्तरस्येत्यनया परिभाषया परत्वं भविष्यति । यत्र हि प्रागेव सतः कस्यचित्किञ्चित्कार्यं विधीयते । यथा पदात्परयोरपादादौ स्थितयोर्युष्मदस्मदोर्वा भावौ भवत इति तस्याविषयः । इहतु प्रागसन्त एव सनादयो विधीयन्ते नैतेषां सम्बन्धि किञ्चित् । प्रत्ययसंज्ञैव कार्यमिति चेत् । एवमपि प्रागुत्पत्तिरनिवारितैव स्यात् । तथा ह्यसतां सनादीनां संज्ञाविधिरनुपपन्न इत्येकवाक्येन सनादीनां विधिः । द्वितीयेन च तेषामेव संज्ञाविधिरित्यङ्गीकर्त्तव्य-मित्याद्युत्क्वा स्यादेतदित्यादिग्रन्थे गुपादिभ्यः परः सन् प्रत्ययसंज्ञो भवतीति हि तस्य स्वरसतः प्राप्तोऽर्थः । स च पूर्वं वाक्ये पूर्वशब्दाध्याहारे सति न स्यादतस्तत्परिहाराय परशब्दएवाध्याहरिष्यते । भवतुवोत्पत्ति नियतदेशाय(?)श्चात्तु स त एव परस्य पृथक्कृत्य प्रत्ययसंज्ञादिशास्त्रकार्यं तद्देशान्यदेशं निवर्त्तयिष्यतीत्यादिकमुक्तम् । तेन चादेशातिरिक्तं कार्यान्तरं बह्वतिप्रतिपादनलाभेन कथमादेशाख्यमित्युक्तेरज्ञानमूलत्वाभावः । किञ्च तस्मादित्येतदिति परत्वादनुकरणं किं न स्यात् । तत्र यद्यपि तस्मान्नुड्विहल इत्यत्रत्यस्यानुकरणं न भवति । तथापि तस्माच्छसो नः पुंसीत्यस्य तस्मान्नुडचीत्यस्य वाऽनुकरणं भविष्यतीत्यादिशङ्कावारकतया तस्मादिति पञ्चम्यर्थनिर्देश उत्तरस्य कार्यं भवतीति काशिकाया मञ्जर्यामवतारस्तावदस्ति । तत्र तस्मान्नुड्विहल इत्यत्र नुडागमरूपकार्यस्य सत्वात् । तस्मान्नुडचीत्यत्र च नुडागमस्यैव कार्यं तु अस्य सिद्धत्वेनादेशनियमानुत्पत्तिः । आदेशरूपकार्यनियमे उक्तस्थलद्वये आदेशरूपकार्यनियमे उक्तस्थल द्वये आदेशरूपकार्यप्रसक्तयभावेन तदनुकरणत्वस्य स्वत एव वारणसिद्ध्या पञ्चम्यर्थनिर्देशव्याख्यानायोगप्रसङ्गः । एतेनैव स्थानिनियमार्थत्वेनेत्यप्यपाकृतम् । कार्याश्रयत्वमात्रस्यैवोत्तरस्यैवेत्यनेनोक्तरीत्या नियमेनेत्यने-नादेशस्थानिनियमार्थत्वायोगात् । तस्मादित्युत्तरस्येत्येतद्विषये गाङ्कुटादिभ्योऽञ्णिन् ङित् । असंयोगालिट्किदित्यादिस्थले ङित्वक्तित्वादेरेव विधानाच्च । तथा कार्यशब्दस्य सामान्यपरत्वे प्रत्ययोऽपि स्वीकर्तुं शक्यः । वृत्यादाविति चासत् । वृत्तौ हि पञ्चम्यर्थ्ये निर्देशे उत्तरस्यैव कार्यं

भवति न पूर्वस्येत्येतावत एवोक्तेः । आदिपदं चात एव निरस्तम् । उत्तरस्यैवेति स्थानषष्टीयुक्तमित्यपि न । भाष्ये निर्देशविरोधापादनं चायुक्तम् । उत्तरस्य स्थान इति व्याख्यानस्याभावात् । पक्षस्तु परेण न ज्ञातोऽतस्तदनुसारेण स्थानषष्ठीत्युक्तमपि न । भाष्ये हि षष्ठीस्थाने योगेति पूर्वसूत्रान्मण्डूकप्लुत्या षष्ठीति वर्तते । तथा च यत्र पूर्वस्य कार्यमिष्यते तत्र पूर्वस्य कार्यत्वप्रतिपादनयोग्या षष्ठी कर्तव्या । यत्र परस्य तत्र परस्य षष्ठी कर्तव्या इत्येवं रूपः षष्टीप्रक्लृप्तिपक्षः । भाष्योक्तषष्टीप्रक्लृप्ति पक्षस्तु हितः । तेनानेमुक् इति सूत्रेऽतोयेय इति सूत्रादत इति अनुवर्तते । तस्य च पञ्चम्यन्तस्य तत्सूत्रे सावकाशत्वादान इति सूत्रे तस्मिन्निति सप्तम्यर्थनिर्देशे पूर्वस्य षष्टी कल्पनीयेति तस्मिन्निति निर्दिष्ट इति परिभाषया प्राप्तोतीति आने परतो तोगस्य मुगित्यर्थः संपद्यते । एवममि सर्वनाम्नः सुडित्यत्रादित्यनुवृत्तेः सर्वनाम्न इत्यस्य पञ्चमीत्वसिध्या सा पञ्चमी तस्मादित्युत्तरस्येति परिभाषया आमीति सप्तम्या षष्टीं प्रकल्पयति । अवर्णान्तात्सर्वनाम्नः परस्याम इत्यर्थप्राप्तेर् एवमीदास इत्यादौ सूत्रे । इको यणचीति षष्ट्याः पूर्वमेव सत्वस्थलेतु पूर्वस्य कार्यमित्येव परिभाषया लभ्यम् । स्थाने षष्टी चैषा अनियतयोगत्वात् । यस्य च स्थाने षष्टी तस्यैव कार्यमित्यादेर्भाष्यमञ्जर्योक्तरीत्या प्रतिपन्नत्वे सति यस्य स्थाने आदेशस्तस्य स्थानिनः षष्टीति कल्पनाया निर्मूलत्वादित्यलम् ॥ एवं धातुद्वयादेके प्रत्ययस्योपपत्तिविरोधमभिधाय यदि कुत्रचिद्धातुद्वयादेके प्रत्ययविधायकं किञ्चिदृष्टं स्याद्यदिवा तत्रोदाहरणं किञ्चिदृष्टं स्यात्तदाप्रतीमौ यदुपपत्तिविरुद्धोऽपि धातुद्वयादेकः प्रत्ययोऽङ्गीकारार्ह इति । न चैतदुभयं दृश्यत इत्याह । विधायकेति । अदर्शनादिति पाठः । पाणिनीयादि ग्रन्थेषु कस्माच्चिद्धातुद्वयात्कस्यचिदेकप्रत्ययस्य विधायकतया संप्रतिपन्नसूत्रस्य तदुदाहरणस्य चादर्श-नादित्यर्थः । अभावादिति पाठेप्यभावपदमदर्शनार्थकम् । एतेन स्थास्नेतिवार्तिकस्यैव विधायकतया तदभावाभिधानायोः । कथञ्चिच्छङ्कायामपि प्रकृतधातुद्वये तत्प्रत्ययविधायकत्वस्यानुपन्यासेन परिहारायोगश्चेति परास्तम् । स्थास्नेति वार्तिकरूपविधायकमङ्गीकृत्यापि धातुद्वयादपि प्रत्यय इत्यर्थस्य वार्त्तिके अप्रतीतेस्तत्कल्पनायाश्चान्यत्र धातुद्वयादेकप्रत्ययदर्शनमूलकतयाऽन्यत्र च धातुद्वयादेक-प्रत्ययविधायकाभावेन तत्कल्पनाया अप्ययोग इत्येव स्थलान्तरीयविधायकाभावादेरेवाशङ्कनमिति पूर्वोत्तरपरामर्शे सति स्पष्टप्रतीत्योक्तदोषानवकाशात् । एतेनैतदपि परास्तम् । परिहारवाक्ये विधायकानभिधानेन विधायकाभावादिति निवर्त्याशङ्काप्रदर्शनायोग इति । अदिभूभ्यां डुतजित्यस्यैव धातुद्वयादेकप्रत्ययविधायकतया तदभावाभिधानायोगात् । प्रकृतधातुद्वयविधायकाभाव इत्युच्यत इति चेन्न । धातुद्वयमुद्दिश्य कप्रत्ययस्य प्रत्येकं विधानाभावेऽपि उक्तवार्तिकादेव सिद्धिरित्युक्तत्वेन पुनस्तच्छङ्काया एवायोगात् । कप्रत्ययमङ्गीकृत्य धातुद्वयात्स कथमित्येव शङ्कायाः प्रकृते प्रकृत्या प्रकृतस्थलीयविधायकग्रहणेनाशङ्काया असङ्गतत्वाच्च । एवं च धातुद्वयात्कप्रत्यये परश्चेत्यादि-सूत्रविरोधादिकमुपपाद्य यदि क्वचिद्धातुद्वयादेकप्रत्ययविधायकं तदुदाहरणं वा शास्त्रे दृष्टं स्यात्तदाऽङ्गीकुर्मो अत्रापि उक्तसूत्रादिविरुद्धोऽपि कप्रत्यय इति । न च तथाऽस्तीत्येवं-विधायकोदाहरणयोरित्येतद्वाक्यार्थस्य स्पष्टं प्रतीतेर्न कश्चिद्दोषः ।

ननु तथापि धातुद्वयादित्येतद्वाक्याशयावर्णनं दोषः । न चाद्भुतमित्यादौ यथाधातुद्वयादेको डुतच्प्रत्ययस्तथा प्रकृतेऽपीति तदाशयस्य स्पष्टत्वान्न तद् वर्णनमिति वाच्यम् । तत्र विधायकसद्भावेन धातुभ्यां डुतच्प्रत्ययसम्भवेऽपि प्रकृते तदभावेन वैषम्यात् । अन्यथा बहुप्रत्ययः पुरस्ताद् दृष्ट इति स्वादिप्रत्ययोऽपि तथा स्यादिति चेन्न । अत्र हि धातुद्वयादेकस्मिन्प्रत्ययेऽभिहिते उक्तरीत्या स्थास्नेति वार्तिकस्य तद्विधायकत्वकल्पनामूलभूतो धातुद्वयादेकः प्रत्ययः केन विहितः क्वच दृष्ट इति शङ्कापरिहाराय तदुभयं प्रदर्श्यते । एवं शङ्कित्रैव विधायकभावाभावादिवैषम्यस्याङ्गीकारा-त्तच्छङ्कनायोगः । भ्वादिधातुसमुदायादसुनं व्युत्पाद्यादिभूभ्यामिति यथेत्यृग्भाष्यव्याख्यानग्रन्थेऽपि विधायकबलेन द्वाभ्यां प्रत्ययस्याश्रयितुं शक्यत्वेऽपि त्रिभ्यस्तदनुपपत्तिरिति वैषम्यस्य वक्तुं शक्यत्वाच्च । दृष्टान्तमात्रे कथंचिद्वैषम्यस्योपपादयितुं शक्यतया तन्मात्रोच्छेदापत्तेश्च ।

अपि च यद्यत्रोदाहरणमात्रं साधकतया विवक्षितं स्यात्तदा वैषम्यशङ्काऽवकाशं प्राप्नुयात् । न चैवम् । धातुद्वयादेकप्रत्ययस्य वार्तिकरूपविधायकलब्धत्वाङ्गीकारपूर्वकमुदाहरणाभावमात्रशङ्कायां तत्परिहारायोदाहरणप्रतिपादनात् । अङ्गीकृत्य चैतद् धातुद्वयात्कप्रत्ययविधित्वकल्पनमेतदुक्तम् । वस्तुतस्तु वार्तिकस्याभियुक्तप्रयोगसंरक्षणार्थतया प्रवृत्तेर्यत्र धातुद्वयार्थप्रतिपत्यर्थं धातुद्वयादेक-प्रत्ययस्वीकारेण प्रयोगस्तत्राप्यनेन तद्विधानेन तद्विधानसिध्या वैषम्यशङ्काया अयोग एव । अत एव मायामात्रं त्वित्येतत्सूत्रीयमायामात्रपदव्याख्यानावसरे यद्यप्येकस्मादेव धातोस्त्रप्रत्यय इत्याद्या-शङ्क्यैवमेव टीकाकृता समाधास्यते । अन्यथा बहुप्रत्यय इत्यतिप्रसङ्गाभिधानं त्वतिप्रसङ्गाभि-धानमात्रम् । तत्र विभाषा सुपो बहुच् पुरस्तात् । परश्चेत्याभ्यां सूत्राभ्यामेव बहुच्प्रत्ययस्वादि-प्रत्यययोर्नियमितत्वेनैकत्र विद्यमानप्रकारस्य प्रत्ययान्तरे विरोधेनाङ्गीकर्त्तुमयोगात् । तथा च बहुच्प्रत्यये बहुपटुर् बहुमृदुरित्यादौ पुरस्त्वं दृष्टमिति स्वादिप्रत्यये तन्नाङ्गीकर्तुं युक्तम् । परश्चेत्युक्तपरत्वविरोधात् । स्वादिप्रत्यये दृष्टं परत्वं वा न बहुप्रत्ययेऽङ्गीकर्तुमुचितम् । पुरस्तादित्युक्तविरोधात् । अत एवाकप्रत्ययोऽव्ययसर्वनाम्नामकच् प्राक्टेरित्यनेन मध्य एव भवति । उच्चकैर् नीचकैः । युष्माकाभिरित्यादौ । न चैवं डुतच्प्रत्ययवन्माङ् माने त्रैङ्पालन इत्याभ्यामेकप्रत्यय इत्यङ्गीकारे केनचिद्विरोधोऽस्ति । तस्मान्नातिप्रसङ्गः । न च तथापि धातुभ्यां डुतच्प्रत्ययदर्शनस्य स्थास्नादिभ्यः प्रत्येकं कप्रत्ययदर्शनापेक्षया बहिरङ्गत्वादन्तरङ्गं प्रत्येकप्रत्ययदर्शनमेवानुसरणीयमिति वाच्यम् । अत्र हि स्थास्नादिभ्यः प्रत्येकं कप्रत्ययदर्शनमङ्गीकृत्याभियुक्तप्रयोगसंरक्षणाय धातुद्वयादप्येकं प्रत्ययं व्युत्पाद्य तत्र दृष्टान्ताभावशङ्कायां दृष्टान्तः प्रदर्श्यते । न चात्रान्तरंगबहिरङ्गत्वचिन्तावसरोऽस्ति । प्रत्येकदर्शनसमकक्ष्यतयाऽस्यानुपन्यासाच्च । प्रत्येकाङ्गीकारे मात्रमित्यापत्तेश्च । धातुद्वयादित्युत्तर-वाक्यस्यानपेक्षत्वापाताच्च । पूर्वपदस्य छान्दसदीर्घाश्रयणेन वोत्तरपदस्याङ्पूर्वकत्वाश्रयणेनवा मात्रमिति रूपसिद्धिरिति चिरन्तनटीकोक्तं तु कल्पनामात्रम् । धातुद्वयादेकप्रत्ययाप्रतीतिविरुद्धं च । अन्ततो धातुद्वयादित्युत्तरवाक्यार्थतया धातुद्वयादेकप्रत्ययस्याङ्गीकारेणैवोत्तरवाक्यवैय्यर्थ्यस्य परिहरणीयतया आयासमात्रं च । तथाहि । धातुद्वयादेकः प्रत्ययस्तावन्मूलकृत्संमत एव । गर्भशब्दव्याख्यावसरे ऋग्भाष्यटीकायां भ्वादिधातुभ्य एकमेवासुनं प्रतिपाद्यादिभूभ्यामिति यथेति प्रतिपादनात् । तृतीयाध्याये धातुसमुदायादित्येव मूले वक्ष्यमाणत्वाच्च । समुदायग्रहणे च द्वितीयधातूत्तरत्वमेव प्रत्ययस्याङ्गीकृतं भवति । तत्वनिर्णयटीकादौ प्रत्येकप्रत्ययकार्यमात्राभिप्रायस्थले आङ्पूर्वकात्तनोतेर्माङ् मान इत्यतश्च डन्प्रत्यय इत्याद्युक्तावपि प्रत्ययस्य द्वितीयधातूत्तरतामात्रस्यैव वाच्यत्वात् । अन्यथा तनोतेष्टिलोपा-नन्तरमपि तनित्येव निष्पत्या आतन्मनिति प्रातिपदिकपर्यवसानापत्तिः ।

एवं समुदायात्प्रत्ययविधानस्थले मात्रशब्दनिर्वचनावसरे इत्याभ्यामित्येवोक्तिश्च । मित्वा त्रातीति मित्रोऽयमित्येतदृग्भाष्यव्याख्यावसरे तु प्रत्येकं धातोः प्रत्ययाश्रयणेनैव रूपसिद्धेस्तदङ्गीकारे बाधकाभावात्समुदायादियुक्तिविरोधाभावाच्च प्रत्येकं प्रत्ययाश्रयणाङ्गीकारेऽपि न दोषः । गमेश्छदेश्च डप्रत्यय इति ज्योतिरधिकरणमूलेऽपि प्रत्ययसन्नियोगकार्यस्य प्रत्येकं सत्वाद् बाधकाभावाच्च प्रत्येकं प्रत्ययस्वीकारो युक्तः । प्रत्ययसंन्नियोगेनेत्यृग्भाष्यटीकाव्याख्यानस्थलीयटीकाऽपि प्रत्ययसन्नियोग-कार्यस्य पूर्वधातुगत्वस्थलमात्राभिप्राया । न तु तत्संनियोगेन सर्वत्र कार्यमस्तीत्यभिप्रायेति न दोषः । अत्र च धातुद्वयात्प्रत्ययाङ्गीकारेऽपि द्वितीयधातोरेवाकारलोप इति स्पष्टमेव । गर्भशब्दव्युत्पादनाय धातुसमुदायादसुन्नित्युक्तस्थलेऽपि प्रत्येकमसुन आश्रयणाभावस्य सर्वसंमतत्वाच्च । अशक्र उत नःशकदित्येतत्कर्मनिर्णयटीकायां शक्लृशक्तौ रमुक्रीडायामित्यभ्यां ड इति शक्रशब्दव्युत्पादनदर्शनाच्च । वजगतौ रमुक्रीडायामित्याभ्यां भावे जप्रत्ययस्तद्वान् वज्रीति इन्द्रो वज्रीत्येतदृग्भाष्यटीकायामुक्तेश्च । प्रयोगसाधुत्वकल्पकस्य समानत्वेन धातुसमुदायादौणादिकप्रत्ययस्येव कप्रत्ययस्याङ्गीकारोपपत्तेश्च । तस्मात्स्थास्नादिभ्यः पर्यायेण प्रयुज्यमानेभ्य एकप्रत्ययदर्शनेऽपि मित्वा त्रातीत्यृग्भाष्य-व्युत्पादितमित्रेतिप्रयोगे ज्योतिरधिकरणीयगच्छेतिप्रयोगे च धातुद्वये प्रत्येकमपि क, डप्रत्ययाङ्गीकारेऽपि च प्रकृते धातुद्वयादेकप्रत्ययाङ्गीकारेण धातुद्वयादित्युत्तरवाक्यप्रवृत्तिरुपपन्ना । अत एव कृदरादयश्चेति पञ्चपादीयोणादिसूत्रीयोदाहरणाद्धातुद्वयादेव प्रत्ययमङ्गीकृत्योदाह्रतः । कृदरः कुसूलं मृदरं विलसत् । सृदरः सर्प इत्यवधेयम् । टिलोपे चेति । डित्वविधिसामर्थ्यादभस्यापि टेर्लोप इत्यर्थः । धातुद्वयादि-त्येतन्मूले भट्टोजिनोक्तं दूषणमुद्धर्तुमाशङ्कते । न चादिभुव इति । विधायकांशेऽनुपपत्तिमभि-धायोदाहरणांशेऽप्यनुपपत्तिं प्रतिपादयति । कथं चेति । दृष्टान्तीकरणमिति । अन्यथा कर्मण्यण् ब्रह्मभ्रूणावृत्रेषुक्विषित्यादौ विहिताणादेरपि कुम्भकारः ब्रह्महेत्याद्युदाहरणे कृञादिभ्य इव कुम्भादिभ्योपि प्रत्ययत्वं व्यवह्रीयेतेति भावः । मूलकोशेष्विति । प्रसिद्धोणादिवृत्तिमूलकोशेष्वित्यर्थः । वृत्यन्तर इति । प्रसिद्धातिरिक्तदशपादीवृत्तौ पादव्यवस्थाऽशून्येऽणादिवृत्तौ चेत्यर्थः । धातुव्यतिरिक्त-स्येति । तां ताकस्मिकार्थकात्(?) इत्येतच्छब्दस्यादित्यनेन ग्रहणमित्यङ्गीकारेऽतीत्येवापत्या अदीति दकारायोगप्रसङ्ग इति भावः । उपलक्षणं चेदम् । पूर्वोदाहृतकृदरादिशब्देषूपपदत्वकल्पकाभावेन धातुद्वयादेव प्रत्ययस्य परेणाप्यङ्गीकार्यत्वाच्चेत्यपि ज्ञेयम् । निघण्टुभाष्य इति । उपलक्षणं चेदम् । अत्रापि किञ्चिदधिकं भक्तिपादीयमायामात्रमित्येतद्य्वुत्पादनटीकाद्युक्तं ज्ञेयमिति सर्वमवदातम् ।

विष्णोः प्रज्ञप्तिरेवैका शब्दैरेवाभिधीयत इति मूलम् । शब्दैरेतैरुदीर्यत इति पाठान्तरमप्यस्ति । टीकाकृता तत्पाठपुरस्कारेणोत्तरत्र तथैव वाक्यस्योदाहरिष्यमाणत्वात् ।

------------------------------------------------------------------------

उत्तमोऽर्थो हरिस्त्वेकस्तदन्यन्मध्यमाधमम्

**उत्तमोऽर्थो हरिस्त्वेकस्तदन्यन्मध्यमाधमम्**

### **सुधा**

औतं परमार्थत इत्येतद्य्वाख्याति उत्तमोऽर्थ इति ।

## **अनुव्याख्यानम्**

***उत्तमोऽर्थो हरिस्त्वेकस्तदन्यन्मध्यमाधमम् ॥***

**सुधा**

तस्योपपादनं तदन्यदिति । यतस्तस्माद्धरेरन्यत्किञ्चिन्मध्यमं किञ्चिदधमं तस्मादुत्त-मोऽर्थो हरिरैवेक इति । ‘विकल्पो विनिवर्तेते’त्येतत्प्रपञ्चसत्यतायां स्फुटमिति न व्याकृतम् ।

इययत्र योजना ‘अनादिमायया सुप्तो यदा जीवः प्रबुध्यते । अजमनिद्रमस्वप्नमद्वैतं बुध्यते तदा’ इति पूर्वश्लोकेऽनादिमायया परमेश्वरप्रज्ञया तदिच्छया वा जीवजातस्य प्रकृत्यादि-जडावृतज्ञानत्वलक्षणं सुप्तत्वं तयैव परमेश्वरादितत्त्वविषयपरोक्षज्ञानलक्षणं प्रबोधमभिधाय अपरोक्षज्ञानमप्युक्तम् । तेन जीवेश्वरयोर्जडेश्वरयोर्जीवजडयोश्च भेदाः प्रतिपादिता । प्रभोरिच्छया निगडादिना पुरुषे बद्धे मुक्ते वा भेद(त्रय)दर्शनात् ।

### **शेषवाक्यार्थचन्द्रिका**

तदन्यन्मध्यमाधममिति तदन्यस्य सर्वस्य मध्यमत्वमधमत्वं चोच्यत इत्यन्यथाप्रतीति निरासायाह किञ्चिदिति । ननु भवेदेवं पञ्चविधभेदस्यानादित्वसत्यत्वोपपादकतया श्लोकद्वयव्याख्यानम् । यदि प्रपञ्चो यदीत्यतः । पूर्वत्र श्रुतौ भेदपञ्चकं तदनादित्वादिकं वा प्रसक्तं स्यात् । न चैतदस्ति । तत्कथं तत्समर्थनपरतया व्याख्यानम् । अस्तु वा कथञ्चित्प्रसक्तिव्युत्पादनेन श्लोकद्वयस्य तत्समर्थनपरत्वम् । तथाऽपि प्रथमश्लोके मायामात्रमित्यदेरानर्थक्यमेव । तद्वचनस्य प्रकृतोपयोगाप्रतिभासादित्यत आह इयमत्रेति । विष्णोः प्रज्ञप्तिरेवैका शब्दैरेतैरदीर्यते’ इति प्रमाणं मनसि निधायाह परमेश्वरप्रज्ञयेति । ‘महामायेत्यविद्येति नियतिर्मोहिनीति च । प्रकृतिर्वासनेत्येवं तवेच्छाऽनन्त कथ्यते’ इति प्रमाणं मनसि निधायाह तदिच्छया वेति । जीव इत्येकवचनं ‘यदा नीतिपरो राजे’त्यादिवत् ‘स्वर्गकामो यजेते’त्यादिवच्च जात्यभिप्रायं न तु जीवैक्याभिप्रायम् । तथा सति ‘इति सृष्टौ विनिश्चिता’ इति पूर्वेण ‘स पूज्यः सर्वभावानामि’त्युत्तरेण च जीवभेदवाक्येन विरोधप्रसङ्गदिति भावेनोक्तं जीवजातस्येति । न केवलं श्रुतौ ‘अनादिमायया सुप्तः’ इति यथास्थित एव सम्बन्धः किन्तु ‘अतःप्रबोधोऽस्मादि’त्युक्तरीत्या ‘अनादिमाया प्रबुध्यते’ इत्यपीति भावेनोक्तं च तयैवेति । प्रबुध्यत इति परोक्षज्ञानस्यैवोक्तत्वात् ‘औतं बुध्यते’ इति न परोक्षज्ञानाभिधायकं पौनरुक्त्यप्रसङ्गादिति भावेनोक्तमपरोक्षज्ञानमप्युक्तमिति । अत्रापि तयैवेत्यनुवर्तते । ईश्वरादितत्त्वविषयकमपरोक्षज्ञानमित्यर्थः ॥ भेदाः प्रतिपादिता इति । सन्तीति लब्धमित्यर्थः । अत एवाह प्रभोरित्यादि ।

### **परिमल**

इत्येतदिति । द्वितीयमन्त्रस्य पूर्वार्धमित्यर्थः । अप्रकृतोपपादनपरत्वं मन्त्रयोर्निरस्यन्मन्त्रद्वयार्थं व्यनक्ति इयमत्र योजनेत्यादिना दुर्वाद इत्यन्तेन । मायाशब्दो जडप्रकृत्यादिसूक्ष्म तत्त्वपरोप्यत्रेति भावेनोक्तम् । प्रकृत्यादिजडेति । अनादिमाययेत्येतत्प्रबुध्यत इत्यत्राप्यन्वेतीति भावेनाह तयैवेति । परमेश्वरेच्छयैवेत्यर्थः । ‘औतं बुध्यते तदा’ इत्यत्रत्यबोधशब्दार्थोऽपरोक्षज्ञानमिति ।

### **यादुपत्यम्**

ननु पूर्वं भेदपञ्चकस्याप्रकृतत्वात्कथं तस्यानादिनित्यत्वं सत्यत्वं च क्रमेणोपपादयितुमिदं श्लोकद्वयमिति व्याख्यानमित्याशाङ्कां परिहरन् श्लोकद्वययोजनां सम्यग्दर्शयति इयमत्रेत्यादिना ।

### **श्रीनिवासतीर्थीया**

किञ्चित् = श्रीतत्त्वम् । किञ्चित् = ब्रह्मादि ॥ तयैवेति । इच्छयैवेत्यर्थः । अनेन माययेत्यस्य प्रबुध्यत इत्यत्राप्यन्वयः सूचितः ।

### **वाक्यार्थरत्नमाला**

उत्तमोर्थ इतीति मूलम् । अनेन परमश्चासावर्थश्च परमार्थ उत्तमोऽर्थ इति यावदिति व्याख्यानलब्धमिति भावः । अधमत्वं चोच्यत इति । मध्यमत्वाधमत्वे एकाधिकरण-निष्टतयोच्येते इत्यन्यथेत्यर्थः । आह । तदुभयं व्यवस्थया व्याचष्ट इत्यर्थः । पूर्वत्र श्रुताविति । पूर्वत्रेत्येव पूर्णे श्रुताविति स्वरूपकथनं भेदपञ्चकतदनादित्वादिकं वचनवृत्या न प्रतिपादित-मित्याशयेन । अत एव कथञ्चित्प्रसक्तीति वक्ष्यतीति ज्ञेयम् । इत्यत आहेति । इत्यतः प्रपञ्च इत्येतच्छ्लोकद्वयात्पूर्वं भेदपञ्चकादिकस्य प्रसक्तिमुपपादयन्नेव प्रपञ्चानादित्वसत्यत्वोपपादकतया प्रमाणान्तरग्रन्थान्तरानुसारेण सम्पूर्णश्लोकद्वययोजनामाहेत्यर्थः । एकजीवाज्ञानकल्पितत्वभङ्गीय-श्रुतावेकवचनं त्वित्यादिन्यायामृतानुसारेणाह । जीव इत्येकेति । जात्यभिप्रायम् । व्रीहिः सम्पन्न इत्यादिवज्जातिविवक्षायां जातेरेकत्वादेकवचनमित्यर्थः । इत्युक्तरीत्येति । इत्यत्र वक्ष्यमाणरीत्येत्यर्थः । अत्रापि तयैवेतीति । उक्तं च ज्ञानी प्रियतम इति भाष्यमूले । न चाव्यक्तस्वभावो भगवान् सहस्रेणापि प्रयत्नानां शक्यः साक्षात्कर्तुं विना तदनुग्रहात् । प्रसन्नस्त्वनंताचिन्त्यशक्तियोगादात्मानं दर्शयतीति युज्यत इतीति भावः । यमेवैष इत्यादि प्रमाणं च ज्ञेयम् । तेनेति वाक्यस्थलब्धार्थ-प्रदर्शनपरत्वात्प्रतिपादिता इत्येतदनुगुणं योजयति । सन्तीति । लब्धमित्यर्थ इति ।

[Load More](javaऽcriptःvoid(0))
