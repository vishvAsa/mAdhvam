+++
title = "१४ एकविज्ञानेन सर्वविज्ञानप्रतिज्ञानं न विकारविवर्ताभिप्रायम्"
upstream_url = "https://dvaitavedanta.in/category-details/7011/975/sharam/sathha/parath/catara/paraka/ekavaj"
+++
## उत्तमोऽर्थो हरिस्त्वेकस्तदन्यन्मध्यमाधमम्

**एकविज्ञानेन सर्वविज्ञानप्रतिज्ञानं न विकारविवर्ताभिप्रायम्**

**उत्तमोऽर्थो हरिस्त्वेकस्तदन्यन्मध्यमाधमम्**

### **सुधा**

अधुना परिमाणवादिना विवर्तवादिना च प्रतिज्ञादृष्टान्तानुपरोधादिति सूत्रार्थतया गृहीताम् ‘उत तमादेशमप्राक्ष’ इत्यादिकां श्रुतिं व्याख्याति ।

तत्र परिणामवादिनो व्याख्यानम् ‘उत तमादेशमप्राक्षः, येनाश्रुतं श्रुतं भवत्यमतं मतमविज्ञातं विज्ञातमि’ति जगतो ब्रह्मपरिणामतया ततोऽनन्यत्वाभिप्रायेण तद्विज्ञानेन सर्वविज्ञानं प्रतिज्ञातम् । तत्र सर्वस्य ब्रह्मोपादानतामजानता उपादानोपादेययोरपि भेदं मन्यमानेन श्वेतकेतुना अन्यज्ञाने सत्यन्यज्ञानस्य क्वाप्यदर्शनात् । ‘कथं नु भगवः स आदेशो भवती’ति चोदिते जगतो ब्रह्मोपादान-तया तदनन्यत्वमुपदेक्ष्यन् लौकिकप्रतीतिसिद्धं कारणात्कार्यस्यानन्यत्वं, तज्ज्ञानेन तज्ज्ञानं च दर्शयति ‘यथा सोम्यैकेन मृत्पिण्डेन सर्वं मृण्मयं विज्ञातं स्यात् । वाचारम्भणं विकारो नामधेयं मृत्तिकेत्येव सत्यम् । यथा सोम्यैकेन लोहमणिना सर्वं लोहमयं विज्ञातं स्यात् । वाचारम्भणं विकारो नामधेयं लोहमणिरित्येव सत्यम् । यथा सोम्यैकेन नखनिकृन्तनेन सर्वं कार्ष्णायसं

विज्ञातं स्यात् । वाचाऽऽरम्भणं विकारो नामधेयं कार्ष्णायसमित्येव सत्यम्’ इति । यथैकमृत्पिण्डादिपरिणामानां घटादीनां तदनन्यया तज्ज्ञानेन ज्ञाततेति दृष्टान्तत्रयार्थः । अनन्यत्वे कथं कार्यत्वमित्याशङ्क्य व्यवहारार्थमित्याह वाचाऽऽरम्भणमिति । (छां.उ.६-१) वाचेति षष्ठ्यर्थे तृतीया । वाग्ग्रहणं समस्तेन्द्रियव्यवहारोपलक्षणम् । विकारोऽभिधेयो घटादिः, नामधेयं तदभि-धानमिति कुम्भादेर्वाच्यस्य तद्वाचकानां च स्वरूपकार्यव्यपदेशादिभेदात्परस्परं भेदो वास्तव इत्युक्तम् । एतैर्हेतुभिः परस्परं भेदश्चेत्कारणादपि तैरेव भेद इति पूर्वपक्षं निषेद्धुमाह मृत्तिकेत्येव सत्यमिति । इतिशब्दः प्रकारवचनः । यत्प्रकारेण यत्सत्तया मृत्तिका सती तत्प्रकारेणैव मृण्मयं सत्यं नाश्वमहिषादिवन्नैरपेक्ष्येणेति ।

विवर्तवादी तु व्याचष्टे । एकविज्ञानेन सर्वविज्ञानं प्रतिज्ञाय दृष्टान्ताकाङ्क्षायामुच्यते यथा सोम्येति । एतदुक्तं भवति । एकेन मृत्पिण्डेन परमार्थतो मृदात्मना विज्ञातेन सर्वं मृण्मयं घटादिकं मृदात्मकत्वाविशेषाद्विज्ञातं भवेत् । यतो वाचारम्भणं विकारो नामधेयम् । वाचा केवलमस्तीत्यारभ्यते । विकारो घटः शराव उदञ्चनं चेति । न तु वस्तुवृत्तेन विकारो नाम कश्चिदस्ति । नामधेयमात्रं ह्येतदनृतम् । मृत्तिकेत्येव सत्यमित्येष ब्रह्मणो दृष्टान्त आम्नात इति ।

### **शेषवाक्यार्थचन्द्रिका**

अनन्यत्वे कथं कार्यत्वमित्याशङ्क्येति । घटादीनां मृदादित इति शेषः । तथा च घटादीनां मृदाद्यनन्यत्वे न मृदादिकार्यत्वं भवेत् । काणादवादेन कारणात्कार्यस्य द्रव्यान्तरत्वस्यैव स्थितेरिति शङ्कार्थः । भवेदेवं यदि कारणात्कार्यस्य द्रव्यान्तरत्वं स्यात् । न चैतदस्ति । यथा ह्येकस्यैव देवदत्तस्यावस्थाभेदैर्बालो युवा स्थविर इति बुद्धिशब्दादयः कार्यविशेषाश्च दृश्यन्ते, तथा मृद्धिरण्यादेर् द्रव्यस्य संस्थानान्तरभावमात्रेण बुद्धिशब्दान्तरद्युपपत्त्या घटादेर्मृदाद्यन्यत्वासाधक-त्वादिति परिहारवाक्याभिप्रायं मनसि निधायोक्तशङ्कापरिहारकत्वेन तद्योजयति व्यवहार्यमित्याहेति । वागादिपूर्वकतत्तदिन्द्रियसाध्यजलाहरणादिव्यवहारार्थमित्यर्थः । अनेन श्रुतौ वाचारम्भणमित्यत्र वाचेति व्यस्तं पदमित्युक्तं भवति । कथं व्यवहारार्थत्वस्य श्रुतौ लाभ इत्यतो वाचेति पदादेवेत्यभिप्रेत्य तेन तल्लाभमुपपादयितुं भवति । कथं व्यवहारार्थत्वस्य श्रुतौ लाभ इत्यतो वाचेति पदादेवेत्यभिप्रेत्य तेन तल्लाभमुपपादयितुं तृतीयार्थं तावदाह वाचेतीति ॥ षष्ठ्यर्थ इति । षष्ठ्यर्थश्चात्र तादर्थ्यमित्यवधेयम् । तथाऽपि वागर्थत्वमात्रलाभेऽपि न वाग्व्यवहारार्थताया लाभः । लक्षणया कथञ्चिद्वाग्व्यव-हारार्थत्वलाभेऽपि न सकलेन्द्रियसाध्यव्यवहारार्थत्वस्य लाभ इत्यतोऽत्र वाक्पदेनेन्द्रियविशेषवाचिना तत्सामान्यं लक्षयित्वा लक्षितलक्षणया तत्तत्साध्यव्यवहारस्य लाभोपपत्तेर्नानुपपत्तिरित्याशयेनाह वाग्ग्रहणमिति । संस्थानान्तरनामधेयान्तरसमर्पकपदाश्रवणात्कथं संस्थानान्तरादिभाक्त्वमात्रेण बुद्धिशब्दान्तरादेरुपपत्तिवर्णनमित्यतो विकारनामधेयपदे तत्समर्पके इति भावेन तयोरर्थमाह विकार इत्यादिना । तथा चायं श्रुत्यर्थः । विकारो घटादिर्नामधेयं च वाचा वाक्पूर्वकजलाहरणादिव्यवहारार्थम् । आरम्भणमारभ्यत इत्यारम्भणमिति कर्मणि ल्युट् । आरभ्यते रलयोरभेदात् स्पृश्यते मृदादिद्रव्येणेति शेषः । मृद्धिरण्यादिद्रव्यमेव व्यवहारार्थं विकारादिभाग्मवतीति यावदिति । इदानीं ‘मृतिकेत्येव सत्यमि’त्येतद्य्वावर्त्यशङ्काप्रदर्शनेन योजयितुं तदुपयोगितया ‘वाचारम्भणं विकारो नामधेयमि’त्ये-तद्वाक्यसिद्धमर्थं तावदनुवदति इति कुम्भादेरिति । स्वरूपेत्यादि । विकारत्वनामधेयत्वरूप-स्वरूपभेदाज् जलाहरणादिरूपकार्यभेदाद्विकारो नामधेयमिति शब्दभेदानादिपदगृहीताद्बुद्धिभेदाच्च विकारनामधेययोर्भेद इति सिद्धमित्यर्थः । इदानीमुत्तरवाक्यव्यावर्त्यशङ्कां दर्शयित्वा तत्परिहारात्वेन तत्पठति एतैरिति । स्वरूपभेदादिभिः कार्याणां परस्परं भेदश्चेत्कार्यत्वादिरूपैस्तैरेव हेतुभिः कारणादपि कार्यस्य स स्यादित्यर्थः । अन्यथा तत्रैव व्यभिचरितस्य तस्य विकारानामधेययोरपि तत्साधकत्वं न स्यादिति भावः । इतिशब्दस्य प्रकारार्थत्वे लब्धमर्थमाह यत्प्रकारेणेति । मृत्तिकाप्रकारेणेत्यर्थः । तस्यैव विशिष्ट प्रदर्शनं यत्सत्तयेति । तथा च तत्सत्तानिरपेक्षसत्ताकत्वो-पाधिग्रस्ततयोक्तहेतूनां न कार्यकारणभेदसाधकत्वमिति भावः । उक्तव्याख्यानद्वयसङ्ग्रहार्थं विकारविवर्तेति द्वयं गृहीतम् ।

### **परिमल**

परिणामिवादिकृतं व्यख्यानं श्रीभाष्याद्युक्तं श्रुतिवाक्योदाहारणपूर्वमनुवदति उततमित्यादिना विवर्तवादीत्यतः प्राक्तनग्रन्थेन ॥ उपदेक्ष्यन्निति । ‘एवमेव खलु सोम्येमाः प्रजाः सन्मूलाः’ इत्यादिना ब्रह्मानन्दत्वोपदेशं करिष्यन्नित्यर्थः । उदाहृतश्रुतिवाक्यार्थमाह यथैकमृत्पिण्डा-दीति । मृत्पिण्डलोहमणिनखनिकृन्तनपरिणामानामित्यर्थः । घटादीनां घटलोहमयकार्ष्णा-यसानामित्यर्थः । दृष्टान्तगतवाक्यशेषत्रयमवतारयति अनन्यत्व इति । मृत्पिण्डादिभिर्घटादीनामनन्यत्व इत्यर्थः ॥ व्यवहारार्थमिति । अयं घटः घटेन जलमाहरेत्याद्यभिज्ञाभिलपनादिव्यवहार-सिध्द्यर्थमित्यर्थः । षष्ठ्यर्थ इति । वाचः वाग्व्यवहारस्येत्यर्थे तृतीयेत्यर्थः ॥ समस्तेन्द्रिय(व्यापा) व्यवहारेति । अभिज्ञा=प्रत्यभिज्ञा । हानोपादानादिरूपज्ञानेन्द्रियमात्रजन्यव्यापारस्येत्युपलक्ष्यत इति भावः । सिध्द्यर्थमिति शेषः । रलयोरभेदेनारम्भणशब्दोऽत्र कर्मणि ल्युडन्तः सन् स्पृश्यमानवाची । तथा च घटेनोदकमाहरेत्यादिव्यवहारार्थं घटशदिविकारो घटादिनामधेयं वाचारम्भणमालभ्यमानं मृदादिद्रव्येण स्पृश्यत इत्यर्थः । व्यवहारसिध्द्यर्थं मृदादिकारणमेवावस्थान्तरनामान्तरभाग्भवतीति यावत् । अत्र **सुधा**यां लेखकदोषात्किञ्चिद्वाक्यं पतितं न समग्रमित्याहुः । मृत्तिकेत्येव सत्यमिति योजयितुं पूर्वभागलब्धार्थमाह इति कुम्भादेरित्यादिना ॥ स्वरूपेति । पृथुबुध्नोदरा-द्याकारभेदजलाहरणादिकार्यभेदघटादिव्यपदेशाभिज्ञादिभेदादित्यर्थः ॥ परस्परमिति । वाच्यानां घटपदादीनां घटपटादिशब्दरूपवाचकानां च परस्परं भेद इत्यर्थः ॥ पूर्वपक्षमिति । अनन्यत्वे कथं कार्यत्वमिति शङ्कितपक्षं निषेद्धुं प्रत्यभिज्ञाप्रमाणं श्रुतिशेषो ब्रूत इत्यर्थः ॥ प्रतिज्ञायेति । ‘येनाश्रुतं श्रुतमिति’ वाक्येनेति भावः । यथा सोम्येतीति । प्रागुक्तवाक्यत्रयमित्यर्थः । पूर्वोक्तोपपादकतया वाक्यशेषार्थमाह यत इति । नामधेयमात्रं ह्येतदित्यस्य फलितार्थमाह अनृतमिति ।

### **यादुपत्यम्**

अनन्यत्वे कथं कार्यत्वमिति । घटादीनामिति वर्तते । एवञ्च घटादीनां मृदनन्यत्वे मृत्कार्यत्वं कथमङ्गीकर्तुं शक्यम् । कणादादिरीत्या कार्यस्य कारणाद् द्रव्यान्तरत्वादित्याशङ्कार्थः । तत्तदिन्द्रियसाध्योदकाहरणादिव्यवहारविशेषसिध्द्यर्थं मृदादिद्रव्यमेव संस्थानान्तरनामधेयान्त-रभाग्भवति । न तु घटादिकं मृदादितो द्रव्यान्तरम् । यथैक एव देवदत्तोऽवस्थाभेदैर्बालो युवा स्थविर इति शब्दान्तरभाक् कार्यान्तरभाग्भवति तथा इत्याशयेन परिहरतीत्याह व्यवहारार्थमित्याहेति ॥ षष्ठ्यर्थ इति षष्ठ्यर्थश्च तादर्थ्यमत्र विवक्षितम् । तथा च विकारो घटादिर्नामधेयं वाचा तत्तदिन्द्रियसाध्यजलाहरणादिव्यवहारार्थं मृदादिद्रव्येणारम्भणं रलयोरभेदेनालम्भनम् । कर्मणि ल्युट् । स्पृश्यत इत्यर्थः । मृद् द्रव्यमेव व्यवहाराय विकारादिभाग्भवतीति श्रुत्यर्थ उक्तो भवतीति ज्ञातव्यम् । उत्तरवाक्यमुत्थापयितुम् एतद्वाक्यलब्धमर्थं तावद्दर्शयति इति कुम्भादेरिति ॥ स्वरूपेति । अत्र स्वरूपशब्देन, स्वस्य रूपमिति व्युत्पत्त्याऽसाधारणर्थो विवक्षितः । अन्यथा साध्याविशेषप्रसङ्गादिति ध्येयम् । एवञ्च विकारत्वनामधेयत्वरूपासाधारणधर्मभेदाज् जलाहरणादिरूपकार्यभेदाद् विकार इति नामधेयमिति शब्दभेदात्, आदिपदेन गृहीताद् बुद्धिभेदाच्च परस्परं भेद इत्यर्थः ॥ यत्प्रकारेणेत्यदि । तथा च तत्सत्तानिरपेक्षसत्ताकत्वोपाधिग्रस्तान्यनुमानानि न स्वार्थसाधकानीति भावः ।

### **श्रीनिवासतीर्थीया**

ब्रह्मोपादानतया = ब्रह्मोपादनकतया ॥ कथमिति । कार्यकारणभावस्य भेदव्याप्तत्वाद्धटादीनां मृदनन्यत्वे मृत्कार्यत्वं न सम्भवति । कार्यत्वं तु प्रामाणिकम् । तथा च तस्यानन्यत्वमेव कथमिति शङ्काभिप्रायः । न तु कार्यत्वमेव कथमित्यभिप्रायः । कार्यत्वोप-पादकोत्तराभावात् । प्रत्युतकार्यत्वमङ्गीकृत्यानन्यत्वस्योपपादनादिति ध्येयम् ॥ व्यवहारार्थमिति । यथा वन्हिरवश्यमङ्गीकार्यः । कुतः । धूमार्थं धूमरूपकार्यार्थम् । अन्यथा तन्न सिध्येत् । तेन वह्निरनुमीयत इति यावत् । तद्वत्प्रकृतेऽपि घटादीनां मृत्कार्यत्वेऽपि मृदनन्वत्वनङ्गीकार्यम् । कुतः । व्याहारर्थम् अभेदव्यवहाररूपकार्यसिध्यर्थम् । अभेदव्यवहारकार्येणानन्यत्वमङ्गीकार्यमिति ज्ञायत इत्यर्थः ॥ वाचेतीत्यादि । तथा च घटादिर्विकारः घट इत्यादि नामधेयं चेति द्वयमित्यव्याहार्यम् । अत एव सिद्धान्ते पदान्तराध्याहारस्येष्टत्वादिति वक्ष्यति । वाचारम्भणं = वाचा वागिन्द्रियस्य वागिन्द्रियजन्यव्यवहारस्य आरम्भणमुत्पादनम् । कर्मणि ल्युट् । वागिन्द्रियजन्याभेदव्यावहारविषयो यतोऽतो मृत्कार्यत्वेऽपि मृदनन्यत्वमवश्यमङ्गीकार्यमिति पदान्तरमध्याहार्यम् । अन्यथा ‘विकारो नामधेयं वाचारम्भणमि’त्युक्तौ अनन्वयः । ततः किमित्याकाङ्क्षायां तन्निवर्तकपदाभावादिति ज्ञेयम् । तथा च, विकारो नामधेयं चेति द्वयम्, मृदनन्यं वाचा मृद्घट इत्यभेदेन व्यवह्रियमाणत्वात्, अभेदेन चक्षुषा ज्ञायमानत्वात्, यद्यदभेदेन व्यवह्रियते ज्ञायते तत्तदभिन्नं यथा घटो घटेन इत्यनुमानं ध्येयम् । एतन्मते नामात्मकप्रपञ्चस्यापि मृत्कार्यत्वेन मृदनन्यत्वमेवेति न दोष इति ध्येयम् । अत्र विकारो नामधेयं चेति द्वयं यतो वाचारम्भणमतः कारणेनान्यदित्यङ्गीकार्यमिति प्रधानप्रमेयम् । एतदनुषङ्गसिद्धं प्रमेयान्तरमाहोपोद्धातसङ्गत्या इतीत्यादिना । इति विकारो नामधेयमिति शब्दद्वयोक्त्येत्यर्थः । तद्वाचकानां = कुम्भादिवाचकानां नामधेयानाम् । परस्परं = विकाररूपवाच्य नामधेयरूपवाच-कस्वरूपयोरित्यर्थः । विकारनामधेयस्वरूपयोर्भेदः स्वीकार्यः । स्वरूपभेदादित्युक्तौ साध्याविशेष-प्रसङ्गात् स्वरूपशब्देन स्वस्य रूपोऽसाधारणधर्मो विकारित्वनामधेयत्वरूपो विवक्षितः । जलाहरणादिरूपकार्यभेदः । विकारनामधेयरूपव्यपदेशभेदः शब्दभेदः । तथा च यदि तयोः परस्परं भेदो यथार्थो न स्यात्तर्हि धर्मभेदो न स्यात् । कार्यभेदश्च न स्यात् । असङ्की शब्दद्वयेन व्यवहारोऽपि न स्यादिति विकारनामधेयरूपवाच्यवाचकयोः परस्परं भेदो वास्तव इति लब्धमित्यर्थः । परस्परं = विकारनामधेयस्वरूपयोः । तेनैव = स्वरूपकार्यव्यपदेशादिहेतुभिः । भेद इति । कुम्भादेस्तद्वाचकानां चेति वर्तते । तथा च कार्यं घटादिविकारतन्नामधेयरूपम्, मृदादिकारणाद्भिन्नं, मृद् घट इत्यादिभिन्नव्यपदेशविषयत्वात् । यद्भिन्नव्यपदेशविषयस्तद्भिन्नं यथा नामदेयविकारौ परस्परमित्यनुमानं बोध्यम् । यत्प्रकारेणेत्यादिनाऽस्मिन्ननुमाने तत्सत्तानिरपेक्षसत्ताकत्वमुपाधिरित्युक्तं भवति । आरभ्यते = व्यवह्रियते ॥ ब्रह्मण इति । सत्यत्वे तदितरस्य मिथ्यात्वे चेति शेषः ।

### **वाक्यार्थरत्नमाला**

श्रुतिं व्याख्यातीति मूलम् । श्रुतिव्याख्यान् वाचारम्भणशब्दार्थ-माहेत्युत्तरेण सम्बन्धः । व्याख्यानमिति मूलम् । अस्य नैरपेक्ष्येणेत्युत्तरेण सम्बन्धः । एवं व्याचष्ट इत्युत्तरत्राम्नात इतीत्युत्तरेण सम्बन्धः । कणादवादेनेति । वक्ष्यमाणबुद्धिशब्दादियुक्त्येति भावः । अत एव बुध्यादेरन्यथोपपत्तिं वक्ष्यति । परिहारवाक्येति । वाचारम्भणमिति परिहारवाक्येत्यर्थः । वागादितत्तदिन्द्रियेति वा वाक्पूर्वकतत्तदिन्द्रियेति वा पाठः । वाक्पूर्वकेत्यस्योपरि रेखां कृत्वा वागादिति लिखितमासीत् । लेखकेन तु तदुभयमपि लिखितमित्यदोषः । वाक्पूर्वकेति शाङ्करभाष्ये उक्तेस्तदनुसारेणोत्तरत्र तथैव पाठोऽपि । वागादीत्यादि पाठद्वयेऽपि वागादीनि च तानि वाक्पूर्वकाणि च तानि तत्तदिन्द्रियाणीति क्रमेण विग्रहः । एवं श्रुत्यर्थकथनावसरेऽपि वाक्पूर्वकतत्तदिन्द्रियसाध्येति पाठः । षष्ट्यर्थश्चेति । एकशतं षष्ट्यर्था इति वचनादिति भावः । समस्तेन्द्रियव्यवहारेति मूले समस्तेन्द्रियाणां तत्तदिन्द्रियसाध्यव्यवसहारस्य च साक्षादेव लक्षणेति प्रतीतिनिरासाय क्रामिकं लक्षणाद्वयमभिप्रेतमिति दर्शयति । अत्र वाक्पदेनेति । विशेषेति सामान्यमिति च सामान्यविशेष-भावरूपशक्यसम्बन्धकथनम् । लक्षितेति । इन्द्रियसामान्यस्य वाक्पदेन लक्षणया ग्रहणेऽपि व्यवहारार्थत्वलाभाभावस्तदवस्थ इत्यत इन्द्रियसामान्यलक्षकेन वाक्पदेनैव लक्ष्यार्थस्याप्यनुपपत्तौ लक्ष्यार्थसम्बन्धितत्तद्य्ववहारस्य लक्षणा क्रियत इति लक्षितलक्षणयेत्यर्थः । यदोर्वंशं नरः श्रुत्वा सर्वपापैः प्रमुच्यत इत्यादौ समानकर्तृकत्वाभावेऽपि क्त्वाप्रत्ययदर्शनानुसारेण भिन्नकर्तृकत्वेऽपि क्त्वाप्रत्यययोपपत्तिरिति तत्र तत्र टीकाकृतोक्तत्वात्प्रकृतेऽपि लक्षयित्वा लाभोपपत्तेरिति वाक्पदलाभयोः कर्तृत्वेऽपि नक्षतिः । यद्वा लाभोपपत्तेरित्यत्र लाभ उपपाद्य इत्युपपत्तिं प्रति लाभस्य कर्मता । वाक्पदनेत्यनुवृत्तस्य तु कर्तृतेति समानकर्तृकतेति ज्ञेयम् । भामत्याद्यनुसारेण संस्थानान्तरेत्यादिग्रन्थः । पूर्वत्र संस्थानान्तरभाक्त्वमिति वाक्येऽपि संस्थानान्तरादीत्यर्थो ज्ञेयः । परस्परमित्यत्र शेषं पूरयन् योजयति । कार्याणां परस्परमिति । तैरेवेत्येतद्विवरणपूर्वकमनूदितं कार्यत्वादिरूपैस्तैरेवेति । स्वरूपभेदादिभिरित्यर्थः । स इत्यस्य परस्परं भेद इत्यर्थः । अनेन मूले स्यादित्यध्याहारः कार्य इति सूचितम् । विपक्षे बाधकमाह । अन्यथेति । तस्यैवेति । कार्यकारणयोरेवेत्यर्थः । तस्य स्वरूपभेदादेः । तत्साधकत्वं परस्परभेदसाधकत्वम् । तत्सत्ता-निरपेक्षेति । कार्यकारणयोः स्वरूपभेदादिना परस्परभेदसाधनं न सम्भवति । तत्सत्तानिरपेक्ष-सत्ताकत्वस्य परस्परभेदप्रयोजकतया स्वरूपभेदादौ सत्यपि व्यापकस्योक्तप्रयोजकस्याभावेन

व्याप्यस्य परस्परभेदस्यानापत्तेर् विकारानामधेययोस्तु परस्परसत्तानिरपेक्षसत्ताकत्वस्यापि सत्वात्त-द्विशिष्टस्वरूपभेदादिना युक्तं परस्परभेदसाधनमिति भावः ।

------------------------------------------------------------------------

वाचारब्धं तु साङ्केत्यं नाम स्यात्

**वाचारब्धं तु साङ्केत्यं नाम स्यात्**

### **सुधा**

तत्रैकविज्ञानेन सर्वविज्ञानप्रतिज्ञानं मृत्पिण्डादिदृष्टान्ताश्च विकारविवर्ताभिप्राया इत्ये(वं)तन् न तावद्वाक्यात्प्रतीयते । किन्तु वाचारम्भणमित्युपपादकवाक्यबलादिति वक्तव्यम् । अतस्तदेव प्रथमं व्याकुर्वन्वाचारम्भणशब्दार्थमाह वाचारब्धमिति ।

## **अनुव्याख्यानम्**

***वाचारब्धं तु साङ्केत्यं नाम स्यात्..........।***

नन्वारम्भणशब्दो ल्युडन्तः । ल्युट्च भावे करणाधिकरणयोश्च विहितो न कर्मणि । न च ‘कुत्यल्युटो बहुलमि’ति कर्मणि ल्युट् । प्रबलनियामकमन्तरेण बहुलग्रहणस्य कर्मणि व्याख्यातु-मशक्यत्वात् । ‘न चारभ्यस्यारम्भणमिति युज्यते शब्द’ इति स्ववचनविरोधाच्च । तत्कथमारब्ध

इति व्याख्यानमिति । मैवम् । भाव एवारम्भणशब्दस्याङ्गीकारात् । वाचा वागिन्द्रियेणा-रम्भणमुत्पादनं यस्येति तृतीयाया अलुक् । ‘टापं चापि हलन्तानां यथा वाचा निशा दिशा’ इति वचनात्, वाचयाऽऽरम्भणं यस्येति वा बहुव्रीहिरयम् । तर्स्याथकथनं वाचारब्धमिति ।

तुशब्दोऽवधारणार्थ उत्तरत्र सम्बध्यते । वाचारम्भणशब्दादेव विकारत्वलाभाद्विकार इति पुनरुक्तं स्यादतस्तात्पर्यमाह साङ्केत्येति । वाचारम्भणशब्देन साङ्केतिकं नामैव वाच्यं स्यात् । अवयवार्थकथनं तु वैशद्यार्थमेव । यथा चष्टेऽनेनेति चक्षुरिति निर्वचनलभ्येऽपि दर्शनकरणत्वे चक्षुषा पश्यतीति नोक्तार्थता । तस्यां दशायामवयवार्थस्याविवक्षितत्वात् । तथा च वाचारम्भणशब्दोऽपि साङ्केतिकपर्याय इति ।

### **शेषवाक्यार्थचन्द्रिका**

उपपादकेति । एकविज्ञानेन सर्वविज्ञानप्रतिज्ञाया मृत्पिण्डादि-दृष्टान्तत्रयस्य चोपपादकेत्यर्थः ॥ स्ववचनविरोधाच्चेति । छान्दोग्यभाष्यस्थैतद्वचनविरोधाच्चेत्यर्थः ॥ भाव एवेति । आरम्भ आरम्भणमिति भाव एवेत्यर्थः । कथं तर्हि वाचाऽऽरब्धत्वलाभ इत्यतो नेमे व्यस्ते पदे किन्तु समस्तमेकं पदमिति युक्त एवोक्तार्थलाभ इति तदनुगुणं समासामेवाह वाचेत्यादि । नन्वारम्भणशब्दयोगे ‘कर्तृकर्मणोः कृती’ति षष्ठ्या भाव्यमित्यतो वाक्यशब्दार्थस्येन्द्रियस्य करणत्वेन कर्तृत्वकर्मत्वयोरभावान्न षष्ठीप्रसङ्ग इत्याशयेनाह वागिन्द्रियेणेति । ननु यदि समासस्तदा ‘सुपो धातुप्रातिपदिकयोरि’ति वाचेति तृतीयालोपे वागारम्भणमिति भवितव्यम् । वाचारम्भणमिति तृतीयाश्रवणमयुक्तमिति तत्राह तृतीयाया इति । यद्यपि ‘ओजःसहोऽम्भस्तमसस्तृतीयायाः’ इति ओजस् सहस् अम्भस् तमस् इति शब्देभ्य उत्तरस्यास्तृतीयाया अलुक् स्मृतः, न तु वाक्यशब्दात्पर-स्यास्तस्याः सः । तथाऽपि ‘अञ्जसा कृतम्’ इत्यभियुक्तप्रयोगसंरक्षणायाञ्जसोऽप्यत्रोपसङ्खानस्येव वाचोऽप्यत्रोपसङ्ख्यानस्यवर्तव्यत्वाभिप्रायेणैवमुक्तमित्यवधेयम् । तृतीयाया अलुग्व्याख्यानपक्षे उपसङ्ख्यानस्य कर्तव्यत्वपर्यन्तं धावनाश्रयणप्रसङ्गात्पक्षान्तरमाह टापं चापीति ॥ वचनादिति । भागुरिवचनादित्यर्थः । कथं तर्हि वाचरब्धमिति विग्रहप्रदर्शनमित्यतो नेदं विग्रहप्रदर्शनं किन्तु तस्यार्थकथनमेवेत्याह तस्येति ॥ उत्तरत्रेति । साङ्केत्यनाम स्यादित्युत्तरत्रेत्यर्थः । अत एव साङ्केतिकं नामैवेति वक्ष्यतीति ध्येयम् ॥ तात्पर्यमिति । वाचारम्भणमित्यस्येति शेषः ॥ नोक्तार्थतेति । चक्षुषेति तृतीयाया इति शेषः ॥ अविवक्षितत्वादिति । तद्विवक्षायामनभिहितत्वाभावेन तदधिकार-विहिततृतीयानुपपत्तिप्रसङ्गादिति भावः ।

### **परिमल**

रामानुजभाष्याद्युक्तमाशङ्क्य निराह न च कृत्यल्युट इति ॥ स्ववचनेति । षष्ठे छान्दोग्यभाष्ये कर्मार्थकल्युडन्तत्वप्रत्याख्यानपरस्ववचनेन वाचाऽऽरब्धत्वमिति कर्मार्थकत्वोक्तेर्विरोधा-च्चेत्यर्थः ॥ तृतीयायाम् अलुगिति । छान्दसोऽलुगिति भावः ॥ टापं चेति । ‘वष्टि भागुरिरल्लोपमवाप्योरूपसर्गयोरि’ति पूर्वार्धगतेन वष्टीति क्रियापदेन भागुरिति कर्तृवाचकपदेन च टापञ्चेति द्वितीयान्तस्यान्वयः ॥ इति वचनादिति । शब्दिकानां वचानादित्यर्थः ॥ उत्तरत्रेति । नामैवेति सम्बध्यत इत्यर्थः ॥ अवयवार्थेति । वाचेति शब्दारम्भणशब्दरूपावयवार्थकथनं त्वित्यर्थः । वैशद्यार्थः = शब्दार्थस्पष्टतार्थमित्यर्थः ॥ नोक्तार्थतेति । चक्षुःप्रातिपदिकेन चक्षुषा पश्यतीति वाक्यस्य न गतार्थतेत्यर्थः ।

### **यादुपत्यम्**

छान्दोग्यभाष्यविरोधं चाह न चारभ्यस्येति ॥ भाव एवेति । आरम्भ एवारम्भणमिति भाव एवेत्यर्थः । नन्वेवं ‘सुपो धातुप्रातिपदिकयोरि’ति सुलोपे वागारम्भणमिति स्यादित्यत आह तृतीयाया इति । छान्दसत्वादिति भावः ॥ उत्तरत्रेति । साङ्गेत्यनामेत्यत्रेत्यर्थः । साङ्केतिकपर्याय इति । रूढतया विवक्षित इति भावः ।

### **श्रीनिवासतीर्थीया**

ल्युडन्त इति । आङ्पूर्वकाद्धातूनामनेकार्थत्वात् । रभिरारम्भण इत्यस्माद्धातोर्ल्युट्प्रत्यये लकारटकारयोर्लोपे ‘युवोरनाकौ’ इति युकारस्य अनादेशे धात्विकारलोपे ‘इदितो नुं धातोः’ इति इदित्वान्नुमागमे रम्भू अनेति स्थिते, नस्य णत्वे च आरम्भणमिति रूपम् ॥ न चेति । आम्भणमिति शब्द आरभ्यस्य वस्तुनो न युज्यते । आरब्धं वस्तु भावव्युत्पन्ना-रम्भणशब्दवाच्यं न भवति अन्यथाऽऽरम्भणशब्दवाच्यत्वे कर्मणि ल्युटः स्वीकारापत्तेरिति छान्तोग्यभाष्योक्तवाक्यस्य भावः । वाचारम्भणमित्येकमेव पदमङ्गीकृत्य बहुव्रीहित्वं चाङ्गीकृत्य, वाचेत्येतत्प्रकारद्वयेन व्याख्याति वाचेत्यादिना । ननु वाचेति तृतीयालोपे बागारम्भणमिति स्यादित्यत उक्तं तृतीयाया इति । अलुक्=लोपाभावः । वाचेत्येतन्न तृतीयान्तं सद् आरम्भणपदेन समस्तमिति । कि त्वाकारान्तं सदेवेत्याशयेनाह टापं चेति ॥ तस्यार्थकथनमिति । ततश्च भावव्युत्पन्नस्य वाचारम्भणशब्दस्य बहुव्रीहितामङ्गीकृत्य व्याख्याने योऽर्थः सम्पन्नस् तत्कथनमात्रमेव, न तु कर्मणि ल्युटमङ्गीकृत्यारम्भणशब्दव्याख्यानपरमित्यर्थः ॥ वैशद्यार्थमिति । सन्ति ह्यन्वर्था अपि संज्ञा इति भावः । उक्तार्थतेति । चक्षुषेति करणत्वार्थकतृतीयायाश्चक्षुःशब्देन गतार्थतेत्यर्थः । तस्यां दशायां चक्षुषा पश्यतीति प्रयोगवेलायां, चक्षुःशब्दावयवार्थस्येत्यर्थः ॥ पर्याय इति । तथा च विकारशब्दसमभिव्याहारदशायां वाचारम्भणशब्दस्य यौगिकत्वं न विवक्षितमित्यर्थः । योगकथनं तु शब्दसाधुत्वाद्याख्यानाय वैशद्यार्थमित्युक्तमेवेति भावः ।

### **वाक्यार्थरत्नमाला**

बहुलमितीति मूलम् । इति सूत्रीयबहुलग्रहणादित्यर्थः । वाचारम्भ-णमित्युक्त इत्युत्तरभाष्यमूलटीकायां तथैवानुवादात् । प्रबलनियामकमन्तरेणेति मूलम् । उक्तभाष्ये मूलटीकायामत्रत्यप्रबलनियामकमन्तरेणेत्यादिवाक्यस्य वाचारब्धमित्यर्थविशेषे प्रबलनियामक-मन्तरेणेत्यादियोजनां सिद्धां कृत्वा तद्वाक्यबलादेवार्थान्तरलाभाभिप्रायेण वाचारम्भणशब्दस्य मिथ्यात्वपरत्वे नियामकस्य प्रमाणविशेषस्य भावेन बहुलग्रहणस्य कर्मणि व्याख्यातुमशक्यत्वादिति टीकायामेव पूर्वमुक्तत्वादनुवादस्य करिष्यमाणत्वाद्वाचारम्भणशब्दस्य वाचारब्धत्वपरत्वे प्रबल-नियामकमन्तरेण वाचारम्भणशब्दगतल्युटः कर्मणि व्याख्यानेऽपि बहुलग्रहणस्य योजयितुमशक्य-त्वादित्यर्थः । अन्यथा परमतेऽपि विचारलब्धत्वसिद्धिप्रसङ्गेनोत्तरमूले ल्युटः कर्मणि विधानाभावाच्चे-त्युक्ताभिप्रायकाश्रुतकल्पनाभिधानायोगप्रसङ्ग इति भावः । अत एव भावेल्युट्पक्षेऽपि कर्मणि ल्युटीवार्थसमत्वेऽपि तदङ्गीकारो युक्त इति ज्ञेयम् ।

बहुलग्रहणस्य कर्मणीत्युत्तरटीकावाक्येऽपि वाचारम्भणशब्दगतल्युटः कर्मणि व्याख्याने बीजतया योजयितुमशक्यत्वादित्येवार्थोऽभिमतः । एतेनेति करणः क्रियत इति नवेति विभाषेति सूत्रीयभाष्यप्रयोगमुपपादयता कैय्यटकृता क्रियत इति करणः बहुलग्रहणात्कर्मणि ल्युडिति प्रतिपादनादन्यत्रापि तत्तट्टीकाकारैस्तथा प्रतिपादनाच्च बहुलग्रहणस्य कर्मणि ल्युडित्यर्थकतया व्याख्याने तस्यैव ज्ञापकतया ज्ञापकाभावोऽसिद्ध इति शङ्का परास्ता । सूत्रस्य अष्टबहुलग्रहणस्य कर्मणि ल्युट्साधकत्वे कैय्यटादिव्याख्यातभाष्यप्रयोगादेर्ज्ञापकत्वेऽपि तद्ज्ञापकबलेन तथाविधस्थल एव ल्युट् कर्मण्यपि व्याख्यातुं युक्तः । यत्र तच्छब्दस्य तदर्थकता प्रमाणविशेषसिद्धा स्यात् । तत्सिद्धो हि तदन्यथानुपपत्या तदुपपादकत्वेन बहुलग्रहणं तत्रापि प्रवर्तत एव । न च प्रकृते वाचारम्भणस्य तदारब्धत्वपरत्वे प्रमाणविशेषोऽस्ति । अतस्तदुपपत्तये कर्मणि ल्युटो व्याख्यानस्याकर्त्त-व्यत्वात्तद्य्वाख्याने मूलतयोक्तभाष्यादिप्रयोगे रूपज्ञापकाप्रवृत्तेरित्याशयस्य सूचितत्वादित्यवधेयम् । कृत्यल्पुट इति सूत्रारम्भसामर्थ्या कर्मणि ल्युडिति प्रकारो रमाया रमणमित्यादिस्थलगतरमत इति रमण इत्यादिरूपेण कर्तरि ल्युट्मुपपादयतष्टीकाकृतः संमतमेव परं तु प्रदीपविवरणादिगतप्रकारानु-सारिमूलमनुसृत्य टीकाऽपि प्रवृत्तेति न दोषः ।

स्ववचनस्थलविशेषाप्रतीतेराह । छान्दोग्यभाष्यस्थेति । एतद्वचनेत्यस्य न चारभ्यास्यारम्भणमिति युज्यते शब्द इति स्ववचनेत्येतावानर्थः । भाव एवेति । न चैतत्परपक्षेऽपि समानमिति वाच्यम् । अस्मिन्नपि पक्षे मिथ्यात्वस्यालाभादित्युत्तरमूलानुसारेण परेण तथाऽङ्गीकारस्य व्यर्थत्वात् केवलपदप्रक्षेपेण योजनां कुर्वताम् आरम्भणपदेन व्यवहारस्यैव स्वीकार्यत्वाच्चेत्यत्र तात्पर्यात् । लाभ इति वाचा आरम्भ इत्येव प्राप्तेरित्याशयः । इमे वाचा आरम्भणमितीमे इत्यर्थः । उक्तार्थलाभ इतीत्यनन्तरं भावेनेति पाठः । तथा पाठाभावस्थले शेषः पूरणीयः । समासमेवेति । बहुव्रीहिसमासार्थाव-बोधकवाक्यरूपविग्रहप्रदर्शनेन बहुव्रीहिसमासत्वं च सूचयतीत्यर्थः । इति वा बहुव्रीहिरित्युत्तरमूलानु-सारेण साम्मुग्धेन समासमित्युक्तमिति ज्ञेयम् । आरम्भणशब्दयोग इति । ल्युटः कृत्प्रत्ययत्वादिति भावः । करणत्वेनेति । उत्पादनं प्रतीति पूरणीयम् । तदा सुप इति । समासे सति कृतद्धितसमासाश्चेत्यनेन प्रातिपदिकसंज्ञायां सुपो धात्विति सूत्रेण प्रातिपदिकावयवाच्चेति तृतीयाख्यासुपो लोपे सतीत्यर्थः । तृतीयाश्रवणं च युक्तमिति पाठः । उपसंख्यानस्येति । वैयाकरणैस्तदाश्रयणादिति भावः । इवेत्यनन्तरं वाचारम्भणमिति प्रयोगसंरक्षणायेति शेषः । धावनेति । सत्युपायान्तरे तत्पर्यन्तं धावनेन किं कृत्यमित्याशयः । पक्षान्तरमिति । वाचा आरब्धत्वलाभानुगुणम् उपसंख्यानकल्पनाशून्यं बहुव्रीहिसमासरूपं पक्षान्तरमित्यर्थः । वष्टिभागुरिर-ल्लोपमिति पूर्वार्धोक्तिमभिप्रेत्याह । भागुरीति । इति वेति मूलम् । इति वा विग्रहपूर्वको बहुव्रीहिरित्यर्थः । कथं तर्हीति । पूर्वोक्तसमासद्वयपक्षेऽपीत्यर्थः । विग्रहेत्यनेनार्थकथनेनेति मूलव्यावर्त्यमुक्तम् । वाचारब्धमित्यस्य वाचारम्भणशब्दे प्राप्तं यत्पूर्वोक्तं विग्रहद्वयं तदनुवादत्वादिति भावः । अर्थकथनमिति । बहुव्रीहिसमासलब्धार्थकथनमित्यर्थः । पश्यतीतीत्यत्रेतीत्यस्येत्यत्रेत्यर्थं सिद्धवत्कृत्योक्तार्थता चक्षुषेत्यत्रत्यचक्षुःशब्दस्येति प्रतीतिवारणायानुगुणं शेषं पूरयति । चक्षुषेतीति । अनभिहितत्वेति । चष्ट इत्येव तच्चक्षुरित्यानन्दमयाधिकरणीयभाष्यमूलोक्तप्रकारेण करणे प्रत्ययेनाभिहितत्वादिति भावः । तदधिकारेति । कर्तृकरणयोस्तृतीयेत्यत्राप्यनभिहिते इत्येतत्सूत्र-स्याधिकारादिति भावः ।

------------------------------------------------------------------------

विकृतं बहु

**विकृतं बहु**

### **सुधा**

विकारशब्दार्थमाह विकृतमिति ।

## **अनुव्याख्यानम्**

*** विकृतं बहु ॥***

अनेन विक्रियत इति विकार इति कर्मणि घञित्युक्तं भवति । विकृतत्वोपपादकमर्थान्तरं चाह बह्विति । विविधः कारः प्रकारो विकारः । प्रकारप्रकारिणोरभेदाद्वह्वित्युक्तम् । बहुविधमित्यर्थः ।

नामधेयं मृत्तिकेत्येव सत्यमित्यस्यार्थमाह नित्यं त्विति ।

**अनुव्याख्यानम्**

***नित्यं तु नामधेयं यन्मृत्तिकेत्यादि वैदिकम् ॥***

सत्यशब्दार्थो नित्यमिति । तुशब्दोऽवधारणे । आदिशब्देन लोहमण्यादेर्ग्रहणम् । यन्मृत्ति-केत्यादि संस्कृतं नामधेयम् । तदेव नित्यमिति सम्बन्धः । वैदिकमिति तदुपपादनम् ।

### **शेषवाक्यार्थचन्द्रिका**

कर्मणीति । ‘अकर्तरि च कारके संज्ञायामि’ति तत्स्मरणादिति भावः । विकृतमित्यनेनैव विकारशब्दस्य व्याख्यानाद्वह्वित्यर्थकम् । न चेदं तस्यार्थान्तरकथनम् । तत्कथनस्य प्रकृतानुपयुक्तत्वादित्यत आह विकृतत्वोपपादकमिति । उपपादकत्वप्रकारश्चोत्तरत्र आकरे एव स्पष्टः । बह्वित्यस्य विकारशब्दार्थान्तराभिधायकत्वं दर्शयितुं विकारशब्दार्थमाह विविध इति । नन्वेवं साङ्केतिकनामगतप्रकाराणामनेकत्वस्य विकारशब्दार्थत्वप्राप्त्या भाष्येऽपि प्रकाराणामेव बहुत्वं वक्तव्यम् । तत्कथं बह्विति नाम्नो बहुत्वाभिधानमित्यत आह प्रकारेति । लोहमण्यादेरित्यादिपदेन नखनिकृन्तनग्रहणम् । तथाऽपि भाष्ये वैदिकत्वाभिधानमनर्थकम् । ‘नित्यं तु नामधेयं यन्मृत्तिकेत्यादी’त्येतावतैव नामधेयं मृत्तिकेत्येव सत्यमित्यस्यार्थोक्तेरित्यतो नेदं तद्य्वाख्यानमपि तु सत्यपदोक्तनित्यत्वोपपादकहेत्वभिधानमेवेत्याह वैदिकमितीति ।

### **परिमल**

कर्मणि घञिति । ‘अकर्तरि च कारके संज्ञायामि’त्यनेनेति भावः । अर्थान्तरं चेति । विक्रियत इति कर्मणि घञन्तत्वेन प्राप्तार्थादर्थान्तरं चेत्यर्थः । नन्वेवं बहुत्वस्य प्रकारविशेषण-त्वाद्बहुप्रकारमिति वक्तव्ये विकृतं बह्विति कथं विकृतविशेषणत्वेनोक्तिरित्यत आह प्रकारेति ।

### **श्रीनिवासतीर्थीया**

कर्मणीति । तथा च विपूर्वात् कृञ् करणेऽस्माद् घञ्प्रत्यये, ऋवर्णस्याकाररूपे गुणे कृते, तस्य च रपरत्वे, घकारञकारयोर्लोपे, अकारमात्रे उर्वरिते सति, ञित्वादादिवृद्धौ, प्रत्ययाकारे च मिलिते, सति, विकारेति रूपम् । साङ्केत्यनामधेयस्य विविधप्रकार-वत्त्वेन प्रकारत्वं कथमत आह अभेदादिति । तथा च यतो बहुविधमतो विकृतमिति बहुत्वं विकृतत्वोपपादकं ज्ञेयम् ।

### **वाक्यार्थरत्नमाला**

उत्तरत्रेति । योजनाप्रदनर्शनस्थलीय कुतः बहुविधत्वादित्यादिनेति शेषः । कथं बह्वितीति । विकृतं बह्विति सामानाधिकरण्येन नाम्नो बहुत्वप्राप्तेरिति भावः ।

------------------------------------------------------------------------

विकृतं बहु

**विकृतं बहु**

### **सुधा**

ततश्चैवं योजना । वाचारंभणं साङ्केतिकं नामधेयं विकार उत्पत्तिमत् । तत एवानित्यम् । कुतः बहुविधत्वात् । पुरुषेच्छानुसारेणानेक(विध)प्रकारत्वात् । मृत्तिकेत्यादि नामधेयं वैदिकत्वान्नित्यमनादि चेति । न च वाचारंभणं विकार इति लिङ्गवैषम्यदोषः । नामधेयविकारशब्दयोर्नियतलिङ्गत्वात् । वाचारंभणशब्दस्य च नामधेयविशेषणत्वात् । विशेषणानां च विशेष्यनिध्नत्वात् । अत एव साङ्केत्यमित्येव वक्तव्ये साङ्केत्यनामेत्यवोचत् । यदा तु वाचा यस्यारंभणं तन्नामधेयं विकारो जनिमदिति; वाचा नाम्नामारंभणं विविधाकारः, आकारा-कारिणोरभेदात् । विकारित्वादुत्पत्तिविनाशवदिति यावदिति वा ग्रन्थान्तरोक्ता योजना; तदा(तु) लिङ्गव्यत्यासशङ्कैव नास्तीति ।

### **शेषवाक्यार्थचन्द्रिका**

ननु विकारशब्दार्थभूतस्य बहुविधत्वस्य वैदिकनामसाधारणत्वात्कथं तदर्थभूतविकृतत्वोपपादकत्वं, कथं च वैदिकत्वस्य सत्यशब्दार्थभूतनित्यत्वोपपादकत्वमित्यतस्तदुभयं प्रदर्शयन्नेव समग्रवाक्ययोजनां दर्शयति ततश्चेति ॥ तत एवेति । उत्पत्तिमत्त्वादेवेत्यर्थः । उत्पत्तिमतो भावस्य विनाशित्वनियमादिति भावः । स्यादेवमुत्पत्तिमत्त्वेन विनाशित्वसिद्धिर्यद्युत्पत्तिमत्त्वमेव सिद्धं स्यात् । न चैतदस्ति । साधकाभावादित्याक्षिपति कुत इति । तदुत्तरत्वेन विकारशब्दार्थान्तरं हेतुतया योजयति बह्विति । वैदिकनामसाधारणत्वान्न तस्य तत्साधकत्वमित्यतो नात्रानेकप्रकारत्वमात्रं तद्विवक्षितं येन वैदिकनामसाधारण्यं स्यात् । किन्तु पुरुषेच्छानुसारेणानेकप्रकारत्वमेव । तच्च न वैदिकनामसाधारणमिति नोक्तानुपपत्तिरित्याशयेनाह पुरुषेच्छेति ॥ अनादि चेति । अत्रापि तत एवेति वर्तते । नित्यत्वादेवानादित्वं वैदिकनाम्न इत्यर्थः । नित्यभावस्यानादित्वनियमादिति भावः । भाष्ये साङ्केत्यमित्येतावता वाचारम्भणशब्दतात्पर्यार्थनिरूपणान्नामग्रहणानर्थक्यमित्यतो लिङ्गवैषम्यदोष-शङ्कानिरासार्थत्वान्नानर्थक्यमित्याशयेन नामग्रहणव्यावर्त्यतया लिङ्गवैषम्यदोषशङ्कामुत्थापयति न चेति ॥ इतीति । इति योजनायामित्यर्थः । वाचारम्भणमित्यस्य नपुंसकलिङ्गत्वाद्विकार इत्यस्य च पुल्लिङ्गतया भिन्नलिङ्गत्वादिति भावः । स्यादेतदेवं यदि वाचारम्भणं विकार इति योजनाऽत्र विवक्षिता स्यात् । न चैवम् । किंन्नाम वाचारम्भणं नामधेयं विकार इत्येव । तथा च वाचारम्भणनामधेयशब्दयोर्नपुंसकलिङ्गतया समानलिङ्गत्वान्न वैषम्यदोष इत्याशयेन समाधत्ते वाचारम्भणशब्दस्येति । नन्वेवं वाचारम्भणशब्दस्य नामधेयविशेषणतया लिङ्गवैषम्यदोषाभावेऽपि, नामधेयं विकारः, इति योजनायां तद्दोषतादवस्थ्यमित्यत उक्तं नामधेयविकारशब्दयोरिति । तथा चोद्देश्यलिङ्गत्वं न विधेयस्य सार्वत्रिकं, किन्त्वनियतलिङ्गविषयकमेव । विकारशब्दस्य च नियतलिङ्गत्वान्नोद्देश्यलिङ्गत्वमिति भावः ॥ वाचा यस्येति । यद्यपि वाचा नाम्नामिति द्वितीययोजनैवात्यत्र दृश्यते न त्वियम् । तथाऽपि ‘अतोऽन्यन्नामधेयं तु वाचारम्भणहेतुतः । साङ्गवैत्येन विकारः स्यात्’ इति छान्दोग्यभाष्योदाहृतप्रमाणानुसारेण इयमपि योजना तत्ताभिप्रेतेति युक्तमस्याः समाश्रयणेन लिङ्गवैषम्य दोषपरिहरणमिति ध्येयम् ॥ तदा लिङ्गव्यत्यासशङ्गैवेति । आद्ययोजनायामारम्भणशब्दस्य नामधेयविशेषणतया विकारविशेषणत्वाभावाद् द्वितीययोजनायां वेदाः प्रमाणमितिवदुद्देश्यविधेयभावस्य विवक्षितत्वात्पक्षद्वयेऽपि बहुव्रीहित्वाभावेनारम्भणशब्दस्य भावे ल्युडन्तस्य नियतलिङ्गत्वेन विशेष्यलिङ्गतानियमाभावाच्च न लिङ्गव्यत्यासदोषावकाश इति भावः ।

### **परिमल**

निष्कृ(ष्य)ष्टश्रुत्यर्थमाह ततश्चैवं योजनेति । बहुव्रीहिभूतस्य वाचारम्भणशब्दस्य विकारविशेषणत्वं मत्वा नपुंसकत्वायोगं शङ्कते न च वाचेति ॥ निघ्नत्वादिति । अधीनत्वादित्यर्थः । ‘अधीनो निध्न आयत्त’ इत्युक्तेः । ‘अतोऽन्यनामधेयं तु वाचारम्भणहेतुतः । सांकेत्येन विकारः स्यात्’ इति छान्दोग्यभाष्योक्तं प्रमाणं हृदि कृत्वाह वाचा यस्येत्यादि । तत्त्वनिर्णयछान्दोग्यभाष्य-बृहदारण्यकभाष्येषूक्तमाह वाचा नाम्नामित्यादि । लिङ्गव्यत्यासशङ्कैव नेति । पक्षद्वयेऽप्यबहुव्रीहित्वेन भावार्थल्युडन्ततया नित्यनपुंसकत्वादिति भावः ।

### **यादुपत्यम्**

लिङ्गवैषम्यदोष इति । विशेष्यस्य विकारशब्दस्य पुल्लिङ्गत्वात्तद्विशेषणे बहुव्रीहिरूपे वाचारम्भणशब्देऽपि पुल्लिङ्गतैव युक्तेति भावः । ननु वाचारम्भणशब्दस्य नामधेयविशेषणत्वेन लिङ्गवैषम्यदोषाभावेऽपि नामधेयं विकार इति योजनायां तद्दोषतादवस्थ्यमित्यत उक्तम् । नामधेयविकारशब्दयोरिति । तथा चोद्देश्यलिङ्गित्वं विधेयस्यानियतलिङ्गविषयमिति भावः ॥ वाचा यस्येति । यद्यपि वाचा नाम्नामिति वक्ष्यमाणयोजनैव तत्त्वनिर्णये छान्दोग्यभाष्ये, बृहद्भाष्ये च दृश्यते न त्वियम् । तथापि ‘अतोऽन्यनामधेयं तु वाचारम्भणहेतुतः । साङ्केत्येन विकारः स्यादि’ति छान्दोग्यभाष्योदाहृतप्रमाणसूचितेयं योजनेति द्रष्टव्यम् ॥ तदा तु लिङ्गव्यत्यासेति । आद्ययोजनायामारम्भणशब्दस्य विकाराविशेषणत्वात् । द्वितीययोजनायां ‘वेदाः प्रमाणमि’तिवदुद्देश्य-विधेयभावस्य विवक्षितत्वात् । उभयत्रापि बहुव्रीहित्वाभावेनारम्भणशब्दस्य भावे ल्युडन्तम्य नियतलिङ्कत्वाच्च न लिङ्गव्यत्यासशङ्काऽवकाश इत्यर्थः ।

### **श्रीनिवासतीर्थीया**

लिङ्गेति । वाचारम्भणशब्दस्य बहुव्रीहित्वाद्वहुव्रीह्यन्तस्य विशेष्यनिघ्नत्वा-द्विशेष्यभूतविकारशब्दस्य पुल्लिङ्गत्वात्तद्विशेषणीभूते वाचारम्भणशब्दे पुल्लिङ्गतैव स्यादिति भावः ॥ विशेष्यनिघ्नत्वादिति । निघ्न = अधीनः । ‘अधीनो निघ्न आयत्तः’ इत्यमरः । तथा च वाचारम्भणशब्दस्य नामधेयविशेषणत्वेन विकारविशेषणत्वाभावात्तस्य च नपुंसकलिङ्गत्वात्तदनुसारेण वाचारम्भणशब्दे नपुंसकता युक्तेति ध्येयम् ॥ अत एवेति । साङ्केत्यापरपर्यायवाचारम्भणशब्दस्य नामधेयविशेषणत्वप्रदर्शनार्थमेवेत्यर्थः । यदा त्विति । पक्षद्वयेऽपि वाचारम्भणमिति भिन्नमेव पदं, न नामधेयविशेषणम् । तर्हि वाचा वागिन्द्रियेणारम्भणमुत्पादतं कस्येति शङ्का स्यात्तदर्थं यस्य नाम्न इत्य व्याहृतम् । ननु वाचाम्भणं यस्य तन्नामधेयमित्युक्त्या जनिमत्त्वस्य प्राप्तत्वाद् व्रिकारेण पौनरुक्त्यमिति शङ्का स्यादेव इति चेन्न । वाचा आरम्भणं यस्य तन्नामधेयमित्यस्य साङ्केतिकं नामेति पूर्ववदर्थकरणात् । पूर्वयोजनाया भेदस्तु भिन्नपदत्वमङ्गीकृत्येवेति ध्येयम् । यद्वा विकारो जनिमत् । कुतः । यतो वागिन्द्रियेणोत्पद्यत इति सामान्यविशेषभावेनापौनरुक्त््यं ध्येयम् ॥ वाचा नाम्नामिति । मृत्तिकेति नामधेयं सत्यमिति नामधेयपदस्योत्तरत्रैवान्वयः । अत्रापि भिन्नमेव पदम्, वाचा आरम्भणमुत्पादनं केषामिति शङ्कायां नाम्नामित्यध्याहृतम् । उत्पादस्य विविधाकारवत्त्वेन विविधाकारत्वं कथमित्यतोऽभेदादित्युक्तम् । आकारेत्यारभ्य यावदित्यन्तं विक्रियमाण इति छान्दोग्यभाष्योक्तविवरणरूपम् । ततश्च वाचा वागिन्द्रियेण नाम्नामारम्भणमुत्पादनं विविधप्रकार इति योजना ॥ शङ्कैव नास्तीति । पूर्वं वाचारम्भणशब्दस्य भावे ल्युडन्तत्वेऽपि समस्तपदत्वं बहुव्रीहित्वं चाङ्गीकृतमिति लिङ्गव्यत्यासशङ्काऽभूत् । ग्रन्थान्तरोक्तयोजनाद्वये तु वाचा आरम्भणमिति पदद्वयाङ्गीकारेण समासस्यैवाभावेन बहुव्रीहित्वस्यैवाभावाद्भावे ल्युडन्तस्य नियतनपुंसकत्वाच्च लिङ्गव्यत्यासशङ्कैव नास्तीति द्रष्टव्यम् ।

उभयोर्नियतलिङ्गत्वकथनस्य प्रकृते उपयोगाभावं मन्वानः विकारशब्दांशे तदुपयोगाभिप्रायं दर्शयन्नियतलिङ्गत्वसाध्यं प्रमेयं च दर्शयति । तथाचेति । नियतलिङ्गत्वादिति । तथाच तच्छब्दस्य पुल्लिङ्गत्वेऽपि नानुपपत्तिरिति हृदयम् । नत्वियमिति । वाचा यस्येत्यादिका जनिमदितीत्यन्ता प्रथमयोजनेत्यर्थः । छान्दोग्येत्यनेन मूलस्थग्रन्थान्तरपदं व्याख्यातं भवति । प्रमाणेति । तथाचाद्याप्रमाणसूचिता द्वितीया स्वमुखोक्ता । भाष्येऽपि प्रमाणोदाहरणं योजनान्तरसूचनायैवेति न दोष इत्युक्तं भवति । दोषपरिहरणमिति । दोषस्यानवकाशेन परिहरणमित्यर्थः । विकारपदस्य प्रकृतबहुविधत्वार्थत्वं सिद्धं कृत्वा विकार इत्येवोक्तं मूले । आकाराकारिणोरिति द्वितीययोजनास्थमुपपादनमत्रापि योज्यम् । पूर्वयोजनायां यस्येत्यध्याहृत्यनामधेय विशेषताश्रयणेनैतत्समानाधिकरण्यमुपपाद्यम् । विकारपदेन नामधेय पदस्य सामानाधिकरण्यं तु विधिप्रकारवत्त्वार्थकत्वेन युक्तम् । द्वितीययोजना तु वाचेति भिन्नपदमङ्गीकृत्य नामधेयपदमहिम्ना नाम्नामिति पदलाभमङ्गीकृत्यारम्भणपदेन क्रियैव गृहीता । विकारपदस्य च पूर्वोक्त एवार्थ इति भेदो ज्ञेयः । पक्षद्वयेऽपीति । यस्येत्यध्याहारे वा नाम्नामारम्भणमिति योजनायां वेत्यर्थः । बहुव्रीहेर्विशेष्यलिङ्गत्वनियमेऽपीति शेषः ।

### **वाक्यार्थरत्नमाला**

अर्थान्तरमिति । बह्वित्यनेनोक्तमर्थान्तरमित्यर्थः । न तस्येत्यत्र तस्येत्यस्य बहुविधत्वस्येत्यर्थः । नित्यभावस्येत्यत्र ध्वंसव्यावर्त्यर्थं भावपदम् । नामधेयेति वाक्यानन्तरं वाचारम्भणेति वाक्यस्य सत्त्वेऽपि पूर्ववाक्यार्थस्याकांक्षानुसारेण पश्चादेव वक्तव्यत्त्वमित्याशयेनोत्तर-वाक्यमेव प्रथमतो लिङ्गवैषम्यदोषशङ्कानिरासकतयाऽवतारयति । स्यादेतदेवमिति । न चोक्तयोज-नायामपि लिङ्गवैषम्यदोषावकाशोऽस्ति । सहि वाचारम्भणं नामधेयमित्येतदंशे वा नामधेयं विकार इत्यंशे वेति विकल्पमभिप्रेत्याद्ये तावत्स दोषो नायातीत्येतदर्थकतया वाचारम्भणशब्दस्य चेति वाक्यं योजयति । तथा च वाचारम्भणेति । नामधेयं विकार इत्येतदंशे लिङ्गवैषम्यदोष इति द्वयमुत्थाप्य तत्रापि स दोषो नास्तीत्यर्थकतया नामधेयेत्याद्यवाक्यं योजयति । नन्वेवमित्यादिना । तद्दोषेति । नामधेयशब्दस्य नपुंसकलिङ्गत्वाद्विकारशब्दस्य पुल्लिङ्गत्वाद्विधेयस्य चोद्देश्यलिङ्गत्वनियमाल्लिङ्गवैषम्य-रूपदोषतादवस्थ्यमित्यर्थः । वेदाः प्रमाणमितिवदुद्देश्यविधेयभावव्यत्यासपक्षस्तूत्तरत्र समाधानतया वक्ष्यत इत्यदोषः । यद्वाचारम्भणं स विकार इति योजनायामपि उद्दिश्यमानं प्रति निर्दिश्यमानयोरैक्य-मापादयंति सर्वनामानि क्रमेण तल्लिङ्गभांजि भवन्तीत्यादेर्जिज्ञासाधिकरणीयब्रह्मशब्दार्थः स एवैतन्मूलटीकायामुक्तत्वादनुसारेणात्र समाधानयोजना कार्याऽस्ति ।

------------------------------------------------------------------------

प्राधान्यात्तत्परिज्ञानात्प्राकृताज्ञोऽपि पूरुषः

**प्राधान्यात्तत्परिज्ञानात्प्राकृताज्ञोऽपि पूरुषः**

### **सुधा**

ननु च साङ्केतिकनाम्नामुत्पत्तिविनाशवत्त्वं संस्कृतनाम्नामनादिनित्यत्वं किमर्थ-मत्रोच्यते । परमप्रकृते ब्रह्मविज्ञानेन सर्वविज्ञानेऽवान्तरप्रकृतेऽस्माकमिव दृष्टान्ते (वो)चोपयोगा-भावात् । अतोऽसङ्गतत्वान्नायं श्रुत्यर्थ इति । मैवम् । यद्यपि परस्येव नेदं दृष्टान्तोपपादकम् । तथापि ब्रह्मज्ञानेन सर्वविज्ञाने दृष्टान्तान्तरतयोपयोक्ष्यते । यथा तेन तद्विज्ञातं स्यादिति, प्रकृतानुवृत्तेरि-त्याशयवानाह प्राधान्यादिति ।

## **अनुव्याख्यानम्**

***प्राधान्यात्तत्परिज्ञानात्प्राकृताज्ञोऽपि पूरुषः ॥***

***विद्वानित्युच्यते सद्भिरेवं नित्यपरात्मवित् ॥***

इदमुक्तं भवति । कृतकत्वादनित्यत्वाच्च परापेक्षत्वेन साङ्केतिकं नामाप्रधानम् । अनादिनित्यत्वात्परानपेक्षत्वेन संस्कृतं प्रधानम् । तत्र यथा प्राधान्यात्संस्कृतज्ञानमात्रेण साङ्केतिकं ज्ञातं भवति । तज्ज्ञानेन यत्फलं विद्वद्य्ववहारगोचरत्वादिकं तद्भवतीति यावत् । एवमनित्य-त्वादिनाऽप्रधानस्य देवताकर्मादिमिश्रस्य सकलस्यापि जगतो ज्ञानेन यत्फलं तत्समस्तमपि नित्यत्वादिना प्रधानस्य परमात्मनो ज्ञानाल्लभ्यते । तत्फलेऽन्तर्भवतीति । अत्र प्राकृताज्ञोऽपीत्यनेन फलापेक्षयेदमिति सूचितं (भवति) । एवं तर्ह्येकविज्ञानेन सर्वविज्ञानममुख्यं स्यादिति चेत् । सत्यम् । न हि परेणापि तन्मुख्यं व्याख्यातुं शक्यम् । । तथा सति दृष्टमृदः पुरुषस्य घटशरावादि-संस्थानविशेषादिजिज्ञासाऽभावप्रसङ्गात् । पामरा न हि विद्वानिति वदन्ति, अतः सद्भिरित्युक्तम् । एवं नित्यपरात्मविदिति वाक्यस्योक्तानुसारेण शेषो ज्ञातव्यः ।

### **शेषवाक्यार्थचन्द्रिका**

ननु प्राधान्यादित्युत्तरभाष्यमनर्थकमित्यतः स्वाभिहितस्य वाचारम्भणश्रुत्यर्थस्य प्रकृतसङ्गतिप्रदर्शनेन श्रुत्यर्थसमर्थनार्थत्वान्नानर्थक्यमित्याशयेन स्वाभिहिते श्रुत्यर्थेऽसङ्गतिशङ्कामुत्थापयति नन्विति । साङ्केतिकनामादेरुत्पत्त्यादिप्रतिपादनस्योपयोगो भवन् । किं परमप्रकृते वाऽवान्तरप्रकृते वेति विकल्पं मनसि निधाय पक्षद्वयं प्रत्याह परमप्रकृत इति । अवान्तरप्रकृते दृष्टान्तेऽस्माकं तदुपपादकतया यथाऽस्त्युपयोगो न तथा भवन्मत इति योजना । परमप्रकृते ब्रह्मविज्ञानेन सर्वविज्ञान एव दृष्टान्ततयोपयोगान्नासङ्गतिः । एतावान्परं विशेषः । परमतेऽवान्तरप्रकृते दृष्टान्ते उपयोगोऽस्माकं तु परमप्रकृत एवेति नानुपपत्तिरित्याशयेनाह मैवमिति । ननु ‘यथा सोम्यैकेन मृत्पिण्डेने’त्यादिनैवान्यज्ञानेनान्यज्ञानं भवतीत्यर्थाभिधायिना ब्रह्मज्ञानेन सर्वज्ञानासंभवशङ्कायाः परिहारान्न दृष्टान्ततया तत्रास्योपयोग इत्यतो दृष्टान्तान्तरतयेत्युक्तम् । ननु यथेत्यादिदृष्टान्तत्व-गमकपदसन्दर्भबलात्पूर्वस्य दृष्टान्ततया रमप्रकृते ब्रह्मज्ञानेन सर्वविज्ञाने उपयोगसम्भवेऽपि वाचारम्भणवाक्यस्य दृष्टान्तावगमकपदसन्दर्भबलहीनस्य न तत्र दृष्टान्ततयोपयोगो युक्त इत्यतस्त-नूर्वर्षिष्ठेत्यादिवत्प्रकृतस्य यथा सोम्येत्यादेरनुषङ्गाद्युक्तमस्यापि दृष्टान्तगमकत्वमित्याशयेनाह यथेत्यादि । ननु संस्कृतज्ञानेन साङ्केतिकज्ञानस्य मुख्यस्यैव व्याख्यातुं शक्यत्वात्तज्ज्ञानेन यत्फलं तत्संस्कृतज्ञानेन भवतीत्युपचरिततया तद्य्वाख्याने न किमपि निमित्तमित्यतः प्राकृताज्ञ इत्यनेन साङ्केतिकाज्ञस्य स्पष्टमभिहितत्वेन मुख्यस्य तज्ज्ञानस्यानुपपत्तेस्तथा व्याख्यानमावश्यकमेवेत्याह अत्रेति । नन्वेकविज्ञानेन सर्वविज्ञाने मुख्ये संभवत्यमुख्यतदाश्रयणं दोष इत्याशङ्कते एवमिति । मुख्यत्वे बाधकसद्भावाद्युक्तं तदाश्रयणमित्याशयेन न च मृन्मात्रविज्ञानाद्धटशरावादिसंस्थाविशेषा विज्ञाता भवन्ति मुख्यतः, तथा सति दृष्टमृदः पुरुषस्य घटशरावादिजिज्ञासा न स्यादिति बृहद्भाष्यं मनसि निधायाह न हीति ॥ जिज्ञासाऽभावप्रसङ्गादिति । ज्ञाते जिज्ञासाविरहादिति भावः ॥ उक्तानुसारेणेति । एवं नित्यपरात्मविदित्यनन्तरं देवताकर्मादिसकलजगदज्ञोऽपि स्वर्गादिफलभागि-त्युच्यते सद्भिरिति शेषो ज्ञातव्य इत्यर्थः ।

### **परिमल**

अस्माकमिवेति । औतवादिनामिवेत्यर्थः । व्यक्तमेतद्यतो वाचारम्भणमित्यादि-पूर्वग्रन्थे । ननु, यथा सोम्य संस्कृतेन विज्ञातेन सर्वं साङ्केतिकं विज्ञातं स्यादिति दृष्टान्तत्वद्योतक-पदानामभावात्कथं दृष्टान्तान्तरतयोपयुज्यत इत्यत आह यथेति ॥ प्रकृतेति । प्रकरणप्राप्तेत्यर्थः ॥ फलापेक्षयेदमितीति । संस्कृतज्ञानेन साङ्केतिकं ज्ञातं भवतीत्येतदित्यर्थः । यद्वा प्रधानज्ञानादप्रधानं ज्ञातं भवतीत्येतदित्यर्थः ॥ उक्तानुसारेण शेषो ज्ञातव्य इति । अप्रधानदेवताकर्माद्यज्ञोऽपि तत्तज्ज्ञानफलं समस्तं लभत इति शेषो ध्येय इत्यर्थः ।

### **यादुपत्यम्**

फलापेक्षयेति । अन्यथा साङ्गेतिकं ज्ञातं भवतीति वचनापर्यवसानादिति भावः ॥ सूचितमिति । उपपादितमित्यर्थः ॥ उक्तानुसारेणेति । ‘एवं नित्यपरात्मविदि’त्यनन्तर-मप्रधानदेवताकर्माद्यज्ञोऽपि स्वर्गादिफलभाकित्युच्यते सद्भिरिति शेषो ज्ञातव्य इत्यर्थः ।

### **श्रीनिवासतीर्थीया**

ननु दृष्टान्तान्तरज्ञापकं नास्तीति चेत्तत्राह यथा तेनेति ॥ परेति । कारणेत्यर्थः । तज्ज्ञानेन साङ्केतिकज्ञानेन । ननु साङ्केतिकं ज्ञातफलकं भवतीति फलपर्यन्तं कस्माद्य्वाख्यायते । मूले ज्ञापकाभावादित्यत आह अत्रेति । तथा च संस्कृतनामपरिज्ञानमात्रेणायं विद्वानित्युच्यत इत्युक्तौ कथं विद्वान् भविष्यति प्राकृतभाषाऽपरिज्ञानादित्यतः प्राकृताज्ञोऽपीत्युक्तम् । तथाऽपि कथम् । विद्वानित्युच्यते । प्राकृतभाषाज्ञानाभावेऽप्ययं विद्वादित्युच्यत एव । प्राकृतभाषा-परिज्ञानेन यत्फलं विद्वद्य्ववहारगोचरत्वादिकं तस्यानेनैव लाभादिति सूचितमिति भावः । अमुख्यं फलापेक्षया व्याख्यानादिति भावः ।

### **वाक्यार्थरत्नमाला**

सांकेतिकनामादेरित्यादिपदेन संस्कृतनामपरिग्रहः । उत्पत्यादीत्यादिपदेन विनाऽस्यैव संस्कृतनाम्नादिनित्यत्वपरिग्रहः । पक्षद्वयमिति । पक्षद्वयमपीत्यर्थः । परमप्रकृते ब्रह्मविज्ञानेन सर्वविज्ञाने उपयोगाभावादिति योजनायाः स्पष्टत्वात्तामनुपदृश्यावान्तरप्रकृते दृष्टान्ते अस्माकमिवेति सम्बन्धं दर्शयन् व्यतिरेकदृष्टान्तोऽयमित्याह । अवान्तरेति । परमेति । अनेन तथाऽपीत्यनन्तरं शङ्कानुसारेणानुवादत्वं घटितं भवति । अस्माकमिवेत्युक्तमप्रयोजकतया दर्शितमेता-वानित्यादिना । इत्यादिनैवेति । इत्यादिदृष्टान्तत्रयप्रतिपादकवाक्यजातेनेत्यर्थः । मृत्पिण्डादिज्ञानेन मृन्मयादिज्ञानस्य सङ्ग्रहायान्येति सामान्येनोक्तम् । अन्यज्ञानेनान्यज्ञाने दृष्टान्तप्रतिपादनमुखेति यावत् । असम्भवेनेत्यनेन दृष्टान्तकथनमसम्भवशङ्कावारणायेति ध्वनितं भवति । एकविज्ञानेन सर्वविज्ञानेति न्यायामृतानुसारेणोक्तम् । तनूर्वर्षिष्ठेत्यादिवदिति । यथाहि यातेऽग्ने याशया तनूर्वर्षिष्ठागं करेष्ठोग्रं वाचो अपावधीं स्वाहा याते अग्ने हराशया यातेऽग्निरजाशयेति वाक्ये याते अग्नेयाशयेत्यस्य तनूर्वर्षिष्ठेत्यादि शेषयुक्तस्य सम्पूर्णत्वेऽपि यातेऽग्ने हराशयेत्यादिद्वयस्य शेषाभावेनापूर्णत्वमित्याशङ्कायां प्रथमवाक्य-शेषभूतस्यैव तनूर्वर्षिष्टेत्यादेर्यातेऽग्नेहरेत्याद्युत्तरवाक्यद्वयशेषताया अभ्युपगमान्नापूर्णत्वं यथाचैत्तथाधि-करणे निरूपितम् । तथा हि । न्यायामृतटीकानुसारेण लेख्यमस्ति । तथा च तदधिकरणोक्तप्रकारेण प्रकृतस्य तनूर्वर्षिष्ठेत्यादेरुत्तरवाक्येऽनुषङ्गो यथा तथेत्यर्थः । प्रकृतस्येति । यथा सोम्यैकेन मत्पिण्डेनेत्येतच्छेषभूतयथा सोम्यतेन तद्विज्ञातं स्यादित्यंशस्य वाचारम्भणं विकारो नामधेयमित्येतच्छेषत्वस्याप्यभ्युपगमाद्यथा सोम्य वाचारम्भणं विकारो नामधेयं मृत्तिकेत्येव सत्यं तेन तद्विज्ञातं स्यादिति वाक्यपरिनिष्पत्तेर्युक्तमेतद्वाक्यस्यापि ब्रह्मविज्ञानेन सर्वविज्ञाने दृष्टान्तगमक-त्वमित्यर्थः । अत्र कश्चनावशेषस्तत्वोद्योतटीकाव्याख्यानप्रपञ्चेऽस्माभिर्निरूपितानुसारेण ज्ञेयः ।

अनुषङ्गादित्यनेनानुवृत्तिर्मूलोक्ता व्याख्याता । निमित्तमित्यत इत्यस्य मुख्यस्य तद्गानस्यानुप-पत्तेरित्युत्तरेण सम्बन्धः । अनुपपत्तेरित्यस्य चानुपपत्तिरूपनिमित्तादित्यर्थः । उक्तनिमित्तस्य भाष्यकृताऽनभिधानमिति न मन्तव्यमित्याशयेनोक्तम् । प्राकृताज्ञ इत्यनेनेत्यादि । अनेनैव प्राकृताज्ञ इति भाष्ये अस्पष्टमभिधानेन सूचितान्मुख्यस्य तज्ज्ञानस्यानुपपत्तिरूपनिमित्तादित्युक्तं भवति ।

एतेन मभिभाष्यकारीयमभिधानं न साक्षान्निमित्तमित्यपि परास्तम् । तदभिधानोक्तेर्निमित्ततयाऽनु शङ्कानिवारणार्थं भाष्यकृता निमित्ततया सूचनमस्तीत्यर्थकत्वेन निमित्तोक्तौ तात्पर्याभावादिति ज्ञेयम् । बृहद्भाष्यमिति । तृतीयाध्यायगतमिति शेषः । प्राकृतनामप्रतियोगिसंस्कृतनामस्थाने नित्यपरात्मनो गृहीतत्त्वेऽपि प्राकृतनामादिस्थानीयस्यानुक्तिरेवेत्यतो मूले एवं नित्येति वाक्यं प्रवृत्तम् । तत्रोक्तानुसारेणेति पदसूचितशेषविशेषलाभं दर्शयति । एवं नित्येति । एवं च प्राकृतस्थाने देवताकर्मादिविद्वत्पदस्थाने स्वर्गादिफलभागितीत्युक्तं भवति ।

------------------------------------------------------------------------

सदातनं सत्यमिति नित्यमेवोच्यते बुधैः

**सदातनं सत्यमिति नित्यमेवोच्यते बुधैः**

### **सुधा**

ननु सत्यशब्दः कथं नित्यार्थः । रूढेर्योगस्य चाभावादित्यतो योगं तावद्दर्शयति सदातनमिति ।

## **अनुव्याख्यानम्**

***सदातनं सत्यमिति नित्यमेवोच्यते बुधैः ॥***

सत्यमितीत्यावर्तनीयम् । सदातनं सत्यमिति निर्वचनेन सत्यमिति पदेन नित्यमुच्यत एव । न तूपचर्यत इति । बुधैर्वैयाकरणैरिति निर्वचनमूलं सूचयति । सदाशब्दात्तत्र भव इत्यर्थे ‘अव्ययात्त्यप्’इति त्यप्प्रत्यये कृते ‘सर्वस्य सोऽन्यतरस्यां दि’ इत्यत्र योगविभागात्सदाशब्दस्य सोऽन्यतरस्यां भवति । सदाशब्दाद्भावार्थे तद्धिता इति ड््यप्रत्ययो वोत्पाद्यः । दकारस्य च तकारः ।

### **शेषवाक्यार्थचन्द्रिका**

तावदिति । प्रयोगश्चोत्तरत्रास्तीत्यादिना रूढेरपि दर्शयिष्यमाण-त्वात्तावदित्युक्तम् । सत्यपदेन नित्यमुच्यत इत्यर्थस्य यथास्थितभाष्यादलाभात्तल्लाभायाह सत्यमितीत्यावर्तनीयमिति । यथास्थितस्यैवशब्दस्य व्यर्थत्वाद्विरुद्धार्थत्वाच्चापेक्षितसंबन्धं तत्फलं च दर्शयन्नेवापेक्षिताध्याहारेण वाक्यं योजयति सदातनमिति । ननु सर्वस्य स इत्यादेशो भवत्यन्यतरस्यां दकारादौ प्रत्यये परे इति ह्यस्य सूत्रस्यार्थः । तथा च सर्वशब्दस्य स इत्यादेशविधायकत्वादस्य कथं सदाशब्दस्य स इत्यादेशसिद्धिः । दकारादौ प्रत्यये परत एव तद्विधायकस्य कथमत्र तदभावेऽपि स इत्यादेशविधायकत्वमित्यत उक्तम् अत्र योगविभागादिति । ‘अमेहक्वतसित्रेभ्यस्त्यप् विधिर्योऽव्ययात्स्मृत’ इति वृत्तिकृताऽव्ययात्त्यपो नियमितत्वान्न सदाशब्दाद्भावार्थेऽनेन त्यप्विधानमाश्रयितुं युक्तम् । ‘सर्वस्य सोऽन्यतरस्यां दि’ इत्यत्र सदाशब्दस्य सोऽन्यतरस्यामिति योगविभागश्च न परेषां सम्मतो नापि तत्कल्पकं किञ्चिद् वक्ष्यमाणरीत्या प्रयोगस्यान्यथोपपत्तेरित्यरुचिं मनसि निधाय पक्षान्तरमाह सदाशब्दादिति । तद्धिता इति बहुवचनस्यानुक्तप्रत्ययसंग्राह- कत्वाभिप्रायेणेदमुक्तमिति ध्येयम् । नन्वेवं टिलोपे सद्यमिति स्यात्सत्यमिति तु कथ मित्यत आह दकारस्य चेति । निरुक्तत्वादिति भावः ।

### **परिमल**

ननु सर्वशब्दस्य दकारादौ प्रत्यये परतः सादेशो विकल्पेन विहितः सदा सर्वदेति रूपसिद्ध्यर्थम् । तत्कथमिहास्य सदाशब्दस्य विकल्पेन सादेशो भवति । स्थाननिमित्तयोरभावादित्यत आह योगविभागादिति । सोऽन्यतरस्यामित्येको योगः । सादेशो विकल्पेन भवतीष्टविषय इति तदर्थो ध्येय इति भावः । अव्ययात्त्यबिति चतुर्थाध्यायद्वितीयपादीयसूत्रे ‘अमेहक्कतसित्रेभ्यः’ इति त्यपो वार्तिककारादिभिर्नियमितत्वाद् योगविभागस्य क्लिष्टत्वाच्च पक्षान्तरमाह सदाशब्दादिति ॥ तद्धिता इतीति । यद्यपि चतुर्थाद्यपादे तद्धिता इति सूत्रं तद् आपञ्चमाध्यायपरिसमाप्ति अधिकारार्थम् । तथापि ‘प्रत्ययः, परश्च’ इत्यादाविव तद्धित इत्येव वक्तव्ये बहुवचनमनुक्ततद्धितपरिग्रहार्थमिति वृत्त्यादावुक्तत्वाड् ड््यप्रत्यय इत्युक्तम् । डित्वाट्टिलोप इति भावः ।

### **यादुपत्यम्**

अमेहक्वतसित्रेभ्य एवेत्यपो नियमितत्त्वाद्यागविभागस्य चागतिकागति-त्वात्प्रकारान्तरमाह सदाशब्दादिति ॥ तद्धिता इति । बहुवचनस्यानुक्तपत्ययसंग्राहकत्वादिति भावः । नन्वेवं टिलोपे सद्यमिति रूपं स्यादित्यत आह दकारस्य चेति । निर्वचनत्वादिति भावः ।

### **श्रीनिवासतीर्थीया**

सदाशब्दादित्यादि । तथा च सदाशब्दात् त्यप्प्रत्यये, सदाशब्दस्य सकारादेशे यकारलोपे सत्यमिति रूपम् । तत्र=सर्वकाले । भवः=स्थितः । ननु ‘सर्वस्य सोऽन्यतरस्यामि’ति सर्वशब्दस्यैव सकारादेशविधानात्कथमनेन सदाशब्दस्य सादेश इत्यतो योगेत्युक्तम् । तथा च सर्वस्य सो भवतीत्येकं वाक्यम् अन्यस्यापि शब्दस्य सोऽन्यतरस्यां विकल्पेन भवतीत्यपरं वाक्यं कार्यमित्यर्थः ॥ ड््येति । तथा च सदाऽस्माड् ड््यप्रत्यये टिभूतस्य दकारस्थाकारलोपे निर्वचनत्वाद्दकारस्य तकारे सद् य सत्येति रूपम् ।

### **वाक्यार्थरत्नमाला**

रूढेति मूलम् । सत्यशब्दस्यानृतप्रतियोगिन्यबाध्यार्थ एव रूढत्वादिति भावः । योगस्येति । सदिति प्राणस्तीत्यन्नं यमित्यसावादित्य इत्यैतरेये त्रीण्यक्षराणि सन्ति यमिति तत्र यत्सदमृतं यत् ति, तन्मर्त्यं तेनोभे यच्छतीति । केचनयोगस्य कथनेऽपि सदातने तदभावादिति मूलार्थः । अलाभादिति सत्यपदेनेत्यस्याश्रवणादिति भावः । आवर्तनीयमिति मूलम् । आवृतस्य सत्यमितीत्यस्य सत्यमित्यनेनेत्यर्थ इति भावः । व्यर्थत्वादिति । नित्यमुच्यत इत्येतावतैव पूर्णत्वादित्याशयः । विरुद्धत्वाच्चेति । सत्यशब्दस्योक्तरीत्याऽर्थान्तरे रूढियोगयोः सत्वेन नित्यमेवेत्य-वधारणस्य तद्विरुद्धत्वाच्चेत्यर्थः । विरुद्धत्वाच्चेत्यतःपरं यथास्थितं सम्बन्धं परित्यज्येति शेषः । अध्याहारेणेति । निर्वचनेनेत्यध्याहारेणेत्यर्थः । अस्य सूत्रस्येति । सर्वस्य स इत्युदाहृत सूत्रस्येत्यर्थः । अस्य विधायकत्वादिति पूर्वेणान्वयः । निमित्तान्तरेणापि तदादेशाभावमुपपादयति । दकारादाविति । विधायकत्वं चेति पाठः स्वरसः । चशब्दाभावेऽपि वा तदर्थान्तर्भावेनैवार्थो ज्ञेयः । अमेहेति । योऽव्ययादभिहितः सोऽमादिभ्य एव स्मृत इत्यर्थः । अमाशब्दः समीपवाची स्वरादिः । समीपे भव अमात्य इति मञ्जर्याद्युक्तरीत्या श्लोकवार्तिकार्थः । इहत्य क्वत्यस् ततत्यस् तत्रत्य इत्युदाहरणानि च ज्ञेयानि । परेषां वैयाकरणानाम् । ननु व्याकरणस्याभियुक्तप्रयोगसंरक्षणाय प्रवृत्तत्वात्सत्यमित्यस्य नित्यार्थे प्रयोगान्यथानुपपत्तिरेव योगविभागविकल्पिकेत्यत आह । वक्ष्यमाणेति । ड्यप्रत्ययाश्रयणेन साधुत्वव्युत्पादनरीत्येर्थः । अनुक्तेति । प्रत्ययः परश्चेत्यादिवत्तद्धित इत्येकेवचने प्रयोक्तव्ये यत्तद्धिता इति बहुवचनं प्रयुक्तं तेन सूत्रकृताऽनुक्तानामपि प्रत्ययानां सङ्ग्रहोऽङ्गीकृतो ऽत एवैतन्मूलक विचित्राहि तद्धितगतिरिति ग्रन्थकाराणं वचनं चास्ति । तद्वचनाद्भावार्थे ड्यप्रत्ययो भवतीत्यभिप्रायणेद-मुक्तमित्यर्थः । निरुक्तत्वादिति । पृषोदरादीनि यथोपदिष्टमिति सूत्रीयवर्णागमो वर्णविपर्ययश्चेति पञ्चविधनिरुक्तप्रतिपादकश्लोकवार्तिकवाक्ये वर्णविकारप्रतिपादनादिति भावः ।

------------------------------------------------------------------------

प्रयोगश्चोत्तरत्रास्ति

**प्रयोगश्चोत्तरत्रास्ति**

### **सुधा**

इदानीं रूढिमपि दर्शयति प्रयोगश्चेति ।

## **अनुव्याख्यानम्**

***प्रयोगश्चोत्तरत्रास्ति***

उत्तरत्राष्टमे प्रपाठ(घट्ट)के सत्यशब्दस्य नित्यत्व एव प्रयोगश्चास्तीति सम्बन्धः । तमेव प्रयोगं दशयितुं ‘यदैनं जराऽवाप्नोति प्रध्वंसते वा किं ततोऽ(स्याति)वशिष्यत इति स ब्रूयान्नास्य जरयैतज्जीर्यते न वधेनास्य हन्यते एतत्सत्यं ब्रह्मपुरमि’ति वाक्यमर्थतः पठति जरेति ।

**अनुव्याख्यानम्**

 ***जरा यद्येनमाप्नुयात् ॥***

***देहः प्रध्वंसते चायं किं ततोऽस्याति(वि)शिष्यते ॥***

***हन्यते न वधेनायं जरया च न जीर्यते ॥***

***एतत्सत्यं ब्रह्मपुरमिति नित्यत्व एव हि ॥***

**सुधा**

यदैनं देहं जराऽवाप्नोति प्रध्वंसते वाऽयं देहः, (तदा)ततस्तदस्य देहस्यान्तर्गतः परमात्मा दह्यमानगेहान्तर्गतगगनवत्किमतिशिष्यते किंवा पटादिवन्नश्यतीति पृष्टे, नास्य देहस्य जरयाऽयं परमात्मा जीर्यते, अस्य वधेन न हन्यते, किन्त्वेतद्ब्रह्म पूर्णत्वात्पुरं सत्यं नित्यमिति परिहारोऽभिधीयते । इतिशब्दस्य पूर्वेणान्वयः । अत्रापि सत्यशब्दः कुतो नित्यार्थ इत्यत आह नित्यत्व एव हीति ।

### **शेषवाक्यार्थचन्द्रिका**

इदानीमिति । यद्यपि रूढियोगयो रूढेर्बलीयस्त्वात्सैवादौ दर्शनीया तथाऽप्यर्थविशेषप्रतिपत्तौ अन्तरङ्गत्वेन योगप्राबल्यमाश्रित्य स एवादौ दर्शित इत्यवधेयम् । प्रपाठको ऽध्यायः ॥ इतिशब्दस्य पूर्वेणान्वय इति । इति प्रयोगश्चोत्तरत्रास्तीति पूर्वेणान्वय इत्यर्थः ।

### **परिमल**

वाचारम्भणवाक्यस्य षष्ठप्रपाठकगतत्वात् तदुत्तरत्रेत्यस्यात्रैवोपरीति भ्रमनिरासाय अष्टमप्रपाठक इति व्याख्या कृता ॥ पूर्वेणान्वय इति । प्रयोगश्चोत्तरत्रास्तीति पूर्वेणान्वय इत्यर्थः ।

### **श्रीनिवासतीर्थीया**

पूर्वेणेति । इति प्रयोगोऽस्तीत्यन्वय इत्यर्थः ।

### **वाक्यार्थरत्नमाला**

योगरूढयो(रूढियोगयो)रिति । तयोर्मध्य इत्यर्थः । अर्थविशेषेति । नित्यरूपार्थेत्यर्थः । अन्तरङ्गत्वेनेति । प्रयोगस्योपपादनसापेक्षस्यैव नित्यार्थगमकत्ववद्योगस्य तत्सापेक्षस्य तद्गमकत्वाभावादिति भावः ।

[Load More](javaऽcriptःvoid(0))
