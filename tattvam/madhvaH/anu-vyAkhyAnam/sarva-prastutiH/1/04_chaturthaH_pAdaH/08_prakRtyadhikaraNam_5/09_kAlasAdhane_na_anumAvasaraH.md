+++
title = "०९ कालसाधने न अनुमावसरः"
upstream_url = "https://dvaitavedanta.in/category-details/7006/975/sharam/sathha/parath/catara/paraka/kalsat"
+++
## पक्षीकर्तुमशक्यत्वान्नानुमा तत्र वर्तते

**कालसाधने न अनुमावसरः**

**पक्षीकर्तुमशक्यत्वान्नानुमा तत्र वर्तते**

### **सुधा**

तत्कथमेतदिति चेन् न । न तावत्प्रत्यक्षवेद्यः काल इत्युक्तम् । जातिबधिराणामपि प्रतिभासनान् नागमवेद्योऽपि । अनुमानमपि, कालमेव पक्षीकृत्य प्रवर्ततेऽन्यद्वा । नाद्य इत्याह पक्षीकर्तुमिति ।

## **अनुव्याख्यानम्**

***पक्षीकर्तुमशक्यत्वान्नानुमा तत्र वर्तते ।***

कालस्यासिद्धौ आश्रयासिद्ध्या, सिद्धौ सिद्धसाधनत्वेन पक्षीकर्तुमशक्यत्वात्(त्वम्) । द्वितीयेऽप्येतदेवोत्तरम् । पक्षीकर्तुमशक्यत्वादित्युपलक्षणम् । व्याप्तिस्मरणपक्षधर्मताज्ञानयोर- योगादित्यपि द्रष्टव्यम् । कालप्रतीतिमन्तरेणेति शेषः ।

### **शेषवाक्यार्थचन्द्रिका**

ननु ‘पक्षीकर्तुमशक्यत्वादि’त्यादिना कालस्यानुमानवेद्यत्वं निराक्रियते । तदयुक्तम् । ‘सुषुप्तौ च प्रतीतितः’ इत्यनेनैव साक्षीतरप्रमाणाविषयत्वस्योक्तत्वात् । न च सामान्यतः साक्षीतरप्रमाणाविषयत्वस्य तेनोक्तावपि विशिष्य निराकरणार्थमयमारम्भ इति वाच्यम् । तथा सति विशिष्य प्रत्यक्षागमवेद्यत्वनिराकरणस्यापि कर्तव्यत्वप्रसङ्गादित्याशङ्कां परिहरन्नवतारयति तत्कथमित्यादिना । यद्वाऽतीतानागतौ कालौ साक्षिवेद्यौ साक्षीतरप्रमाणागोचरत्वे सति प्रतीयमानत्वादित्युक्तानुमाने हेतुविशेषणासिद्धिपरिहारार्थत्वान्न पक्षीकर्तुमशक्यत्वादित्याद्युत्तरभाष्य-मनर्थकमित्यभिप्रेत्य तथा तद्योजयितुं विशेषणासिद्धिमाशङ्कते तत्कथमिति । अनुमानागम्यताया उत्तरग्रन्थेन लाभेऽपि प्रत्यक्षागमवेद्यताया अलाभान्मूले न्यूनतामाशङ्क्य परिहरति न तावदिति ॥ प्रत्यक्षवेद्य इति । प्राकृतप्रत्यक्षवेद्य इत्यर्थः ॥ इत्युक्तमिति । सुषुप्तौ च प्रतीतित इत्यनेनेति शेषः । सर्वेषामिन्द्रियाणामुपरतत्वान्न चक्षुरादिवेद्यत्वं तस्येति भावः । उपलक्षणं चैतत् । अरूपिद्रव्यत्वान्न चाक्षुषत्वम् । अस्पर्शत्वान्न स्पार्शनत्वम् । मनसो बहिरस्वातन्त्र्यात् । स्वातन्त्र्येण, प्रमाणान्तराप्रवृत्त्या तत्सहकारेणापि, मनोवेद्यत्वायोगान्न मानसत्वमित्यपि द्रष्टव्यम् । अनेन सामान्यनिराकरणमेव प्रत्यक्षांशे विशिष्यनिराकरणत्वेन योजितमिति द्रष्टव्यम् । यद्वाऽऽकाशस्य चाक्षुषत्वनिरासावसर इति शेषः । अत एव तत्राकाशादेरित्यादिपदं प्रयुक्तम् । स्पर्शनमनोभ्यामवेद्यत्वं तु तत्राप्यभिमतमेवेत्युक्त-मित्युक्तप्रायमित्यर्थः । अन्यथाऽऽकाशस्यापि मन आदिस्पष्टत्वान्नोक्तमिति शेषः । उपलक्षणमिति । उत्तरत्र व्याप्तिस्मृत्यादेरप्यनुपपत्तेरुपपादनादिति भावः ।

### **परिमल**

इत्युक्तमिति । रूपरहितद्रव्यत्वेन चाक्षुषतासामग्रीवैकल्यदित्युक्तं ‘सत्यत्वं गगनादेश्चे’त्येतद्य्वाख्यावसरे इत्यर्थः ।

### **यादुपत्यम्**

न तावत्प्रत्यक्षवेद्य इति । रूपरहितद्रव्यत्वेन चाक्षुषतासामग्रीवैकल्यादि-त्युक्तत्वादिति भावः । अत एव तत्रादिपदेन कालोऽपि सङ्ग्राह्य इत्युक्तम् । स्पर्शाभावेन त्वगिन्द्रियावेद्यत्वस्य बाह्य पदार्थत्वेन मनोवेद्यत्वाभावस्य च तत्राभिप्रेतत्वात्प्रत्यक्षावेद्यत्वं तत्रोक्तमेवेति ज्ञातव्यम् ।

### **वाक्यार्थरत्नमाला**

विशेषणासिद्धीति । न च सुषुत्पौच प्रतीतित इत्यनेन प्रमाणान्तरागम्यत्वोक्तेर्न हेतुविशेषणासिद्धिशङ्कावकाश इति वाच्यम् । सामान्यतस्तेन प्रमाणान्तर-निराकरणलाभेऽपि विशिष्य निराकरणार्थमारम्भ इति पूर्वोक्त एव तात्पर्यात् । योजनाभेदेपि तात्पर्यैक्ये बाधकभावादिति ज्ञेयम् । अलाभादिति । अलाभात्प्राप्ता या मूले न्यूनता तामाशङ्क्येत्यर्थः । साक्षिप्रत्यक्षवेद्यत्वस्यैव प्राक् सिद्धान्तितत्वात् । तन्निषेधानुपपत्या प्रत्यक्षपदं तदतिरिक्तपरत्वेन व्याचष्टे । प्राकृतेति । प्राक् न बाह्यप्रत्यक्षानुमानागमानां प्रवृत्तिरिति सर्वप्रमाणनिराकरणपरतया सुषुप्तौ च प्रतीतित इत्यस्य योजितत्वेऽपि न तावत्प्रत्यक्षवेद्यः काल इत्युक्तमिति कालप्रत्यक्षतानिराकरणस्य पूर्वमूलार्थत्वमुक्त्वा जातिबधिराणामपीत्यनेनागमपक्षं स्वयं निराकृत्यानुमाननिरासपरतया पक्षीकर्त्तुमित्युत्तरानुव्याख्यानप्रवृत्तिर्वर्णिता तदनुसारेण सुषुप्तौ चेति प्राचीनमनुव्याख्यानं प्रत्यक्षमात्रनिराकरणपरतया योजितमिति प्रतीयते इति भावेन तथा तदभिप्रायमाह । अनेनेति । सामान्यनिराकरणमेव । सामान्यनिराकरणतयाप्रतीयमानमेवेत्यर्थः । प्रत्यक्षांशे विशिष्येति । प्रत्यक्षरूपविशेषनिराकरणपरत्वेनेत्यर्थः । सुषुप्तौ चेत्यस्य सामान्यतः प्रमाणनिरासपरस्य प्रत्यक्षांश एव विशिष्य व्यापारः कृत इति कल्पनीयं भवतीत्यपरितोषात्तस्य प्रामाण्यसामान्यनिरासपरतामेवाभ्युपगम्य प्रत्यक्षस्य विशिष्य निराकरणं मूलान्तरार्थतया ग्रन्थकृदभिप्रेतमिति दर्शयति । यद्वेति । ननु तत्र चाक्षुषत्वमात्रनिराकरणेऽपि स्पर्शनत्वमनोवेद्यत्वयोरनिराकरणाद्विशिष्य निराकरणस्यासम्पूर्णात्वमित्यत आह । स्पर्शनेति । अत्राभिमतमेवेत्यनन्तरमन्यथा आकाशस्येत्यादि द्रष्टव्यमित्यन्तानन्तरम् इत्युक्तमित्युक्तप्रायमित्यर्थ इति वाक्यं यथास्यात्तथापाठः । अभिमतमेवेत्यनन्तरमित्युक्तमितीति वाक्यपाठपक्षे तु अस्तु आकाशचाक्षुषत्वमात्रनिरासलाभः । स्पर्शनमनोभ्यामवेद्यत्वयोस्तु कथं प्रागुक्तत्वलाभः । मुखतस्तत्राकीर्तनेऽन्याभिमतत्वमस्तीत्यत्र नियामकाभावादित्यत आकाशे तदभिप्रेतत्वेन कालेऽपि तदभिप्रेतत्वमित्याशयेनाह । अन्यथेतीति योजनीयम् । आगमनिरा-करणस्यानुव्याख्यानेऽभावप्रयुक्तन्यूनतापरिहाराय मूलकृता आगमनिराकरणप्रकारदर्शनं कृतम् । तावन्मात्रेण न्यूनतापरिहाराप्रतीतेः शेषपूरणेन तत्परिहारतया योजयति । नागमेति । अत्र नागमवेद्यो-पीत्यतःपरमिति स्पष्टत्वादिति इतिशब्दयुक्त एव पाठः । तदभावः लेखकागतः । व्याप्तिस्मृत्यादेरित्यादिपदेन पक्षधर्मताज्ञानपरिग्रहः ।

------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

तदेव प्रपञ्चयति तदेतदिति ।

## **अनुव्याख्यानम्**

***तदेतदिति सर्वं च दृश्यं वा स्मृतिगोचरम् ॥***

***साक्षिसिद्धेन कालेन खचितं ह्येव वर्तते ॥***

***तस्मान्न तं विना किञ्चित्स्मर्तुं द्रष्टुमथापि वा ।***

***शक्यं***

यस्मात्तदिति स्मृतिगोचरमेतदिति दृश्यं वा सर्वमपि साक्षिसिद्धेन कालेन खचितं सम्बद्धमेव वर्तते । तस्मात्तं कालं विना कालप्रतिभासं विना किञ्चिद्य्वाप्त्यादिकं स्मर्तुं वा धर्म्यादिकं द्रष्टुमपि वा न शक्यमित्यर्थः ।

इदमुक्तं भवति । अनुभूतव्याप्तिकस्य पुंसोऽनुभूयमाने स्मर्यमाणे वा धर्मिणि व्याप्यधर्मस्यानुभवात् स्मरणाद्वा प्रागनुभूतां व्याप्तिं स्मृतवतो व्याप्तस्य पक्षेऽनुसन्धानमनुमानम् । तच्च व्यापकसम्बन्धप्रमितिलक्षणानुमितिकरणम् । स्मृत्यनुभवरूपाश्च सर्वाः प्रतीतयो न केवलमर्थ-मवगाहन्ते । अपि तु कालकलितमेव । तदिति हि स्मृतिरुत्पद्यते । न पुना रूपमित्येव तत्ता च पूर्वकालसम्बन्धितैव । एवमनुभवोऽपि चक्षुरादिजन्यस्तावद् एतदिति जायते । अनुमानादि-जन्योऽप्यभूदिति वा भवतीति वा भविष्यतीति वोदेति । एतत्त्वादिकं च न वर्तमानादिकाल-सम्बन्धित्वातिरिक्तं किञ्चित् । एतच्च सर्वानुभवसिद्धत्वान्नापलापमर्हति । न चैवं सति कालस्य चाक्षुषत्वादिप्रसङ्गः । साक्षिसिद्धविशेषणविशिष्टप्रत्ययोपपत्तेः । तथा च व्याप्त्यादिविषया अपि प्रतीतयो न कालाविशिष्टं स्वार्थं गोचरयितुं शक्नुवन्ति । तासामपीदं तदित्येवमाकारेणैवोत्पत्तेरिति ।

ततः किमित्यत आह तदिति ।

**अनुव्याख्यानम्**

 ***तन्नित्यसिद्धेर्हि नानुमावसरो भवेत् ॥***

तस्य कालस्य नित्यसिद्धेर्व्याप्त्यादिग्रहण एव साक्षिणा सिद्धत्वान्न कालानुमानस्यावसरो भवेद् अनिश्चिते ह्यर्थे न्यायस्यावसरः । निश्चितविषयं तु सिद्धसाधनत्वात् परेषामाश्रयासिद्धम् अस्माकं त्वसङ्गतमिति ।

### **शेषवाक्यार्थचन्द्रिका**

‘तदेतदिति सर्वं च दृश्यं वा स्मृतिगोचरमि’ति मूले यथायोग्यमन्वयो न तु यथाकममतो नानुपपत्तिरित्यभिप्रेत्य तमाह तदितीति । टीकायां स्मृतिगोचर इत्येव मूलपाठः । स्मृतिगोचरमिति पाठस्तु तादृशानुव्याख्यानपाठानुसारेण मूलटीकयोरेकप्रकारत्वमिति व्याख्यातृभ्रान्ति-कल्पित एव । अनुव्याख्याने तु विष्णवीत्यादिवत्परमवैदिकत्वख्यापनार्थ इत्यवधेयम् । यद्वा स्मृतिर् गोचरो यस्येति तथोक्तम् । गोचरत्वं च विषयितासम्बन्धेन विवक्षितमिति न किञ्चिदेतत् । अत एव टीकायामपि ‘प्रामाण्यं साक्षिगोचरमि’त्येतदेवमेव समाहितमिति द्रष्टव्यम् । ननु कालपतिभासं विना व्याप्तिस्मरणाद्यसम्भवेऽपि कुतोऽनुमानाप्रवृत्तिः । कथं च कालप्रतिभासं विना व्याप्तिस्मरणाद्यसम्भवः । न च वाच्यं तदित्यादिरूपेणैव स्मृत्यादेर्घटादिविषयकत्वात्साक्षिसिद्ध-कालविषयकत्वं सिद्धमिति । तत्रापि कालविषयकत्वासिद्धेः । न हि तदित्यादिरूपेण घटादिविषयकत्वे कालाविषयकत्वेन भाव्यमित्यत्र नियामकमस्ति । तथात्वेऽपि वा तद्विपर्यस्य कालस्य न साक्षिवेद्यत्वं किन्तु चक्षुरादिवेद्यत्वमेवेत्यत आह इदमुक्तं भवतीति ॥ अभूदिति वेति । अनेन तदेतदिति मूलमुपलक्षणमित्युक्तं भवति ॥ सर्वानुभवसिद्धत्वादिति । अनेन मूले हिशब्दोऽनुभवप्रसिद्ध्यर्थकतया व्याख्यातो भवति ॥ उपपत्तेरिति । अन्यथा, परस्यापि मते परमाण्वादेर्मानसप्रत्यक्षत्वप्रसक्तेरिति भाव । अनिश्चिते ह्यर्थ इति । ‘अविज्ञाततत्त्वेऽर्थे कारणोपपत्तितस्तत्त्वज्ञानार्थमूहस्तर्कः’ इति गौतमसूत्रादिति भावः । परेषामिति । तार्किकादीनामित्यर्थः ॥ आश्रयासिद्धमिति । सिद्धसाधनस्थले सन्देहगर्भितपक्षताया अभावेन पक्षरूपाश्रयाभावादाश्रयासिद्धिरिति भावः ॥ असङ्गतमिति । सिद्धसाधकोऽसङ्गत इत्यन्यत्रोक्तेरिति भावः ।

### **परिमल**

स्मृतिगोचरमिति । गोचरशब्दस्य क्लीबतानिर्वाहो यदि तत्स्यादगोचरमि’त्यत्र ईक्षतिनये व्यक्तः ॥ न पुना रूपमित्येवेति । न पुनः पदार्थ इत्येवेत्यर्थः ॥ एतत्त्वादिकमिति । एतत्त्वं तत्त्वं चेत्यर्थः । हिशब्दार्थं व्यनक्ति एतच्चेति । सिद्धासाधनत्वे को दोष इत्यत आह परेषामिति ॥ असङ्गतमिति । सिद्धसाधकोऽसङ्गत इत्युक्तेर्विरोधासङ्गतिरूपार्थदोषमध्ये असङ्गतिरूपदोषान्तर्भावाद् असङ्गताख्यदूषणमस्मन्मते बोध्यमित्यर्थः ॥

### **यादुपत्यम्**

हिशब्दाभिप्रायमाह एतच्च सर्वानुभवेति ।

### **श्रीनिवासतीर्थीया**

तत्र व्यापकसम्बन्धेति । सम्बन्धप्रमितीत्यर्थः ॥ एवं सतीति । एतदिति प्रतीतौ कालप्रतिभासाङ्गीकार इत्यर्थः । कुतो न प्रसङ्ग इत्यत उपनीतभानसम्भवादित्याह साक्षिसिद्धेति । साक्षिसिद्धं यत्कालरूपं विशेषणं तद्विशिष्टप्रत्यस्य सुरभिचन्दमितिवच्चक्षुषैवोपपत्तेरिति भावः । असङ्गतमिति । सिद्धसाधकोऽसङ्गत इत्युक्तत्वादिति भावः ।

### **वाक्यार्थरत्नमाला**

साक्षिगोचरमित्येतदिति । तृतीयस्य चतुर्थे नियमेन सुखाद्येषु प्रामाण्यं साक्षिगोचरमित्येतदनुव्याख्यानस्थं साक्षिगोचरमित्येतदित्यर्थः । एवमेवेति । अयं च प्रकारातिदेश एव । नतु प्रकृतोपयुक्तविशेषसमाधानातिदेशः । साक्षी गोचरो यस्य तत्तथोक्तम् । गोचरत्वं चाश्रयतया विवक्षितमिति तत्र मूलकारोक्तेरिति ज्ञेयम् । तदेव प्रमाणगोचरमिति पञ्चमगीतातात्पर्यप्रयोगोप-पादनमपि छान्दसत्वादिरूपतट्टीकोक्तप्रकारद्वयेनोपपाद्यम् । ईक्षत्यधिकरणमूलटीकोक्तः प्रकारोऽप्य-नुगुणं तथायोज्यः । विशेष्यांशवद्विशेषणांशेपि चक्षुर्व्यापारकल्पनाया अप्रसक्तौ नियामकमाह । अन्यथा परस्यापीति । परमाणुमहं जानामीति परमाणुविशिष्टज्ञानविषयकमनसः परमाण्वंशेपि सामर्थ्यकल्पनं मानसाप्रत्यक्षत्वप्रसक्तेरित्यर्थः। अविज्ञाततत्वेऽर्थ इति । एतच्च सूत्रं जिज्ञासाधिकरणे वाक्यार्थ-चन्द्रिकायां व्याख्यातम् । व्याख्यावसरे टीकाकृता व्याख्यास्यते । उपपादितं च तदस्माभिस्तत्रैव । तदनुसारेणात्रापि तदर्थोऽवधेयः ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

एवं कालविषयाणि सर्वानुमानानि सामान्यतो निराकृत्य विशेषतो निराकरोति तदेतदिति । तथा हि । कालः परापरव्यतिकरयौगपद्यायौगपद्यचिरक्षिप्रप्रत्ययलिङ्ग इति परेषां भाष्यम् । तदेवं केचिद्य्वाचक्षते । अस्ति तावत्स्थविरे परोऽयमिति प्रत्ययः । यूनि चापर इति । सोयं दिक्कृतपरापरप्रत्ययविलक्षणत्वात् परापरव्यतिकरप्रत्ययः । तथा युगपदागतौ अयुगपदागतौ चिरेणागतः क्षिप्रमागत इति प्रत्ययः । त एते षट्प्रत्ययाः कालस्य लिङ्गानि । कथम् । स्थविरादिविषयेषु जायमानानामेषां कालमन्तरेण विषयानवक्लृप्तेः । न हि द्रव्यादिकमेवैषा-मालम्बनम् । तत्प्रत्ययविलक्षणत्वादिति ।

एतदयुक्तम् । तथा हि । तदिति परमिति एतदपरमिति । युगपदादीनामुपलक्षणमेतत् । दृश्यं वा स्मृतिगोचरं वा प्रतीयमानमिति यावत् । तत्सर्वं साक्षिसिद्धेन कालेन खचितमेव वर्तते । तस्मात्तन्नित्यसिद्धेर् नानुमानावसरो भवेत् । तस्मादित्यस्यैव विवरणं न तं विनेति ।

न शक्यं हीति सम्बन्धः ।

एतदुक्तं भवति । परापरादि(विषयाः)प्रत्ययास्तावत् कालविशिष्टपिण्डविषया इति परेणैवोक्तम् । तथा च लिङ्गप्रतीतावेव लिङ्गिनः कालस्य स्फुरणात्कथं तेन तदनुमानम् । न हि दण्डिज्ञानेन दण्डोऽनुमीयते ।

### **शेषवाक्यार्थचन्द्रिका**

परकीयकालानुमानानां विशेषतोऽनिरासेन प्रसक्तां भाष्ये न्यूनतामसहमानः सामान्यतः कालविषयकानुमाननिरासपरतया योजितं तदेतदित्यादिभाष्यमेव विशेषतोऽनुमाननिरासपरत्वेनापि योजयति एवमिति । तत्र कानि तानि विशेषानुमाननीत्यतः प्रशस्तपादभाष्योदितान्येवेत्याशयेन कालानुमानसङ्ग्राहकं प्रशस्तपादभाष्यमेवोदाहरति काल इति । अस्य भाष्यस्य चिरन्तनव्याख्यानमनुवदति तदेवमिति । अस्मिंश्च व्याख्याने परत्वं बहुकालीनत्व-मपरत्वमल्पकालीनत्वं यौगपद्यमेककालीनत्वमयौगपद्यमनेककालीनत्वं चिरत्वं दीर्घकालत्वं क्षिप्रत्वमल्पकालत्वमभिप्रेतमिति द्रष्टव्यम् । कथमिति । नैते प्रत्ययाः कारणतया कालव्यवस्थापका आत्मेन्द्रियादीनामेव तत्कारणत्वात् । तथा च कथमेतैः प्रत्ययैः कालसिद्धिरिति भावः । न कारणतया कालव्यवस्थापकत्वं प्रत्ययानामभिमतं येनोक्तदोषः किन्तु विषयतयैव । कालमन्तरेणैतेषां प्रत्ययानां विषयानवक्लृप्तेरित्याह स्थविरादिविषयेष्विति । ननु स्थविरादिद्रव्यस्यैव वा तद्गतगुणकर्मादेरेव वैतत्प्रत्ययालम्बनत्वत्वसम्भवात्कथं कालमन्तरेण विषयानवक्लृप्तिरित्यत आह न हीति ॥ तत्प्रत्ययेति । द्रव्यगुणादिप्रत्ययेत्यर्थः ।

ननु तदेतदिति प्रतीयमानस्य कालखचितत्ववर्णनपरेण कथं परादिप्रत्ययानां कालानुमापकत्व-निराकरणसिद्धिः । परादिप्रत्ययानां कालखचितवस्तुविषयत्वासिद्धेरित्यतस्तदेतदित्येतत्परापर-मित्येतत्परतया व्याचष्टे तथा हीति । ननु तथाऽपि परापरप्रत्ययस्य कालखचितवस्तुविषयकत्ववर्णनेन परापरप्रत्ययस्य तदननुमानकत्वप्राप्तावपि यौगपद्यादिप्रत्ययस्य तदप्राप्त्या कालानुमापकत्वोपपत्तेः कथमनेन परोक्तसर्वानुमाननिराकरणमित्यत आह युगपदादीनामुपलक्षणमेतदिति । ननु परमपरमिति प्रतीयमानस्य कुतः कालखचितत्वम् । तथात्वेऽपि कुतोऽनुमानानवसर इत्यत आह एतदुक्तं भवतीति ॥ परेणैवोक्तमिति । द्रव्यादिप्रत्ययवैलक्षण्यैन द्रव्याद्यालम्बनत्वानुपपत्त्या स्थविरादिविषयेषु जाय-मानानामेषां प्रत्ययानां कालमन्तरेण विषयानवक्लृप्तिं वर्णयता परेण परादिप्रत्ययानां कालविशिष्ट-पिण्डविषताया वर्णितत्वान्न तदुपपादनं पृथङ्मूले कर्तव्यमिति भावः । अस्तु परापरादिप्रत्ययानां कालविशिष्टपिण्डविषयत्वम् । तथाऽपि कुतोऽनुमानानवसर इत्यतः किमत्र कालमात्रमनुमेयतयाऽभिमतं किंवा विशिष्टज्ञानत्वेन विशेषणज्ञानपूर्वकत्वं तथाऽभिमतमिति विकल्पद्वयं मनसि निधायाद्यं

दूषयति तथे चेति ।

### **परिमल**

प्रकारान्तरेणापि व्याख्यातुं तदेव वाक्यमन्यथाऽप्यवतारयति एवमिति । परेषाम्=तार्किकाणाम् । स्थविरे=वृद्धे ॥ प्रत्यया इति । सन्तीति शेषः । कथमिति प्रश्नस्योत्तरं स्थविरादीत्यादि ॥ न हि द्रव्यादिकमिति । स्थविरादिपिण्डरूपद्रव्यं यत्तद्गतगुणकर्मादिकं तन्न विषय इत्यर्थः । एतन्निरासकतया मूलं योजयितुमाह तथा हीति । अनुभवत्वादिविशेषस्य प्रकृतेऽनुपयोगात् ‘तदेतदिति दृश्यं वा स्मृतिगोचरम्’ इत्यस्य परमपरमिति प्रतीयमानं युगपदागतावित्यादिरूपेण प्रतीयमानमित्यर्थपरतया योजयति तदितीत्यादिना । तदितीत्यस्य प्रतिपदं परमितीति ।

एवमग्रेपि । तस्मादित्येतद्विवरणत्वद्योतनाय हिशब्दस्य यस्मादित्यर्थमुपेत्य योजनामाह न शक्यं

हीति सम्बन्ध इति ।

### **यादुपत्यम्**

न हि द्रव्यादिकमेवेति । स्थविरादिपिण्डगतं द्रव्यगुणादिकमेतत्प्रत्यय-विषयोनेत्यर्थः ॥ परेणैवोक्तमिति । स्वग्रन्थ इति शेषः । यद्यपि यौगपद्यमेककालता, अयौगपद्यमनेककालता, चिरत्वं दीर्घकालता, क्षिप्रत्वमदीर्घकालतेत्येवं यौगपद्यादिप्रत्ययानामेव कालविशिष्टपिण्डविषयत्वम् । परापरशब्दौ तु भावप्रधानौ गुणविशेषवाचकौ न कालविशिष्टस्य । ततश्च परापरव्यतिकरश्च यौगपद्यादिप्रत्ययश्चेति समासः । ते लिङ्गानि यस्य स तथोक्त इति परत्वापरत्वे यौगपद्यादिप्रत्ययाश्च कालानुमापका इत्येवं किरणावलीकारणोक्तम् । तथाऽपि बहुकालीनत्वं परत्वम्, अल्पकालीनत्वमपरत्वं, यौगपद्यादिकं चोक्तमेव तेषां प्रत्यया लिङ्गानि यस्य स तथोक्त इति चिरन्तनव्याख्यानमभिप्रेत्यैवमुक्तमित्यवगन्तव्यम् । अत एव पूर्वं त एते षट्प्रत्यया इत्यनुवादः कृतः ।

### **वाक्यार्थरत्नमाला**

अन्ये तु व्याचक्षत इति श्रीवल्लभोदीरितप्रकारान्तरकथने एकतपनप्रचारे-त्यादिना यौगपद्यादेर्निरूपयिष्यमाणत्वात्तदुक्तविलक्षणं यौगपद्याद्यत्राभिमतमिति विशेषं दर्शयति । अस्मिंश्च व्याख्यान इति । एतद्यौगपद्यमेककालतेत्यादिना किरणावल्यां प्रतिपादितम् । यद्यपि परापरव्यतिकरप्रत्ययेति तेन योजितम् । परापरशब्दौ भावप्रधानावित्याश्रित्य दिक्कृतभ्यां परत्वापरत्वाभ्यां विपरीतपरत्वापरत्वे इत्येवं परापरव्यतिकरशब्दार्थमभिधाय परापरव्यतिकरश्च यौगपद्यादिप्रत्ययाश्चेति समास इत्येव तत्रोक्तत्वात् । तथापि भाष्याभिप्रेतोऽर्थः किरणावल्यामपि ज्ञेयम् । विग्रहप्रदर्शनं तु परत्वापरत्वानुमेयः काल इति स्थूलमार्गाश्रयणेन । वस्तुतस्तु तयोरपि प्रत्यय एव विवक्षित इत्याशयेन मूले प्रत्ययपर्यन्तमुक्तमिति ज्ञेयम् । शङ्कते कथमितीत्यवतारं सिद्धवत्कृत्वा प्रतीकोपादानमात्रं कृत्वा भावमाह । नैते इत्यादि इति । परिहरति स्थविरादीति पाठः स्वरसः । इत्याह स्थविरादीति पाठेऽपि इत्याहेत्यस्येति परिहरतीत्येवार्थ इति ज्ञेयम् । परापरादिप्रत्ययानामिति । षट्प्रत्ययानामित्यर्थः । कालखचितवस्त्विति । तदादिशब्दानां कालघटिततत्तादिवाचित्वेन कालखचितवस्तुवाचितत्वस्य पूर्वोपदादित्वस्य परापरशब्दयोरयोगः । न हि तावतापि तत्तेदंतावाचिता स्यादिति भावः । पूर्वयोजनायां तदिति स्मृतिगोचरमेतदिति दृश्यमिति प्रत्ययविशेषघटितपदयोरन्वयवन् नैतद्योजनायां तथाऽन्वयोऽभिप्रेतः । परप्रतीतिरपि अनुभवरूपावा स्मृतिरूपावा एवमपर-प्रतीतिर्यत्किञ्चिद्रूपैवेति परापरप्रतीत्योः प्रतीतित्वसामान्येनोपादानमिह विवक्षितम् । तथा च दृश्यं वा स्मृतिगोचरं वेति पदाभ्यां विशेषाविशेषितं प्रतीयमानत्वमात्रं ग्राह्यमित्याशयेनाह । प्रतीयमानामिति यावदिति मूलम् । तदनुमानमिति मूलम् । तदितिशब्दः कालपरः । कालानुमानं च तत्सम्बन्धानुमानं वा सम्बन्धकालानुमानं वा विवक्षितं हेतुबलेन पक्षसाध्यसम्बन्धस्यैव वा सम्बन्धसाध्यस्यैव वा अनुमानविवक्षयैव साध्यानुमानमिति वह्निमान् धूमादित्यनुमानेषु सकलतांत्रिकव्यवहारदर्शनात् । अत एव मिथ्यात्वानुमानखण्डनटीकायां पक्षलक्षणे साध्यविशिष्ट इत्येवोक्ते वस्तुतोऽग्निविशिष्टस्य साध्यत्वादित्यादिना धर्मपदकृत्यमुक्तम् । तेन पक्षः साध्य इति प्राप्तेः । वक्ष्यति च कालसम्बन्धे अनुमित इति कालसम्बन्धोऽनुमीयत इत्यादि च ।

एतावांस्तु विशेषः । क्वचित्सम्बन्धवत्साध्यप्राधान्यविवक्षया प्रयोगः । यथा कालसम्बन्धे अनुमित इति कालसम्बन्धे तदनुमानम् । नेदं कालानुमानमित्यादिः । प्राक्तनकालेऽनुमानस्यावसर इत्यादिश्च । क्वचिच्च तत्सम्बन्धवत्साध्यप्राधान्यविवक्षया प्रयोगः । यथाकाल सम्बन्धे अनुमित इत्यादिरिति । एवमेवंजातीयके सर्वत्रापि विवेकः स्पष्ट एव । एतेन अनुमानमपि कालमेव पक्षीकृत्य प्रवर्तते कालेऽनुमानस्यावसरः कालविषयाण्यनुमानानि । कालस्य लिङ्गानि । लिङ्गिनः कालस्य तदनुमानं कालानुमानमित्येवंरूपेण च कालस्यैव साध्यतया प्रयोगः । कालसम्बन्धे अनुमिते । कालसम्बन्धोऽनुमीयते । कालसम्बन्धस्य नित्यं बहुकालसम्बन्धः । तत्सम्बन्धस्यापीत्येवंरूपेण च उत्तरत्र सम्बन्धस्य साध्यतया प्रयोग इति कालस्य वा साध्यत्वं तत्सम्बन्धस्य वा साध्यत्वमिति सन्देहप्रसङ्गान् निरस्तम् । अत एव सम्बन्धप्राधान्यपुरस्कारेण प्रवृत्ताथवलीपलितेत्याद्युत्तरग्रन्थेऽपि निमित्तानुमानार्थमिति अनुमानात् प्राक्काल इति कालस्य प्रागनुमानादिति कालानुमान इति च कालपुरस्कारेणापि प्रयोगः । परकीयकालानुमानानामित्यादिटीकाग्रन्थोऽपि मूलानुसारेणैव प्रवृत्त इति तद्वदेव विवक्षाविशेषाभ्यां प्रयोगभेद उपपादनीयः । अत एव विवक्षाविशेषमात्रेण प्रयोगभेदेऽपि फलत एकार्थत्वात् किन्तु वलीपलितकार्कश्यादिना तदनुमानमित्यादौ मूलोक्तसम्बन्धमपुरस्कृत्य कालपुरस्कारेणैव टीकाकृद्य्ववहरिष्यतीति सुधीभिरालोचनीयम् ।

------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

अथ विशिष्टज्ञानत्वादिदं विशेषणज्ञानपूर्वकम् । विशेषणं च न कालातिरिक्त-मस्तीत्यनुमीयते । तर्हि नेदं कालानुमानम् । किन्तु ज्ञानानुमानम् । तच्च सिद्धसाधनम् । साक्षिसिद्धकालविशिष्टप्रत्ययाभ्युपगमादिति ।

अथ वलीपलितकार्कश्यादिना कालसम्बन्धेऽनुमिते, विप्रतिपन्नं प्रति परापरादिप्रत्ययानां कार्यत्वेन निमित्तानुमानमिदं भाष्यमिति । मैवम् । शरीरावस्थया हि तस्य कालसम्बन्धोऽनुमीयते, यत्किञ्चिद्द्रव्यसम्बन्धो वा । आद्ये किमस्मादनुमानात्प्राक्कालः सिद्धोऽथवा नेति वाच्यम् । आद्ये तन्नित्यसिद्धेस्तस्य कालस्य प्रागनुमानान्नित्येन साक्षिणा सिद्धेः । द्वितीये चाप्रसिद्धाविशेषणत्वा-न्नानुमानावसरो भवेत् । किञ्च वलीपलिता(कार्कश्य)दिशरीरावस्थाकारणत्वेन कालानुमाने तन्नित्यसिद्धेस्तस्य कालसम्बन्धस्य नित्यं सर्वदा वलीपलितादिवैधुर्यदशायामपि सिद्धेर्नित्ये परमाणावपि सिद्धेर्बाधितविषयत्वेन नानुमानावसरो भवेत् ।

अथ बहुकालसम्बन्धोऽनुमीयते । तन्न । बहुत्वं हि कालस्य किं परमाणूनामिव सहैव, उत क्रियाणामिव पूर्वापरभा(वित)वेन । नाद्यस् तत्सम्बन्धस्यापि नित्यसिद्धेः । नेतरः (नोत्तरः) तस्य कालस्य नित्यसिद्धेः । नित्यतयाऽङ्गीकृतत्वात् । न द्वितीयस् तस्य नित्यसिद्धेः सिद्धसाधनत्वात् । अथ परिशेषादितरनिषेधः करिष्यत इति चेन्न । परिशेषावधारणानुपपत्तेरिति ॥

### **शेषवाक्यार्थचन्द्रिका**

द्वितीयं शङ्कते अथेति । अस्तु तर्हि कालज्ञानानुमानमेवेदमित्यत आह तच्चेति । कथं तदित्यतः साक्षिरूपकालज्ञानपूर्वकतया मयाऽप्यङ्गीकारादित्याह साक्षीति । ननु न परापरादिप्रत्ययैः कालानुमानं ब्रूमो येन लिङ्गप्रतीतावेव लिङ्गिनः कालस्य स्फुरणात्कथं तेन तदनुमानमिति पर्यनुयुज्येत किन्तु वलीपलितकार्कश्यादिना तदनुमानम् । तथा च नानुमानवैयर्थ्यम् । वलीपलितादिलिङ्गावगतौ लिङ्गिनः कालस्य स्फुरणात् परापरादिप्रत्ययानामिव कार्कश्यादि-प्रत्ययानामपि कालखचितवस्त्वालम्बनत्वासिद्धेः । न चैवं भाष्ये परापरादिप्रत्ययरूपलिङ्गोप-न्यासानर्थक्यमिति वाच्यम् । भाष्ये न कालानुमापकतया परापरादिप्रत्ययोपन्यासः किन्तु कालसिद्धिमुक्तरीत्याऽङ्गीकृत्यापि परापरादिप्रत्ययानां कालनिमित्तकत्वे यो विप्रतिपद्यते तं प्रति परापरादिप्रत्ययानां कार्यत्वेन कालनिमित्तकत्वानुमानार्थं भाष्ये परापरादिप्रत्ययरूपलिङ्गोपन्यासस्यार्थ- वत्त्वादित्यभिप्रायेण शङ्कते अथेति । अत्र शरीरावस्थाविशेषो वलीशब्दार्थः । पलितशब्दः केशशौक्ल्यपरः । यद्यपि वलीपलितादिना कालसम्बन्धेऽनुमित इति पूर्वपक्षिणा स्पष्टमभिधानान्न वक्ष्यमाणरीत्या विकल्पावसरोऽस्ति । तथाऽपि साक्षात्कालसम्बन्धसाधनपक्षोक्तदोषभिया यत्किञ्चिद्द्रव्यसम्बन्ध एव वलीपलितादिना साध्यते । कालसम्बन्धसिद्धिस्तु वक्ष्यमाणरीत्या परिशेषादितरप्रतीषेधेनेति कालसम्बन्धस्यैव पर्यवसानगत्या सिद्ध्यभिप्रायेण पूर्वपक्षीया विशेषोक्ति-रित्यपि पूर्वपक्ष्यभिसन्धेर्वर्णयितुं शक्यत्वादस्त्येव विकल्पावसर इति भावेन विकल्प्यैव दूषयति मैवमित्यादिना । नानुमानावसर इति । आद्ये सिद्धसाधनत्वे परस्याश्रयासिद्धिप्रसक्तेरस्माकं त्वसङ्गतिप्रसक्तेः । द्वितीये च व्याप्तिपक्षधर्मताविरहप्रसक्तेर्नानुमानावसर इत्यर्थः ॥ वलीपलितादिवै-धुर्यदशायामपीति । तथा च यूनि कालसम्बन्धे सत्यपि वलीपलिताद्यभावात्तत्रान्वयव्यभिचार इति भावः ॥ नित्ये परमाणावपीति । तथा च तत्राप्यन्वयव्यभिचार इति भावः ॥ बाधितविषयत्वेनेति । उक्तरीत्याऽन्वयव्यभिचारेण कारणताशरीरप्रविष्टनियमानुपपत्त्या कालसम्बन्धस्य वलीपलिताद्य-वस्थाकारणत्वाभावस्यैव सिद्धत्वेन वलीपलितादिकारणत्वेन कालानुमानस्य बाधितविषयत्वेनेत्यर्थः ।

ननु कालसम्बन्धमात्रस्य वलीपलिताद्यवस्थाकारणत्वानभ्युपगमाद्बहुकालसम्बन्धस्यैव तद्धेतुत्वेनाभ्युपगमाद्वलीपलिताद्यवस्थाविधुरे यूनि च बहुकालसम्बन्धस्याप्यभावेनान्वयव्यभिचारा-भावादुक्तनियमो- पपत्तेरवस्थाकारणत्वेन बहुकालसम्बन्धानुमाने न बाधितविषयत्वमिति शङ्कते अथ बह्वीति ॥ तत्सम्बन्धस्यापीति । यून्यूक्तरीत्या व्यभिचारपरिहारेऽपि नित्ये परमाणाववस्थाविधुरेऽपि कालसम्बन्धस्य सत्त्वेनान्वयव्यभिचारापरिहारादुक्तदोषतादवस्थ्यमिति भावः । इदं च काले सहैव बहुत्वमङ्गीकृत्यैवोक्तम् । सिद्धान्ते सहैव बहुत्वस्य कालेऽनङ्गीकारादिति ध्येयम् ॥ नित्यतयाऽङ्गीकृतत्वादिति । परेणेति शेषः । तथा च पूर्वापरीभावापन्नबहुकालसम्बन्धसाधने बाध इति भावः । यत्किञ्चिद्द्रव्यसम्बन्धोऽनुमीयत इति द्वितीयं दूषयति न द्वितीय इति ॥

### **परिमल**

साक्षिसिद्धकालविशिष्टप्रत्ययेति । सुरभि चन्दनमिति चाक्षुषप्रत्यक्षवदिति भावः ॥ वलीपलितेति । वलीति लम्बमानचर्मवत्त्वमुच्यते । पलितेति शुक्लकेशत्वम् । कार्कश्यं चालम्बमानच-र्मोपेतसर्वावयवदेहकत्वम् । यौवनावस्थेत्यर्थः । कार्कश्यादिना तत्कारण(त्वेन)कालसम्बन्धेऽनुमिते सति लिङ्गषट्कोक्तिपरभाष्यं व्यर्थमापद्येतेत्यत आह विप्रतिपन्नं प्रतीति । स्वार्थानुमानेन स्वस्य कालसम्बन्धज्ञाने सत्यपि यस्तु कालसम्बन्धे विप्रतिपद्यते तादृशवादिनं प्रति ‘परत्वादिप्रत्ययाः किञ्चिन्निमित्तकाः कार्यत्वाद्धटादिवदि’ति कार्यत्वेन हेतुना परापरादिप्रत्ययनिमित्तस्य कस्यचिद्वस्तुनोऽनुमानार्थं परार्थानुमानषट्कप्रदर्शनपरं परापरव्यातिरेकेत्यादिप्रागुक्तभाष्यमित्यर्थः । परिशेषात्स कालसम्बन्ध एव सेत्स्यतीति भावः । एके तु कालसम्बन्धस्य परापरादिप्रत्ययनिमित्तत्वे विप्रतिपन्नं प्रति तन्निमित्तत्वानुमानार्थमित्यर्थ इति व्याचक्षते । तन्नित्यसिद्धेरित्यादि योजयति तन्नित्यसिद्धेरिति । कालसम्बन्धेऽनुमिते इत्यत्र कालसम्बन्धमात्रं बहुकालसम्बन्धो वा । आद्ये आह किञ्चेति । नित्यपदस्यार्थद्वयमुपेत्याह नित्यं सर्वदेति ॥ नित्ये परमाणाविति । बाधितविषयत्वेन वलीपलितादिदेहावस्थारहितेपि देहे स्वतःकालसम्बन्धस्यान्वयव्यभिचारेण देहावस्थाकारणत्वस्य बाधेन कारणत्वेन कालसम्बन्धानुमानं बाधितविषयमित्यर्थः ॥ द्वितयं शङ्कते अथ बहुकालेति ॥ तत्सम्बन्धस्यापीति । न्यायमते बहुत्वस्यौपाधिकत्वेनोपाधीनां युगपद्बाहुल्यसम्भवेन कालबहुत्वस्यापि सम्भवादौपाधिकबहुकालसम्बन्धस्य वलीपलितादिवैधुर्यदर्शयामपि सिद्धत्वेन व्यभिचारितया वलीपलितादिकारणत्वेन तदनुमानं बाधितविषयमिति भावः । यद्वा काले परमाणूनामिव युगपद्बाहुत्वाभावमभ्युपेत्य दोषोक्तिरियम् । अथवा सिद्धान्ते क्षणलवादेरप्यनन्तांशोपेतत्वात्तेषां च भिन्नाभिन्नत्वादेकक्षणदिसम्बन्धदशायामेव बहुकालसम्बन्धोऽस्तीत्येवमुक्तिः । नित्यतयेति । ननु औपाधिकानां कालानां पौर्वापर्यमस्त्येवति चेन्न । उपाधीनां कारकत्वस्याग्रे समयपादे निरसिष्यमाणत्वात् । ज्ञापकत्वे च स्वत एव पूर्वापरीभावापन्नकालविशेषाणां प्राप्त्या अपसिद्धान्तापत्तेरिति भावः । यत्किञ्चिद्द्रव्यसम्बन्धो वेति पक्षं निराह न द्वितीय इति ॥ तस्येति । पृथिव्यादिरूपयत्किञ्चिद्द्रव्यसम्बन्धस्य शरीरे नित्यं सिद्धेरित्यर्थः । परिशेषावधारणेति । पूर्वत्राकाशे परिशेषावधरणोक्त्या तत्तुल्यन्यायतया वा काल एवाग्रे वक्ष्यमाणपरिशेषानुपपत्तितुल्यन्यायतया वा द्रव्यान्तरकल्पनापेक्षया पृथिव्याद्यष्टद्रव्येष्वेर्व परापरव्यतिकारादिप्रत्ययनिर्वाहकल्पनौचित्येन वा अष्टद्रव्यातिरिक्तकालाख्यनवमद्रव्यपरिशेषावधारणायोगादित्यर्थः ॥

### **यादुपत्यम्**

ननु कालसम्बन्धस्य पूर्वानुमानेनैव सिद्धत्वाद्य्वर्थमिदमनुमानमित्यत आह विप्रतिपन्नं प्रतीति । पूर्वानुमानेन काले सिद्धेऽपि तस्य परापरादिप्रत्ययजनकत्वे यो विप्रतिपन्नस्तं प्रतीदमनुमानमित्यर्थः । निमित्तानुमानार्थमिति । जन्यविशिष्टप्रत्ययानां विशेषणसम्बन्धपूर्वकातानियमादिति भावः । पूर्वानुमानेनैव विशेषणीभूतकालसिद्धेर्न लिङ्गप्रतीतावेवेत्यादिनोक्तदोषावकाशोऽत्रेति ज्ञातव्यम् । यद्वा पूर्वानुमानेन काले सिद्धेऽपि प्रतिवादिवाक्यादिना यो विप्रतिपन्नस्तं प्रति दार्ढ्यायानुमानान्तरमुच्यत इत्यर्थः । बाधितविषयत्वेनेति अन्वयव्यभिचारेण कारणताप्रविष्टनियमानुपपत्तौ कारणतैव बाधितेति भावः ॥ तत्सम्बन्धस्यापीति । नित्ये परमाण्वादौ सिद्धेरन्वयव्यभिचारेणोक्तदोषतादवस्थ्यमित्यर्थः । इदं च काले सहैव बहुत्वमङ्गीकृत्योक्तम् । वस्तुतस्तु तदेव नास्तीति ज्ञातव्यम् ।

### **श्रीनिवासतीर्थीया**

इदं विशेषणज्ञानपूर्वकमिति । परापरादिप्रत्ययषट्कमित्यर्थः । कथमित्यत उपनीतभानाङ्गीकारा- दित्याह साक्षिसिद्धेति ॥ प्रत्ययेति । परापरादिप्रत्ययेत्यर्थः । कालसम्बन्धे शरीरस्येति शेषः । विप्रतिपन्नं तस्य कालस्य परापरादिप्रत्ययजनकत्वे विप्रतिपन्नं प्रतीत्यर्थः ॥ निमित्तेति परापरादिप्रत्यये पूर्वानुमानसिद्धकालसम्बन्धस्य निमित्तत्वानुमानार्थमित्यर्थः । तस्य शरीरस्य । कालसम्बन्धः कालेनैव सम्बन्धः । अस्मादनुमानादिति । शरीरावस्थया कालसम्बन्धानु-मानात्प्रागित्यर्थः । तथा च तादृशकालसम्बन्धस्य पक्षीभूते शरीरे सिद्धत्वान्नानुमानावसरः । अन्यथेदमिति पक्षीकरणायोग इति भावः ॥ अप्रसिद्धेति । कालस्यासिद्धौ तत्सम्बन्धस्याप्यप्रसिद्ध- त्वादित्यर्थः ॥ कारणत्वेनेति । वलीपलितादिशरीरावस्थया तत्कारणत्वेन कालानुमाने तत्सम्बन्धस्याप्यप्रसिद्धत्वादित्यर्थः ॥ कारणत्वेनेति । वलीपलितादिशरीरावस्थया तत्कारणत्वेन कालानुमाने तत्सम्बन्धानुमान इत्यर्थः । अनुमीयमानं कारणत्वं नियमगर्भम् । तच्चान्वयव्यतिरे-कावसेयम् । तथा च कालसम्बन्धे सति वलीपलितादिकं तदभावे तदभाव इत्यन्वयव्यतिरेकौ वाच्यौ । तत्र नियमज्ञापकान्वयो न सम्भवतीत्याह नित्यं सर्वदेति । वैधुर्यदशायामीत्युक्त्या साध्याभाव उक्तः । तथा च यौवनास्थायां व्यभिचारेण कारणत्वं बाधितमिति भावः ॥ परमणावपीति । कालसम्बन्धे सत्यपि वलीपलितादेरभावेनान्वयव्यभिचारादत्रापि कारणत्वं बाधितमित्याशयः । वलीपलितादि-शरीरावस्थाकारणत्वेन केवलकालसम्बन्धो नानुमीयते । किं नाम बहुकालसम्बन्ध एव शरीरावस्थाकारणस्थायित्वेन परमाणूनामिव मेलनासम्भवात्पूर्वापरीभावेनैव बहुत्वम् । पूर्वक्रियाणां नाशे क्रियान्तराणामुत्पाद एव बहुत्वमित्यर्थः । अत्रापि बहुकालसम्बन्धस्य वलीपलितादि-शरीरावस्थाकारणत्वस्य परमण्वादौ व्यभिचारेण नियमो न युक्त इति, कारणत्वं बाधितमित्याह ॥ तत्सम्बन्धस्यापीति ॥ नित्यतयेति । नित्यत्वात्क्रियाणामिव पूर्वापरीभावेन बहुत्वायोगात्तस्मिन्साध्ये बाध इति भावः । वलीपलितादिशरीरावस्थया तस्य यत्किञ्चिद्द्रव्यसम्बन्धोऽनुमीयत इति द्वितीयो न सम्भवतीत्याह न द्वितीय इति ॥ सिद्धसाधनत्वादिति । पृथिव्यादियत्किञ्चिद्द्रव्यसम्बन्धस्य शरीरे सिद्धत्वादित्यर्थः । सिद्धसाधनत्वं नास्तीति शङ्कते अथेति । शरीरावस्थया यत्किञ्चिद्द्रव्य-सम्बन्धेऽनुमिते तद् द्रव्यमन्यन्न सम्भवति । अतः परिशेषात्काल एवेत्यङ्गीकार्यमित्याशयः ॥ परिशोषावधारणेति । परिशेषं विधाय काल एवेत्यवधारणानुपपत्तेरित्यर्थः । परिशेष

एवानुपपन्न इत्याशयः ।

### **वाक्यार्थरत्नमाला**

कालानुमानं बूम इति । कार्कश्यादिना तदनुमानमिति । न च मूले कालसम्बन्धे अनुमित इति स्पष्टं कालसम्बन्धानुमानस्यैव प्रतिपादनात् कालानुमानमित्याद्या-शयवर्णनायोग इति वाच्यम् । प्राक् कालप्राधान्येनैव नेदं कालानुमानमित्यन्तग्रन्थेन कालानुमानस्यैव कालः परापरेति परभाषार्थतया शङ्कितत्वेनानुव्याख्यानार्थतया निराकृतत्वेन च कालानुमानस्यैव शङ्कापरिहारोभयविषयत्वेन प्रकृततया कालानुमानं ब्रूम इत्यंशे तावदनुपपत्तेरभावात् । अथ कार्कश्यादिना तदनुमानमित्यत्र तच्छब्देन प्रकृतकालपरामर्शानुपपत्तिरिति वाच्यम् । न चेयमप्यनुपपत्तिरस्ति । तत्तच्छब्दस्य बुद्धिप्रकृतसम्बन्धपरत्वेन मूलोक्तसम्बन्धानुमानस्यैवोक्तिलाभात् । अनुमानात्प्राक् कालः सिद्धः कालस्य प्रागनुमानात् कारणत्वेन कालानुमानमिति चानेकस्पष्टमूलोक्तयनुसारेण कालसम्बन्धानुमानस्यापि कालानुमानतायाः सिध्या कार्कश्यादिना कालानुमाननित्यस्याप्युपपत्तेः । वस्तुतस्तु विवक्षाविशेषेण प्रयोगे भेदो मूलटीकयोरित्युपपादि तत्वान्नानुपपत्तिरिति किञ्चिदेतत् । परापरादिप्रत्ययानां कालनिमित्तकत्व इति । न च कालसम्बन्धेऽनुमिते विप्रतिपन्नं प्रति इति मूले प्रकृते काले वा तत्सम्बन्धे वा यो विप्रतिपद्यते इत्यर्थस्यैव प्रतीत्या परापरादिप्रत्ययानां कालनिमित्तकत्वे यो विप्रतिपद्यत इत्यर्थस्य लाभायोग इति वाच्यम् । विप्रतिपन्नं प्रतीत्यस्य परापरादिप्रत्ययानामित्युत्तरग्रन्थानुसारेण टीकाकृदुक्तार्थस्यैव लाभेऽपि प्रकृतकाल इत्याद्युक्तार्थस्यालाभात् । किञ्च प्रकृतकाले विप्रतिपत्तिरपि फलतः कालनिमित्तकत्वे विप्रतिपत्तिरित्यर्थतो विशेषाभावेन तयोर्मूललब्धत्वालब्धत्ववैषम्योक्त्ययोगः । अतः कार्कश्यादिना कालसम्बन्धेऽनुमिते विप्रतिपन्नं प्रति, इतिमूले न कार्कश्यादिहेतुककालसम्बन्धसाधन एव यो विप्रतिपद्यत इत्यर्थस्य लब्धतया युक्तं वैषम्याभिधानमित्याशय इति वाच्यम् । न चैतदपि सम्भवति । परापरादिप्रत्ययानां कार्यत्वेन कालानुमानप्रतिपादनस्योक्तविप्रतिपत्तिविषयसमर्थनपरत्वाभावेन वाक्यस्यासङ्गतार्थत्वप्रसङ्गात् । विप्रतिपन्नविषयपरित्यागेनाविप्रतिपन्नविषयान्तरप्रतिपादनपरं भाष्यम् । न तु विप्रतिपन्नार्थसमर्थनपरमित्यादि कुसृष्टिकल्पनं तु कार्कश्यादिना कालसम्बन्धानुमानशङ्कानिरासस्य महाप्रयत्नेन करिष्यमाणस्य वैय्यर्थ्यापादकत्वेनायुक्तमेव ।

किञ्च परापरादिप्रत्ययानमिति वक्ष्यमाणं कार्यत्वानुमानं परापरादिप्रत्ययैर्विषयतया कालानुमाना-दभिन्नमिति न केनापि वक्तुं शक्यम् । प्राक्कालमन्तरेण विषयानवक्लृप्तेरिति अत्र च कार्यत्वेन निमित्तेत्युक्तत्वात् । ततोऽवश्यमनुमानान्तरमेव कालसाधकत्वेन भाष्यार्थतया वर्णितमिति वाच्यम् ।

तथात्वे च परापरादिप्रत्ययानां कार्यत्वेन निमित्तानुमानार्थमिदं भाष्यमित्येतावदंशस्यैव पूर्णत्वेन वलीपलितेत्यादि विप्रतिपद्यत इत्यन्तकथाकथनस्य वैयर्थ्यमेव । न हि परभाष्ये उक्तरीत्याऽनुमान-क्रमोऽस्ति । अपि चानुमानान्तरपदतया भाष्ययोजनाशङ्कापरत्वपक्षे उत्तरत्र तदनुमानस्यापि निराकर्त्तव्यत्वप्रसङ्गः । न च परापरादिप्रत्ययानां कालनिमित्तकत्वे यो विप्रतिपद्यत इत्यर्थपक्षेऽपि पूर्वानुक्तस्यैवानुमानस्याशङ्कनलाभेन तत्परित्यागप्रसङ्गष्टीकाकृद्योजनायामप्यविशिष्ट इति वाच्यम् । टीकाकृता कार्कश्यादिनैव कालानुमानं सिद्धिकालविशिष्टप्रत्ययत्वनिरासायाङ्गीकृत्य परापरादिप्रत्यय-लिङ्गत्वप्रतिपादकभाष्यगतिमाशङ्क्य कालसिध्यर्थ्यतया भाष्येन परापरादिप्रत्ययाभिधानम् । किन्तु तेषां प्रत्ययकालनिमित्तकत्वानुमानप्रदर्शनार्थमित्यभिप्राय उक्तः । न च तावता कालसिद्धिः प्रत्ययैर्भाष्याभिप्रेततया स्वीकृता । निराकृतपरापरप्रत्ययादिलिङ्गककालसाधकानुमानपरभाष्यस्य कथञ्चित्सार्थक्यप्रतिपादनात् । यं प्रतिच सार्थक्यं प्रतिपाद्यते तेन कार्कश्यादिनाऽवधृत एव कालः । एते प्रत्ययाः केवलं तन्निमित्तकतया नावधृतास् तद्यथा दण्डादौ प्रत्यक्षेण सिद्धे सति घटादिकं तन्निमित्तकमित्यत्र यो विप्रतिपद्यते तं प्रति तदन्वयव्यतिरेकानुविधायित्वेन घटादेर्दण्डादिनिमित्तकत्वं साध्यते । न चैतावतेदं दण्डाद्यनुमानं भवति । अत एव निमित्तानुमानार्थमित्येत-न्निमित्तकत्वानुमानार्थमिति टीकाकृद्विभावयिष्यति । सिद्धान्तिनाऽपि कालस्य साक्षिप्रत्यक्षसिद्ध-त्वसमर्थने भारवता साक्षिसिद्धत्वविरोधितया कार्कश्यादिना कालसिद्धिमात्रमेव निराकरिष्यते । तत्वविरोधिभूतं तत्परापरादिप्रत्ययानां कालनिमित्तकत्वं तदपि निराकरिष्यत इत्यलं प्रसक्तानुप्रसक्त-वर्णनेन । कालनिमित्तकत्वानुमानार्थमिति । एतच्च मूलस्थं निमित्तानुमानपदं निमित्तकत्वेन कालानुमानार्थकं फलतस्तु निमित्तकत्वानुमानार्थमिति लक्ष्यत इत्याशयेन । अतः निमित्तभूतकालस्य सिद्धत्वेन तन्निमित्तकत्वस्यैवानुमेयत्वाङ्गीकारे निमित्तानुमानार्थमिति मूलानुपपत्तिरिति शङ्कानवकाशः । न चैवं सति भाष्यानारूढोऽयमर्थः प्रसज्यते । भाष्ये कालः परापरव्यतिकरप्रत्ययलिङ्ग इति कालानुमानस्यैवाभिप्रेतत्वाप्रतीतेरिति वाच्यम् । भाष्ये कालानुमानमित्येवोक्तावपि कालस्य विषयतया वा निमित्तत्वेन वाऽनुमानस्यापि कालानुमानमित्यर्थोपपत्योक्तभाष्यस्य सामान्यतया विशेषपरत्वेन व्याख्याने विरोधाभावात् । तावता निमित्तत्वेन कालानुमानप्राप्तावपि तन्निमित्तकत्वानुमानस्य भाष्यादिप्रतीतिरेवेति चेन्न । निमित्तानुमानशब्दस्य स्वरूपतः कालसाधकपरत्वाभावेन परापरादिप्रत्य-यानां कालनिमित्तकत्वानुमान एव पर्यवसानेन तथाभूतार्थस्यापि भाष्येऽभिप्रेतताया वक्तुं शक्यत्वात् ।

न चैवमिति मूले कालनिमित्तकत्वेनानुमानमेव कालसाधकमस्तु । रूपाद्युपलब्धेः सकारणकत्वानुमानस्यैव चक्षुरादिसाधकत्वप्रतीतेरिति वाच्यम् । अत्र हि कालनिमित्तकत्वे विप्रतिपन्नं प्रतीत्यनेन प्रमाणान्तरेण काल सिद्धिमतो वादिन एव विप्रतिपत्तिप्रतिपादनेन तं प्रति तन्निमित्तकत्वसाधनस्यैवार्थवत्तया कालसाधनस्य च व्यर्थत्वेनोक्तानुमानस्य तत्साधकतया योजयितुमशक्यत्वात् । कालस्यासिद्धौ कालनिमित्तकत्वसाध्यस्याप्रसिद्धतया प्रागुक्तदोषानुद्धार-प्रसङ्गाच्च । तस्मात्कालमङ्गीकृत्यापि यः परापरादिप्रत्ययेषु कालनिमित्तकत्वे विप्रतिपद्यते तं प्रति विशिष्यैव कालनिमित्तकत्वसाधनमेतदिति न कालसाधकतयाऽस्योपन्यासो युक्तः । न चैवं कार्यत्वहेतोर्व्यभिचार इति वाच्यम् । सर्वव्यापिकार्यस्य कालनिमित्तकत्वाभ्युपगमेन व्यभिचारानवकाशात् । असाधारण्येन कालनिमित्तकत्वानुमानविवक्षयामपि कार्यविशेषत्वस्य काल-कार्यवलीपलिताद्यनङ्गत्वस्य हेतुतया विवक्षितत्वेन व्यभिचारानवकाश एव । इत्थमथव-लीपलितकार्कश्यादिनेत्यदिशङ्कामूलतट्टीकाविचारं सूरयो विदां कर्वन्तु ॥

तं प्रति तेषां कार्यत्वेनेति पाठः । लिङ्गोपन्यासस्यार्थवत्वमित्यङ्गीकारादिति च पाठः । अर्थवत्वादिति पाठेप्यर्थवत्वमित्यङ्गीकारादित्येवार्थः । केशशौक्ल्यपर इति । पलितं जरसाशौकल्य-मित्यभिधानादिति भावः । मूले कार्कश्यं नाम कर्कशस्य भावमात्रमिति स्पष्टमिति न व्याख्यातं टीकायां शरीरावस्थया हीत्यादिविकल्पानुत्थानमाशङ्क्य परिहरन्नवतारयति । यद्यपि वलीत्यादिना । वक्ष्यमाणरीत्येति । अथ परिशेषादितरनिषेधः करिष्यत इति वक्ष्यमाणेत्यर्थः । वलीपलितादिवैधुर्य-दशायामपीत्यनेन तद्दशायुक्तस्य यून एव ग्रहणम् । तेन धर्म्यनुक्तिर्न दोषायेत्याशयेन धर्मिनिर्देशपूर्वकं सिध्द्येत्यनेनोक्तम् । दोषं च विशदयति । तथाचेत्यादिना । अन्वयव्यभिचार इति । कारणताघटकान्वये तद्य्वभिचार इत्यर्थः । एवमुत्तरत्रापि ॥ कालसम्बन्धस्यापीति । साध्यसमुच्चया-यापिशब्दः । प्राक् यूनीव परमाणुष्वपि व्यभिचारस्योक्ततया बहुकालानुमानसम्बन्धविवक्षयोभयत्र व्यभिचारपरिहाराशयः प्रतीयते ॥ न चासौ युक्त इत्याशयेन यून्येव व्यभिचारपरिहारपरतया योजनमिति ज्ञेयम् । यून्युक्तरीत्या व्यभिचारेति । नन्वङ्गीकारवादेन काले सहैव बहुत्वं तादृशबहुकालसम्बन्धश्च वलीपलितादिकारणमित्यङ्गीकारे परमाणुष्विव यून्यपि सहैव बहुत्ववत्कालसम्बन्धस्यावर्जनीयतया तत्र व्यभिचारपरिहारासम्भवात्कथमेतत् । न हि किञ्चित्कालसबन्धिनि यूनि तत्कालेन सहावस्थित-कालान्तरसम्बन्धो नास्तीति शक्यते वक्तुम् । विशेषनियामकाभावेन किञ्चित्कालसम्बन्धोऽपि न स्यादिति चेन्मैवम् ॥ देशानामनेकत्वेऽपि तत्तद्देशावस्थितानां तत्तद्देशमात्रसम्बन्धेऽपि देशान्तरासम्बन्धवत् कालेऽपि बहुत्वेपि तत्तत्कालीनानां कालान्तरसम्बन्धानङ्गीकारे बाधकाभावेन सहैव बहुत्ववत्कालसम्बन्धस्य यून्यभावोपपत्तेः ॥ न हि काले सहैव बहुत्वाङ्गीकारे व्यभिचारपरिहारं तदङ्गीकारमात्रेण मन्यते ॥ येन तावन्मात्रमङ्गीकृत्य तुष्येत् ॥ किन्तु यावता व्यभिचारपरिहार-स्तावदङ्गीकारेण । तथा च काले सहैव बहुत्वमङ्गीकृत्य यूनि स्वोत्पत्तिमारभ्य यावत्कालसम्बन्धो जातस्तावत्कालसम्बन्धित्वेऽपि यस्सम्बन्धो भविता तत्कालसम्बन्धाभावेन बहुकालसम्बन्धाभावं च यून्यङ्गीकृत्य व्यभिचारपरिहारं मन्यते ॥ अन्यथा बहुकालसम्बन्धिनिर्वाहस्तस्य न स्यात् । न चैतावता कालान्तरं तत्कालसहभूतं यूनाऽपि सम्बन्धमायातीति शक्यते वक्तुम् । देशतुल्यतया नित्येष्वपि कालेषु तत्तत्कालसम्बन्धानां क्रमेण जायमानत्वाङ्गीकारेण तत्पदार्थानां तत्तद्देशैः क्रमेण सम्बन्धस्याप्युपपत्या बहुकालसम्बन्धाभावोपपत्तेरिति तस्याशयात् । ततश्च युक्त एव व्यभिचारपरिहारः । अवस्थानिमित्तत्वेन तत्तत्कालानां सम्बन्धस्येश्वरनियततया यूनि क्रमेण तत्तत्कालसम्बन्धप्रसङ्गेऽपि सर्वावस्थाविधुरे परमाण्वादौ व्यवस्थाप्रयोजकत्वेन कालसम्बन्धप्रसक्तयभावेन सर्वदिगवस्थितगगनादेस्तत्तद्देशा-वस्थितत्वप्रयुक्तविशेषशून्यत्वेऽपि सर्वदिक्सम्बन्धवत् सर्वकालसम्बन्धसद्भावोपपत्तेश्च तत्र व्यभिचारपरिहारकथनस्यापि युक्तत्वात् । तस्मात्कालानां सहैव बहुत्वेऽपि तत्सम्बन्धस्य यून्यभावेन व्यभिचारपरिहारेऽपीति साधूक्तमिति मङ्गलम् ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

अन्ये तु व्याचक्षते । बहुतरतरणिपरिस्पन्दान्तरितजन्मत्वं परत्वम् । अल्पतरसौर-सञ्चारान्तरितजन्मत्वं चापरत्वम् । एकतपनप्रचारविशिष्टत्वं यौगपद्यम् । अनेकतद्विशिष्टत्व मयौगपद्यम् । बहुक्रियाविशिष्टत्वं चिरत्वम् । कतिपयक्रियाविशिष्टत्वं क्षिप्रत्वम् । तत्प्रत्ययैः कालोऽनुमीयते । तरणिपरिस्पन्दा हि पदार्थसार्थे विशिष्टप्रत्ययोत्पत्तौ स्वप्रत्यासत्तिमपेक्षन्ते । स्वरसतोऽप्रत्यासन्नत्वे सति विशिष्टव्यवहारजनकत्वात् । चन्दनसौरभवत् । परंपरा सम्बन्धिनश्च साक्षात्सम्बन्धविरहे सति सम्बन्धित्वात् । पटसंसृष्ट(सम्बन्धि)नीलिमवत् । अतः पिण्डत-पनपरिस्पन्दयोः संयुक्तसंयोगिसमवायात्मनि परंपरासम्बन्धे यद्द्रव्यं निमित्तं स काल इति ।

### **शेषवाक्यार्थचन्द्रिका**

श्रीवल्लभोदीरितकालसमर्थनरीतिं दूषयितुं तद्रीतिमुद्भावयति अन्ये त्विति ॥ तरणीति । तरणिः=सूर्यः ॥ पदार्थसार्थ इति । स्थविरयुवादिशरीरपिण्डसमुदाय इत्यर्थः । अयमाशयः । अनुभूयते तावदन्वयव्यतिरेकाभ्यां तरणिपरिस्पन्दविशेषाणां युवस्थविरशरीरादिपिण्डेषु मासादिवसादिविचित्रबुद्धिजननद्वारेण तत्तदुपहितेषु परत्वादिविशिष्टबुद्धिजनकत्वम् । न च पिण्डैरसम्बद्धानां रविस्पन्दानां तत्र बुद्धिजनकत्वं सम्भवति । अतिप्रसङ्गात् । किन्तु प्रत्यासन्नानामेवेति रविस्पन्दानां पिण्डैः प्रत्यासत्तिसिद्धिस् तथा चायं प्रयोगः । तरणिपरिस्पन्दा घटनिष्ठविशिष्ट-बुद्धिजनकप्रत्यासत्तिमन्तो घटविषयकविशिष्टधीजनकविशेषणत्वाद्धटरूपवदिति । अस्त्वेवं तरणि-परिस्पन्दानां पिण्डैः सह प्रत्यासत्तिः । सा तु स्वभावप्रत्यासत्तिरेवास्त्विति । किं कालेनेत्यात्राप्येतदेवोत्तरं स्वप्रत्यासत्तिमपेक्षन्त इति । स्वभावप्रत्यासत्त्यतिरिक्तप्रत्यासत्तिमित्यर्थः ।

ननु स्वभावप्रत्यासत्तिमात्रेणैव विशिष्टप्रत्ययजनकत्वनिर्वाहोपपत्तौ किं तदतिरिक्तसम्बन्धेनेत्यतः स्यादप्येवं यदि पिण्डैः परिस्पन्दानां स्वभावप्रत्यासत्तिः स्यात् । न चैवम् । ततश्च स्वभावतोऽप्रत्यासन्नानामेतेषां विशिष्टबुद्धिजनकतायाः स्वभावप्रत्यासत्त्यतिरिक्तप्रत्यासत्तिं विनाऽनुप-पत्तेर्नानुपपत्तिरित्याशयेनोक्तप्रतिज्ञायामनुरूपं हेतुमाह स्वरसत इति । सम्बन्धान्तरं विना विशिष्टधीजनकत्वाभावे सतीत्यर्थः । इदं च विशेषणं घटवद्भूतलमित्यादौ व्यभिचारवारणार्थम् । अस्त्वेवं स्वाभाविकसम्बन्धातिरिक्तसम्बन्धसिद्धिस् तरणिपरिस्पन्दानां पिण्डैः । स च सम्बन्धः साक्षादेव भविष्यतीति न वक्ष्यमाणरीत्या कालसिद्धिरित्यतः स्यादेवं यदि तरणिपरिस्पन्दानां पिण्डैः साक्षात्सम्बन्ध उपपद्येत । न चैतदस्ति । न तावत्पिण्डसंयोगः परिस्पन्दानां सम्भवति । अद्रव्यत्वात् । नापि समवायः । तरणिसमवेतस्य तस्य पिण्डेन तदयोगात् । अतः परस्परासम्बन्ध एव वाच्य इति कालसिद्धिरित्याह परम्परासम्बन्धिनश्चेति ॥ नीलिमवदिति । नीलद्रव्यवृत्तिनीलिमवदित्यर्थः ॥ संयुक्तेति । पिण्डसंयुक्तद्रव्यसंयोगवति तपने समवेतानां परिस्पन्दानां संयुक्तसंयोगिसमवायोऽस्ति सम्बन्धः । अतः संयुक्तवर्तिधर्माणां स्वयं संयुक्तवस्त्वन्तरसङ्क्रामकः कश्चिद्द्रव्यविशेषः स्वीकर्तव्यः । तस्यैव कालसज्ञेत्यर्थः । स काल इति वक्ष्यमाणरीत्येतरस्य निमित्तत्वासम्भवादिति भावः । अत्र परिशेषस्य परेण व्युत्पादितत्वेऽपि निरासावसर एव तत्स्पष्टनं भविष्यतीत्याशयेन पृथगत्र परिशेषो न प्रदर्शित इति द्रष्टव्यम् ।

### **परिमल**

बहुतरतरणीति । यस्य जन्मानन्तरं सूर्यमण्डलगतगमनक्रियारूपपरिस्पन्दा बहवोऽतीतास् तद्वत्त्वं पिण्डे परत्वं सूर्यमण्डलगतातीतबहुपरिस्पन्दविशेषणकत्वं पिण्डे परत्वमित्यर्थः । एवमग्रेपि । सूरेति । सूर्यशब्दपर्यायः सूरशब्दः । ‘सूरसूर्यार्यमादित्ये’त्यमरकोशात् । सौरेति पाठे सूरशब्दात्तस्येदमित्यण्प्रत्यये रूपम् ॥ एकेति । चैत्रमैत्रौ युगपदगतावित्यत्र चैत्रमैत्रागत्योर्यौगपद्यं नाम यस्मिंस्तपनपरिस्पन्दे चैत्रागतिस्तस्मिन्नेकस्मिन्नेव परिस्पन्दे मैत्रस्यागतिश्चेत् तदा एकपरिस्पन्द-विशेषणयुक्तत्वमागतिमतोः पिण्डयोर्यौगपद्यमित्यर्थः ॥ अनेकेति । यस्मिन्प्रचारे चैत्र आगतस् ततोऽन्यस्मिन्परिस्पन्दे मैत्र आगतश्चेदयौगपद्यमित्यर्थः ॥ तत्प्रत्ययैरिति । रविबिम्बगत-बहुतरिपरस्पन्दविशेषणकपिण्डविशेष्यकप्रत्ययरूपपरत्वप्रत्ययेन १ अल्पतरतत्सञ्चारविशेषणकपिण्ड-विशेष्यकप्रत्ययरूपापरत्वप्रत्ययेन २ रविमण्डलगतैकक्रियाविशेषणकाऽनेकवस्तुविशेष्यकप्रत्ययरूप-यौगपद्यप्रत्यनेन ३ अनेकतद्विशेषणकानेकविशेष्यकप्रत्ययरूपायौगपद्यप्रत्ययेन ४ रविमण्डल-गतबहुक्रियाविशेषणकवस्तुविशेष्यकप्रत्ययरूपचिरत्वप्रत्ययेन ५ अल्पतत्क्रियाविशेषणकवस्तुविशेष्य-कप्रत्ययरूपाचिरत्वप्रत्ययेन चेत्यर्थः ६ । कथमेतैः कालानुमानमित्यतो रविबिम्बगतक्रियाणामव-निगतपिण्डविशेष्यकोक्तरूपषड्विधप्रत्ययेषु विशेषणतया उपनायकप्रत्यासत्तित्वेन कालस्यानुमानमिति भावेनाह तरणिपरिस्पन्दा हीति ॥ पदार्थसार्थ इति । पदार्थसमूहविशेष्यकस्वविशेषण-कप्रत्ययरूपविशिष्टप्रत्ययोत्पत्तावित्यर्थः ॥ स्वप्रत्यासत्तिमिति । स्वात्मनापदार्थैः सह प्रत्यासत्तिं साक्षात्परम्परासाधारणं सम्बन्धमात्रमित्यर्थः ॥ स्वरसत इति । दण्ड्यादौ दण्डादेरिव संयोगेन, गुणादेर्गुण्यादिनेव समवायेन, ज्ञानादेर्ज्ञेयादिनेव स्वरूपसम्बन्धेन वेत्यर्थः ॥ चन्दनसौरभवदिति । सुरभिचन्दनमिति चाक्षुषप्रत्ययविषयचन्दनविशेषणरूपसौरभवदित्यर्थः । तत्र संस्कारो ज्ञानं वा प्रत्यासत्तिरिति भावः । हेतौ सत्यन्तमात्रोक्तौ घटत्वपटत्वादौ व्यभिचारः । घटत्वपटत्वयोरन्योन्यं तादृशत्वेऽपि प्रत्यासत्त्यपेक्षाभावाद् अतो विशेष्योक्तिः । तावन्मात्रस्य घटादिस्थगुणक्रियादौ व्यभिचारात्सत्यन्तम् । सा च प्रत्यासत्तिः साक्षाच्चेत् कालसिद्धिर्नेति भावेनाह परम्परासम्बन्धिनश्चेति । परिस्पन्दा इति प्राक्तनपक्षनिर्देशस्यानुषङ्गः । न केवलं प्रत्यासन्ना इचि चार्थः ॥ पटेति । कर्दमादिलिप्तपटसंयुक्तकर्दमादिद्रव्यसमवेतनीलिमगुणवदित्यर्थः ॥ अत इति । परस्परासम्बन्ध-रूपप्रत्यासत्तेः प्रमितत्वादित्यर्थः ॥ पिण्डेति । भूम्यादिगतपिण्डस्य गगनगततपनपरिस्पन्दस्य चेत्यर्थः ॥ संयुक्तसंयोगीति । भूम्यादिस्थपिण्डसंयुक्तं किञ्चिद्द्रव्यं तत्संयोगोपेदं तपनमण्डलं तत्समवायात्मनीत्यर्थः । रविबिम्बसमवेतानां परिस्पन्दानां रविबिम्बस्य भूमिस्थपिण्डस्य च मध्ये तन्तुवद् उभाभ्यां संयुक्तं महद्द्रव्यं किञ्चित्सिद्ध्यति स काल इत्यर्थः ।

### **यादुपत्यम्**

स्वप्रत्यासत्तिं स्वनिरूपितातिरिक्तसम्बन्धमपेक्षन्त इत्यर्थः ॥ स्वरसत इति । स्वभावत इत्यर्थः । इदं च घटाभाववद्भूतलमित्यादौ, व्यभिचारवारणाय ॥ निमित्तमिति । घटकमित्यर्थः ।

### **श्रीनिवासतीर्थीया**

एकतपनेति । उभयोरपीति शेषः । सार्थे=समूहे ॥ स्वरसत इति । स्वरूपसम्बन्धेनेत्यर्थः ।

### **वाक्यार्थरत्नमाला**

श्रीवल्लभेति ॥ श्रीमदाचार्यवल्लभेत्यर्थः । स च लीलावतीकारः । तद्ग्रन्थसमाप्तिप्रतिपादने तथैव निर्देशात् ॥ अल्पतरसरञ्चारेति किरणावलीतद्वर्धमानादिषु पाठः ॥ तदनुसारेणात्र परत्वापरत्वनिर्वचनात् तथैव पाठो मूले । दृश्यते तावद्दिवसमासादिवैचित्र्येण तपनपरिस्पन्दभेदानां तत्पदार्थसार्थे विशिष्टबुद्धिजनकत्वमित्यादिलीलावतीमनुसन्धाय तद्य्वाख्यान-वर्धमानादिकं चानुसन्धाय ननु तरणिपरिस्पन्दभेदानां युवस्थविरादिपिण्डैरित्यादि तत्वप्रदीपिकां तद्य्वाख्यानरूपनयनप्रसादिनीं च मनसि निधायाभिप्रायमाह । अयमाशय इति । लीलावतीव्याख्याने तर्कचन्द्रिकायां सार्थः समूह इत्येवोक्तेऽपि युवस्थविरादीति तत्वप्रदीपिकानुसारेण स्थविरयुवादीति प्राग्व्याख्यातम् । तदनुसारेणैवात्र युवस्थविरादीति प्रयुक्तमिति ज्ञेयम् ॥ तत्तदुपहितेषु । दिवसमासाद्युपहितेषु । बुद्धीति । विशिष्टबुद्धीत्यर्थः । सूर्यस्पन्दा घटनिष्टेत्यादिवर्ध-मानानुसारेणानुमानप्रकारं दर्शयति । तथाचायं प्रयोग इति । स्वप्रत्यासत्तिपदं स्वस्य प्रत्यासत्तिमिति विगृह्य प्रत्यासत्तिमात्रपरत्वेन योजितम् । इदानीमुक्तविग्रहमाश्रित्यैव स्वस्येति षष्ट्यर्थसम्बन्धोप-पादकभिन्नप्रत्यासत्तिपरत्वेनापि व्याख्यातुं तद्य्वावर्त्यशङ्कामुत्थाप्य तन्निवर्त्तकतया स्वप्रत्यासत्ति-मित्येतद्योजयति । अस्त्वेवमिति । प्रत्यासत्तिमात्रसाधने स्वरूपसम्बन्धसत्वेऽपि प्रत्यासत्तिसद्भावेन स्वभावतोऽप्रत्यासन्नत्वे सतीति विशेषणं व्यर्थमापद्येतातः साध्यमानप्रत्यासत्तिं विवृणोति । स्वभावप्रत्यासत्तीति । स्थविरशरीरप्रत्यासत्तिमपेक्षन्त इत्येतत्किरणावलीव्याख्यावसरे स्वभावाति-रिक्तस्थविरप्रत्यासत्तिमन्त इत्युक्तत्वादित्याशयः । सम्बन्धान्तरं विनेति । स्वरूसम्बन्धातिरिक्त-सम्बन्धं विनेत्यर्थः । एतच्च स्वरसत इत्यस्य व्याख्यानम् । स्वरसतोऽप्रत्यासन्नत्वं नाम स्वभावप्रत्यासत्तिराहित्यमात्रमुच्यत इति प्रतीयते । तावता विशिष्टव्यवहारोपयोगेन प्रत्यासत्तिर्न निषिद्धा स्याद्धेतुसाध्ययोः प्रयोज्यप्रयोजकभावश्च न विशदो भवेदित्यतस्तदर्थसूचनाय सम्बन्धांतरं विना विशिष्टधीजनकत्वाभावे सतीति व्याख्यातम् । अन्यथा स्वभावप्रत्यासत्तिराहित्ये सतीत्येव व्याख्यास्यात् सम्बन्धान्तरं विनेत्यादिव्याख्याने तु सम्बन्धान्तराभावे सति यद्विशिष्टधीजनकत्वमित्युक्तया सम्बन्धान्तरस्य विशिष्टव्यवहारोपयोगो निषिद्धो भवति । तदभावकथनेन भावसमवायादौ सम्बन्धान्तरमपेक्ष्य विशिष्टधीजनकत्वाभावेऽपि दण्डीत्यादौ तदपेक्ष्य तज्जनकत्वमस्ति । प्रकृते च सम्बन्धान्तरं विना विशिष्टधीजनकत्वं नास्ति । अतः सम्बन्धान्तरमपेक्ष्यमिति प्रयोज्यप्रयोजकभावोऽपि स्पष्टीकृतो भवति । स्वभावप्रत्यासत्तिशून्यत्वमात्रे उक्ते तु तदतिरिक्तप्रत्यासत्यपेक्षां प्रति प्रयोजकता च स्पष्टं प्रतीयते । तथा च स्वरसतोऽप्रत्यासन्नत्वे सति स्वरूपतः प्रत्यासन्नत्वाभावे

सति स्वभावप्रत्यासत्तिविशिष्टधीजनकत्वाभावादित्यर्थ इति वर्धमानोऽनुसृत इति ज्ञेयम् । पुनः

सङ्ग्रहेण व्याख्येयमस्ति ॥

घटवद्भूतलमिति । घटस्य विशेषणतया विशेषणतारूपस्वरूपसम्बन्धेन विशिष्टव्यवहारजनकत्वेन सम्बन्धान्तरं विनैव विशिष्टव्यवहारजनकत्वस्याभावो नास्तीत्यर्थः । आदिपदेन घटाभाव-वद्भूतलरूपसमवायवान् घट इत्यादेः सङ्ग्रहः । परिपस्पन्दानां पिण्डैरिति । परिस्पन्दानां पिण्डैः सम्बन्धसिद्धिरित्यन्वयः । न च स्वरूपेण तासां प्राप्तिरस्तीति किरणावलीव्याख्यान-रूपपिण्डसूर्यक्रिययोः संयोगसमवायान्यतरसम्बन्धो नेत्यर्थ इति वर्धमानं मनसि निधाय साक्षात्सम्बन्धं निराकरोति । न तावदिति । पिण्डैरिति पूर्वानुसारात्पिण्डेन संयोग इति स्वरसः पाठः । पिण्डेन समवाय इत्युत्तरत्रोक्तेश्च । लीलावत्यां पटसंसृष्टनीलत्ववदिति पटसमवेतनील-रूपसमवेतनीलत्वजातिर्दृष्टान्तीकृता । परन्तु पिण्डतपनपरिस्पन्दयोस्तेनैव वक्ष्यमाण-संयोगद्वयसमवायगर्भः संयुक्तसंयोगिसमवायरूपसम्बन्धो न दृष्टान्तेऽस्ति । संयोगत्वेनैकीकारेऽपि संयोगप्रसक्तिरेव तत्र नास्ति । किन्तु समवेतसमवाय एव । अतो दृष्टान्तदार्ष्टान्तिकयोः परंपरासम्बन्धविशेषस्यापि साम्याशयेन मूलकृता नीलत्वदृष्टान्तत्यागेन निलिमवदिति संयोग-समवायघटितप्रत्तासत्तिस्थलं दृष्टान्तीकृतम् । अत एव किरणावल्यां पटावच्छेदकमहारजनरागवदिति दृष्टान्तः कृत इति बोध्यम् । नीलिमशब्दस्य निलरूपमात्रपरत्वे समवायस्यैव प्राप्त्या वक्ष्यमाणसम्बन्धो न दृष्टान्ते उक्तः स्यादित्यतो नीलद्रव्यस्य पटे नीलिमोपसंक्रामकत्वेत्युत्तरमूलानुसारेण परंपरासम्बन्धो यथा सिध्यति तथा व्याचष्टे । नीलद्रव्येति । तथा च पटसंसृष्टनीलद्रव्यं तत्रत्यो नीलिमा नीलिमपदेन गृहीत इति संयुक्तसमवायसम्बन्धरूपपरंपरासम्बन्धोदाहरणत्वमस्य युक्तमिति सूचितम् । संयोगे एकत्वद्वित्वयोरविवक्षणाद्युक्तो दृष्टान्तदार्ष्टान्तिकभावः । ततः परिशेषात्पिण्डसंयुक्तः कालस्तपननेनापि संयुज्यमानस्तत्समवेतत्परि- स्पन्दानां परंपरया पिण्डसम्बन्धहेतुः कालः सिद्ध इति लीलावतीकार इति लीलावत्याशयकथनरूपतत्वप्रदीपिकां तन्नयनप्रसादिनीं च मनसि निधाय परंपरासम्बन्धफलमाह । अतः संयुक्तेति । संयुक्तैकवस्तुवृत्तिधर्माणामित्यर्थः । वक्ष्यमाणरीत्येति । न परिशेषनिरासाय परिशेषसाधकतपनपिण्डाभ्यामसंसर्गादित्युक्तशङ्काग्रन्थरीत्येत्यर्थः । परेण व्युत्पादितत्वेऽपीति । न तावत्पृथिव्यादिकं हेतुः । तपनपिण्डाभ्यामसंसर्गादित्यादिविशेषः ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

एतदप्यसत् । घटशून्यं भूतलमित्यादिवत्स्वभावप्रत्यासत्त्यैव विशिष्टप्रत्ययोपपत्तेः । अन्यथा अभावे परापरयौगपद्यादिप्रत्ययानुपपत्तिप्रसङ्गात् । दृश्यते च युगपदुत्पन्नावभावा-वित्यादिप्रत्ययः । अत्र सम्बन्धे बाधकाभावान्नैवमिति चेन्न । अन्यसमवेतत्वस्यैव बाधकत्वात् । उपनायकद्रव्यान्तरकल्पनया तदुपपत्तिरिति चेत् । तर्हि भूतल घटाभावयोस्तृतीयसम्बन्धकल्प-नयोपपत्तौ बाधकाभावात् । स्वारसिकसम्बन्धेनैव विशिष्टप्रत्ययोयोपपत्तौ किमप्रतीयमान-सम्बन्धकल्पनया इति चेत् । तर्हि तथैव परापरादिविशिष्टप्रत्ययोत्पत्तौ किमप्रतीयमानद्रव्यकल्पनयेति समानम् । तदिदमुक्तम् । तेषां विशिष्टप्रत्ययानां नित्यसिद्धेर्द्रव्यान्तरकल्पनां विना स्वभावादेव सिद्धेर् द्रव्यान्तरानुमानवसरो न भवेदिति । तदनेन स्वरसतोऽप्रत्यासन्नत्वे सतीति विशेषणासिद्धिः । विशिष्टव्यवहारजनकत्वमात्रस्य चानैकान्त्यमुक्तं भवति ।

### **शेषवाक्यार्थचन्द्रिका**

किमत्र स्वभावतोऽप्रत्यासन्नत्वे सति विशिष्टप्रत्ययनकत्वं हेतुः किंवा विशिष्टप्रत्ययजनकत्वामात्रमिति विकल्पद्वयं मनसि निधायाद्ये विशेषणासिद्धिरिति भावेन द्वितीयमनैकान्त्येन दूषयति घटशून्यमिति ॥ विशिष्टेति । परापरादिविशिष्टप्रत्ययोपपत्तेरित्यर्थः । ननु स्वभावप्रत्यासत्त्या यत्किञ्चिद्विशिष्टप्रत्ययोत्पत्तावपि तस्यात्राहेतुत्वात् । हेतूकृतस्य च विशिष्टप्रत्यय-जनकत्वस्य निर्घटं भूतलमित्यादिविशिष्टज्ञानजनकेऽभावान्न तत्रानैकान्त्यमित्यत आह अन्यथेति । परापरादिविशिष्टप्रत्ययस्यातिरिक्तसम्बन्धामात्रनिबन्धनत्व इत्यर्थः । तत्राभावेन तरणिपरिस्पन्दानां स्वभावप्रत्यासत्त्यतिरिक्तसम्बन्धाभावादिति भावः । नन्वभावे परापरादिविशिष्टप्रत्यय एव नास्तीति न तदनुपपत्तिर्दोषायेति चेन्न । तत्र तस्य दृष्टतयाऽपलापायोगादन्यथाऽतिप्रसङ्गादित्याह दृश्यते चेति ।

अयमत्र समुदायार्थः । तरणिपरिस्पन्दमात्रपक्षीकारेऽभावे विशिष्टप्रत्ययहेतुतरणिपरिस्पन्दांशे बाधः । भावे तद्धेतुपरिस्पन्दानामेव पक्षीकारे चाभावे तद्धेतुपरिस्पन्देष्वेव व्यभिचारः । अभाव इव भावेऽपि स्वभावप्रत्यासत्त्यैव परापरादिप्रत्ययोपपत्तेर्विशिष्टसाध्येन विनाऽप्युक्तहेतूपपत्तेरन्यथासिद्धिश्च । अभावे स्वभावप्रत्यासत्त्यैव तन्निर्वाहः । भावे तु स्वभावप्रत्यासत्त्यन्यप्रत्यासत्त्यैव तन्निर्वाह इति द्विधाकल्पनायाः कल्पकाभावेनायोगाच्चेति ।

ननु न द्विधाकल्पनायां कल्पकाभावः । अभावे सम्बन्धे बाधकसद्भावेन स्वभावप्रत्यासत्त्यैव तन्निर्वाहकल्पनात् । भावे च सम्बन्धे बाधकाभावेन स्वभावप्रत्यासत्त्यन्यप्रत्यासत्त्यैव तन्निर्वाह-कल्पनादिति शङ्कते अत्रेति । तरणिपरिस्पन्दपिण्डयोरित्यर्थः ॥ सम्बन्ध इति । अतिरिक्तसम्बन्ध इत्यर्थः । अभावे च द्रव्ययोरेव संयोग इत्यादिकमेव बाधकमिति भावः । यद्वा न विशिष्टप्रत्ययजनकत्वमात्रं हेतुर्येनाभाववद्भूतलमिति स्वभावप्रत्यासत्त्यैव विशिष्टप्रत्ययजनके व्यभिचारश्चोद्येत । किं तर्हि स्वभावतोऽप्रत्यासन्नत्वमस्तीति विशिष्टहेतत्वगमनान्न व्यभिचारः । न चैवं व्यभिचाराप्रसक्तावपि तरणिपरिस्पन्दानां युवस्थविरशरीरादिपिण्डैः स्वभावतः प्रत्यासन्नत्वेना-प्रत्यासन्नत्वविरहाद्धेतुविशेषणासिद्धिः स्यादिति वाच्यम् । तरणिपरिस्पन्दा युवादिपिण्डैः स्वभावप्रत्यासत्तिरहिताश्चातिरिक्तसम्बन्धे बाधकाभावादिति लीलावत्युपदर्शितमार्गेण विशेषणसिद्धेः सम्भवादिति शङ्कते अत्रेति । सम्बन्ध इत्यस्य पूर्व एवार्थः । समवेतत्वस्येति । रविकर्मणः पिण्डसमवेतत्वे तत्र चलतीति धीप्रसङ्गादिति भावः ॥ बाधकत्वादिति । तथा चाभाव इव भावेऽप्यतिरिक्तसम्बन्धे बाधकसद्भावेनोभयत्रापि स्वभावप्रत्यासत्त्यैव विशिष्टप्रत्ययोत्पादप्रसक्तया क्वचित्स्वभावप्रत्यासत्त्या क्वचिच्च स्वभावप्रत्यासत्त्यन्यप्रत्यासत्त्या विशिष्टप्रत्ययनिर्वाह इति वैलक्षण्यकल्पनाऽनवकाशः । अतिरिक्तसम्बन्धे बाधकाभावासिद्ध्या तेन स्वरसप्रत्यासत्तिराहित्या-सिद्धेर्हेतुविशेषणासिद्धिश्चेत्यभिप्रायः ।

न तरणिपरिस्पन्दानां पिण्डेन साक्षात्सम्बन्धं ब्रूमः । येनान्यसमवेतत्वं बाधकं स्यात् । किन्तु परम्परासम्बन्ध एव । अस्ति च संयुक्तसंयोगसमवायरूपः परम्परासम्बन्धः पिण्डपरिस्पन्दयोः । पिण्डसंयुक्तकालसंयोगवति तपने परिस्पन्दानां समवेतत्वादतः स्वसंयुक्तवर्तिधर्माणां स्वसंयुक्त-वस्त्वन्तरे सङ्क्रामकद्रव्यान्तरकल्पनयाऽन्यसमवेतत्वोपपत्तेरस्त्येव बाधकाभाव इति नोक्तदोष इति शङ्कते उपानयकेति । तथा चातिरिक्तसम्बन्धेनैव विशिष्टप्रत्ययनिर्वाह इति भावः । तर्हि भूतलाभावयोरपि न स्वभावप्रत्यासत्त्या विशिष्टप्रत्ययनिर्वाहोऽभ्युपगमनीयः स्यात् । स ह्यतिरिक्तसम्बन्धे बाधकादेव कल्पनीयः । न चातिरिक्तसम्बन्धे बाधकं तत्रास्ति । अद्रव्यत्वादिना संयोगसमवाययोरसम्भवेऽपि तदन्यस्य सम्बन्धस्योपत्त्या स्वभावप्रत्यासत्तेरन्येन तनैव विशिष्टप्रत्ययनिर्वाहस्योपपन्नत्वात् । तथा च नोक्तरीत्या वैषम्यकल्पनाऽवकाश इति भावेनाह तर्हीति । स्येदेतदेवं यदि सम्बन्धान्तरकल्पना तत्रोपपद्यते । अप्रतीयमानसम्बन्धान्तरकल्पनाया अन्यथाऽनुपपत्तिमात्रकारणत्वात् । न च कल्पिकान्यथाऽनुपपत्तिरत्रास्ति । स्वारसिकसम्बब्धेनाघटं भूतलमित्यादिविशिष्टप्रत्ययनिर्वाह-सम्भवात्तत्कथं साम्यमित्याशङ्कते स्वारसिकेति । तर्हि तरणिपरिस्पन्दानामपि पिण्डेन सम्बन्धोपनाय-कद्रव्यान्तरकल्पनाऽपि न स्यात् । अप्रतीयमानद्रव्यान्तर कल्पनाया अपि विशिष्टप्रत्ययान्यथाऽनुप-पत्तिमात्रनिबन्धनत्वात् । न चात्र विशिष्टप्रत्ययान्यथाऽनुपपत्तिरस्ति । तरणिपरिस्पन्दानां पिण्डेन स्वभावप्रत्यासत्त्यैव परापरादिविशिष्टप्रत्ययनिर्वाहसम्भवात् । तथा चाभाव इव भावेऽपि
विशिष्टप्रत्ययनिर्वाहान्नोक्तरीत्या वैषम्यसिद्धिरित्याह तर्हीति ॥ तथैवेति । स्वभावप्रत्यासत्त्यैवेत्यर्थः कृतस्य व्युत्पादनस्योद्भाष्यत्वशङ्कापरिहारायाह तदिदमिति ।

### **परिमल**

अत्रेति । भूम्यादिस्थपिण्डरविबिम्बक्रिययोरित्यर्थः । परोक्तानुमानस्य किं

दूषणमुक्तं स्यादित्यत आह तदनेनेति । स्वभावसम्बन्धकथनेनेत्यर्थः ॥ अनैकान्त्यमुक्तमिति । भूतलनिष्ठघटाभावादौ ।

### **यादुपत्यम्**

अत्रेति । पिण्डे तपनपरिस्पन्दनिरूपितसम्बन्ध इत्यर्थः ॥ तृतीयसम्बन्धेति । तथाऽपि तत्रापि विशिष्टप्रत्ययार्थं स्वरूपसम्बन्धो न कल्पनीय इति भावः ।

### **श्रीनिवासतीर्थीया**

अन्यसमवेतत्वस्यैवेति । परिस्पन्दस्य तपनसमवेतत्वेन पिण्डसमवे-तत्वाभावरूपबाधकत्पिण्डतपनपरिस्पन्दयोरतिरिक्तसम्बन्धो नास्तीत्यर्थः । द्रव्यान्तरं = कालः ॥ तदुपपत्तिरिति । पिण्डेऽन्यसम्बद्धस्यापि परिस्पन्दस्योपपत्तिरित्यर्थः । तर्हि त्यज्यते तद्विशेषणमिति तत्राह विशिष्टेति । अनैकान्त्यम् अभाव इति शेषः ।

### **वाक्यार्थरत्नमाला**

किमत्रेति । यद्यप्युक्तरीत्या विशिष्टहेतोरेव परेणोक्तत्वान्न विकल्पावकाशस्तथापि वक्ष्यमाणरीत्या विशेषणासिद्धौ प्रतिपादितायां परो विशेषस्य मन्त्रहेतुरिति यदि ब्रूयात्तदाशयेन विकल्पावतारः । अत एव तदनेन स्वरसत इत्यादिना विकल्पाशयं मूलकृद्य्व-क्तीकरिष्यतीति भावः । विशेषणासिद्धिरिति भावेनेति । स्वभावप्रत्यासत्यैव विशिष्टप्रत्ययोप-पत्तेरित्युक्ते स्वभावप्रत्यासत्यतिरिक्तप्रत्यासत्तिमत्वरूपसाध्यं विनापि हेतोरुपपत्तेरित्यर्थप्राप्तिवत्स्व-भावप्रत्यासत्तिभिन्नसम्बन्धं विनाऽपि विशिष्टे धीजनकत्वोपपत्तेरुक्ततज्जनकत्वाभावरूपविशेषण-स्यासिद्धिरित्यपि प्रतिपादनस्य लाभात् । किन्तु विशिष्टव्यवहारजनकत्वस्य घटशून्यं भूतलमित्यादौ व्यभिचारप्रतिपादनपरवाक्यादतस्तद्वदेव हेतुसत्वेऽपि साध्याभावोपपत्तेरुक्तहेतुना साध्यसाधनमनुप-पन्नमिति यथा द्वितीयपक्षनिराकरणं मुखतो जातम् । तथाऽऽद्यपक्षे विशेषणासिद्धिरूपदूषणप्रतिपादनं न मुखतः । स्वभावप्रत्यासत्यैवेत्युक्तेऽपि स्वभावप्रत्यासत्यतिरिक्तप्रत्यासत्तिं विनेति मुखतः कीर्त्तनाभावात्किंत्वर्थत एवेत्याशयेनेति ज्ञेयम् । विशिष्टप्रत्ययोपपत्तेरित्यर्थ इति पाठः । उत्पत्तिपदं तु लेखनदोषात् । तस्यात्रेति ॥ यत्किंचिद् विशिष्टप्रत्ययोत्पत्तिरेवात्र सामान्येन परामृश्यते । सामान्ये नपुंसकमिति नपुंसकत्वम् । उत्पादनस्येति यावत् । तच्च जनकतासम्बन्धेन पक्षे वर्तत इति उत्पत्तिहेतुत्वमेव लभ्यत इति ज्ञेयम् ।

तस्येत्यनेन प्रत्ययपरामर्श एव जनकतासम्बन्धेन प्रत्ययहेतुत्वं लक्ष्यत इति वा । प्रत्ययोत्पत्तावपीत्यनेन संसर्गमर्यादया प्रत्ययोत्पत्तिजनकत्वं लभ्यत इति तस्य परामर्श इति वा । तेन नपुंसकोपपत्तिरिति ज्ञेयम् । हेतूकृतस्य चेति । परापरविशिष्टप्रत्ययजनकत्वरूपविशेषस्येत्यर्थः । परापरादिविशिष्टप्रत्ययस्येति । तज्जनकत्वरूपहेतोरित्यर्थः । अतिरिक्तेति । स्वभावेत्याद्युक्तविशिष्ट-साध्यप्रयोज्यत्व इत्यर्थः । यद्यप्यत्र दृष्टान्तीकृतचन्दनसौरभे उक्तहेतोरभावेन साधनवैकल्यम् । रूपादिज्ञानजनकचक्षुरादौ स्वभावप्रत्यासत्यतिरिक्तप्रत्यासत्तिसापेक्षत्वसद्भावेन सपक्षे तस्मिन्नुक्तहेत्व-भावेनासाधारण्यं च मूलाकृता शक्यं वक्तुं तथापि स्पष्टत्वाच्छिष्यैरेव तदुभयं तूह्यतामिति भावेन तदनुक्तिरिति ज्ञेयम् । अन्यथेत्यस्य परापरादीत्यादिव्याख्यानैनेव घटाभावभूतलयोः स्वभावप्रत्या-सत्यनङ्गीकार इति पूर्ववाक्यसङ्गततया योजनाभ्रान्तिरपि निरस्ता । अप्रयोजकत्वाद्यापत्तेरिति सूचितम् । मूले युगपदुत्पन्नाविति । यद्यपि परापरयौगपद्यादिप्रत्ययेतिपूर्ववाक्योक्तपरापरप्रत्ययावेव प्रथमत उपपाद्यौ । तथापि परत्वापरत्वयोर्गुणभूतयोरभावेऽयोग इति शङ्काया वैशिषिकप्रक्रियाखण्ड-नसाध्यपरिहारायासेन किं प्रयोजनम् । पराङ्गीकृतयौगपद्यादिप्रत्ययमात्रेण कालसम्बन्धसिद्धिरित्याशयेन मुखतः यौगपद्यादिप्रत्ययदर्शनम् । तेन पूर्वोत्तरवाक्ययोर्वैपरीत्यायोग इति परास्तम् । समुदायार्थ इति । अन्यथेति दृश्यते चेति वाक्यद्वयं समुदायत्वेन विवक्षितम् । नतु घटशून्यमिति पूर्ववाक्यमपि । तेन विशिष्टप्रत्ययमात्रजनकत्वस्य हेतुत्वे घटशून्यं भूतलमित्यादौ व्यभिचारः । परापरादिघटितस्य हेतुत्वेत्वित्यधिकस्य पूर्ववाक्यलाभार्थस्य वक्तव्यतया तदनुक्तययोग इति परास्तम् । विशिष्टप्रत्ययेति । परापरादिविशिष्टप्रत्ययेत्यर्थः । ननु न द्विधाकल्पनायां कल्पकाभाव इति पाठः । अव्यवहितपूर्ववाक्यानुसारेण युक्तत्वात् । मूलकोशे तथैव पाठाच्च । बाधकपदं तु लेखकप्रयुक्तम् । एवं घटशून्यमिति पूर्ववाक्योक्तान्यथासिद्धिबीजभूतद्विधाकल्पने कल्पकाभावस्याक्षेपपरतया अत्रेति वाक्यं योजितम् । अधुना घटशून्यमिति वाक्योक्तव्यभिचारस्य अन्यथाऽभाव इत्युत्तरवाक्योक्ताभावांशे तरणिस्पन्देषु व्यभिचारस्य च परिहारपरतया अत्र सम्बन्ध इति वाक्यं योजयति । यद्वा न विशिष्टेति । अभाववद्भूतलमितीति । अभावांशे परापरादिप्रत्ययजनकतरणिस्पन्दानाम् उपलक्षणं चेदम् । प्रागुक्ततरणिपरिस्पन्दमात्रपक्षीकाराभिप्रायेणैतद्वाक्यप्रवृत्यङ्गीकारपक्षे तु नोपलक्षणाश्रयणं न वा एतद्योजनायाः प्रागुक्तरीत्या व्यभिचारद्वयपरिहारपरत्वेन वर्णनीयता । अभावे विशिष्टप्रत्ययहेतुतरणि- परिस्पन्दांशे बाधहेतुविशेषणासिद्धी अनिवार्ये । स्पष्टत्वान्नोक्ते इति कल्पनीयमेव । पुनः शोध्यम् । नापि वा तथा चाभाव इवेति वक्ष्यमाणग्रन्थेऽभावपदेनाभावोपलक्षणाश्रयणप्रसक्तिरिति द्रष्टव्यम् ।

न चाघटं भूतलमितीति । अघटं भूतलमिति विशिष्टप्रत्ययजनकस्य स्वभावतोऽप्रत्यासन्नत्वं न चास्तीति सम्बन्धः । एतदपि पूर्वोपलक्षणम् । तत्फलमाह । इतीति । इत्यतो हेतोर्विशिष्टहेत्वगमनान्न व्यभिचार इत्यर्थः । तरणिपरिस्पन्दा इति । यद्यप्युक्तरीत्या लीलावत्यां प्रयोगो नोक्तः । साध्ये स्वरसप्रत्यासत्तिपदरहितश्च । हेतावतिरिक्तपदाभावश्च । सम्बन्धबाधकाभावादित्येव लीलावत्या-मुक्तत्वात् । तथापि तत्र तेचेति प्रकृततरणिपरिस्पन्दानां पक्षता । योग्यतया पदार्थसार्थ इति प्रकृतानां युवादीनां ग्रहणम् । सम्बन्धपदस्यातिरिक्तसम्बन्धार्थकतया वर्धमानव्याख्यानं चास्ति । तदेतन्मनसि निधायायं प्रयोग उक्तः । अत एव लीलवत्युपदर्शितमार्गेणेति वक्ष्यतीति ज्ञेयम् । पूर्व इति । अतिरिक्तसम्बन्ध इत्येवंरूप इत्यर्थः । अन्यसमवेतत्वस्येतीति प्रतीकोपादानपाठः । अन्यपदाभावस्तु लेखकदोषात् । भावेऽपीति । अभावेऽपीत्यपि ज्ञेयम् । पूर्वयोजनापक्षे परापरादिप्रत्ययविषया-भावस्यादार्ष्टान्तिकत्वात् । किन्तु परंपरासम्बन्धमेवेति पाठः । पिण्डपरिस्पन्दयोः परम्परासम्बन्ध इति पूर्वेणान्वयः । तथा च नोक्तरीत्येति । अनेन बाधकाभावादित्यन्तानन्तरम् आकाङ्क्षितपूरणान्न मूले न्यूनतेति सूचितम् । मात्र कारणत्वादिति । मात्रकारणकत्वादित्यर्थः । अन्यथानुपपत्ति-मात्रकल्यत्वादिति यावत् । वक्ष्यति च कल्पिकान्यथानुपपत्तिरितीति ज्ञेयम् । एवमन्यथानुपपत्ति-मात्रनिबन्धनत्वादित्यादितन्मात्रकार्यत्वादित्यर्थः ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

ननु विषम उपन्यासः । भूतलाभावयोरस्ति सान्निध्यम् । तेन सम्बन्धाभावेऽपि भविष्यति विशिष्टव्यवहारः । दर्शनस्य दुरपह्नवत्वात् । सम्बन्धान्तरकल्पनस्य च व्यर्थत्वात् । न च तरणिपरिस्पन्दानां पिण्डसान्निध्यमस्ति । ततो भवितव्यं मध्ये द्रव्यान्तरेणेति । मैवम् । विनाऽपि सान्निध्येन घटज्ञानमिति विशिष्टप्रत्ययदर्शनात् ।

किञ्चाभावस्यापि न भूतलसान्निध्यं परपक्षे किमपि पश्यामः । अस्तु वा तपनपरिस्पन्दानां पिण्डं प्रत्युपनायकं द्रव्यान्तरम् । तच्च पृथिव्यादिकं किं न स्यात् । तपनपिण्डाभ्यामसंसर्गान्नेति चेन्न । एकैकस्याव्यापकत्वेऽपि बहूनां संयुक्तसंयोगभूयस्त्वेन क्रियोपनायकत्वोपपत्तेः । न च तरणिपिण्डान्तराले तानि न संत्यनुपलम्भादिति वाच्यम् । सूक्ष्माणां कल्पनीयत्वात् । न च विनिगमनायां कारणाभावः । संशयेऽपि परिशेषावधारणानुपपत्तेः । धर्मिकल्पनातो धर्मकल्पनस्य लघीयस्त्वात् । आकाशो वा किं न स्यात् । न स्यात् । विशेषगुणवत्त्वात्पृथिव्यादिवदिति चेन्न । विशेषगुणवतोऽपि नीलद्रव्यस्य पटे नीलिमोपसङ्क्रामकत्वदर्शनात् । सूर्यगत्युपनायकत्वं च द्रव्यस्वरूपं वा अतीन्द्रियशक्तिर्वा सहकारिशक्तिर्वा । नाद्यः द्रव्यमात्रे प्रसङ्गान् न द्वितीयः, अनभ्युपगमात् । तृतीये(ऽपि) किं तद्य्वापकत्वं वा, विशेषगुणविरहो वेति व(विवे)क्तव्यम् ।

### **शेषवाक्यार्थचन्द्रिका**

ननु भूतलघटाभावयोः स्वभावप्रत्यासत्त्यैव विशिष्टप्रत्ययोप-पत्तेर्नाप्रतीयमानसम्बन्धस्याकल्पनीयत्वमभिमतम् । येन तथा सति तयैव प्रत्यासत्त्या परत्वादि-विशिष्टप्रत्ययस्याप्युपपत्तेर्नाप्रतीयमानद्रव्यान्तरकल्पनमित्युक्तदोषावकाशः स्यात् । किन्त्वभावभूत-लयोरसत्यपि सम्बन्धे निमित्तान्तरादेव तत्र विशिष्टप्रत्यय इत्वेव । तथा च तादृशनिमित्तभावाभावाभ्यां वैषम्यान्न प्रतिबन्दीग्रहो युक्त इति शङ्कते नन्विति । ननु भूतलाभावयोर्विशिष्टप्रत्यय एव नास्तीति वा सतोऽपि तृतीयसम्बन्धनिमित्तकत्वमेवेति वा वैषम्यस्य शङ्कितुं शक्यत्वात् तथा वैषम्यमनाशङ्क्योक्तरीत्या वैषम्यशङ्कायां नियामकभाव इत्यत आद्यप्रकारासम्भवे हेतुमाह दर्शनस्येति । भूतलाभावयोर्विशिष्टप्रत्ययस्य दृष्टत्वान्न तदपलापो युक्तः । अन्यथा सकलव्यवस्थोच्छेदप्रसक्तेरिति भावः । द्वितीयप्रकारासम्भवेऽपि तमाह सम्बन्धान्तरेति । क्लृप्तेन सान्निध्येनैव विशिष्टप्रत्ययोपपत्तेर्न सम्बन्धान्तरकल्पनस्य विशिष्टप्रत्ययोपपत्तिः प्रयोजनं सम्भवति । न च तदतिरिक्तं किञ्चित्सम्बन्धान्त-रकल्पनस्य प्रयोजनमस्तीति व्यर्थत्वान्न तत्कल्पनमपि युक्तमिति भावः । नन्वेवं भूतलाभावयोरिव स्वभावप्रत्यासत्त्या परत्वादिविशिष्टप्रत्ययानिर्वाहेऽपि तद्वदेव सान्निध्येन तद्वैशिष्ट्यप्रत्ययस्याप्युपपत्तेर्न वैषम्यमिति युक्त एव प्रतिबन्दीग्रह इत्यतः स्यादेवं यदि तरणिपरिस्पन्दानां स्थविरादिपिण्डेन भूतलाभावयोरिव सान्निध्यं स्यात् । न चैतदस्तीति वैषम्यमेवेत्याह न च तरणीति ॥ विनाऽपीति । आत्मसमवेतत्वाद्धटज्ञानस्य, तरणिपरिस्पन्दस्य पिण्डेनेव, न घटेन सान्निध्यमस्तीत्यर्थः । एवमङ्गीकृत्य घटाभावभूतलयोः सान्निध्यमुदाहरणस्यानादरणीयत्वाद्भूतलाभवयोः सान्निध्येन विशिष्टप्रत्यनिर्वाहेऽपि घटतज्ज्ञानयोरसान्निध्येन तत्र स्वभावप्रत्यासत्त्यैव विशिष्टप्रत्ययनिर्वाहस्य वाच्यत्वात्तद्वदेव तरणिपरिस्पन्दानां पिण्डेन स्वाभावप्रत्यासत्त्यैव विशिष्टप्रत्ययोपपत्तेर्वा द्रव्यान्तरकल्पनं युक्तमित्यभिहितम् । इदानीं तु घटाभावभूतलयोरपि न सान्निध्यमिति न तेन तत्र विशिष्टप्रत्ययनिर्वाह इत्यगत्या तत्रापि स्वभावप्रत्यासत्तिरेव विशिष्टप्रत्ययनिर्वाहकतयेष्टव्या । तथा चाविशेषाद्युक्त एव प्रतिबन्दीग्रह इत्याशयेनाह किञ्चेति ॥ सान्निध्यमिति । सामीप्यापर-पर्यायसान्निध्यस्य वक्ष्यमाणरीत्याऽतिरिक्तसम्बन्धघटितत्वात्स्वातिरिक्तसम्बन्धाभावे न भूतलाभावयोः सान्निध्यमपीति भावः ॥

उपनायकमिति । स्वसंयुक्तवर्तिधर्माणां स्वसंयुक्तवस्त्वन्तरे सङ्क्रामकमित्यर्थः । अत्रास्तु वा तपनपरिस्पन्दानां पिण्डं प्रत्युपनायकं द्रव्यम् । तच्च न द्रव्यान्तरं नवमं द्रव्यम् । पृथिव्यादि-भिरेवास्यार्थस्य सम्पादयितुं शक्यत्वादिति योजना । पृथिव्यादिकमिति । पृथिव्यादिचतुष्टयमित्यर्थः ॥ तपनेति । पृथिव्यदिचतुष्टयस्येति शेषः । अव्यापकत्वादिति भावः ॥ न सन्तीति । मध्येऽसतां च न सम्बन्धघटकत्वमिति भावः । असत्त्वमेव कुतः सिद्धमित्यत उक्तम् अनुपलम्भादिति । नानुपलम्भामात्रमभावनिश्चायकमतिप्रसङ्गात्किन्तु योग्यानुपलम्भ एव । तथा च तेन मध्ये तदभावनिश्चयाभावसिद्धावपि परमाण्वादिरूपसूक्ष्मद्रव्याणां मध्ये सत्त्वेऽप्यनुपलम्भोपपत्त्याऽनु-पलम्भेन मध्ये तदभावनिश्चयासम्भवेन मध्ये स्थितानां तेषामेवोपसङ्क्रामकत्वमस्त्वित्याशयेनाह सूक्ष्माणामिति ॥ विनिगमनायामिति । सूक्ष्माणामेवोपसङ्क्रामकत्वं न द्रव्यान्तरस्येति विनिगमनायामित्यर्थः । द्रव्यान्तरापेक्षया सूक्ष्माणामगृह्यमाणविशेषत्वादिति भावः । अगृह्यमाण विशेषतयाऽन्यतरपक्षानवधारणेऽपि नास्माकं काचित्क्षतिरित्याह संशयेऽपीति । अङ्गीकृत्य चेदमुदितम् । वस्तुतस्तु न विनिगमनायां कारणाभाव इत्याह धर्मीति ॥ आकाशो वेति । भवत्वाकाशस्तरणिपिण्डसम्बन्धघटकस्तस्य सर्वगतत्वेनोभयसंसर्गवत्तयोक्तसर्वानुपपत्तिरहितत्वादिति भावः । व्योमशिवाचार्यमतमाशङ्कते विशेषगुणवत्त्वादिति । आत्मनोऽपि पक्षतुल्यत्वान्न तत्र व्यभिचार इति भावः । किमत्र यद्विशेषगुणवत्तन्नोपनायकमिति सामान्यव्याप्तिरभिमता किंवा यद्विशेष-गुणवत्तत्सूर्यगत्युपनायकं नेति विशेषव्याप्तिरिति विकल्पं मनसि निधायाद्यं व्यभिचारेण दूषयति विशेषणगुणवतोऽपीति । द्वितीयेऽपि विशेषगुणवतोऽपि सूर्यगत्युपनायकत्वे बाधकाभावाद-प्रयोजकत्वम् । उपनायकत्वं हि परम्परासम्बन्धघटकत्वम् । तत्र चोभयसम्बन्धित्वमेव प्रयोजकं न तु विशेषगुणशून्यत्वम् । तच्चाकाशेऽप्यस्तीति युक्तं तस्योपनायकत्वमिति भावेन सूर्यगत्युपनायकत्वं विवेचयति सूर्येति ॥ सहकारिशक्तिर्वेति । सहकारिभूत ऐन्द्रियको विशेषधर्म इत्यर्थः ॥

प्रसङ्गादिति । स्वरूपमात्रस्य द्रव्यमात्रे सत्त्वादिति भावः ॥ अनभ्युपगमादिति । अभ्युपगमे चापसिद्धान्तादिति भावः ।

### **परिमल**

विशिष्टप्रत्ययदर्शनादिति । घटविशेषणकज्ञानविशेष्यकप्रत्ययेत्यर्थः ॥ परपक्षे किमपि न पश्याम इति । सामीप्यशब्दितसान्निध्यस्य संयोगादिसम्बन्धहेतुकत्वात् । सिद्धान्ते भूतलाभावयोः संयोगाङ्गीकारेण तत्सम्भवेऽपि परपक्षे तदभावादिति भावः ॥ क्रियोपनायकत्वेति । अन्यगतक्रियाणामन्यत्रोपसङ्क्रामकत्वोपपत्तेरित्यर्थः ॥ संशय इति । सूक्ष्मद्रव्याणि मध्ये सन्ति, अथानुपलम्भान्न क्रियोपनायकत्वरूपधर्मकल्पनस्येत्यर्थः ॥ विशेषगुणवत्त्वादिति । आकाशे नोपसङ्क्रामक इति प्रतिज्ञा ध्येया । गुणोपसङ्क्रामकत्वोपलम्भेपि क्रियोपसङ्क्रामकत्वं विशेषगुणवतो नोपलब्धमित्यतोऽप्रयोजकोऽयं विशेषगुणवत्त्वहेतुः क्रियोपनायकत्वाभावे इति वक्तुं साध्यप्रतिष्टं सूर्यगत्युपनायकत्वं विकल्प निराह सूर्यगत्युपनायकत्वं चेति । उपनायकत्वप्रयोजकत्वं च किमित्यर्थः । व्यापकत्वस्य प्रयोजकतायाम् इत्यग्रे व्यवहारात् ॥ व्यापकत्वं वेति ॥ सकलमूर्तद्रव्य-

संयोगित्वरूपं विभुत्वमित्यर्थः ।

### **यादुपत्यम्**

विनापि साध्यसान्निध्येनेति । स्वरूपसम्बन्धेनैवेति शेषः ॥ सान्निध्यमिति । सामीप्यापरपर्यायस्य सान्निध्यस्य वक्ष्यमाणरीत्याऽतिरिक्तसम्बन्धघटितत्वादिति भावः ॥ विशेषगुणवतोऽपीति । तथा च यद्विशेषगुणवत् तन्नान्यत्रान्यधर्मोपनायकमिति सामान्यव्याप्ति-रनुपपन्नेति भावः । आकाशो न पिण्डे सूर्यगत्युपनायको विशेषगुणवत्त्वादित्यत्राप्रयोजकतामपि वक्तुं साध्यप्रतिष्ठं सूर्यगत्युपनायकत्वं विवेचयति सूर्यगत्युपनायकत्वमिति ।

### **श्रीनिवासतीर्थीया**

सान्निध्याभावस्थले विशिष्टव्यवहारनिर्वाहाय मध्ये किञ्चिद् द्रव्यान्तर-कल्पनेऽतिप्रसङ्गमाह विनाऽपीति । घटस्य बहिष्ठत्वेन ज्ञानस्य चात्मगतत्वेन तयोः सान्निध्या-भावाद्धटज्ञानमिति विशिष्टप्रत्ययदर्शनाच्चान्यसमवेतज्ञानस्य घटस्य न विशिष्टप्रत्ययनिर्वाहाय तत्रापि मध्ये किञ्चिद् द्रव्यान्तरं कल्पनीयं स्यादित्यर्थः ॥ एकैकस्येति । पृथिव्यप्तेजोवायूनां मध्ये एकैकस्येत्यर्थः ॥ बहूनामिति । पिण्डसम्बद्धा पृथिवी तत्सम्बद्धा बहवः । तानि बहूनि क्रियोपनाय-कद्रव्याणि । सूक्ष्माणां परमाणूनाम् ॥ विनिगमनायामिति । पृथिव्यादिकमेवोपनायकमित्यत कारणाभावात्काल एव किं न स्यादिति भावः ॥ परिशेषेति । का एवेत्यवधारणेत्यर्थः ॥ धर्मीति । कालरूपाप्रसिद्धद्रव्यकल्पनापेक्षया, सिद्धस्य पृथिव्यादेरेवोपनायकत्वरूपधर्मकल्पने लाघवमित्यर्थः ।

### **वाक्यार्थरत्नमाला**

कल्पनीयत्वमभिमतमिति । कल्पनीयत्वमित्यभिमतमित्यर्थः । एवं भूतलाभावयोरिवेति । भूतलाभावयोः स्वभावप्रत्यासत्या घटाभाववद्भूतलमिति विशिष्टप्रत्ययनिर्वाहो यथा भवति तथा तया प्रत्यासत्या परत्वादिविशिष्टप्रत्ययनिर्वाहाभावेऽपीत्यर्थः । तद्वदेवेति । भूतलाभावयोः सान्निध्येन घटाभाववद्भूतलमिति विशिष्टप्रत्ययजनकत्वप्रयोजकसान्निध्य-वद्भूतलघटाभावयोरिव पिण्डतपनपरिस्पन्दयोः सांन्निध्येनेत्यर्थः । न भूतलाभावयोरिति । भूतलाभावयोः सान्निध्यमपि तेन सम्बन्धः । अस्तूपनायकं द्रव्यान्तरमित्यनेन पृथिव्याद्यष्टद्रव्यातिरिक्तं नवमं द्रव्यमस्त्वित्युक्तवा पुनस्तच्च पृथिव्यादिकमेव किं न स्यादिति तस्य पृथिव्यादि-त्वसम्भवप्रतिपादनमयुक्तमित्यतो यथाश्रुतार्थं परित्यज्यार्थान्तरसमर्पकतया योजनामाह । अत्रास्तुवेति ॥ अनेन किं नस्यादिति नञः द्रव्यान्तरमित्यनेनान्वये द्रव्यान्तरत्वनिषेधेन द्रव्यत्वमात्रलाभः, नञो भिन्नक्रमत्वे सति न द्रव्यान्तरं किं तु पृथिव्यादिकं स्यादिति लक्ष्यत इति सूचितं भवति । न तावत्पृथिव्यादिकं हेतुरिति लीलावत्यां न च पृथिव्यादिस्तथेत्येव किरणावल्पां चोक्तत्वेऽप्युत्तर-त्राकाशात्मदिशामपि प्रथङि्नराकरणेनाव्यापकत्वयुक्तिविषयत्वाभावेन चादिपदसङ्कोचमाश्रित्य पृथिव्यादिभूतचतुष्टयत्वमवच्छेदकमाश्रयणीयम् । अत एव तत्वप्रदिपिकायां पृथिव्यादिचतुष्टय मित्युक्तमित्याशयेन व्याचष्टे । पृथिव्यादिचतुष्टयमित्यर्थ इति । लीलावत्यामपि तपनपिण्डाभ्या-मित्येवोक्तेऽपि योग्यतया पृथिव्यादिचतुष्टयस्येति पूरणमभिप्रेतम् । अत एव तत्वप्रदीपिकायां तस्य तपनपिण्डाभ्यामित्युक्तमित्याशयेनानुरूपं शेषं पूरयति । पृथिव्यादीति । नयनप्रसादिन्यनुसारेणाह । अव्यापकत्वादिति भाव इति । योग्यद्रव्येति ॥ द्रव्याभावसिद्धावपि तदभावनिश्चयासम्भवेनेति सम्बन्धः । कुतोऽनुपलम्भेन सूक्ष्मद्रव्याभावनिश्चयासम्भव इत्यत उक्तं परमाण्वादीति । अनुपलम्भोऽन्यथासिद्ध इति भावः । अगृह्यमाणेति । विशेषणानुपलम्भादित्यर्थः । विशेषगुणवत्पृथिव्यादिवदित्याचार्य इति किरणावलीव्याख्याने आचार्या व्योमशिवाचार्या इति व्याख्याति । तदनुसारेण विशेषगुणत्वशङ्काकर्त्तारं निर्दिशति । व्योमशिवेति । स्थविरादिषु परत्वादिकमुत्पद्यमानमसमवायिकारणवत्कार्यत्वादिति सामान्यतोऽसमवायिकारणसिध्यादिकं व्युत्पाद्यासमवायिकारणसंयोगाश्रयो विभुद्रव्यमात्माकाशरूपमिति शङ्कापरिहाराय विशेषगुणवत्वस्य तेनोपन्यासात् । तथा तपनसमवेतकर्मणा स्थविरशरीरस्य सम्बन्धान्तराभावाद्बहुतरतपन-परिस्पन्दान्तरितजन्मवत्वरूपविप्रकर्षायोगादादित्यगतेः स्थविरसम्बन्धतया संयुक्तसंयोगिसमवाय-लक्षणप्रत्यासत्तेराश्रयणीयतया तद्घटद्रव्यस्याव्यापकत्वेन पृथिव्यादिचतुष्टयरूपत्वायोगादात्माकाशयोरपि पृथिव्यादिवद्विशेषगुणवत्तया प्रत्यासत्तिघटकद्रव्यत्वायोग इति तेन प्रतिपादनात् । तथाच विशिष्टप्रतिपादनाय प्रवृत्तेन विशेषगुणवत्वरूपयुक्तेरात्माकाशनिराकरणाय प्रयुक्तत्वेऽपि पृथिव्यादि-निराकरणांशस्य स्वल्पतया तदंशे तदाचार्यमतत्वमनुक्त्वाऽकाशनिराकरणस्य बहुत्वात्तदंशे तदुपन्यस्तयुक्तेस्तन्मतत्वेन कीर्तनमित्यदोष इति ज्ञेयम् ।

------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

वयं तु ब्रूमः । व्यापकत्वमेव तदिति । अन्यथा मनसोऽपि तत्प्रसङ्गात् । व्यापकत्वस्य प्रयोजकतायामात्मनोऽपि तत्प्रसङ्ग इति चेन्न । तद्य्वापकत्वाभावस्य वक्ष्यमाणत्वात् । व्यापकत्वेऽप्यनिष्टाभावात् । क्रियोपनायकत्वं खल्वान्तरालिकस्य द्रव्यस्य नोभयसंयोगातिरिक्तं किञ्चित् । तदेकस्येवानेकेषामपि समानम् । यद्याकाशं(ः) स्वसम्बन्धेनान्यगतं धर्मम् अन्यत्र सङ्क्रामयेत्, तदा सर्वं सर्वत्र सङ्क्रामयेद् अविशेषादिति चेन्न । नियतोपसङ्क्रामकत्वस्यैव कल्पनीयत्वात् । गुर्वी हि धर्ममात्रकल्पनतो धर्मिकल्पना । अन्यथा कालेऽपि समानः प्रसङ्गः ।

### **शेषवाक्यार्थचन्द्रिका**

ननु विनिगमनायां कारणाभावादुभयमपि प्रयोजकमित्युच्यते । ततश्च नाकाशस्योपनायकत्वं सम्भवति । तत्र सत्यपि व्यापकत्वे विशेषगुणविरहाभावादित्यत आह वयं त्विति । उभयोरपि प्रयोजकत्वे गौरवापत्तेरिति भावः । अस्तु तर्हि विशेषगुणविरह एव तत्र प्रयोजको लाघवस्यैवमप्यनपायादित्यत आह अन्यथेति । तत्प्रसङ्गाद् उपनायकत्वप्रसङ्गादित्यर्थः । विशेषगुण-रहितस्य तत्राप्यविशिष्टत्वादिति भावः । तर्हि व्यापकत्वमपि न प्रयोजकमिति प्रसङ्गतौल्यादिति कथमाकाशस्योपनायकत्वमिति शङ्कते व्यापकत्वस्येति । आत्मनोऽपि व्यापकत्वादिति भावः । भवेदेवं यदिव्यापकत्वस्य प्रयोजकतायामतिप्रसङ्गः स्यात् । न चैतदस्ति । आत्मनो व्यापकत्वा-भावस्योत्क्रान्तिगत्यागतीनामित्यत्र वक्ष्यमाणत्वेन तदप्रसङ्गात् । ततश्च व्यापकत्वस्य प्रयोजकत्व-निश्चयोपपत्तेर्युक्तमाकाशस्योपनायकत्वमित्याशयेनाह तद्य्वापकत्वाभावस्येति । अस्तु वाऽऽत्मनो व्यापकत्वम् । न चैवं तस्याप्युपनायकत्वप्रसङ्गः । तदङ्ग कारेऽप्यनिष्टाभावादित्याह व्यापकत्वेऽपीति । नन्वात्मनामनेकत्वात्कथमुपनायकत्वमित्यत आह क्रियोपनायकत्वमिति । तपनपरिस्पन्दरूपक्रियोप-नायकत्वमित्यर्थः ॥ उभयसंयोगेति । तपनपिण्डसंयोगेत्यर्थः । यद्याकाशमित्युपलक्षणम् । यद्यात्मा चेत्यपि द्रष्टव्यम् ॥ नियतेति । सूर्यगतिमात्रोपनायकत्वस्येत्यर्थः ॥ अन्यथेति । नियतोपसङ्क्रामकत्वकल्पनयाऽतिप्रसङ्गापरिहार इत्यर्थः । प्रसङ्ग इति । यदि कालः स्वसम्बन्धेनान्यगतं धर्ममन्यत्र सङ्क्रामयेत्तदा सर्व सर्वत्र सङ्क्रामयेदविशेषादिति समानः प्रसङ्ग इत्यर्थः ।

### **परिमल**

अन्यथेति । विशेषगुणरहितस्यैवोपनायकत्वतन्त्रत्व इत्यर्थः ॥ तद्य्वापक-ताऽभावस्येति । आत्मनो व्यापकत्वाभावस्य द्वितीये ‘उत्क्रान्तिगत्यगतीनामि’त्यत्र वक्ष्यमाणत्वा-दित्यर्थः । व्यापकत्वेऽङ्गीकृतेऽपि नानिष्ट इत्याह व्यापकत्वेऽपीति । आत्मन इत्यनुषङ्गः । आकाशव-दात्मनोऽपि, गत्युपनायकत्वप्रसङ्ग इत्यतो नैषोऽनिष्ट इत्याह क्रियेति । न चात्मनोऽनेकत्वाद्वि-निगमनाभावाद् अनेकेषामुपनायकत्वं स्यादित्यतो नैतदप्यनिष्टमित्याह अनेकेषामिति । आत्माकाशपृथिव्यादीनामिति वाऽर्थः ।

### **यादुपत्यम्**

व्यापकत्वमेव तदिति । तथा च विशेषगुणराहित्यस्योपनायकतायामप्रयोजकत्वे विशेषुगणवत्त्वं नानुपनायकत्वे प्रयोजकमिति भावः ॥ वक्ष्यमाणत्वादिति । उत्क्रान्तिगत्या-गतीनामित्यत्र सूत्रकारेणेति शेषः ॥ उभयसंयोगेति । पिण्डतपनसंयोगातिरिक्तमित्यर्थः ॥ अनेकेषामिति । तथा च व्यापकत्ववतामाकाशदिशां सूर्यक्रियोपनायकत्वं यत्प्रसक्तं तन्नानिष्टमति भावः । नियतोपसङ्क्रामकत्वस्यैवेति । सूर्यगतिमात्रोपनायकत्वस्येत्यर्थः ।

### **श्रीनिवासतीर्थीया**

तदिति । उपनायकतावच्छेदकमित्यर्थः । तथा चाकाशस्योप-नायकत्वसिद्धिरिति भावः ॥ अन्यथेति । व्यापकत्वं नोपनायकताऽवच्छेदकं किन्तु विशेषगुणविरह एवेत्युच्यमान इत्यर्थः ॥ मनसोऽपीति । तस्य विशेषगुणरहितत्वादिति भावः । तत्प्रसङ्गाद् उपनाय-कत्वप्रसङ्गात् । अनेकेषामपि समानमिति । तथा चात्माकाशयोरुभयोरपि पिण्डतपनसंयुक्त-त्वादुपनायकत्वं स्यादिति भावः । कुत इत्यत आह गुर्वी हीति । प्रसिद्धस्याकाशस्योप-नायकत्वरूपधर्मकल्पनापेक्षयाऽप्रसिद्धकालरूपधर्मिकल्पना गुरुभूतेत्यर्थः ।

### **वाक्यार्थरत्नमाला**

तद्य्वापकभावाभावेत्यत्र व्यापकभावपदस्य व्यापकत्वार्थकत्वं स्पष्टयन् प्रतीकमुपादत्ते । तद्य्वापकत्वाभावस्येतीति । तेन तद्य्वापकभावेत्यादिमूलप्रतीकोपादानमेतत्कथमिति शङ्कानवकाशः । प्रागाकाशस्येवात्मनोऽपि निराकरणाय यदिच गगनमात्मा चान्यधर्मेणा-न्यमवच्छिन्द्यात्काश्मीरवर्त्तिना कुसुमरागेण कर्नाटकचक्रवर्त्तिकरकमलमवच्छिन्द्यादिति लीलावत्याद्यु-क्तेश्चाह । यद्याकाशमिति ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

तत्सिध्द्यासिद्धिभ्यामनवसरदुःस्थत्वमिति चेन्न । भावानवबोधात् । विशिष्टप्रत्यय-दर्शनानन्तरं हि बहवः प्राप्नुवन्ति । किमयं स्वरसम्बन्धनिबन्धनः किंवा अतिरिक्तसम्बन्धधीन इति । द्वितीयेऽपि किं साक्षात्सम्बन्धोऽत्र निमित्तमुत द्रव्यान्तरकृत इति । उत्तरत्रापि तद्द्रव्यं प्रसिद्धेष्वन्यतमं वा भवत्वन्यद्वेति । सर्वत्र बाधकानि पर्यालोचयन्प्रसिद्धद्रव्येषु यद्बाधकं पश्येत्तदप्रसिद्धेऽपि कल्प्यमाने कथं नानुसन्दध्यात् । अनुसन्दधानश्च तत्स्वाभाव्येन परिहारं चिन्तयन्कल्पनागौरवव्यसनमपहाय लघीयांसमेव पक्षं न कथं (वा)रोचयत इत्यस्यार्थस्य विवक्षितत्वात् । पर(प्र)सिद्धत्वेन प्रसङ्गस्य न दोष इत्यस्याप्ययमेवाभिप्रायः ।

### **शेषवाक्यार्थचन्द्रिका**

ननु च यत्र स्वसंयुक्तसमवेतस्य परिस्पन्दस्य स्वसंयुक्तेऽन्य-स्मिन्सङ्क्रामकत्वं तत्र स्वसंयुक्तसमवेतधर्माणां स्वसंयुक्तेऽन्यस्मिन्संक्रामकत्वमिति प्रसङ्गमूलभूत-व्याप्तेर्दृष्टान्ताभावेन विशिष्यासम्भवादविशेषलक्षणैव व्याप्तिस्तन्मूलतया वाच्या । न च साऽपि सम्भवति । कालसिद्धौ तस्य धर्मिग्राहकमानेन नियतपरधर्मोपसंक्रामकत्वेनैव सिद्ध्या स्वसंयुक्तसमवेतपरिस्पन्दोपसंक्रामकत्वस्य प्रामाणिकत्वेन स्वसंयुक्तसमवेतसकलधर्मोपसंक्रामकत्वस्य च तेनासिद्ध्याऽप्रामाणिकत्वेन प्रामाणिकत्वाप्रामाणिकत्वाभ्यां वैलक्षण्येनाविशेषासिद्धेः । तथा च प्रसङ्गमूलभूतव्याप्तिशैथिल्ये नोक्तप्रसङ्गस्य कालेऽवसरोऽस्ति । अथ कालासिद्धावुक्त-प्रसङ्गोऽभिधीयतेऽतो नाविशेषानुपपत्तिः । न । तथा सति प्रसङ्गस्याश्रयासिद्धिप्रसक्त्याऽनव- सरप्रसक्तेः । तत्कथं कालेऽप्युक्तप्रसङ्गस्य समीकरणमिति भावेन शङ्कते तत्सिद्ध्यसिद्धिभ्यामिति । यद्यप्यसिद्धिदशायां प्रसङ्गस्याश्रयासिद्धेः सिद्धिदशायां च बाधितत्वादिति किरणावल्यां तस्यासिद्धावाश्रयासिद्धेः सिद्धौ वा नियतपरधर्मोपसंक्रामकत्वेनैव सिद्ध्या बाधादिति लीलावत्यां चोपाधिसम्बन्धोपनायकत्वेनैव कालसिद्धेस्तत्पक्षीकारेण तद्विपर्ययप्रसञ्जने धर्मिग्राहकप्रमाणबाध एव स्यात् । तदसिद्धावाश्रयासिद्धेः । इत्येतद्वाक्यार्थानुवादपरपरःसहस्रानेकवेदान्तग्रन्थेषु च कालसिद्धौ धर्मिग्राहकप्रमाणबाध एवोक्तः । तथाऽपि बाधस्य प्रसङ्गेऽनुकूलत्वेन तथातात्पर्यस्य वर्णयितुमशक्यत्वाद् अन्यथातात्पर्यमुपवर्णितम् । अत एव लीलावतीवर्धमानकृता यद्यपि बाधस्तर्केऽनुकूल एवेत्याशङ्क्यैवमेव तात्पर्यमुपवर्णितमिति ध्येयम् ।

वस्तुतस्तु प्रसङ्गस्य विपर्यये पर्यवसानहीनस्य तदाभासत्वात् । न च कालः स्वसंयुक्तसर्वधर्माणां सर्वत्र संक्रामकः । तस्मान्न स्वसंयुक्तपरिस्पन्दस्य पिण्डे उपसंक्राम इति विपर्यये पर्यवसानं वाच्यम् । न च तद्वक्तुं शक्यम् । सूर्यपरिस्पन्दोपनायकत्वस्य धर्मिग्राहकमानसिद्धत्वेन तद्विपर्ययस्य तद्वाधितत्वात् । विपर्ययपर्यवसाने बाधस्य च तर्केऽपि दूषणत्वस्य स्वपरसम्मतत्वात्तदभिप्रायकमेवेदं बाधाभिधानम् । ततश्च सिद्धिपक्षे सूर्यगत्युपसंक्रामकत्वस्य धर्मिग्राहकमानसिद्धत्वान्न सूर्यगत्युपसंक्रामक इति विपर्ययः प्रमाणबाधित इत्येव तात्पर्यमुपवर्णनीयम् । लीलावतीवर्धमानस्य च तदुक्तेरापाद्यस्य प्रमाणबाधिततायास् तर्केऽनुकूलत्वाभिप्रायकत्वेन स्थूलदृश्यत्वान्न कश्चिद्विरोध इति दिक् । न वयं कालविषयकपरार्थानुमाने उक्तप्रसङ्गपराहतिं ब्रूमो येन कालः सिद्धो न वेति विकल्प्य दूषणाभिधानं परकीयं प्रवर्तेत । किन्तु कालविषयस्वार्थानुमान एव । तत्र तर्कितं कालमादायोक्तप्रसङ्ग-पराहत्यादिप्रतिसन्धानदशायां स्वार्थानुमाना सम्भवस्य न्यायप्राप्तत्वादित्याशयवान्समाधत्ते नेति ॥ प्रसिद्धद्रव्येष्विति । आकाशादिष्वित्यर्थः । यद्वाधकमिति । यद्याकाश आत्मा वा स्वसम्बन्धेनान्यगतं धर्ममन्यत्र संक्रामयेत्तदा सर्वं सर्वत्र संक्रामयेदविशेषादित्येवंरूपमित्यर्थः ॥ तत्स्वाभाव्येनेति । अप्रसिद्धं कालाख्यं द्रव्यं सिद्ध्यद्धर्मिग्राहकमानेन अन्यगतक्रियामात्रोपनायकस्वभाववत्तयैव सिध्यतीत्यतो नातिप्रसङ्ग इति परिहारमित्यर्थः ॥ लघीयांसमिति । प्रसिद्धद्रव्ये आकाशादावन्य-गतक्रियामात्रोपनायकत्वस्वभावत्वकल्पनायामप्यतिप्रसङ्गाभावेन धर्ममात्रकल्पनालाघवोपेतमित्यर्थः । ननु परन्यायैश्च दूषणमिति वक्ष्यमाणरीत्या परसिद्धैरेवाश्रयादिभिस्तर्क प्रवृत्तिसिद्धेर्नाश्रयासिद्धिरित्येव कस्मान्न समाधीयत इत्यत आह परसिद्धत्वेनेति । परमात्रसिद्धाश्रयादिमत्त्वेनेत्यर्थः ॥ अयमेवेति । स्वन्यायप्राप्ताश्रयाद्युपजीवनेन प्रवृत्तैतादृशतर्कपराहतिप्रतिसन्धाने परस्यापि स्वार्थानुमितिर्न भवितुमर्हतीत्युक्त एवाभिप्राय इत्यर्थः ।

### **परिमल**

तत्सिद्ध्यसिद्धिभ्यामिति । कालस्य सिद्धौ न कल्पनागौरवप्रसङ्गस्यावसरः । प्रमितत्वात् । असिद्धौ त्वनाश्रयत्वान् न कल्पनागौरवप्रसङ्गस्यावसरो ऽतोऽनवसरदुःस्थत्वान्नैव का(ले)लस्य समानः प्रसङ्ग इत्यर्थः ॥ विशिष्टप्रत्यदर्शनेति । अयं परोऽयमपर इत्यादितपनक्रियाविशिष्टज्ञानानुभवानन्तरमित्यर्थः ॥ अन्यतमद्वेति । अन्यतमं वेति पाठः साधुः । अन्यतमदिति लेखकदोषमूलम् । ‘अद्ड्डतरादिभ्यः पञ्चभ्य’ इति सूत्रे डतर-डतम-इतर अन्य-अन्यतरेति पञ्चनामेव ग्रहणेनान्यतमशब्दस्य अग्रहणात् । न चायं डतमप्रत्ययान्त एवेति शङ्कयम् । अन्यशब्दे डतमो विधानाभावात् । ‘अन्यतरान्यतमशब्दावव्युत्पन्नावि’ति कैयटोक्तेश्च । आचारार्थात्क्विबन्तादन्यतमशब्दाच्छतृप्रत्ययेऽन्यतमदितिरूपं भविष्यतीत्येके समादधुः ॥ सर्वत्र च बाधकानीति । स्वरससम्बन्धेऽसान्निध्यं बाधकम् । साक्षात्सम्बन्धे तदनुपलम्भनम् । प्रसिद्धेष्वाकाशादिरूपमन्यतममिति पक्षे सर्वसंक्रामकत्वमिति बाधकानीत्यर्थः ॥ तदिति । सर्वसंक्रामकत्वरूपं बाधकमित्यर्थः । तत्स्वाभा(विकत्वे)व्येन=क्रियामात्रोप संक्रामकत्वस्वा-भाविकत्वेन । ननु यदि कालः स्वसम्बन्धेनान्यगतं धर्ममन्यत्रोपनयेत् तदा सर्वं सर्वत्र संक्रामयेदविशेषाद् इत्युक्तप्रसङ्गस्य कालस्य सिध्द्यसिद्धिभ्यामनवसरदुःस्थत्वे परेण चोदिते सति परसिद्धत्वात्कालस्य परिसिद्धेन कालेन परस्यापादनान् न दोष इत्येव परिहारः सुवचः । स एवात्र कुतो नोक्त इत्यत आह परसिद्धत्वेनेति ॥ प्रसङ्गस्येति । कालेपि समान इत्युक्तप्रसङ्गस्येत्यर्थः ॥ अयमेवेति । विशिष्टप्रत्ययेत्यादिनोक्त एवेत्यर्थः ।

### **यादुपत्यम्**

तत्सिध्द्यसिद्धिभ्यामिति । कालोऽसिद्धश्चेदुक्तप्रसङ्गस्याश्रयासिद्धे । सिद्धश्चेन्नोक्त-प्रसङ्गपराहतिस् तस्य नियतोपसङ्क्रामकतयैव सिध्द्या प्रसङ्गस्य बाधितत्वादित्युभयथाऽप्युक्त-प्रसङ्गस्यावसराभावेन दुःस्थत्वं स्थातुमशक्यत्वमप्रवृत्तिरिति यावत् ॥ प्रसिद्धद्रव्येष्विति । आकाशादिषु यद्बाधकं यद्याकाशं स्वसम्बन्धेनान्यगतधर्ममन्यत्र सङ्क्रामयेत्तदा सर्वं सर्वत्र सङ्क्रामयेदविशेषादित्येवं रूपमित्यर्थः ॥ तत्स्वाभाव्येनेति । अप्रसिद्ध कालाख्यं द्रव्यं सिद्धद्धर्मिग्राहकमानेनान्यगत-क्रियामात्रोपनायकस्वभाववत्तयैव सिध्यति । अतो नातिप्रसङ्ग इति परिहारमित्यर्थः ॥ लघीयांसमिति । प्रसिद्धद्रव्य एवाकाशे अन्यगतक्रियामात्रोपनायकत्वस्वभावकल्पनायमप्यतिप्रसङ्गाभावेन धर्ममात्र-कल्पनालाधवोपेतमित्यर्थः । तत्सिद्ध्यसिद्धिभ्यामित्यादिनोक्तस्य भावानवबोधादित्यादिना किमुत्तरं जातमिति चेदुच्यते । कालेऽपि प्रसङ्गपराहततायामुच्यमानायां कालः सिद्धो न वेति विकल्प्य दूषणाभिधानं त्वदीयं कथञ्चित्परं प्रति स्यात् । स्वार्थानुमित्यवसरे तर्कितं कालमादायोक्त-प्रसङ्गपराहत्यादिप्रतिसन्धाने स्वार्थनुमितिर्न भविष्यतीत्युत्तरमत्राभिप्रेतमिति । ननु परन्यायैश्च दूषणमित्युक्तत्वेन परसिद्धैरेवाश्रयादिभिस्तर्कप्रवृत्तेर्नाश्रयासिद्धिरिति कस्मान्न समाधीयत इत्यत आह ॥ परसिद्धत्वेनेति । परमात्रसिद्धाश्रयादिमत्त्वेनेत्यर्थः ॥ अयमेवेति । स्वन्यायप्राप्ताश्रयाद्युपजीवनेन प्रवृत्तौ तादृशतर्कपराहतिप्रतिसन्धाने परस्यापि स्वार्थानुमितिर्न भविष्यतीत्युक्त एवाभिप्राय इत्यर्थः ।

### **वाक्यार्थरत्नमाला**

अविशेषमेव निमित्तकथनेनोपपादयंस्तमाक्षिपति ॥ ननु चेति ॥ परिस्पंदस्य स्वसंयुक्त इति । परिस्पन्दस्येति कर्मणि षष्टी परस्पन्दनिरूपितो यः स्वसंयुक्तेऽस्मिन् संक्रमस्तद्धेतुत्वमित्यर्थः । एवमुत्तरत्रान्यत्र चार्थोऽवधेयः । समवेतधर्माणामिति । परिस्पन्दातिरि-क्तसूर्यगतानां धर्माणां स्वसंयुक्तं सूर्यातिरिक्तं यद् वस्त्वंतरं तद्गतधर्माणां चेत्यपि कर्मणि षष्टीत्युक्तस्वसंयुक्तवस्तुगतसकलधर्मनिरूपितोयः स्वसंयुक्तेऽन्यस्मिन् संक्रमस्तद्धेतुत्वमित्यर्थः । नियतपरेति । नियतो यः परधर्मः कश्चिद्देवपरधर्मविशेषः सूर्यगतिरूपस्तन्मात्रोपसंक्रामकत्वेनैवेत्यर्थः । तेनासिद्ध्येति । कालसाधकधर्मिग्राहकप्रमाणेनासिद्ध्येत्यर्थः । वैलक्षण्येन वैषम्येन । विशेषवत्वेनेति यावत् । व्याप्तीति । अविशेषलक्षणेत्यर्थः । व्याप्तिशैथिल्येन नोक्तेति नकारद्वययुक्तपाठः । एकनकारपाठेऽपि शैथिल्य ज्ञति निमित्तसप्तमीव्याख्यानादपेक्षितार्थसिद्धिरिति बोध्यम् । काले धर्मिग्राहकप्रमाणसिद्ध इति शेषः । यद्वा कालसिद्धावित्यनुवर्त्तते । तथाचेति । वाक्यस्याद्यपक्ष- निराकरणोपसंहारतया तस्यावश्यकत्वादिति ज्ञेयम् । एवं पक्षात्समुत्थाप्य तन्निराकरोति । न तथासतीति । कालस्य प्रमाणसिद्धौ प्रमाणबाधेऽनवसरपदतात्पर्यविषयतया वक्तव्ये तत्परित्यागेन प्रामाणिकत्वे वैषम्यलाभमाश्रित्याविशेषरूपव्याप्तिशैथिल्यतात्पर्यविषयतयोक्तम् । तत्स्वोक्तमेव समर्थयितुमाक्षिप्य समाधत्ते । यद्यप्यसिद्धीति ।

परःसहस्रेति । परःसहस्रा इति बहुत्वाभिप्रायं चेदम् । तथाविधप्रयोगाणाम् अनन्तदोषदुष्टं चेत्यादिबहुस्थले दृष्टत्वात् । उपाधिसम्बन्धेत्ययं ग्रन्थस्तु तत्वप्रदीपिकास्थः । बाधएवोक्त इति । तथा चास्माभिरप्यनवसरपदार्थतया कालसिद्धिपक्षे बाध एव व्याख्येय इति भावः । अन्यथा तात्पर्यमुपवर्णितमित्यत्रास्माभिरिति शेषः । एवमेवेति । तथापि कालस्य नियतपरधर्मोपसंक्रामकत्वं धर्मिग्राहकमानसिद्धमित्येवात्र विवक्षितमिति तत्रोक्तेः । तावताच नच कालेऽप्येष प्रसङ्ग इति लीलावतीशङ्कापरिहाराय प्रामाणिकत्वाप्रामाणिकत्वाभ्यां वैषम्यस्यैव लाभ इति मनसि निधाय एवमेव तात्पर्यमुपवर्णितमित्युक्तम् इति ज्ञेयम् । एवं चायं ग्रन्थः स्वोक्ततात्पर्यवर्णनाक्षेपसमाधानपर इति मूलग्रन्थोपरि विचाररूपो न भवति । तेन मूले प्रमाणबाधवक्तव्यताशङ्कायास्तत्परिहारेण प्रकारान्तरेण तात्पर्यवर्णनोपपादनस्य चायोग इति शङ्कानवकाश इति बोध्यम् । एवं लीलावतीवर्धमानानु-सारेणानवसरपदतात्पर्यं स्वयमुपवर्ण्य तदुपपादनं कृतम् । अधुनाऽवसरपदस्यास्तु बाध एव तात्पर्यम् । तथाच कालसिद्धौ धर्मिग्राहकप्रमाणबाध इत्येवार्थः । न चैवं बाधाभिधानायोगः, बाधस्य तर्के अनुकूलत्वादिति वाच्यम् । विपर्यपर्यवसाने तस्य दूषणत्वोपपत्तेरित्याशयेन बाधार्थकतया अनवसरपदं व्याचष्टे । वस्तुतस्त्विति । इदं बाधाभिधानमिति । अनवसरपदेन विवक्षितं बाधाभिधानमित्यर्थः । अत्र चेदं बाधाभिधानं तच्च तदभिप्रायकमिति वाक्यभेदेन योजनाश्रयणाद्विवक्षितार्थ-सिद्धिरसङ्गतिशङ्कानवकाशश्च । बाधएवोक्त इत्यादिशङ्कासमाधानग्रन्थे बाधाभिधानस्य कर्त्तव्यत्वाक्षेप-समाधानाभ्यां बाधाभिधानं प्रकृतमितीदमित्यपि युक्तमेवेतीदं बाधाभिधानं तदभिप्रायकमेवेत्ये-कवाक्यतया वा योजनेति ज्ञेयम् । तर्हि प्रागुक्ततात्पर्यवर्णनपरित्यागे प्रसङ्ग इत्यतस्तत्परित्यागेनैव बाधाभिधाने तात्पर्यान्तरस्यैवोपवर्णनान्नानुपपत्तिरित्याशयेनाह । ततश्चेति । उपवर्णनीयमित्यत्रापि अस्माभिरिति शेषः स्पष्ट एव । तर्हि लीलावतीवर्धमानविरोध इत्यतस्तद्विरोधस्याकिञ्चित्करत्वान्न दोष इत्याह । लीलावतीति । प्रमाणबाधितताया इति पाठः । विशिष्टप्रत्ययेत्यादिना को भावः प्रदर्शित इति न प्रतीयते । कालवादिनोद्भाविताश्रयासिध्यादेरपरिहारादित्यतो विशिष्टेत्यादेरभिप्रायमाह । न वयमिति । साक्षात्सम्बन्धोऽत्रेति मूलम् । अत्र विशिष्टप्रत्यये । कृत इत्यनन्तरं सम्बन्धोऽत्र निमित्तमित्यनुवर्त्तते । साक्षात्सम्बन्धाधीनोवा द्रव्यान्तरकृतसम्बन्धाधीनोवेति फलितोऽर्थः । एवं द्रव्यविकल्पेऽपि पर्यवसानं बोध्यम् । स्वन्यायप्राप्तेति । परस्यापि स्वन्यायेति योजना । परपदोक्तकालवाद्येव स्वपदार्थः ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

क्विञ्चायं प्रसङ्गो वस्तुतः साधुर् अथाभासः । नाद्यः कालप्रतीत्युत्तरकालं व्याप्ति-भङ्गात् । द्वितीये कथमाकाशस्य कियोपनायकत्वं त्याजयेत् । अन्यथा जातिनिराकरणमपि

न स्यादिति ।

अस्तु वाऽऽकाशस्य विशेषगुणवतः क्रियोपनायकत्वाभावः दिशस्तु स्याद् विशेषगुण-शून्यत्वाद् व्यापकत्वाच्च । तस्याः संयोगोपनायकत्वेन सिद्धत्वान्नेति चेन्न । उभयोपनायकत्वेऽपि बाधकाभावात् । सहकारिभेदेन च व्यवस्थिताव्यवस्थितप्रतीतिजनकत्वं कल्प्यतां लाघवादेव । अन्यथा कालेऽपि भेदकल्पनाप्रसङ्गादिति । तदिदमुक्तम् । तस्य विशिष्टप्रत्यस्य नित्येन नियतेन प्रसिद्धनैव पृथिव्यादिना सिद्धेर्नाप्रसिद्धे द्रव्येऽनुमानावसरो भवेदिति ।

### **शेषवाक्यार्थचन्द्रिका**

अयं प्रसङ्ग इति । यद्याकाशादिकं स्वसंयुक्तधर्ममन्यत्र सङ्क्रामयेत्तदा सर्वं सर्वत्र सङ्क्रामयेदित्ययं प्रसङ्ग इत्यर्थः ॥ अन्यथेति । आभासस्यापि साधकत्व इत्यर्थः ॥ जातिनिराकरणमिति । स्वन्यायविरोधेन जात्युत्तरनिराकरणं न स्यात् । तत्राप्याभासस्य साधकतयाः परेण वक्तुं शक्यत्वादिति भावः ॥ संयोगोपनायकत्वेनेति । मूर्तद्रव्यमवधिं कृत्वा मूर्तद्रव्येष्वेवेद-मस्मात्पूर्वमिदमस्माद्दक्षिणमिदमस्मात्पश्चिममिति पूर्वत्वादिविशिष्टप्रत्ययानां जायमानत्वात्तेषां च कादाचित्कत्वेन निर्निमित्तत्वानुपपत्त्या सनिमित्तकत्वेऽपि द्रव्यगुणादीन व्यभिचारेण निमित्तत्वानुप-पत्त्या प्रथमचरमादित्यसंयोगानामेव निमित्तत्वेन वाच्यत्वात्तेषां च सूर्यसमवेतानां, पिण्डेन विना सम्बन्धेन पिण्डे संयोगविशिष्टप्रत्ययजनकत्वस्यातिप्रसङ्गेनायोगेन सम्बन्धानामेव पिण्डे स्वविशिष्ट-प्रत्ययजनकत्वस्याभ्युपगमनीयत्वात् । अन्यसमवेतत्वादेव पिण्डेन साक्षात्सम्बन्धस्य बाधितत्वाद्-द्रव्यान्तरकृतसम्बन्धपक्षेऽपि पृथिव्याद्यव्यापकसम्बन्धमाश्रित्य सूर्यसंयोगानां विशिष्टप्रत्ययजनकत्वायो-गात्संयोगोपनायकतया व्यापकद्रव्यसिद्धौ तत्राप्यात्माकाशयोर्विशेषगुणवत्त्वेनोक्तरीत्योपनायकत्वा-योगात्कालस्य विशेषगुरहितत्वेऽपि धर्मिग्राहकमानेन तरणिपरिस्पन्दमात्रोपनायकतया सिद्धत्वेन पिण्डे सूर्यसंयोगोपनायकत्वसम्भवात्तदतिरिक्तमेव परममहत्परिमाणं किञ्चिद्द्रव्यं सूर्यसंयोगोपनाय-कमङ्गीकार्यमिति सैव दिगिति दिक्सिद्धिरिति संयोगोपनायकत्वेन दिशः सिद्धत्वादित्यर्थः ॥ उभयेति । तरणिपरिस्पन्दतत्संयोगलक्षणोभयोपानायकत्वेऽपीत्यर्थः ।

ननु संयोगक्रियोपनायकं नैकं द्रव्यमङ्गीकर्तुमुचितम् । एकस्माद्य्ववस्थितप्रतीतिरूप-विरुद्धकार्यद्वयायोगाद् वर्तमानत्वादिकं हि व्यवस्थितमेव । यदेकं प्रति वर्तमानं तस्य सर्वान्प्रति वर्तमानत्वात् पूर्वत्वादिकं त्वव्यवस्थितम् । अस्माकं प्राच्या एवान्येषां प्रतीचीत्वात् । तथा च विरुद्धोभयप्रतीतिजनकं भिन्नभिन्नस्वभावं द्रव्यद्वयमङ्गीकार्यं तत्कथमेकस्या एव दिशो विरुद्धोभयजनकत्वमित्यत आदित्यक्रियासंयोगरूपसहकारिभेदेनैकस्या एव दिशो व्यवस्थिता-व्यवस्थितकार्यजनकत्वं नानुपपन्नमित्याह सहकारीति ॥ अन्यथेति । कस्माच्चित्परस्याप्य-न्यस्मादपरत्वेन परापरादिप्रत्ययस्याव्यवस्थितत्वाद्वर्तमानत्वस्य चोक्तरीत्या व्यवस्थितत्वेन तद्य्ववहारस्य व्यवस्थितत्वाद्य्ववस्थितर्कार्यजनकत्वं कालस्यापि भेदप्रसक्त्या कालैक्यवादिना त्वया सहकारिभेदेनैव विरुद्धकार्यद्वयजनकत्वनिर्वाहो वाच्यः । स च प्रकृतेऽप्यविशिष्ट इति भावः । यद्वा । ननु दिशः क्रियोपनायकत्वे तस्या एव पूर्वापरादिपत्ययजनकत्वं परापरादिप्रत्ययजनकत्वं च वाच्यम् । तच्च न सम्भवति । अस्माकं प्राच्या एवान्येषां प्रतीचीत्वेन पूर्वापरादिप्रत्ययानामाव्यवस्थितत्वा-त्परापरादिप्रत्ययानां च व्यवस्थितत्वादेकस्य च विरुद्धोभयकार्यजनकत्वायोगादित्यत क्रियासंयोगरूप-सहकारिभेदेन व्यवस्थिताव्यवस्थितकार्यजनकत्वोपपत्तेर्नानुपपत्तिरित्याह सहकारीति । केचित्तु दिक्कृतयोः परत्वापरत्वयोरव्यवस्थितत्वात्कालकृतयोश्च तयोर्व्यवस्थितत्वात्कथं विरुद्धोभयकार्यजनकत्वं दिशः स्यादित्यतः क्रियारूपसहकारिसमवहितायास्तस्या व्यवस्थितकार्यजनकत्वस्य संयोगरूपसह-कारिसमवहितायाश्चाव्यवस्थितकार्यजनकत्वोपपत्तेरदोष इत्याह सहकारीति ग्रन्थार्थ इत्याहु ॥ अन्यथेति । परत्वापरत्वयौगपद्यादीनामपि परस्परविरुद्धत्वात्तत्कारित्वेन कालरूपव्यक्त्यैक्य-

मपि न स्यादित्यर्थः ।

### **परिमल**

यद्याकाशः स्वसम्बन्धेनेत्यादिनोक्तप्रसङ्गं स्वव्याहत्या निरस्य व्याप्तिहीनत्व-रूपप्रकारान्तरेणापि निराह किञ्चायमिति । किमाकाशस्येत्यत्र किंशब्द आक्षेपार्थः ॥ अन्यथेति । असाधुप्रसङ्गस्यापि परबाधनक्षमत्वे सिद्धमपि दूषणासमर्थमुत्तरं जातिरित्यसाधुत्वेनोक्तजात्युत्तरस्यापि परबाधकत्वसम्भवेन जात्युत्तरं सदुत्तरं नेति निराकरणं न स्यादित्यर्थः । असाधुप्रसङ्गस्यास्मदुक्तदिशा निरासाभावे सिद्धमपि दूषणासमर्थमुत्तरं जातिरिति व्याहत्यादिनाऽसाधुत्वेनोक्तजात्युत्तरस्यापि निराकरणं न स्यादित्यर्थः । त्वदुक्तप्रसङ्गस्यापि व्याहतियुक्ताङ्गहीनत्वरूपसाधारणासाधारणा- सामर्थ्ये(र्थ्योपे)तत्वेन जात्युत्तरत्वादिति भावः ॥ संयोगोपनायकत्वेनेति । दूरस्थे पिण्डे परत्वप्रत्ययः समीपस्थे चापरत्वप्रत्ययश्च यौ जायेते तौ च दूरदेशसंयोग- समीपदेशसंयोगविशेषणकपिण्डविशेष्यकौ भवत इति कालकृतपरत्वापरत्वविपरीतपरत्वापरत्वप्रत्यये विशेषणीभूतसंयोगोपनायकत्वेनेत्यर्थः । ननु समीपस्थेऽपरत्वं दूरस्थे च परत्वं चाव्यवस्थितम् । कालकृतं तु व्यवस्थितम् । समीपस्थो युवा चेदपरः स्थविरश्चेत्परः । एवं दूरस्थोऽपि । तथाच कथं दिश एव व्यवस्थिताव्यवस्थितपरत्वापरत्व प्रत्ययजनकतेत्यत आह सहकारीति । संयोगपरिस्पन्दरूपगुणक्रियालक्षणसहकारिभेदेनेत्यर्थः । व्यवस्थिताव्यवस्थितेत्यस्यान्योन्यं विपरीतेत्यर्थः ॥ अयन्था कालेऽपीति । कालेऽपि सहकारिभेदेन विचित्रप्रतीतिजनकत्वानङ्गीकारे एकस्मिन्नेव पुरुषे स्थविरापेक्षयाऽपरत्वेन प्रतीतेऽपि ततो न्यूनवयस्कपुरुषापेक्षया परत्वप्रतीतेः स्थविरे ततोऽपि स्थविरापेक्षयाऽपरत्वप्रतीतेश्च जायमानत्वेन कालस्यापि व्यवस्थिताऽव्यवस्थितपरत्वापरत्वप्रतीतिजनकत्वात् । तत्रापि कालेऽवान्तरभेदः कल्प्येतेत्यर्थः । अस्तु वेत्यादिनोक्तमपि मूलारूढं दर्शयति तदिदमिति ।

### **यादुपत्यम्**

अन्यथेति । आभासस्यापि साधकत्व इत्यर्थः ॥ जातिनिराकरणमिति । स्वन्यायविरोधादिना जात्युत्तरनिराकरणं परीक्षकाणां न स्यादित्यर्थः । तत्राप्याभासे साधकत्वस्य परेण वक्तुं शक्यत्वादिति भावः ॥ तस्याः संयोगोपनायकत्वेनेति । मूर्तद्रव्यमवधिं कृत्वा मूर्तेष्वेव द्रव्येष्वस्मदादिपूर्वमस्मदादिपश्चिममिति पूर्वत्वादिविशिष्टप्रत्ययस्तावदुत्पद्यते । तत्र पूर्वत्वमवध्यपेक्षया सूर्योदयाचलसंयोगसन्निहितत्वम् । पश्चिमत्वमवध्यपेक्षया सूर्योदयास्ताचलसंयोगसन्निहितत्वम् । सन्निधिस्तु सूर्यसंयुक्तसंयोगाल्पीयस्त्वम् । प्रथमरविसंयोगवत्त्वं पूर्वत्वं, चरमसंयोगवत्त्वं पश्चिमत्वमिति यावत् । एवञ्च भूतलवर्तिनि द्रव्ये प्रथमचरमसूर्यसंयोगोपनायकं किञ्चिद्य्वापकमेव द्रव्यमङ्गीकर्तव्यम् । अन्यथोक्तविशिष्टप्रत्ययानुपपत्तेः । आत्माकाशयोर् विशेषगुणवत्त्वेन कालस्य च क्रियामात्रोपनायकतया सिद्धत्वेन, विवक्षितपिण्डे सूर्यसंयोगोपनायकत्वासम्भवे तदुपनायकतया परममहत्परिमाणं किञ्चिदतिरिक्तं द्रव्यमङ्गीकार्यं सैव दिगित्यादित्यसंयोगोपनायकत्वेन दिशः सिद्धत्वादित्यर्थः ॥ उभयेति । क्रियासंयोगरूपोभयोपनायकत्वेऽपीत्यर्थः । ननु संयोगक्रियोपनायकं नैकमङ्गीकर्तुमुचितम् । एकस्माद्य्ववस्थिताव्यवस्थितप्रतीतिरूपविरुद्धकार्यद्वयासम्भवात् । वर्तमानत्वादिकं हि व्यवस्थितमेव यदेकं प्रति वर्तमानं तस्य सर्वान्प्रति वर्तमानत्वात् । पूर्वत्वादिकं त्वव्यवस्थितम् । अस्माकं पूर्वस्यान्येषां पश्चिमत्वात् । तथा च विरुद्धोभयप्रतीतिजनकं भिन्नस्वभावं द्रव्यद्वयमेवाङ्गीकार्यमित्यत आह ॥ सहकारिभेदेनेति । आदित्यक्रियासंयोगरूपसहकारिभेदेनेत्यर्थः ॥ लाघवादिति । क्लृप्त एव धर्मिणि धर्ममात्रकल्पनालाघवादित्यर्थः ॥ अन्यथेति । एकस्मादेव कालाद्य्ववस्थितं वर्तमानत्वादिकमव्यवस्थितं परत्वापरत्वचिरत्वादिकं च प्रतीयत इत्यङ्गीकारो भज्येतेति भावः ।

### **वाक्यार्थरत्नमाला**

दिक् पूर्वापरादिप्रत्ययलिङ्गान्मूर्त्तद्रव्यमवधिं कृत्वा मूर्त्तेष्वेव द्रव्येषु अस्मादिदं पूर्वेण दक्षिणेन पश्चिमेनोत्तरेण पूर्वदक्षिणेन दक्षिणपश्चिमेन पश्चिमोत्तरेणोत्तर-पूर्वेणाधस्तादुपरिष्टाच्चेति दशप्रत्यया यतो भवन्ति सा दिगिति । अन्यनिमित्तासम्भवाद् इत्येतत्प्रशस्त-पादभाष्यं तद्य्वाख्यानरूपकिरणावलींच मनसि निधाय संयोगोपनायकत्वेन दिक्सिद्धिं दर्शयति । मूर्त्तद्रव्यमवधिं कृत्वेत्यादिना । अमूर्त्तद्रव्यस्यावधित्वानुपपत्तेरुक्तं मूर्त्तद्रव्यमिति । अमूर्त्तस्य पूर्वपश्चिमादित्वरूपावधित्वस्यायोगाद् उक्तं च मूर्त्तद्रव्येष्वेवेति । अयमाशयः । इदमस्मात्पूर्वमित्य-वध्यवधिमद्भावज्ञातैव भवति । यत्रावध्यवधिमतोः परस्परवैय्यधिकरण्यम् । मूर्त्तामूर्त्तयोस्तु न परस्परवैयधिकरण्यम् । अमूर्त्तस्य व्यापकतया सकलमूर्त्तसमानदेशत्वेन तयोः परस्परसामानाधि-करण्यात् । तस्मादमूर्तं नावधिर् नाप्यवधिमदिति । अस्मदादिः पूर्वेणेत्यादि भाष्यवाक्ये कर्त्तृकरणयोस्तृतीयार्थयोरभावेन तयोरर्थयोस्तृतीयाया अयोगात्पूर्वं दक्षिणमित्याद्यर्थप्रकृत्यादिभ्य उपसंख्यानमिति तृतीयेत्याशयेन भाष्यार्थानुवाद इदमस्मात्पूर्वमित्यादि । पश्चिममितीति । उपलक्षणं चैतत् । इदमस्मादुत्तरम् इदं पूर्वदक्षिणमित्यादिप्रत्ययान्तरस्यापि ग्राह्यत्वात् । प्रागुदाहृतभाष्ये दश प्रत्यया इत्युक्तेरिति ज्ञेयम् । अन्यनिमित्तसम्भवादिति भाष्ये निमित्तान्तरशून्यत्वमात्रोक्तावपि अर्थतः सनिमित्तकत्वमप्युक्तं भवतीत्याशयेन निर्निमित्तकत्वपक्षं स्वयं दूषयति । कादाचित्कत्वेनेति । एवमुत्तरत्रापि किरणावल्यादावप्रतीतस्यापि स्वयमेव टीकाकृता प्रतिपादनं तत्र तत्र करिष्यत इति ज्ञातव्यम् । प्रथमचरमादित्येति । यस्यां दिशि यद्दिगपेक्षया सूर्योदयाचलसंयोगसानिध्यं तत्र दिशि प्रथमादित्यसंयोगाः पूर्वत्वविशिष्टप्रत्ययजनका यस्यां च दिशि यदपेक्षया सूर्योदयाचलसंयोगव्यवधानं तत्र दिशि चरमादित्यसंयोगः पश्चिमत्वविशिष्टप्रत्ययजनका इत्येवं प्रथमचरमादित्यसंयोगानां निमित्तत्वेन वाच्यत्वादित्यर्थः । इदमत्रावधेयम् । आदित्यसंयोगा हि तत्समवेताः । आदित्यश्चोद-याचलसंयुक्तः । उदयाचलसंयुक्तश्च भूतलावयवस् तत्संयुक्तोऽयं घट इति सूर्यसंयुक्तोदयाचल-संयुक्तसंयोगाल्पीयस्त्वमादित्यसंयोगेन पिण्डे सान्निध्यमित्युच्यते । तत्पूर्वत्वविशिष्टप्रत्ययकरणम् उक्तसंयुक्तसंयोगभूयस्त्वं तु व्यवधानमित्युच्यते । तद्य्ववधानं सूर्यसंयोगस्वसमवायिसूर्यसंयुक्तो-दयाचलसंयुक्तभूतलावयवसंयुक्ततदवयवान्तरसंयुक्तपिण्डे पश्चिमत्वविशिष्टप्रत्ययकरणं भवतीति । किरणावल्यां प्रथमचरमादित्यसंयोगो ह्यत्र निमित्तम् । न च तेऽपीत्यादिना पूर्वत्वपश्चिमत्वविशिष्ट-प्रत्ययजनकप्रथमचरमादित्यसंयोगयोरेवोपादानात्तावन्मात्रमेव टीकाकृतोदाहृतम् । दक्षिणात्वादि-विशिष्टप्रत्ययकरणं तु प्राचीदिगभिमुखावस्थितपुरुषस्य वामप्रदेशावच्छिन्नो दक्षिण इत्याद्युत्तरकिरणावलीवर्धमानाद्यनुसारेण ज्ञेयम् । सम्बन्धेन विनेति सम्बन्धः । सूर्याख्यद्रव्यापेक्षया पिण्डस्य द्रव्यान्तरत्वादिति भावः । अन्यसमवेतत्वादेवेति । उदयाचलस्थितसूर्यपिण्डयोरन्तरालेयः संयोगस्तद्वित्वं पिण्डस्य न साक्षात्सम्भवति । सूर्यस्य योगादीनां पिण्डावृत्तित्वदिति भावः ।

पिण्डे सूर्यसंयोगेति । संयोगोपनायकत्वाङ्गीकारे यो यदपेक्षया वर्त्तमानः स तदपेक्षया वर्तमान एव । तथा तं प्रतीवान्यानपि तत्समानकालं प्रति वर्त्तमानो भवति । प्राचीतु यन्निरूपिता प्राचीभवति सैव तमेवापेक्ष्य प्रतीच्यपि भवति । तथाऽस्माकं प्राच्यन्येषां प्रतीची भवतीति न प्राच्येवेति प्राचीनैकेति व्यवस्थायोगप्रसङ्गादिति भावः । तस्य सर्वान्प्रतीति । उपलक्षणं चैतत् । एकं प्रतीत्येव वर्त्तमानं वर्त्तमानमेवेति व्यवस्थापि ज्ञेया । अस्माकं प्राच्या एवेति । उपलक्षणं चैतत् । प्राची यन्निरूपिता तमेव प्रति प्रतीच्यपि भवतीति प्राची प्राच्येवेति व्यवस्था नास्तीत्यपि ज्ञेयम् । यद्यपि अस्माकं प्राच्या अन्येषां प्रतीचीत्ववद् अस्माकं वर्तमाने पूर्वकालीनोत्तरकालीनवस्तुविवक्षया भावित्वभूतत्वयोरपि सत्वेन वर्त्तमान एवेत्यपि नियमो नास्ति । तथाचास्माकमेव कालभेदेन वर्त्तमानादीनामव्यवस्थाऽस्तीति समानमिति न व्यवस्थिताव्यवस्थितत्वसम्भवः । तथापि एकस्मिन्नेव काले एकमेव प्रति यो वर्तमानः कालः स तत्काल एव तमेव प्रति न भूतादिस् तथा तत्कालीनानन्यान् प्रति च न भूतादिरिति युक्ता व्यवस्था । कालभेदेनाव्यवस्थाया अदोषत्वात् । प्राच्यादौ तु एकस्मिन्नेव काले तत्कालीनं तमेव प्रति तत्कालीनानन्यान्प्रतिच न व्यवस्थेति एककाल एवाव्यवस्थेति तात्पर्यं प्रतिभाति । आदित्यक्रिया-संयोगेति । आदित्यक्रियाचादित्यसंयोगश्चातद्रूपेत्यर्थः । कस्माच्चिदिति । युवत्वेन संप्रतिपन्नापेक्षया यः परत्वेन सम्प्रतिपन्नस्थविरस्तस्यापीत्यर्थः । अन्यस्मादिति । ततोऽपि बहूत्तरसूरसंचरणांतरितजन्मन इत्यर्थः । उपलक्षणं चैतत् । युवत्वेन सम्प्रतिपन्नस्यापि स्वापेक्षया अल्पतरसूरसंचरणांतरितजन्मनः सकाशात्परत्वेनेत्यपि द्रष्टव्यम् । वर्त्तमानत्वस्य चोक्तरीत्येति पाठः । एवं संयोगोपनायकद्रव्यस्य क्रियोपनायकत्वेन उभयोपनायकं द्रव्यमेव विवक्षित्वा तस्य तदुभयोपनायकत्वानुप-पत्तिशङ्कानिरासपरत्वेनैतद्वाक्यं योजितम् । इदानीं प्रकृतदिशो दिक्त्वपुरस्कारेणैव कालकार्यक्रियोपनय-हेतुत्वानुपपत्तिशङ्कापरिहारपरतयै तद्वाक्यं योजयति । यद्वा ननु दिश इति । अव्यवस्थितकार्यजनकत्वस्य चोपपत्तेरिति पाठः । जनकत्वोपपत्तेरिति पाठेऽप्ययमेवार्थः । तेनोपपत्तेरित्यस्य प्राचीनजनकत्व-स्येत्यनेनान्वयानुपपत्तिरिति निरस्तम् । द्वितीयपाठे बुध्या विवेकेनान्वयाभ्युपगमात् । आद्ये चानुपपत्तेरभावात् । सहकारीति ग्रन्थेति । इतिशब्दस्यावृत्येतिग्रन्थार्थ इति योज्यम् । व्यवस्थिताव्यवस्थितकार्यपदेन हि विरुद्धकार्यमुक्तमिति तत्पुरस्कारेणैवोपपादयति । परत्वापरत्वेति ।

------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

अन्ये तु परापरशब्दाभ्यां परत्वापरत्वे गुणौ युवस्थविरपिण्ड(वर्तिनौ)गतौ आचक्षते । तौ असमवायिकारणसंयोगाश्रयतया निमित्तकारणापेक्षाबुद्धिसम्पादकतया वा कालमनु मापयत इति । तदप्युक्तन्यायेन निरस्तमिति ।

### **शेषवाक्यार्थचन्द्रिका**

किराणावलीकारमतमुत्थापयति अन्येत्विति । परत्त्वापरत्वे गुणाविति । परापरेति भाष्ये भावप्रधानो निर्देश इति भावः ॥ तावसमवायिकारणेति । बहुतरतपनपरिस्पन्दान्तरितजन्मनिस्थविरे युवानमवधिं कृत्वा परत्वमुत्पद्यमानमसवायिकारणवत्, भावकार्यत्वादिति स्थिते, रूपादीनां च नीरूपेऽपि वायौ निरसे तेजसि निर्गन्धे जलेऽपि परत्वोत्पत्त्या व्यभिचारेण स्पर्शस्य च मनसि व्यभिचारेण वोष्णशीतादिभेदने भिन्नस्य प्रत्येकं व्यभिचारेण वा परिमाणस्य विजातीयानारम्भकत्वेन तपनपरिन्दानां च वैयधिकरण्येनासमवायिकारणत्वायोगात्त-दवच्छिन्नद्रव्यसंयोगोऽसमवायिकारणमिति विज्ञायते । न चाविभुनो द्रव्यस्य संयोगस्था भवितुमर्हति व्यभिचारादिति पिण्डमार्तण्डाभ्यां संयुक्तं तद्द्रव्यं विभ्वेव स्यात् । न चात्माकाशौ तथा भवतिमर्हतो विशेषगुणवत्त्वात्पृथिव्यादिवदिति । अतः परत्वासमवायिकारणसंयोगाश्रयभूतमतिरिक्तद्रव्य-मङ्गीकार्यम् । एवं स्थविरमवधिं कृत्वोत्पाद्यमानं यून्यपरत्वमपि पक्षीकृत्य प्रयोक्तव्यमिति कालसिद्धिरिति तद्व्युत्पादनप्रकारोऽत्रानुसन्धेयः ॥ अपेक्षाबुद्धि सम्पादकतयेति । विप्रकृष्टसन्निकृष्ट-बुद्धिकारणसम्बन्धघटकतयेत्यर्थः । युवानमवधिं कृत्वा स्थविरे विप्रकृष्टबुद्धिमपेक्ष्योत्पद्यमानं परत्वं विप्रकृष्टबुद्धिं निमित्तीकरोति । एवं स्थविरमवधिं कृत्वा यूनि सन्निकृष्टबुद्धिमपेक्ष्योत्पद्यमानपरत्वं सन्निकृष्टबुद्धिं निमित्तीकरोति । बहुतरणिपरिस्पन्दान्तरितजन्मत्वं विप्रकर्षः । अल्पतरसूर्यपरिस्पन्दान्त-रितजन्मत्वं च सन्निकर्षः । न च विप्रकर्षसन्निर्षौ स्थविरादेः स्वतः सम्भवतः । तपनसमवेतकर्मणा स्थविरादेः साक्षात्सम्बन्धासम्भवात् । अतो यद्द्वारेण संयुक्तसमवायलक्षणया प्रत्त्यासत्त्या आदित्यगतिः स्थविरादिपिण्डमुपावर्तते तद्द्रव्यमस्ति । तच्चोक्तरीत्या नेतरदिति अपेक्षाबुद्धिकारण-सम्बन्धघटकतया कालसिद्धिः । तदमी प्रयोगाः । स्थविरादौ परत्वादिकं तपनपरिस्पन्दविप्रकृष्टसन्नि- कृष्टबुद्धिजन्यम् । तदनुविधायित्वात् । ते च परिस्पन्दाः स्थविरशरीरप्रत्यासत्तिमपेक्षन्ते । स्वभावतोऽप्रत्त्यासन्नत्वे सति तदवच्छेदकत्वात् । पटावच्छेदकमहारजनरागवत् । सा च प्रत्यासत्तिर्द्रव्यकृता प्रकारान्तराभावे सति प्रत्यासत्तित्वान्महाराजनरागप्रत्यासत्तिवत् । तच्च द्रव्यमितरेभ्यो भिद्यते विशिष्टपरत्वापरत्वानुमेयत्वादिति ॥ उक्तन्यायेनेति । क्रियोपनाय-कत्वोपपादकन्यायेनाकाशादेरेवासमवायिकारणसंयोगाश्रयत्वापेक्षाबुद्धिसम्पादकत्वयोरुपपादितप्रायत्वा- दिति भावः ।

### **परिमल**

निमित्तकारणेति । स्थविरे परत्वगुणोत्पत्तौ युवापेक्षाबुद्धिर् यूनि अपरत्वोप्तत्तौ स्थविरापेक्षाबुद्धिर् निमित्तकारणमिति निमित्तकारणापेक्षाबुद्धीत्युक्तम् । उक्तन्यायेनेति । तस्य असमवायिकारणसंयोगाश्रयत्वस्य अपेक्षाबुद्धिसम्पादनस्य च नित्येन प्रसिद्धेनाकाशादिना द्रव्येण सिद्धेर्न कालस्यानुमावसरो भवेदित्युक्तन्यायेन निरस्तमित्यर्थः ।

### **यादुपत्यम्**

तावसमवायिकारणेति । बहुतरतपनपरिस्पन्दान्तरितजन्मनि स्थविरे युवानमवधिं कृत्वा परत्वमुत्पद्यमानमसमवायिकारणवत्कार्यत्वादिति स्थिते रूपादीनां च नीरूपादावपि परत्वोत्पत्त्या व्यभिचारे तपनपरिस्पन्दानां च वैयधिरकरण्येन तदवच्छिन्नद्रव्यसंयोगोऽसम-वायिकारणमिति विज्ञायते । न चाविभुनो द्रव्यस्य संयोगस्तथा भवितुमर्हति व्यभिचारादिति तद्द्रव्यं विभु स्यात् । न चात्माकाशौ तथा भवतिमर्हतः । विशेषगुणवत्त्वात्पृथिव्यादिवत् । अतः परत्वासमवायिकारणसंयोगाश्रयभूतमतिरिक्तं कालाख्यद्रव्यमङ्गीकार्यम् । एवमपरत्वमपि पक्षीकृत्य प्रयोक्तव्यमित्यर्थः । अपेक्षाबुद्धिसम्पादकतयेति । विप्रकृष्टसन्निकृष्टबुद्धिकारणसम्बन्धघटकतयेत्यर्थः । परत्वं विप्रकृष्टबुद्धिमपेक्ष्योत्पद्यमानं विप्रकृष्टबुद्धिं निमित्तीकरोति । अल्पतरसूर्यसञ्चरणापेक्षया बहुतरतरणिपरिस्पन्दान्तरितजन्मत्वं च विप्रकर्षः । न चैषः स्थविरशरीरस्य स्वतः सम्भवति । तपनसमवेतेन कर्मणास्य सम्बन्धाभावात् । अतो यद्द्वारेण संयुक्तसमवायलक्षणया प्रत्यासत्त्याऽऽदित्यगतिः स्थविरमुपावर्तते तद्द्रव्यमस्ति । तच्चोक्तरीत्या नेतरदित्यपेक्षाबुद्धिकारण-सम्बन्धघटकतया कालः सिद्ध्यति । तदमी प्रयोगाः । स्थविरादौ परत्वं तपनपरिस्पन्द-विप्रकृष्टबुद्धिजन्यं तदनुविधायित्वात् । ते च परिस्पन्दाः स्थविरशरीरप्रत्यासत्तिमपेक्षन्ते स्वभावोऽप्रत्यासन्नत्वे सति तदवच्छेदकत्वात् पटावच्छेदकमहारजनरागवत् । सा च प्रत्यासत्तिर्द्रव्यकृताप्रकारान्तराभावे सति प्रत्यासत्तित्वान् महारजनरागप्रत्यासत्तिवत् । तच्च द्रव्यमितरेभ्यो भिद्यते विशिष्टपरत्वानुमेयत्वाद्य्वतिरेकेण पृथिव्यादिवत् । एवमपरत्वमपि पक्षीकृत्य प्रयोक्तव्यमिति ॥ उक्तन्यायेनेति । आकाशो वा किं न स्यादित्याद्युक्तन्यायेनाकाशा-देरेवासमवायिकारणसंयोगाश्रयत्वदेर्वक्तुं शक्यत्वादित्यर्थः ।

### **श्रीनिवासतीर्थीया**

अपेक्षाबुद्धीति । अयमेतत्तदपेक्षया परः, अयमेतत्तदपेक्षयाऽपर इत्येवं परस्परावधिकपरत्वापरत्वविषयकापेक्षाबुद्धिसम्पादकतयेत्यर्थः । कालाभाव एतादृशापेक्षाबुद्धेरज-ननादिति भावः ।

### **वाक्यार्थरत्नमाला**

किरणावलीकारेति । तेन परापरेति भावप्रधानो निर्देशः परत्वापरत्वयोर्व्यतिकरः परापरव्यतिकरः । दिक्कृताभ्यां परत्वापरत्वाभ्यां विपरीते परत्वापरत्वे इति व्याख्याय परत्वापरत्वयोरेव लिङ्गत्वार्थतया भाष्यव्याख्यानादिति भावः । ते च युवस्थविरयोर्वर्तमाने कालमनुमापयतः । कथम् । बहुतरेत्यादिकिरणावल्यनुसारणोपपादयति । बहुतरेत्यादिना । कार्यत्वमात्रस्य किरणावल्यां हेतूकरणेऽपि ध्वंसे व्यभिचारपरिहाराय भावविशेषणं तत्राभिप्रेत-मित्याशयेन भावकार्यत्वादिति हेतूकृतम् । रूपादीनां व्यभिचार इति किरणावलीवाक्यं नीरूप इत्यादिना व्याकृतं तदनुसारेणाह । नीरूप इत्यादिना व्यभिचारेणेत्यन्तेन । ननु स्पर्शो न व्यभिचारी । न च मनसि व्यभिचार इति वर्धमानमनुसन्धायोक्तं स्पर्शस्यचेति । ननु नित्ये जन्यत्वगर्भापेक्षाबुद्धिजन्यज्येष्ट इति व्यवहारायोगान्न मनसि कालकृतपरत्वम् । नित्ये ज्येष्ट इति व्यवहाराभावादिति न तत्र व्यभिचारावकाश इत्यतः प्रकारान्तरेण स्पर्शस्य परत्वहेतुत्वं निराकरोति । उष्णाशीतेति । एतच्च रूपादावपि दूषणमूह्यम् । ननु नायं दोषः रूपत्वादिनाऽनुगममङ्गीकृत्य व्यभिचारापरिहारोपपत्तेरिति चेदत्र ब्रूमः । रूपादीनां व्यभिचार इत्येतत्तात्पर्यचतुष्टयसाधारण्येन वर्णयता वर्धमानेन रूपादिपदस्य रूपत्वादिपरत्वमाश्रित्य व्यभिचारपदस्य चाभावार्थत्वमाश्रित्य प्राकरणिकपरत्वापरत्वयोश्चा-सङ्ग्रहमाश्रित्य रूपादीनामेव रूपाद्यसमवायिकारणकतया परत्वापरत्वयोश्च रूपत्वाद्यभावान्न रूपाद्यसमवायिकारणकत्वम् । तथात्वे रूपादित्वापत्तिरिति प्रतिपादनेन तन्मतेन स्पर्शस्याकारणत्वे परत्वयोः स्पर्शात्मकत्वं स्यादिति दूषणस्यात्र तात्पर्यविषयत्वादिति । तथापि संयोगस्य समवायिकारणत्वं कुतः सिध्यति । विभुगुणेषु संयोगस्यैव स्वविजातीयसामान्यगुणासमवायि-कारणत्वादिति वर्धमानकृता संयोगातिरिक्तपरिमाणस्य परत्वासमवायिकारणत्वव्यावर्त्तनात्तदनु-सारेणाह । परिमाणस्येति । न चावयवगतबहुत्वसंख्यायाः कार्यगतमहत्वपरिमाणारम्भकतया संख्याया एव कारणत्वं किं न स्यादिति वाच्यम् । विभुगुणेष्वित्युक्तत्वेन विभुगुणेषु संख्याया अपि विजातीयानारम्भकत्वादित्यत्र तात्पर्यत् । अत एव एकत्वादेर्द्वित्वाद्यसमवायिकारणेऽपि गुणत्वसाक्षाद्य्वाप्यजात्या विजातीयारम्भकत्वाभावाद् आकाशविभागस्य शब्दकारणत्वेऽपि सामान्यगुणं प्रति करणत्वाभावात् प्रयत्नादृष्टादेस्तादृशगुणजनकत्वेऽपि असमवायिकारणत्वाभावान्न संयोगातिरिक्तस्य स्वविजातीयसामान्यगुणसमवायिकारणत्वं सम्भवतीत्यपि प्रमेयमत्र ज्ञेयम् । तदवच्छिन्नेति परत्वाधिकरणद्रव्यावच्छिन्नं यद्द्रव्यं तत्संयोग इत्यर्थः ।

विशेषणगुणवत्वादिति । यद्यप्यनेन हेतुना संयोगानाश्रयत्वे साध्ये बाधः । परत्वासमवायिकारणसंयोगानाश्रयत्वे साध्येतु युवस्थविरपिण्डे नानैकांत्यम् । परत्वं प्रति निमित्तकारणत्वाभावे साध्येतु परमात्मलक्षणभागे बाधः । जीवात्मभागवेपक्षीकारे चेश्वर एव व्यभिचारः । तथापि परत्वासमवायिकारणसंयोगसमानाधिकरणविभुत्वानाश्रय इति साध्यत्वेन दोषाभावात् । यद्वा आकाशपिण्डसंयोगः न परत्वासमवायिकारणम् । विशेषगुणवन्मात्रवृत्तित्वाद् गन्धवद् इति प्रयोगस्य विवक्षितत्वेन दोषाभावः । अपरत्वमपि पक्षीकृत्येति । अपरत्वम् असमवायिकरणवद् भावकार्यत्वादित्यपरत्वं पक्षीकृत्यापि प्रयोक्तव्यमित्यर्थः । उपलक्षणं चैतत् । रूपादीनामसमवायिकारणत्वानुपपत्तेः पिण्डावछिन्नद्रव्यसंयोगस्यैवासमवायिकारणत्वे वाच्येऽवि-भुद्रव्यसंयोगतदयोगाद् विभुद्रव्यसंयोगतदयोगाद् विभुद्रव्यसंयोगस्यैव तत्वे वाच्ये विशेषगुण-वन्निष्टत्वेनात्माकाशसंयोगस्य तथात्वानुपपत्तेरपरत्वासमवायिकारणसंयोगाश्रयभूतमतिरिक्तं द्रव्यमङ्गी-कार्यमिति परिशेषप्रकारोऽपि प्रागुक्तरीत्या द्रष्टव्य इत्यस्य वक्तव्यत्वात् । विप्रकृष्टबुद्धि-मपेक्ष्योत्पद्यमानविप्रकृष्टबुद्धिं निमित्तीकरोतीत्यादि किरणावलीं मनसि निधाय विप्रकृष्टसन्निकृष्ट-बुद्धिकारणसम्बन्धघटकतया साधयतीति विप्रतिकृष्टेति वाक्यावतारवर्धमानानुसारेणापेक्षा- बुद्धीत्येतद्य्वाकुर्वंस्तदुपपादयति । विप्रकृष्टसन्निकृष्टेत्यादिना । बहुतरेत्यादिपूर्वमूलतात्पर्यं ज्ञेयम् । दूरदेशस्थत्वादिरूपविप्रकर्षसन्निकर्षौ व्यावर्त्तयितुमाह । बहुतरेति । नेतरदिति । न पृथिव्यादिकमित्यर्थः । कुतो नेत्यत उक्तम् उक्तरीत्येति । पृथिव्यादीनां व्यभिचारादिनेत्याद्यु-क्तरीत्येत्यर्थः । तत्रात्माकाशपक्षे संयोगानाश्रयत्वसाधने बाधादिप्रसक्तेराकाश आत्मा च पिण्डनिष्टसूर्यपारेस्पन्दविशिष्टज्ञानजनकपिण्डसूर्योभयवृत्तिसंयोगाश्रय इति साध्यम् । यद्वा आकाशात्मानौ परत्वापरत्वनिमित्तकारणतपनसंयोगानाश्रयौ, तपनान्यविशेषगुणवत्वादिति साध्यमिति ज्ञेयम् । आकाशात्मनोरुपनायकत्वविशेषविचारः किरणावलीतद्बर्धमानयोस् तदयं प्रमाणार्थ इति किरणावलीं मनसि निधाय प्रयोगानाह । तदमी इति । यदा यदा विप्रकृष्टसन्निकृष्टबुद्धिप्रागभावस्तदा तदा परत्वापरत्वप्रागभाव इति प्रागभावव्यापकप्रतियोगित्वं तदनुविधायित्वमत्र विवक्षितम् । अतो न जन्यत्वरूपमाश्रित्य साध्यविशेष इति बोध्यम् । कुलालानुविधायिघटो दृष्टान्तः । स्थविरेति । स्वभावातिरिक्तस्थविरप्रत्यासत्तिमन्त इत्यर्थः । स्वभावतोऽप्रत्यासन्नत्वे सतीति विशेषणसामर्थ्यात् । अन्यथा स्वरूपसम्बन्धेनावच्छेदकत्वेऽपि प्रत्यासत्तिसद्भावेन तद्वैयर्थ्यापातादिति ज्ञेयम् । तदवच्छेदकत्वात् तद्विशेषणत्वादित्यर्थः । न च स्वरूपसंबन्ध एव पिण्डसूर्यपरिस्पन्दयोरस्त्विति हेतुसाध्ययोर्विशेषणवैय्यर्थ्यप्रसङ्ग इति वाच्यम् । स्वभावसम्बन्धातिरिक्तसम्बन्धे बाधकाभावयुक्तया स्वभावसम्बन्धाभावसाधनस्य प्रागुक्तरीत्या ज्ञेयत्वे तात्पर्यात् । द्रव्यकृतेति । सूर्यस्थविरादि-पिण्डाभिन्नद्रव्यकृतेत्यर्थः । अन्यथा पिण्डादिद्रव्यकृतत्वेन सिद्धसाधनप्रसङ्ग इति ज्ञेयम् । विशिष्टपरत्वापरत्वानुमेयत्वादि । एतत्पिण्डातिरिक्तत्वे सति परत्वापरत्वविशेषासमवायिकारण-संयोगाधारत्वादित्यर्थः । अत्र पिण्डे व्यभिचारवारणाय सत्यन्तम्, दिशि तन्निवृत्त्यै असमवायीति । अयं व्यतिरेकिप्रयोग इति स्पष्टमेव । इतिशब्द उपपादनपरिसमाप्तौ । इत्याशय इत्याशयपदं वा पूरणीयम् । तदुपपादनप्रकारे विधेय इति वा शेष इति ज्ञेयम् ।





------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

किञ्च परापरादिप्रत्ययानां सूर्यगतयो वा परा(त्वा)परत्वे वा यद्यालम्बनं तदा अस्तु कालानुमानम् । न चैतदस्ति । कालभेदानामेव विशेषणतया प्रतीतेः । तथा हि । परोऽयमित्यादि प्रयुक्तवन्तः कोऽस्यार्थ इति पृष्टा लौकिकाः परीक्षिकाश्च बहुकालीन(नोयमित्यादि) इति व्याचक्षाणा दृश्यन्ते । तत्र कालस्वरूपं साक्षिसिद्धम् । तद्बहुत्वादि च क्वचित्साक्षिणा क्वचिदनु-मानादिना च ज्ञायत इति । एतदप्युक्तम् । तदेतदिति श्लोकाभ्याम् । अनयैवदिशा दिशोऽपि परापरप्रत्ययादिलिङ्गत्वं निराकर्तव्यम् ।

### **शेषवाक्यार्थचन्द्रिका**

एवं परभाष्यव्याख्यानान्यसाधारणदोषेण दूषयित्वा साधारणदोषेणापि दूषयति किञ्चेति ॥ कालानुमानमिति । उक्तरीत्येति शेषः ॥ क्वचित्साक्षिणेति । स्वात्मसम्बन्धिनि काले बहुत्वं स्वसुतादिसम्बन्धिनि च तस्मिन्नल्पत्वं साक्षिसिद्धमित्यर्थः ॥ क्वचिदनुमानादिनेति । परात्मादिसम्बन्धिनि काले बहुत्वादिकमानुमानिकं ब्रह्मादिसम्बन्धिनि काले तु तदागमिकमित्यर्थः ॥ अनयैव दिशेति । अयमाशयः । नप्रथमादित्यसंयोगसन्निहितत्वमपरत्वं चरमादित्यसंयोगसन्निहितत्वं च परत्वं येनादित्यसंयोगोपनायकतयोक्तरीत्या दिगनुमानं स्यात् । न चैतदस्ति तथाऽनुभवाभावात् । किन्तु द्रष्टृपुरुषापेक्षया पिण्डस्य समीपदेशस्थत्वमपरत्वं तदपेक्षया दूरप्रदेशस्थत्वं च परत्वम् । समीपदूरदेशादिशब्दाश्च दिग्विशेषवाचकाः । तथा च परापरादिप्रत्ययानां साक्षिसिद्धस्वाभावि-कदिग्विशेषरूपविशेषणविशिष्टपिण्डविषयकत्वमेव, न तु तरणिसंयोगविशिष्टविषयकत्वमिति कथं संयोगोपनायकतया दिक्सिद्धिः । अस्तु वा त्वदुक्तरीत्याऽऽदित्यसंयोगविशिष्टपिण्डविषयकत्वमुक्त- प्रत्यनानां तथाऽपि तरणिपरिस्पन्दानामिव तरणिसंयोगानामपि स्वभावप्रत्यासत्त्यैव स्वविशिष्टप्रत्यय-निर्वाहकत्वसम्भवेन पिण्डसम्बन्धस्यैवानपेक्षितत्वान्नोपनायकतयाऽपि द्रव्यापेक्षेति न दिक्सिद्धिः । अस्तु वा तरणिसंयोगानां पिण्डं प्रत्युपनायकद्रव्यापेक्षा तथाऽपि पृथिव्यादिक्लृप्तद्रव्याणामेव तदुपनायकत्वसम्भवान्न दिग्रूपनवमद्रव्यसिद्धिः । न च तपनपिण्डाभ्यामसंसर्गान्न तेषामुपनायकत्वमिति वाच्यम् । प्रत्येकमव्यापकत्वेऽपि बहूनां संयुक्तसंयोगभूयस्त्वेन संयोगोपनायकतायाः सम्भवेन तद्य्वापकत्वस्यानपेक्षितत्वात् । अपेक्षायामप्युक्तरीत्या विशेषगुणरहितत्वस्याप्रयोजकत्वसिध्द्याऽऽत्मा-काशयोर्व्यापकयोरुभयसंसर्गितयोपनायकत्वसम्भवात् । विशेषगुणरहितस्यैवोपनायकतायां प्रयोज-कत्वेऽपि कालस्य विशेषगुणरहिततया संयोगोपनायकत्वसम्भवासहकारिभेदेनैकस्यापि कालस्य व्यवस्थिताव्यवस्थितप्रतीतिजनकत्वसम्भवान्न दिक्सिद्धिः । परापरादिप्रत्ययानां स्वाभाविकदिग्वि-शेषविषयकत्वेन परत्वापरत्वाद्यनालम्बनत्वात् । तदालम्बनत्वेवोक्तरीत्याऽऽकाशादेरेव वा कालस्यैव वा तदसमवायिकारणसंयोगाश्रयत्वतन्निमित्तकारणापेक्षाबुद्धिसम्पादकत्वयोरुपपत्तेर्न कयाऽपि विधया परापरादिप्रत्ययानां दिगनुमापकत्वमिति ।

### **परिमल**

क्वचित्साक्षिणेति । सुषुप्त्यादावित्यर्थः । अन्यथा बहुकालम् अहमस्वाप्समल्पकालमहं सुप्तिमानभूवमित्याद्यौत्तरीयकस्मृतिर्न स्यादिति भावः । क्वचिज्जाग्रत्कालीनपदार्थेषु सूर्योदया-स्तमयादिलिङ्गेन मोक्षभाक्त्वश्रुत्यन्यथानुपपत्त्यादिरूपजीवादिनित्यत्वसाधकयुक्त्या च बहुत्वादि-ज्ञानम् । ब्रह्मादौ नित्यं सर्वगतं सुसूक्ष्मं, इदमग्र आसीत् । अथ मर्त्योऽमृतो भवति’ इत्यादिश्रुत्या । ‘आकाशवत्सर्वगतश्च,नित्यः’ इत्याद्यागमेन च कालनित्यत्वं ज्ञेयम् । ‘क्षीयन्ते चास्य कर्माणी’त्यागमेन च कालाल्पत्वं ज्ञायत इत्यर्थः । किञ्चेत्यादिनोक्तमपि मूलारूढमित्याह एतदपीति । मूले साक्षिसिद्धेनेत्युपलक्षणम् । कालेनेत्यस्य बह्वल्पकालेनेत्यर्थः । तदेतच्छब्दयोः परापरेत्यर्थकत्वं च प्रागुक्तदिशा ध्येयमिति भावः ।

### **यादुपत्यम्**

सूर्यगतय इति । विशेषणीभूतगत्युपनायकतया कालानुमानमित्यर्थः । परत्वापरत्वे गुणरूपे ताभ्यां चासमवायिकारणसंयोगाश्रयतया काले चाल्पत्वं साक्षिगम्यमित्यर्थः । क्वचिदनुमानादिनेति । स्वात्मसम्बन्धिनि काले बहुत्वं स्वसुखादिसम्बन्धिनि काले चाल्पत्वं साक्षिगम्यमित्यर्थः । क्वचिदनुमानादिनेति । परात्मादिसम्बन्धिनि काले बहुत्वादिकमानुमानिकं ब्रह्मादिसम्बन्धिनि त्वागमिकमित्यर्थः ॥ अनयैव दिशेति । अत्र परत्वं द्रष्टृपुरुषापेक्षया पिण्डस्य दूरदेशस्थत्वम् । अपरत्वं तदपेक्षया समीपदेशस्थत्वम् । दूरदेशादिशब्दाश्च दिग्विशेषपराः । तथा च परापरादिप्रत्ययेषु स्वाभाविकदिग्विशेषाणामेव विशेषणतया प्रतीतिः । न तु प्रथमादित्य-संयोगसन्निहितत्वमपरत्वं चरमादित्यसंयोगसन्निहितत्वं परत्वं येनादित्यसंयोगोपनायकतयोक्तरीत्या दिगनुमानम् । तथाऽनुभवाभावात् । तथाऽनुभवाभावात् । नापि परत्वापरत्वे गुणरूपे

अस्माकं सम्मते इति भावः ।

### **वाक्यार्थरत्नमाला**

प्रथमादित्यसंयोगेति । सूर्यसंयुक्तोदयाचलसंयुक्तभूतलावयवसंयुक्तः पिण्ड इति संयुक्तसंयोगाल्पीयस्त्वमित्यर्थः । चरमेति । उक्तसंयुक्तसंयोगभूयस्त्वमित्यर्थः । प्रतिज्ञामात्रेण नेत्युक्तहेतुकथनेनोपपादयितुं पुनः प्रतिज्ञा ‘‘नचैतदस्ती’’तित्यतो न दोष इति ज्ञेयम् । काले तत्र तत्र प्रतिपादितरीतिमनुसन्धायात्र तथैव व्याख्यानप्रकारानुपपत्तेरपेक्षितप्रकारसमर्पणेन दिशः परापर-प्रत्ययलिङ्गत्वनिरासप्रकार उक्त इति ज्ञेयम् । एतच्च विशिष्यानुव्याख्यानारूढत्वादिना व्याकर्त्तव्यम् ।

------------------------------------------------------------------------

तदेतदिति सर्वं च दृश्यं वा स्मृतिगोचरम्

**तदेतदिति सर्वं च दृश्यं वा स्मृतिगोचरम्**

### **सुधा**

त(मे)देतं चिरन्तनं पन्थानमरोचयमाना नवीनास्तु दिक्कालयोरन्यथानुमानमाहुः । विवादध्यासितं कार्यं विशेषगुणरहितद्रव्याभ्यां जन्यते कार्यत्वाद् अन्तःकरणद्वयसंयोगवदिति ।

(ए)तद(प्य)युक्तम् । साध्ये बहुवचनप्रयोगे(क्षेपेऽ)तिप्रसङ्गात् । न च दृष्टान्ताभावः । अन्तःकरणगणबहुत्वस्य सत्त्वात् । न चान्तःकरणद्वयसंयोगे प्रमाणमस्ति, मनो मनसा संयुज्यते मूर्तत्वाच्छरीरवदिति च आकालिके विद्युदायै सन्दिग्धव्यभिचारम् ।

### **शेषवाक्यार्थचन्द्रिका**

चिरन्तनं पन्थानमिति । एष तावच्चिरन्तनः पन्ता इति लीलावत्युक्तेरिति भावः । तत्र मानमनोहरीयमनुमानं दूषयितुमनुवदति विवादाध्यासितं कार्यमिति । अत्र घटादिकं पक्षः । मृद्दण्डादिद्वयजन्यत्वेनार्थान्तरतानिवृत्त्यर्थं विशेषगुणरहितग्रहणम् । अदृष्टेश्वरे-च्छादिभिरर्थान्तरतानिवृत्त्यै द्रव्यग्रहणम् ।

अत्र कामः सङ्कल्पो विचिकित्सा श्रद्धाऽश्रद्धा धृतिरधृतिर्ह्रीर्नीर्मीरित्येतत् सर्वं मन एवेति मनसो विशेषगुणवत्त्वश्रूतेर्द्दष्टान्ते साध्यवैकल्यमिति स्पष्टत्वाद्दोवमुपेक्ष्यानयैव रीत्या विशेषगुणरहितं दशममपि द्रव्य शक्यसाधनमित्यभाससामानयोगक्षेमत्वमित्याह तदयुक्तमिति ॥ बहुवचनप्रयोग इति । विशेषगुणशून्यद्रव्यैर्जन्यमिति बहुवचनप्रयोग इत्यर्थः ।

ननु विशेषगुणरहितद्रव्यैर्जन्यत इत्यत्र नास्ति दृष्टान्तः । न हि बहुभिरन्तःकरणैरेकः संयोगो जन्यत इति वैषम्यान्नाभाससाम्यमित्याशङ्क्य दूषयति न चेति । उक्तरीत्या बहूनामन्तःकरणानां संयोगस्याप्रामाणिकत्वेन तस्योक्तानुमाने दृष्टान्तत्वासम्भवेऽप्यनेकान्तःकरणाधिकरणस्यापेक्षाबुद्धि-जन्यस्य बहुत्वस्यैव दृष्टान्तत्वान्न दृष्टान्तभावाभावाभ्यां वैषम्यमित्याशयः । न च निमित्तकारणेति विशेषणेन निस्तारः । तथा सति परकीयानुमाने साध्यवैकल्यापातादित्यत्र तात्पर्यात् । उपलक्षणं चैतत् । विवादास्पदं विशेषगुणरहितद्रव्याभ्यां न जन्यतेऽन्तःकरणगुणव्यतिरिक्तत्वादा- काशावदिति सत्प्रतिपक्षत्वाच्चेत्यपि द्रष्टव्यम् । न चाकार्यत्वमुपाधिः । वेदान्तिभिराकाशस्यापि कार्यत्वाङ्गीकारेण साध्याव्यापकत्वादित्याशयात् । अङ्गीकृत्य चेदमुदितम् । वस्तुतस्तु बहूनामन्तःकरणानां संयोग एव दृष्टान्त इति नोक्तानुमाने दृष्टान्ताभावः । न चैकस्य संयोगस्यान्तःकरणत्रयजन्यत्वे प्रमाणाभावेन तदसिद्धेर्न तस्य दृष्टान्तत्वमिति वाच्यम् । तथा सत्यन्तःकरणद्वयसंयोगस्याप्यप्रामाणिकत्वेन तदसिद्ध्या परकीयानुमानेऽपि दृष्टान्तासिद्धिप्रसङ्गादित्याह न चेति । नापीत्यर्थः । अत्र तदीयमेव दृष्टशन्तसिद्धिसमर्थनमनूद्य दूषयति मन इति ॥ आकालिकेति । समानकालावाद्यन्तावुत्पत्ति-विनाशावस्य तद् आकालिकमित्यर्थः । ‘आकालिकडाद्यन्तवचने’ इति सूसिमानकालशब्दस्याकाले-त्यादेशस्य समानकालत्वस्याद्यन्तयोर्विशेषणत्वस्येकट्प्रत्ययस्य च निपातनात् । अत्र चोत्पादविनाश-योरेककालत्वासम्भवादव्यवहितकालत्वमेवैककालत्वं विवक्षितम् । निरन्तरे हि काले भेदाग्रहणात्स एव काल इति भवति प्रतीतिः । तथा चोत्पत्त्यव्यवहितक्षण एव विनष्टमाकालिकमिति पर्यवस्यतीति ध्येयम् । विद्युदादावित्यादिपदेन स्तनयित्नुपरिग्रहः ॥ सन्दिग्धव्यभिचारादिति । निश्चितहेतुमपि साध्यसन्देहात्सन्दिग्धव्यभिचार इति भावः । यद्यपि निश्चितहेतुमपि साध्याभावसन्देहो न दोषः । तथा सत्यनुमानमात्रोच्छेदप्रसङ्गात् । तथाऽप्याहितस्य तस्य दोषत्वमेव । प्रकृते च तस्मिन्प्रदेशे मनसोऽसत्त्वसन्देहाहितस्तत्संयोगसन्देह इति भावेनास्योद्भावनमिति ध्येयम् ।

### **परिमल**

विवादेति । वक्ष्यमाणसाध्यकत्वतदभावाभ्यां विमतं क्षित्यादिकार्यमित्यर्थः ॥ बहुवचनेति । विशेषगुणरहितद्रव्येभ्य इति प्रक्षेपे दिक्कालयोरिव विशेषगुणरहितद्रव्यान्तर-सिध्द्यापत्तेरित्यर्थः । ननु द्वयोरेव मनसोः संयोगो न बहूनामित्यत आह न चेति ॥ द्वयेति । द्वयमात्रसंरोग इत्यर्थः । मनो मनसेत्येकवचनं विवक्षितं तेनेष्टसिद्धिरिति भावः ॥ आकालिक इति । यस्यादिर् अन्तश्चैककालीनौ तदाकालिकमुच्यते । तथा च पूर्वतन्त्रेऽर्थवादनये आकालिकेप्सेति गुणसूत्रे प्रयोगः । ‘आकालिकडाद्यन्तवचन’ इति पाणिनीयसूत्रे आकालशब्दस्य इकट्प्रत्ययान्तत्व-निपातनात्साधुत्वं ध्येयम् ।

### **यादुपत्यम्**

आकालिक इति । समानकालावाद्यन्तौ यस्य तदाकालिकमित्युच्यते । ‘आकालिकडाद्यन्तवचन’ इति सूत्रात् । तथा चोत्पत्त्यनन्तरमेव विनष्ट इत्यर्थः । आदिपदेन स्तनयित्नुपरिग्रहः ॥ सन्दिग्धव्यभिचारादिति । यद्यपि निश्चितहेतुमति साध्याभावसन्देहोऽनु-मानमात्रोच्छेदकत्वान्न दोषस्तथाऽप्यहितस्य दोषत्वेन प्रकृते च तस्मिन् प्रदेशे मनोऽसत्त्वसन्देहा-हितस्तत्संयोगाभावसन्देहोऽतो दोष एवेति भावः । वस्तुतस्तूत्पत्त्यनन्तरमेव विनष्टे वस्तुनि तन्मते न संयोगोत्पत्तिः सम्भवति । कार्यसहभूतासमवायिकारणाभावादतो निश्चितव्यभिचार एवेति ध्येयम् ।

### **श्रीनिवासतीर्थीया**

विवादेति । परत्वापरत्वरूपं कार्यमित्यर्थः ॥ सन्दिग्धव्यभिचारादिति । नन्वत्र निश्चितसाध्याभाववति हेतुसन्देहरूपसन्दिग्धव्यभिचाराभावान् निश्चितहेतुमिति साध्यसन्देह-रूपस्य च तस्य सर्वानुमानोच्छेदकत्वेनायोगात्कथमत्र सन्दिग्धानैकान्तिकतेति चेत् । उच्यते । पक्षातिरिक्ते निश्चितहेतुमिति साध्यसन्देहेऽपि सन्दिग्धानैकान्तिकत्वेन प्रकृते तस्य सम्भवादित्याहुः । वस्तुतस्तु पक्षातिरिक्त इति न देयमेव । अनुकूलतर्काभावदशायां निश्चितहेतुमिति साध्यसन्देहरूपस्यापि सन्धिग्धानैकान्तिकत्वस्य दोषत्वमेवेति ।

### **वाक्यार्थरत्नमाला**

लीलावत्यामुक्तेरिति । कालरूपाणां परिसमाप्त्यान्ते तथोक्तेरित्यर्थः । मानमनोहरीयमिति । एतेन मानमनोहरेति तत्वप्रदीपिकायामुक्तेः । षट्सहस्य्रामपि विमतः संयोगो विशेषगुणद्रव्याभ्यां जन्यत इत्याद्युक्त्वा इति मानमनोहर इत्युक्तेश्चास्यानुमानस्य तदीयत्वेन व्याख्यानमिति बोध्यम् । उक्ततत्वप्रदीपिकानयनप्रसादिन्यनुसारेणानुमानविचारः । अत्र घटादिकमिति । विशेषगुणरहितग्रहणमिति पाठः । तत्वप्रदीपिकायां कामः संकल्पो विचिकित्सेत्यादि श्रुत्या मनसो विशेषषगुणवत्वप्रतिपादनादन्तःकरणद्वयसंयोगस्य विशेषगुणरहितद्रव्यजन्यता नास्तीति दृष्टान्ते साध्यवैकल्यमिति प्रतिपादनेऽपि तत्परित्यागेनैव ग्रन्थकारीयं दूषणान्तराभिधानं घटयन्नुत्तरग्रन्थतात्पर्यमाह । अत्र काम इति । इति दोषं स्पष्टत्वदिति सम्बन्धः । उक्तरीत्येति बहुभिरन्तःकरणैरेकस्य संयोगस्य जननाभावादित्युक्तरीत्येत्यर्थः । अनेकान्तःकरणाधिकरणापेक्षेति तत्वप्रदीपिकानुसारेणान्तःकरणगतेत्येतद्य्वाख्यातम् । अनेकान्तःकरणेति । निमित्तकारणविशेषण-गुणरहितेति विशेषणेनेत्यर्थः । निस्तारः दृष्टान्तानुपपत्तिः । बहुत्वस्य संख्यारूपगुणभूतस्य द्रव्यसमवायिकारणकतया निमित्तभूततादृशजन्यत्वाभावेन दृष्टान्तत्वानुपपत्तेरिति भावः ।

तत्वप्रदीपिकानुसारेण प्रतिपक्षं दर्शयति । विवादास्पदमिति । तदनुसारेणैवोपाधिमाशङ्क्य परिहरति । न चाकार्यत्वमित्यादि । तदीयमेवेति । यद्यपि षट्सहस्य्रां नित्यद्रव्यत्वादात्मवदित्येव तत्प्रयोग उक्तस्तथापि मूर्तत्वहेतुकः शरीरदृष्टान्तकोऽपि मानमनोहरोक्तः प्रयोगोऽस्ति, तदनुसारेण मूलं प्रवृत्तमित्याशयेन तदीयमेवेत्युक्तम् । अकालिकेति नञा प्रयोगमिति भ्रान्तिवारणाय आङ्पूर्वकत्वपक्षमाश्रितः, तथात्वेऽपि विवक्षार्थसमर्पकत्वमा कालिकशब्दस्य कथमित्यतस्तदुप-पादयति । समानकालेति । समानकालावाद्यन्तावस्य आकालिकः, स्तनयित्नुरिति काशिकानु-सारेणार्थकथनमेतत् । उत्पन्नोऽनन्तरं विनाशीत्यर्थ इति तद्वाक्यतात्पर्यनिरूपणावसरे ‘‘आदिर्जन्मान्तो विनाश’’ इति मञ्जर्यामुक्तं, तन्मनसि निधायाद्यन्तावित्यनूद्योत्पत्तिविनाशाविति व्याख्यातम् । सूत्र इति । पञ्चमस्य प्रथमस्थसूत्र इत्यर्थः । आकालेत्यादेशस्येति । आकालशब्दरूपादेशस्येत्यर्थः । इकट् प्रत्ययस्यचेति । स च प्रत्ययः समयस्तदस्य प्राप्तमित्यतोऽस्येत्यधिकारात्षष्ट्यर्थे । तदनुसन्धायैवास्येति प्रागुक्तमिति ज्ञेयम् । न चोत्पादविनाशयोरिति मञ्चरीमनुसृत्यैककालत्वमुपपादयति । अत्र चोत्पादेति । ‘‘उत्पन्नोऽनन्तरं विनाशीत्यर्थ’’ इति काशिकार्थफलतया विशदयति । तथाचोत्पत्तीति । एतच्च ‘‘आकालिकडाद्यन्तवचन’’ इति सूत्रानुसारेणाव्युत्पादनम् । वार्त्तिककारेण तु आकालशब्दस्या-समानकालशब्दादेशस्य निपातनम् इकट् प्रत्ययश्च नाङ्गीकृतः । किन्तु आकालांंश्चेति ठन् प्रत्ययः । प्रकृतठञ्समुच्चयार्थश्चशब्द इति भावेनाकालीकनिपातनानर्थक्यं ठञ्प्रकरणादित्युक्तम् । तद्रीत्या च आवृत्तः कालोऽस्येत्याकालः । न च कालस्यावृत्तिः सम्भवतीत्यत उत्पत्तिकाल एव विनाशोप्यावृत्त इति प्रत्ययो भवति । उत्पत्तिकालेन समाननिरन्तरविनाशकाले तथाप्रत्ययोपपत्तेः । ततः स्वार्थे ठनि आकालिकशब्दो निष्पन्न उत्पत्तिकालसमाननिरन्तरविनाशकालीनतामाहेति उत्पत्यव्यवहितक्षण एव विनष्टमित्येषोऽर्थो लभ्यत इत्यपि ज्ञेयम् । एवं हरदत्तोक्तप्रकारान्तरमपि ज्ञेयम् । आकालिकः स्तनयित्निुः । आकालिकी विद्युद् इत्युभयस्य तत्रोदाहरणानुसारेणादिपदसङ्ग्राह्यमाह । आदिपदेनेति । तस्य दोषत्वमेवेति । पर्वतादौ स्वारसिकवह्न्यादिसन्देहस्यादोषत्वेऽपि धूममेव वह्निव्यभिचारादि-सन्देहाहितस्य तस्य दोषताया दृष्टत्वादित्यर्थः । अन्यथाऽनुमितिप्रतिबन्धायोगात् । अत एवादौ तथा दोषत्वं प्रतिपादितम् । पक्षादन्यत्र निश्चितहेतुमतीति न्यायामृतानुसारेण प्रतिज्ञानादन्यत्र निश्चितहेतुमति साध्यसन्देहस्य दोषतया तत्सन्देहस्य चानुमानमात्रेऽभावेन तद्दोषत्वाङ्गीकारेऽनुमानमात्रोच्छे-दानापत्तिरित्यस्योपलक्षणं चैतत् ।





[Load More](javaऽcriptःvoid(0))
