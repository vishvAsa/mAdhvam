+++
title = "०८ क्रियामात्रमतीन्द्रियमिति पक्षपरामर्शः"
upstream_url = "https://dvaitavedanta.in/category-details/6857/975/sharam/sathha/parath/thavat/atatat/karaya"
+++
## शक्तिसद्भाव एव तु

**क्रियामात्रमतीन्द्रियमिति पक्षपरामर्शः**

***शक्तिसद्भाव एव तु***

### **सुधा**

ननु च क्रियायां किं प्रमाणम् । प्रत्यक्षद्रव्यवर्तिन्यां प्रत्यक्षमेवेति ब्रूमः । चलतीत्य-परोक्षाऽवभासदर्शनात् । इन्द्रियव्यापारान्वयव्यतिरेकानुसारित्वाच् चलतिप्रत्ययस्य । अन्यथा रूपादेरप्यप्रत्यक्षत्वापातात् । अथ मतम् । न कर्म प्रत्यक्षम्, प्रत्यक्षेण गच्छति द्रव्ये विभाग-संयोगातिरिक्तविशेषानुपलब्धेः । यस्त्वयं गच्छतीति प्रत्ययः, स संयोगविभागानुमितक्रियालम्बनः। अनुमापकसंयोगविभागावगमार्थश्चेन्द्रियव्यापार इति । तदयुक्तम् । क्रियाप्रतीतेरनुमितत्वम् इन्द्रिय-व्यापारस्य चान्यत्रोपक्षीणत्वम् अप्रत्यक्षतायां प्रमाणतः सिद्धायां कल्प्यते अन्यथा वा । नाद्यः । प्रमाणाभावात् । यदुक्तमनुपलब्धेरिति । तदसिद्धम् । वाद्यसिद्धेः । न ह्यपरोक्षावभास-मङ्गीकुर्वाणोऽनुपलब्धेरित्येतावता शक्यो बोधयितुम् । घटादावपि तथा प्रसङ्गात् । विवादपदं कर्म, अप्रत्यक्षं कर्मत्वात्परमाणुकर्मवदिति चेन्न । परमाणुकर्मणोऽप्यस्माभिर्योगिप्रत्यक्षताऽङ्गीकारात् । तदर्थमस्मदादीति विशेषणोपादाने परस्य वैय्यर्थ्यम् । किञ्च विवादपदं रूपम् अप्रत्यक्षं, रूपत्वात्, परमाणुरूपवदिति किं न स्यात् । प्रतीतिविरोधान्नेति चेत् । समं प्रकृतेऽपि अनुमानविरुद्धाकर्म-प्रत्यक्षताप्रतीतिर् अप्रमेति चेत् । रूपप्रत्यक्षताप्रतीतिरपि तथाऽस्तु । प्रतीतिविरुद्धेऽर्थेऽनुमानमेव नोदेतेतीति चेत् । एतदपि तुल्यम् ।

### **शेषवाक्यार्थचन्द्रिका**

वाद्यन्तराभिमतं प्रत्यक्षद्रव्यवर्तिक्रियाया आनुमानिकत्वं प्रदूष्य प्रत्यक्षत्वं व्यवस्थापयितुं तत्प्रसञ्जयति ननु चेति । ततश्च प्रमाणाभावेन घटादौ क्रियाया एवासिद्धेर् न तस्या-नित्यत्वादिविचारावसर इति भावः । प्रत्यक्षसम्भवप्रतिपादनाय प्रत्यक्षद्रव्यवर्तिन्यामिति विशेषणम् । प्रतिज्ञातं प्रत्यक्षमभिनयेन दर्शयन्नेव विप्रतिपन्नं प्रति तत्साधकमप्याह चलतीत्यपरोक्षेति । अस्याव-भासस्य अपरोक्षावभासत्वे नियामकान्तरमाह इन्द्रियेति । अनन्यथासिद्धेत्यपि पूरणीयम् । तादृशस्या परोक्षत्वानङ्गीकारेऽनिष्टमाह ॥ अन्यथेति । इन्द्रियव्यापारान्वयव्यतिरेकानुकारिणोऽपि चलतिप्रत्ययस्या परोक्षावभासत्वाभावे तादृशस्य रूपादिप्रत्ययस्य अपरोक्षावभासत्वाभावप्रसङ्गेन रूपादेरप्यप्रत्यक्षत्वं स्यादित्यर्थः । चलतिप्रत्ययस्यानुमितित्वं व्यवस्थापयितुमनुपलम्भयुक्त्याऽप्रत्यक्षत्वं व्यवस्थापयन्नेव तद्वादिमतमुत्थापयति अथ मतमिति । गच्छति द्रव्ये पूर्वदेशविभागोत्तरदेशसंयोगातिरिक्तविशेषस्य प्रत्यक्षेणानुपलम्भान्न कर्मणः प्रत्यक्षत्वमिति भावः । एवमप्रत्यक्षत्वं प्रसाध्य यदुक्तं चलतीत्यपरोक्षाव-भासदर्शनादिति तदन्यथयति यस्त्वयमिति । यद्वा ननु तर्हि चलतीत्यपरोक्षप्रतीतिविरोध इत्यतो न संयोगविभागावजानानः कर्म प्रत्येति । रथस्य देशान्तरप्राप्तिं प्रतिसन्दधानस्यैव रथिनोः, रथो गच्छतीति प्रतीतेः, सारथेस्तु देशान्तरप्राप्त्यप्रत्याकलने स्थिरत्वेनेव प्रतीतेर्न चलतीतिप्रतीतिः प्रत्यक्ष-कर्मविषयेत्याह यस्त्वयमिति । न च तस्यानुमितित्वमसिद्धम् । कर्मप्रत्यक्षत्वेऽपि पूर्वदेशविभागोत्तर-देशसंयोगाभ्यां तद्य्वञ्जनीयम् । अत एव यत्र संयोगविभागावप्रत्यक्षौ, तत्र कर्मापि न प्रत्यक्षं भूकम्पादौ । तथा चोत्तरदेशसंयोगे सति कर्म नष्टमेव । प्रत्यक्षं च वर्तमानमात्रविषयकम् । किं चात्र संयोगोऽपि ज्ञातो व्यञ्जकः । उत्पन्ने च संयोगे, तत्साक्षात्कारस् तदनन्तरं च कर्मसाक्षात्कार-दशायामव्यवहितप्राक्कालीनमपि कर्म नास्ति । संयोगसाक्षात्कारकाल एव कर्मणो नष्टत्वात् । तत्कथं कर्मप्रत्यक्षं भवेदित्यर्थः । अनुमितिरूपत्वे चलतिप्रत्ययस्येन्द्रियव्यापारान्वयव्यतिरेकानुविधानविरोध इत्यत आह अनुमापकेति । नेन्द्रियव्यापारान्वयव्यतिरेकानुविधानमात्रम् अपरोक्षावभासत्वसाधकम् अतिप्रसङ्गात् । किं त्वनन्यथासिद्धान्वयव्यतिरेकानुविधानमेव । न चैतदत्रास्ति अनुमापकसंयोगादिग्रहे तस्योपक्षीणत्वादिति भावः ॥ न हीति । ननु चोक्तरीत्याऽपरोक्षावभासानुपपत्त्यैव तत्सिद्धिर् नानुपलब्धिमात्रेणेति चेत् । स्यादप्येवं यदि कर्मोत्तरदेशसंयोगमात्रव्यङ्ग्यं स्यात् । न चैवं, किंतु पूर्वदेशविभागव्यङ्ग्यमेव । विभागसाक्षात्कारश्च तदुत्पत्त्यव्यवहितोत्तरक्षणे, तत्काले च कर्मणः सत्त्वात् कुतो न प्रत्यक्षत्वमिति भावः ॥ अस्माभिरिति । तथा चान्यतररीत्या दृष्टान्ते साध्यवैकल्यमिति भावः। अस्मदाद्यप्रत्यक्षत्वस्यैव साध्यत्वान्न दृष्टान्ते साध्यवैकल्यमित्यत आह तदर्थमिति ॥ परस्येति । परेण योगिनामनभ्युपगमाद्वैय्यर्थ्यमित्यर्थः । ततश्च अन्यतररीत्या व्यर्थविशेषणत्वमिति भावः । प्रतिवादि-रीत्या साध्यवैकल्यपरिहार एव वादिमते प्रयोजनमिति न वैय्यर्थ्यमित्यरुचेराह किञ्चेति ॥ विवादपदं रूपमिति ॥ घटादिरूपमित्यर्थः । तथा चाऽऽभाससाम्यमिति भावः । प्रतीतिविरोधभावाभावाभ्यां वैषम्यात् । नाभाससाम्यमित्याशङ्कते प्रतीतिति । रूपं साक्षात्करोमीति रूपप्रत्यक्षताप्रतीति-विरोधादित्यर्थः ॥ सममिति । कर्मणोऽप्यप्रत्यक्षत्वस्य चलनं साक्षात्कारोमीति तत्प्रतीतिविरुद्ध-त्वान्नोक्तरीत्या वैषम्यमिति भावः । कुतः कर्मप्रत्यक्षताप्रतीतेरप्रमात्वमित्यत उक्तम् अनुभवविरुद्धेति । विवादपदं कर्म, अप्रत्यक्षं कर्मत्वादित्यनुमानविरुद्धेत्यर्थः । ततश्च कर्मप्रत्यक्षताप्रतीतेरप्रमात्वान्न बाधकत्वमिति भावः ॥ तथाऽस्त्विति । अप्रमाऽस्त्वित्यर्थः । तस्या अपि रूपप्रत्यक्षत्वानुमान-विरुद्धत्वादिति भावः । नोदेतीति चेदिति । रूपप्रत्यक्षताप्रतीतेरप्रमात्वसिद्धौ बाधकाभावादनुमानो-दयः । तदुदये च तद्विरुद्धत्वात् तत्प्रतीतेरप्रमात्वमित्यन्योन्याश्रयादिति भावः ॥ एतदपि तुल्यमिति । कर्मप्रत्यक्षताप्रतीतेरप्रमात्वसिद्धौ बाधकाभावादनुमानोदयः । तदुदये च तद्बाधितत्वात्कर्मप्रत्यक्षता-प्रतीतेरप्रमात्वमिति तुल्यं समाधानमित्यर्थः ।

### **परिमल**

क्रियाप्रसङ्गात् क्रियामात्रमतीन्द्रियमिति मतमप्यपाचिकीर्षुराह ननु च क्रियायामिति ॥ विभागेति । पूर्वदेशविभागोत्तरदेशसंयोगाभ्यामतिरिक्तस्य विशेषस्यादर्शनादित्यर्थः । विभाग-संयोगातिरिक्तविशेषानुपलब्धिरेव प्रमाणमित्यत आह यदुक्तमिति ॥ परस्येति । योगीश्वरादिक-मनङ्गीकुर्वत इत्यर्थः ।

### **यादुपत्यम्**

नन्वेवं शक्तेरतीन्द्रियत्वे तदात्मकक्रियाया अपि सर्वत्रातीन्द्रियत्वमेव किमित्याशयेन पृच्छति ननु क्रियायामिति । शक्त्यवस्थायाः क्रियाया अतीन्द्रियत्वेऽपि व्यक्त्यवस्थायास्तस्याः प्रत्यक्षत्वमपि क्वचित्संभवतीत्याशयेनाह प्रत्यक्षद्रव्येति । अनेनेश्वरादिद्रव्येषु व्यक्त्यवस्थाया अपि क्रियाया न प्रत्यक्षत्वमिति सूचयति प्रत्यक्षद्रव्येति । व्यक्त्यवस्थाया अपि क्रियाया अतीन्द्रियत्वमेवास्तु, किं द्वैविध्यकल्पनयेत्याशयेन शङ्कते अथेत्यादिना ॥ परस्येति । तन्मते योग्यादेरभावादिति भावः ॥ प्रतीतिविरोधादिति । रूपं साक्षात्करोमीत्यनुव्यवसायाविरोधादित्यर्थः ।

### **श्रीनिवासतीर्थीया**

नन्वपरोक्षावभासोऽसिद्ध इत्यत आह इन्द्रियेति । तथाच चलतीति प्रत्ययोऽपरोक्षो भवितुमर्हति इन्द्रियव्यापारान्वयव्यतिरेकानुविधायित्वाद् रूपादिप्रत्ययवदित्यनुमानं द्रष्टव्यम् । अस्मिन्ननुमानेऽप्रयोजकताशङ्कापरिहाराय बाधकभूतमतिप्रसङ्गमाह अन्यथेति ॥ विशेषेति । कर्मरूपविशेषेत्यर्थः । ननु चलतिप्रत्ययापरोक्षत्वसाधकोक्तानुमानविरोध इत्याशङ्कायां केवलेन्द्रिय-व्यापारान्वयव्यतिरेकयोर् उक्तासाधकत्वाद् अनन्यथासिद्धेन्द्रियव्यापारान्वयव्यतिरेकावेव तत्साधकाविति वाच्यम् । न चैतादृशान्वयव्यतिरेकौ प्रकृते स्तः । तयोरन्यथासिद्धत्वात् कथमिति चेत्तत्राह अनुमाप-केति । क्रियानुमापकेत्यर्थः ॥ घटादाविति । अपरोक्षावभाससिद्धस्यापि घटादेरनुपलब्धियुक्ति-मात्रेणाप्रत्यक्षत्वं स्यात् । तत्र च वाद्यसिद्धिरेव वाच्या । सा प्रकृतेऽपि समेति । विवादपदं रूपं प्रत्यक्षद्रव्यवर्तिरूपम् । तथाऽस्त्विति । अनुमानविरुद्धत्वादप्रमाऽस्त्वित्यर्थः । प्रतीतीति । रूपं साक्षात्करोमीत्यनुव्यवसायरूपप्रतीतिविरुद्धे रूपाप्रत्यक्षत्वरूपेऽर्थ इत्यर्थः ॥ तुल्यमिति । चलनं साक्षात्करोमीति प्रतीतिविरुद्धे कर्माप्रत्यक्षत्वरूपेऽप्यर्थेऽनुमानमेव नोदेतीति तुल्यमित्यर्थः ॥

------------------------------------------------------------------------

शक्तिसद्भाव एव तु

***शक्तिसद्भाव एव तु***

### **सुधा**

अथ ब्रूषे । परमाणुरूपस्याप्रत्यक्षतायामाश्रयामहत्त्वं प्रयोजकमिति । तन्न । परमाणो-रपि महत्त्वस्य वक्ष्यमाणत्वात् । किं च परमाणुकर्माप्रत्यक्षतायामपि तदेव प्रयोजकं किं न कल्प्यम् । यदि तर्हि कर्म प्रत्यक्षम्, एकस्यामपि कर्मव्यक्तावुत्पन्नायां चलतीति प्रत्ययः स्यात्, इति चेत् । न, संयोगविभागयोरपि तुल्यत्वात् । तथा च न कर्मानुमानमपि स्यात् । अथ मन्यसे सेनावनादिवत् संयोगविभागयोः प्रत्यक्षतोपपत्तिरिति । तर्हि कर्मणोऽपि तथा किं न स्यात् । न द्वितीयः । तन्तवो न प्रत्यक्षाः किन्तु पटकार्यानुमेयाः । पटग्रहण एव च इन्द्रियव्यापारोपयोग इत्यपि कल्पनाप्रसङ्गात् ।

### **शेषवाक्यार्थचन्द्रिका**

सोपाधिकत्वानुपाधिकत्वाभ्यां वैषम्यान् नाभासमाम्यमित्याशङ्कते अथेति । स्वाश्रयामहत्त्वमित्यर्थः । अप्रत्यक्षत्ववति परमाणुरूपे आश्रयामहत्त्वसद्भावेन साध्य-व्यापकत्वाद्रूपत्ववति घटरूपे च तदभावेन साधनाव्यापकत्वादिति भावः ॥ वक्ष्यमाणत्वादिति । ‘परमाणोरणोर्नास्ति महत्तेत्यद्भुतं वचः’ इत्यादिनेति शेषः । तथा च तत्र साध्याव्यापकत्वान्नोपाधि-त्वमिति भावः । उपलक्षणं चैतत् । कालादिगुणेषु सत्यपि अप्रत्यक्षत्वे आश्रयामहत्त्वाभावात्साध्या- व्यापकत्वमेव । न च कार्यमहदनधिकरणत्वं तदर्थः । तच्च कालगुणेष्वप्यस्तीति वाच्यम् । तथाऽपि घटादिवृत्तिगुरुत्वादौ साध्याव्यापकत्वानिस्तारादित्यपि द्रष्टव्यम् । अङ्गीकृत्याऽऽश्रयामहत्त्वस्योपाधि-त्वमाभाससाम्यमुक्तमक्षतमेव । कर्माप्रत्यक्षतानुमानेऽप्यस्यैवोपाधित्वस्य वक्तुं शक्यत्वादित्याह किञ्चेति ॥ यदि तर्हि कर्म प्रत्यक्षमिति । यदि कर्म प्रत्यक्षं तर्हीति सम्बन्धः ॥ स्यादितीति । न चासावस्ति । ततो न कर्म प्रत्यक्षमिति विपर्यये पर्यवसानं बोध्यम् ॥ संयोगविभागयोरपीति । एकस्यामपि कर्मव्यक्तौ संयोगविभागयोरुत्पन्नयोः संयोगविभागयोः प्रत्ययोऽपि स्यान्न चासावस्ति । ततो न संयोगविभागावपि प्रत्यक्षावित्यापातादित्यर्थः । अस्तु संयोगविभागयोरप्रत्यक्षत्वम्, किं नश्छिन्नमित्यतस्तथा सत्यनुमापक-संयोगाद्यज्ञानान्न कर्मानुमानमपि स्यादित्याह तथा चेति । ततश्च संयोगाद्यनुमितकर्मालम्बनत्वं चलतिप्रत्ययस्य परोक्तं भज्येतेति भावः ॥ सेनावनादिवदिति । आदिपदेन राशिस्थदूरकेशादेर्ग्रहणम् ॥ अयं भावः । यथा ह्येकैकस्मिन्नश्वादौ, वृक्षादौ वा, सेनेति वनमिति च प्रत्ययाभावेऽप्यश्वसमुदाये वृक्षसमुदाये च भवत्येव सेनेति वनमिति च प्रत्ययः । तथैकस्मिन्संयोगे विभागे च संयोगविभाग-प्रत्ययाभावेऽपि संयोगसमुदाये विभागसमुदाये च संयोगविभागप्रत्यक्षं भविष्यति । न चैकैकस्याश्वादेः सेनादित्वाभावात्तत्समुदायस्यैव तथात्वात्प्रत्येकं तत्प्रत्ययाभावेऽपि समुदाये तत्प्रत्ययो युक्तः । इह तु एकैकसंयोगादिव्यक्तेरपि संयोगादित्वात् तत्साक्षात्काराभावो न युक्त इति वाच्यम् । एकैकस्य संयोगादेः कर्मानुमापकत्वाननुभवेन कर्मानुमापकसंयोगादिप्रत्यक्षं तत्समूहमात्रविषयमित्याशयात् । प्रत्येकं केशत्वेऽपि केशसमुदाये तत्साक्षात्कारवत् प्रत्येकं संयोगादित्वेऽपि समुदाये तत्साक्षात्कार इति वा ॥ तथा किं न स्यादिति । सेनावनादिवत्प्रत्यक्षत्वं किं न स्यादित्यर्थः ॥ न द्वितीय इति । अन्यथा वेति द्वितीयो नेत्यर्थः । अविशेषादिति भावः ।

### **परिमल**

वक्ष्यमाणत्वादिति । वैशेषिकनये वक्ष्यमाणत्वादित्यर्थः । तदेवेति । आश्रयामहत्त्व-मेवेत्यर्थः । तथा च घटादिकर्मणः प्रत्यक्षत्वमेव, आश्रयस्य महत्त्वादिति भावः ॥ चलतीतिप्रत्ययः स्यादिति । नास्ति च प्रत्ययः, अतो न कापि क्रिया प्रत्यक्षेति भावः ॥ संयोगविभागयोरपीति । एकस्मिन्संयोगे विभागे वा जातेऽपि तत्प्रत्यक्षं स्यादित्यर्थः । नास्ति च प्रत्यक्षम् अतो न कदापि संयोगादिः प्रत्यक्षः स्यादिति भावः । अस्तु को दोष इत्यत आह तथाचेति । संयोगादेरप्रत्यक्षत्वे इत्यर्थः । लिङ्गज्ञानाभावादिति भावः ॥ सेनावनादिवदिति । सेनावनपदवाक्यादेः सङ्घरूपेण प्रत्यक्षता यथा, तथा पक्षिसञ्चारादौ संयोगादेरपि सङ्घातरूपेण प्रत्यक्षतोपपद्यते । तथानुभवात् । न तु प्रातिस्विक रूपेणेत्यर्थः । अन्यथा वेति पक्षं निराह न द्वितीय इति । द्य्वाश्रयौ द्वयोर्व्यासज्यवर्तिनौ इत्यर्थः ।

### **यादुपत्यम्**

परमाणोरपीति । वैशेषिकपरीक्षायामिति शेषः । तथा च तत्रैव साध्याव्यापकतेति भावः ॥ संयोगविभागयोरपीति । एकस्मिन्संयोगादिके जातेऽपि तत्प्रत्यक्षं स्यात् । तथा च तेन तदा अनुमितिरूपश्चलतीति प्रत्ययोऽपि स्यादित्यर्थः । तर्कफलमाह तथा चेति । यथैकस्यां कर्मव्यक्ता-वुत्पन्नायां तदा चलतीति प्रत्ययाभावात्, न कर्म कदाऽपि प्रत्यक्षमित्युच्यते । एवमेकस्मिन्संयोगादिके जातेऽपि, तस्याप्रत्यक्षत्वेन लिङ्गाज्ञानात् तदा कर्मानुमितेरसंभवेन कदाऽपि कर्मानुमानं संयोगादिना न स्यादित्यपि वक्तुं शक्यमित्यर्थः ॥ सेनावनादिवदिति । यथा इयं सेना, इदं वनमिति प्रत्ययोऽश्वादि-समूहे वृक्षसमूहे वा भवति, न त्वेकैकस्मिन्नश्वादौ, तथा कर्मानुमापक संयोगविभागप्रत्यक्षमपि तत्समूह एव भवति । नैकस्मिन्संयोगादावित्यर्थः । आदिपदेन राशिदूरस्थकेशादेर्ग्रहणम् ॥ संयोगविभाग-योरिति । कर्मानुमापकयोरिति शेषः । एतेनैकस्याश्वादेर्वृक्षस्य वा सेनात्ववनत्वयोरभावादेव तत्प्रत्ययः समूहमात्रविषय इत्यस्तु । प्रकृते तु एकस्यापि संयोगादेः संयोगादित्वात्तत्प्रत्यक्षमेकस्मिन्नपि स्यादेवेति शङ्का निरस्ता । अत्राप्येकैकस्य संयोगादेः कर्मानुमापकत्वाननुभावेन कर्मानुमापकसंयोगादिप्रत्यक्षं तत्समूहमात्रविषयमित्याशयात् ।

### **श्रीनिवासतीर्थीया**

प्रयोजकमिति । तथा च प्रतिबन्दितयोक्ते भवदनुमाने आश्रयामहत्त्व-मुपाधिरित्यर्थः । परमाणुरूप एव साध्यव्यापकत्वान्नायमुपाधिरित्याशयेनाह परमाणोरपीति ॥ किञ्चेति । यथा रूपाप्रत्यक्षतायामाश्रयामहत्त्वं प्रयोजकमित्युच्यते । तथा कर्माप्रत्यक्षतायामपि तदेव प्रयोजकमस्तु । परमाणुगतत्वाविशेषात् । तथाच त्वदनुमानमपि सोपाधिकमित्यर्थः । एवञ्च कर्म-प्रत्यक्षत्वे आश्रयमहत्त्वस्यैव प्रयोजकत्वप्राप्त्या प्रत्यक्षद्रव्याश्रितेऽपि कर्मणि आश्रयस्य महत्त्वात्प्रत्यक्षत्वं भवत्वित्याशयः ॥ स्यादिति । न भवति प्रत्ययस् तस्मात्प्रत्यक्षं नेत्याशयः । तर्हीति । चलतीति प्रत्यक्षमपि कर्मसमूहे एव भवति, नैकस्मिन् कर्मणि; इति किं न स्यादित्यर्थः । अन्यथा वेति द्वितीयं पक्षं प्रतिषेधति न द्वितीय इति । इन्द्रियव्यापारेति । तन्तुप्रत्यक्षत्वसाधकत्वेन सम्मतेत्यर्थः ॥

------------------------------------------------------------------------

शक्तिसद्भाव एव तु

***शक्तिसद्भाव एव तु***

### **सुधा**

अपि च संयोगविभागौ द्य्वाश्रयाविति परस्य मतम् । अस्माकमपि संयोगविभागद्वयं द्य्वाश्रयमिति । ताभ्यां चानुमीयमानं कर्मोभयत्रानुमातव्यम् । तथा च श्येन इव स्थाणावपि चलतीति प्रत्ययप्रसङ्गः । अथोच्येत, न क्रिया स्थाणावनुमीयते, किं नाम श्येन एव । निपततः श्येनस्य पूर्वदेशविभागोत्पत्तौ उत्पततश्चोत्तरदेशसंयोगजनने स्थाणुकर्मणः कारणताऽयोगात् । श्येने तु कर्मण्यनुमिते, तस्योपपद्येते देशान्तरसंयोगविभागाविति । तदनुपपन्नम् । स्थाणुकर्मणा हि श्येनस्य देशान्तरसंयोगविभागोत्पत्त्यनुपपत्तौ कर्मान्तरमेव तदनुगुणं श्येने कल्पनीयं स्यात् । स्थाणु-कर्मानुमानस्य तु कुतो निवृत्तिः । यद्गतं हि कार्यमुपलभ्यते तद्गतं कारणमपीत्यौत्सर्गिको न्यायः । श्येनकर्मणैव कल्पितेन सर्वस्योपपत्तौ न स्थाणुकर्मोपयोग इति चेन्न । विकल्पानुपपत्तेः । तथा हि, किं व्याप्तिपक्षधर्मतावदप्युपयोगे सत्येव लिङ्गमनुमापकम् इत्येतावत्यनुमानसामग्री, उत व्याप्ति-पक्षधर्मतावत्त्वमात्रम् । नाद्यः, अकार्यकारणानुमानोच्छेदप्रसङ्गात् । किञ्च यो येनाविनाभूतः स क्वचिदुपलभ्यमानोऽनुपयोगात्तं न गमयतीत्यलौकिकम् । द्वितीये तु कथं न स्थाणौ कर्मानुमानम् । अनुमितमपि कर्म कल्पनागौरवभयादपनीयत इति चेत् (न) प्रमाणसिद्धेऽर्थे तद्भयाभावात् ।

### **शेषवाक्यार्थचन्द्रिका**

परस्य मतमिति वदतां संयोगादेर्द्य्वाश्रयत्वं न वास्तवम् । ‘संयोगश्च विभागश्च भेदश्चैव पृथक् पृथक् । अन्योन्यप्रतियोगेन’ इत्यादिनोपपत्तेर्वक्ष्यमाणत्वादिति सूचितं भवति ॥ उभयत्र कर्मानुमातव्यमिति । संयोगरूपस्य विभागरूपस्य वा गत्यनुमापकलिङ्गस्य श्येन इव स्थाणावपि सद्भावादिति भावः । ननु संयोगमात्रं विभागमात्रं वा गत्यनुमापकमङ्गीक्रियते । येन निपातदशायां संयोगस्य उत्पातदशायां च विभागस्य श्येन इव स्थाणावपि सत्त्वात् स्थाणावपि गत्यनुमानं प्रसज्येत । किं नाम मिलितसंयोगविभागयोरेव गत्यनुमापकत्वम् । ततश्च निपात-दशायामुत्पातदशायां च संयोगमात्रस्य विभागमात्रस्य वा स्थाणौ सत्त्वेऽपि संयोगविभागयोर्मिलित-योस्तत्राभावान्न स्थाणौ कर्मानुमानं, किन्तु श्येन एवेति चेन्न । तथाऽप्युत्पत्त्य निपतिते श्येने, स्थाणौ संयोगविभागयोर्मिलितयोरपि सद्भावेन गत्यनुमानापरिहारादिति भावः । ननु गत्यनुमानलिङ्गयोः संयोगविभागयोः स्थाणौ सत्त्वाद् अस्तु तत्रापि ताभ्यां गत्यनुमानमित्यत आह तथा चेति । संयोग-विभागानुमितकर्मालम्बनः श्येनश्चलतीति यथा प्रत्ययः, तथा तदनुमितकर्मालम्बनः स्थाणुश् चलतीति प्रतीतिः स्यादित्यर्थः । उपलक्षणमेतत् । कर्मप्रत्यक्षत्ववादिनो मम योग्यस्य कर्मणोऽनुपलम्भेना- भावनिश्चयेन बाधितत्वान्न गत्यनुमानसम्भव इत्यपि द्रष्टव्यम् ।

ननु संयोगविभागयोः कारणतया क्रियानुमापकत्वात् । श्येनक्रियाया निपततः श्येनस्य पूर्वदेश-विभागं प्रत्युत्पततः श्येनस्य, उत्तरदेशसंयोगं प्रति च कारणत्ववन् निपततः श्येनस्योत्तरदेशसंयोगं प्रत्युत्पततः श्येनस्य, पूर्वदेशविभागं प्रत्यपि कारणत्वेन संयोगविभागाभ्यां श्येनकर्मानुमानसंभवेऽपि स्थाणुकर्मणो निपतत उत्पततश्च श्येनस्य, यौ स्थाणुसंयोगविभागौ तौ प्रति कारणत्वेऽपि निपतत उत्पततश्च श्येनस्य, यौ पूर्वोत्तरदेशविभागसंयोगौ तौ प्रति अकारणत्वेन संयोगविभागाभ्यां न स्थाणु-कर्मानुमानसम्भव इति कथं तत्र चलतिप्रत्यययापादनमित्याशयेन गूढाभिसन्धिः शङ्कते अथेति । आद्यप्रतिज्ञायां हेतुमाह निपतत इति । द्वितीयप्रतिज्ञायां हेतुमाह श्येने त्विति ॥ उपपद्येते देशान्तर-संयोगविभागाविति । तौ प्रत्यपि तस्यैव कारणत्वादिति भावः । एतेन निपतत उत्पततश्च श्येनस्य, पूर्वोत्तरदेशविभागसंयोगाहेतुत्वेन स्थाणुकर्माननुमाने निपतत उत्पततः श्येनस्यैव उत्तरपूर्वदेशसंयोग-विभागाहेतुत्वान्न श्येनकर्मणोऽप्यनुमानमिति शङ्का परिहृता भवति । आशयमजानानः परिहरति स्थाणुकर्मणा हीति श्येनस्य देशान्तरसंयोगविभागोत्पत्त्यनुपपत्ताविति । पूर्वोत्तरदेशविभागसंयोगो-त्पत्त्यनुपपत्तावित्यर्थः । तदनुगुणमिति । श्येनस्य पूर्वदेशविभागोत्तरदेशसंयोगोत्पत्त्यनुगुणमित्यर्थः । स्थाणुकर्मानुमानस्येति । स्थाणुश्येनसंयोग विभागाभ्यामिति शेषः । निपतत उत्पततश्च पूर्वोत्तर-देशविभागसंयोगोपपादकतया श्येनकर्मण इव तस्यैव श्येनस्य स्थाणुसंयोगविभागोपपादकतया स्थाणु-कर्मानुमानमनिवार्यमिति भावः । पूर्ववादी स्वाशयमुद्घाटयति श्येनकर्मणैवेति । श्येनस्य पूर्वोत्तर-देशविभागसंयोगौ प्रति स्थाणुकर्मणः कारणत्वासम्भवेन तौ प्रति श्येनकर्मैव कारणतया तावदनु-मातव्यम् । ततश्चानुमितेन तेन श्येनस्य पूर्वोत्तरदेशविभागसंयोगयोरिव स्थाणुश्येनसंयोगविभाग-योरप्युपपतौ किं स्थाणुकर्मणेति भावः । ननु न श्येनकर्मणा स्थाणुनिष्ठसंयोगविभागयोरुपपत्तिः । यन्निंष्ठ हि कार्यमुपलभ्यते, तत् तन्निष्ठेनैव कारणेन भाव्यमिति व्याप्त्या श्येनकर्मणः स्थाणुनिष्ठत्वा-भावेन तन्निष्ठसंयोगविभागौ प्रति कारणत्वायोगादित्याशङ्कानिरासायोक्तं यद्गतं हि कार्यमिति ॥ अकार्येति । रसेन रूपानुमाने व्याप्तिपक्षधर्मतावत्त्वेऽपि उपयोगाभावाद्रसवत्त्वहेतुर् अनवगमकः स्यादित्यर्थः । विशिष्टसामग्य्रभावादिति भावः ॥ द्वितीये त्विति । व्याप्तिपक्षधर्मतामात्रस्यैवानुमिति-सामग्रीत्वमिति द्वितीय इत्यर्थः ॥ कथं नेति । व्याप्तिपक्षधर्मतामात्रस्य प्रकृतेऽपि सत्त्वादिति भावः ।

### **परिमल**

अस्माकमिति । घटसंयोगः पटे, पटसंयोगो घटे, घटपटौ विभक्तौ, इत्यत्रापि घटविभागः पटे, पटविभागो घटे, इत्येवं रूपेण, द्वयं द्य्वाश्रयमित्यर्थः । ‘न सर्वधर्म एकोऽस्ति समुदायस्तु भिन्नगः’ इत्यदिना वैशेषिकनयेऽस्यार्थस्य व्यक्तत्वादिति भावः । शङ्कते यद्गतमिति । सर्वस्येति । श्येनस्य देशान्तरसंयोगविभागस्थाणुसंयोगविभागरूपसर्वस्येत्यर्थः ॥ विकल्पेति । विकल्पे कृते कोऽपि कल्प उपपन्नो नेत्यर्थः । एतावतीति । जन्यजनकभावरूपोपयोगे सति व्याप्ति-पक्षधर्मतावत्त्वमित्येतावतीत्यर्थः ॥ अकार्येति । रूपसाद्यनुमानानामित्यर्थः । नन्वनुमितस्यानुमापक-जनकत्वेनैवोपयोगो नाभिमतः । किन्तु यथाकथञ्चिद्रसादिनाऽनुमितरूपादौ त्वस्ति स, इति वदन्तं प्रत्याह किञ्चेति ।

### **यादुपत्यम्**

निपतत इति । देशान्तरादिति शेषः ॥ उत्पतत इति । स्थाणोरिति शेषः ॥ स्थाणुकर्मानुमानस्येति । स्थाणुश्येनसंयोगविभागाभ्यामिति शेषः ॥ सर्वस्येति । स्थाणुश्येन संयोगविभागयोर्देशान्तरसंयोगविभागयोश्चेत्यर्थः ॥

### **श्रीनिवासतीर्थीया**

द्य्वाश्रयाविति । एक एव संयोगः, एक एव विभागो द्विष्ठ इत्यर्थः । संयोगविभागद्वयं संयोगद्वयं विभागद्वयमित्यर्थः । ‘संयोगश्च विभागश्च भेदश्चैव पृथग्पृथगि’ति वक्ष्यमाणत्वादिति द्रष्टव्यम् । ताभ्यां द्विष्ठाभ्यां संयोगविभागाभ्याम् । तथाच हेतुमति सर्वत्र साध्यसत्ताया आवश्यकत्वात् कर्मानुमापकश्येनसंयोगादेर् द्विष्ठत्वात् संयोगश्रययोः श्येनस्थाण्वोरु-भयत्रापि कर्मानुमानं स्यादिति भावः । इष्टापत्तिरिति चेत्तत्राह तथा चेति ॥ श्येन एवेति । श्येन-श्चलतीति प्रत्ययवदित्यर्थः । निपतत इति । ऊर्ध्वदेशादधोदेशनिष्ठं स्थाणुं प्रति नितरां पतत आगच्छत इत्यर्थः ॥ उत्पतत इति । स्थाणोः सकाशादूर्ध्वदेशं प्रति पतत इत्यर्थः । अनुमिते इत्यनन्तरं तेन कर्मणेति शेषः । कर्मान्तरं स्थाणुकर्मभिन्नं कर्म । तदनुगुणं देशान्तरसंयोगविभागोत्पत्त्यनुकूलम् ॥ कुत इति । स्थाणुकर्मणोर् देशान्तरसंयोगादिकारणत्वाभावेऽपि स्थाणुश्येनसंयोगविभागाभ्यां स्थाणौ कर्मानुमानं तु स्यादेवेति तत्रापि चलतीति प्रत्ययः स्यादित्यर्थः । शङ्कते यद्गतं हीति । घटादिरूपं कार्यं भूतलादिगतं सदुपलभ्यते । तत्कारणस्य कालादृष्टादेः कपालद्वयसंयोगस्य वा तद्गतत्वाभावाद् औत्सर्गिक इत्युक्तम् । श्येनेति । स्थाणुश्येनसंयोगविभागदेशान्तरसंयोगविभागरूपं च कार्यं, श्येनगतमेवोपलभ्यत इति तत्रत्यमेव कर्म कारणतया कल्पनीयमित्याशयः । उपयोगो जन्यजनक-भावादिरूपः ॥ एतावतीति । जन्यजनकभावरूपोपयोगे सति व्याप्तिपक्षधर्मतावत्त्वमित्येतावतीत्यर्थः ॥ अकार्येत्यादि । रसाद्रूपानुमाने उपयोगाभावादिति भावः ॥ अलौकिकमिति । हस्त्यविनाभूतो हस्तिपो देशान्तरे उपलभ्यमान उपयोगाभावेऽपि हस्तिनं गमयत्येवेति लोकदृष्टत्वेन, प्रकृतेऽपि स्थाणुश्येनसंयोगस्य कर्माविनाभूतत्वेन श्येन इव स्थाणावप्युपलभ्यमानस्यापि उपयोगाभावेऽपि स्थाणौ कर्मगमकत्वं स्यादेवेति तत्रापि चलतीति प्रत्ययो दुर्वार इति भावः । कथमिति । स्थाणुः कर्मवान् श्येनसंयोगविभागवत्त्वात् श्येनवद् इत्यनुमाने व्याप्तिपक्षधर्मतयोः सत्त्वादिति भावः ॥ कल्पनागौरवेति । श्येनकर्मणैव संयोगादिकार्यस्योपपत्तौ, स्थाणुकर्मणोऽपि तत्र कारणत्वकल्पने गौरवमित्यर्थः । प्रमाणवतो गौरवस्य न्याय्यत्वाददोष इत्याह प्रमाणेति ।

------------------------------------------------------------------------

शक्तिसद्भाव एव तु

***शक्तिसद्भाव एव तु***

### **सुधा**

नन्वीश्वरानुमानेऽपि अनेकेश्वरकल्पना एवं सति स्यात् । न स्यात् । वैषम्यात् । कार्यत्वं हि क्षित्यादीनां कर्तृत्वमात्रमवगमयत्तदेकत्वानेकत्वयोरुदासीनमेव । ततस्तदनेकत्वशङ्कायां कल्पनागौरवपराहतायामेकत्वे पर्यवस्यति । इह तु संयोगविभागलक्षणेन कार्येण स्थाणावेव कर्मण्यनुमिते कथं कल्पनागौरवेण तदपनयनम् । अथोच्येत । अन्यथाऽप्युपपत्तेर्न स्थाणौ कर्मानु-मानं, न चायमर्थापत्तिदोषो नानुमानस्येति वाच्यम् । अन्यथाऽप्युपपत्तिशङ्कायामनुमानेऽपि व्याप्ति-सन्देहापत्तेरिति, तदनुपपन्नम् । अत्र हि स्थाणौ प्रतीतौ संयोगविभागावकारणकावेव स्यातामिति वा शङ्कनीयम् । श्येनगतेनैव कर्मणा भवेतामिति वा । नाद्यः, व्याहतायाः शङ्काया अनुत्थानात् । न द्वितीयः, तत्तदवयवगतपरित्यागेनान्यगतस्य कारणतायाः क्वाप्यनुपलब्धत्वेन निर्मूलायाः शङ्काया अनुदयात् । कर्मैव तथाविधमुपलब्धमिति चेन्न । तस्येदानीं कल्प्यमानत्वात् । प्रत्यक्षकर्मवादे तु नायं दोषः । प्रतिपन्नतत्स्वभावानुसरणसंभवात् । किञ्च संयोगादिना क्रियानुमाने यावत्सत्त्वं चलतिप्रत्ययप्रसङ्गः । संयोगेन क्रियाविनाशान्नेति चेन्न । क्रियानाशस्याप्यप्रत्यक्षतावादे दुरव-बोधत्वात् । न हि कार्यजन्म कारणविनाशेन व्याप्तम् । येन संयोगोत्पत्त्या कर्मविनाशोऽनुमीयेत । पटोत्पत्तावपि तन्तुसंयोगादेरविनाशात् । नापि संयोगजननं क्वापि कर्मविनाशाऽविनाभूतमनुभूतम् । कर्मावस्थाने सदा संयोगाद्युदयसमासत्तिरिति चेत् । तत्किं यावत् कारणं तावत् कार्यान्तरजननम् । मा हि भूद् यावत्तन्तुसंयोगसद्भावं पटपरम्परोत्पादः । यावत्कर्मसद्भावं संयोगोत्पादस्तु न निश्चितः । अपि चात्प्रत्यक्षे व्योमि्न संयोगविभागावपि अप्रत्यक्षाविति पतति पतत्री गगन इति प्रत्ययो न स्यात् । वियति विततालोकावयविनि बहुविहगविभागसंयोगनिबन्धनोऽसौ प्रत्यय इति चेत् । तथाऽपि दीपिकाऽऽलोकगतिप्रतीतेरशक्यत्वापरिहारात् ।

### **शेषवाक्यार्थचन्द्रिका**

एवं सतीति । कल्पनागौरवस्यादूषणत्व इत्यर्थः, न तु प्रमाण-सिद्धेऽर्थेऽदूषणत्व इत्यर्थः । कर्त्रनेकत्वस्य प्रमाणासिद्धत्वादिति ज्ञेयम् । यद्वा कर्त्रनेकत्वमपि प्रमाण-सिद्धमेव विचित्रकार्यस्य प्रासादादेरनेककर्तृकत्वदर्शनादिति शङ्कितुर्हृदयम् ॥ अन्यथाऽपीति । स्थाणुकर्मणा विनाऽपीत्यर्थः ॥ अनुत्थानादिति । व्यघातावधित्वादाशङ्काया इति भावः ॥ तत्त-दवयवगेतेति । स च तदवयवश्च तत्तदवयवौ तद्गतपरित्यागेनेत्यर्थः । कार्यं हि यत्राश्रये दृश्यते, तद्गतस्य वा तदवयवगतस्य वा, समवायिकारणत्वं वाच्यम् । तन्तुगततया दृश्यमाने कार्ये पटे, तद्गतस्य तन्तुसंयोगस्य पटगततया दृश्यमानकार्ये तद्रूपे पटावयवतन्तुगतरूपस्य च असमवायिकारणतादर्शनात् । न त्वन्यगतस्येति कथं श्येनकर्मणा स्थाणावगतेन तदवयवागतेन स्थाणौ संयोगाद्युत्पत्तिरिति भावः । न च संयोगादेर्द्विष्ठत्वपक्षे श्येनकर्मापि कार्याश्रयगतमेवेति वाच्यम् । परत्रारम्भकत्वस्य क्वाप्यदृष्टत्वेन श्येनकर्मणा श्येने संयोगादिजननसम्भवेऽपि, स्थाणौ तज्जननासम्भवादित्यत्र तात्पर्यात् । अत एव परत्रारम्भकत्वमपि कुतो न स्यादित्युत्तरत्र तथैव वक्ष्यतीति ध्येयम् ॥ तथाविधमिति । परत्रारम्भक-मित्यर्थः ॥ तत्येति । परत्रारम्भकत्वस्येर्थः । कथं तर्हि कर्मप्रत्यक्षत्वपक्षेऽपि श्येनकर्मणः परत्रा-रम्भकत्वमित्यत आह प्रत्यक्षेति ।

ननु संयोगोत्पत्त्यन्तरं क्रियाया नष्टत्वान्न यावत्संयोगादिसत्त्वं चलतिप्रत्ययप्रसङ्ग इत्याशङ्कते संयोगेनेति । ननु संयोगोत्पत्त्यैव कर्मविनाशानुमानान्न तस्य दुरवबोधत्वमित्यतः किमत्र ‘यत्र कार्य जन्म, तत्र कारणविनाशः’, इति सामान्यव्याप्तिरभिमता, किं वा यत्र संयोगजन्म ‘तत्र तत्कारण-कर्मविनाशः’ इति विशेषव्याप्तिरिति विकल्पं मनसि निधायाद्यं व्यभिचारेण दूषयति न हीति । द्वितीयं दूषयति नापीति । दृष्टान्ताभावादिति भावः । किमत्र यावत्कालं कारणं, तावत्कालं कार्यान्तर-जननमिति सामान्यव्याप्तिरभिमता, किं वा यावत्कालं कर्मरूपकारणं तावत्कालं संयोगादि-रूपकार्योत्पाद, इति विशेषव्याप्तिरभिमतेति विकल्पं मनसि निधायाद्यं निराचष्टे तत्किमिति । कारणावस्थानावधिकार्योत्पादाभ्युपगमे बाधकमाह मा हि भूदिति । न भवति हीत्यर्थः । तथा च व्यभिचारान्न सामान्यव्याप्तिराश्रयितुं युक्तेति भावः । द्वितीयं दूषयति यावत्कर्मेति । दृष्टान्ताभावान्न विशेषव्याप्तिरिति भावः॥ अप्रत्यक्ष इति । इदं च पक्षिगगनसंयोगस्य अप्रत्यक्षतोपपादनाय विशेषणम् । तत्तश्च सम्बन्धिद्वयप्रत्यक्षसाध्यत्वादित्युक्तं भवति ॥ अप्रत्यक्षाविति । तथा चानुमापकसंयोग-विभागरूपलिङ्गज्ञानाभावान्न तत्र गत्यनुमानं स्यादित्यर्थः । ततोऽपि किमित्यत आह पततीति । अत्रादौ ततश्चेति पूरणीयम् । तस्य च संयोगविभागानुमितकर्मालम्बनत्वासम्भवादित्यर्थः । न तत्र पक्षिगगनसंयोगविभागयोरनुमापकत्वं ब्रूमः येनोक्तरीत्या लिङ्गज्ञानाभावाद्गत्यनुमानं न स्यात्किन्तु वियति विततालोकस्य पक्षिसंयोगविभागावेव तत्रानुमापकतयेष्यते । तयोश्च प्रत्यक्षतया तत्संयोगादेरपि प्रत्यक्षत्वसम्भवेन लिङ्गज्ञानसत्त्वाद्गत्यनुमानमानकुलमेवेति अनुमितकर्मालम्भनत्वमेव पतति पतत्री गगन इति प्रत्ययस्य भविष्यतीत्याशङ्कते वियतीति । अवयविनीत्यतःपरं पतत्रिण इति शेषः । एकैकसंयोगविभागव्यक्तेरप्रत्यक्षत्वेऽपि सेनावनादिवत् तत्समुदायस्य प्रत्यक्षत्वमिति भावेन बहुत्वेन संयोगविभागयोर्विशेषणं कृतम् । विभागसंयोगनिबन्धनोऽसौ प्रत्यय इति । संयोगाद्यनुमितकर्मा-लम्बनः पतति पतत्री गगन इति प्रत्यय इत्यर्थः ॥ तथाऽपीति । वियति विततालोकावयविपक्षि-संयोगविभागावाश्रित्य ‘‘पतति पतत्री गगन’’ इति प्रतीतिनिर्वाहेऽपीत्यर्थः । दीपिकालोकगतिप्रतीते गगने दीपिकालोको गच्छतीति प्रतीतेरित्यर्थः । तत्र दीपिकालोकगगनसंयोगविभागयोरप्रत्यक्षत्वान्न गत्यनुमापकत्वं वक्तुं युक्तम् । नापि पतति पतत्री गगन इत्यादाविव वियति विततालोकावयविनो यौ दीपिकालोकसंयोगविभागौ तयोस्तत्रालोकान्तराभावात् । न च तत्रापि वियति विततदीपिकालोका-वयवस्य दीपिकालोकावयविना सह यौ संयोगविभागौ तयोरेव तत्र गमकत्वमिति वाच्यम् । अवयवा-वयविनोः संयोगविभागयोरसत्त्वात् । सत्त्वेऽपि वा इहालोकत्रसरेणुर्गच्छतीत्यादावगतिरेव, तत्र वियति विततालोकद्य्वणुकस्य त्रसरेणुसंयोगविभागयोः प्रत्यक्षाप्रत्यक्षधर्मतयाऽप्रत्यक्षत्वात् । तथा च तत्र लिङ्गज्ञानाभावेन गत्यनुमानायोगान्न गच्छतीतिप्रत्ययस्यानुमितकर्मालम्बनत्वं युक्तमिति भावः ।

### **परिमल**

श्येनस्थाणुसंयोगादौ स्थाणुकर्मणा न व्याप्तिरिति शङ्कामनूद्य निराह अथोच्येतेति ॥ तत्तदिति । कार्याधिकरणमत्र तत्पदेन परामृश्यते । तद्गतस्य कार्याश्रयगतस्य तदवयवगतस्य कार्याश्रया वयवगतस्य च परित्यागेनेत्यर्थः । तन्तुषु विद्यमानः पटस् तन्तुगतसंयोगासमवायिकारणकोदृष्टः । पटगतरूपादिकार्यं पटावयवतन्तुगतरूपादिकारणकं दृष्टम् । पटगतद्वित्काद्यपि पटगतैकत्वादि कारणकं दृष्टमितीहापि स्थाणुगतः संयोगः स्थाणुकर्मणा तदवयवकर्मणा वा स्यान्नत्वन्यगतेनेति भावः। अयं च दोषस्तवापि तुल्य इत्यत आह प्रत्यक्षकर्मेति । संयोगजन्मना कर्मनाशोऽनुमीयत इत्यतः किं कार्यजन्म स्वसमवायिकारणविनाशकमिति व्याप्त्या संयोगजन्मना कर्मनाशोऽनुमीयते अथ संयोगजन्म स्वहेतुकर्म नाशकमिति व्याप्त्या । आद्यं निराह नहीति । अन्त्यं निराह नापीति । दृष्टान्ताभावान्नेत्थमपि व्याप्तिरिति भावः । सदासंयोगविभागोदयानापत्तिः कर्मनाशे लिङ्गमस्तु व्याप्तिश्च व्यतिरेकयोरिति भावेन शङ्कते कर्मावस्थान इति । अत्रापि किं पूर्ववत् सामान्यतो व्याप्तिर् उत विशिष्य । आद्य-माक्षिपति तत्किमिति । किमित्याक्षेपे । यावत्कारणसत्त्वं कार्यान्तरजननं नेत्यर्थः । कुतो नेत्यत आह । मा हीति । यावत्तन्तुसंयोगसद्भावमित्यव्ययीभावः । यावति काले तन्तुसंयोगसद्भावस् तावत्यपि काले पटपरंपरोत्पादो हि यस्मान्मा भूत्तस्मादिति योजना । अन्यथा सोपि स्यादेवेति भावः । द्वितीयं निराह यावदिति ॥ न निश्चित इति । कर्मणोऽप्रत्यक्षत्वेन संप्रतिपन्नदृष्टान्ताभावादिति भावः ॥ असौ प्रत्यय इति । अनुमानाद्युपनीते गगने पतति पतत्रीति प्रत्यय इत्यर्थः ॥ दीपिकेति । प्रदीपे नीते सति तदालोकस्यापि गगने गतिर्दृश्यते । तत्प्रतीतिरशक्या स्यात् । आलोकान्तरसंयोगस्यानुपलम्भान् महान्धकारे तदभावाच्चेति भावः ।

### **यादुपत्यम्**

तत्तदवयवगतेति । स च तदवयवश्च तत्तदवयवौ । तदुभयगतपरित्यागेनेत्यर्थः । कार्यं हि यत्राश्रये दृश्यते तद्गतस्य वा, तदवयवगतस्य वा असमवायिकारणत्वं वाच्यं नान्यगतस्य । न च संयोगादेर्द्विष्ठत्वात् श्येनकर्मापि कार्याश्रयगतमेवेति वाच्यम् । परत्रारम्भकत्वस्य क्वाप्यदृष्टत्वेन श्येनकर्मणा श्येन संयोगादिजननसम्भवेऽपि, स्थाणौ तज्जननासम्भवादित्याशयात् ॥ तथाविधमिति । परत्रारम्भकमित्यर्थः ॥ तस्येति । परत्रारम्भकत्वस्येत्यर्थः । ननूक्तव्यभिचारेण सामान्यतः कार्यजन्मनः कारणविनाशव्याप्त्यभावेऽपि विशेषाकारेण संयोगलक्षणकार्यजननं कर्मरूपकारणविनाशाऽविनाभूत-मित्युच्यते । अतो नोक्तव्यभिचार इत्यत आह । नापि संयोगेति । दृष्टान्ताभावादिति भावः । यावत् कारणं तावत्कार्यान्तरजननमिति सामान्यतो व्याप्त्यभावेऽपि यावत्कर्मरूपं कारणं तावत्संयोगादि-रूपकार्योत्पाद इति विशेषतो व्याप्त्यभिधाने नोक्तदोष इत्यत आह यावत्कर्मेति । पूर्व एवाभिप्रायः ॥ वियति विततेति । तथा च तत्रालोकपक्षिसंयोगादेरेवानुमापकत्वं न गगनपक्षिसंयोगादेरिति भावः ॥ तथाऽपीति । अन्धकार इति शेषः । तथा च तत्रालोकान्तराभावेनान्धकारस्य च त्वन्मते अद्रव्यत्वेनानन्यगत्या गगनदीपिकालोकसंयोग एवानुमापको वाच्यः । स च प्रत्यक्ष इति तत्र दीपिकालोकगतिप्रतीतिरशक्या स्यादिति भावः ॥

### **श्रीनिवासतीर्थीया**

स्यादिति । अनुमानरूपप्रमाणसिद्धत्वेन गौरवभयाभावादित्याशयः ॥ अन्यथाऽपीति । श्येनसंयोगादिरूपकार्यस्य स्थाणुकर्म विनाऽप्युपपत्तेरित्यर्थः ॥ व्याप्तीति । अर्थापत्तौ यदाऽन्यथाऽप्युपपत्तिस् तदाऽनुमानेऽपि संयोगादिरूपं कार्यं साध्यभूतस्थाणुक्रियां विनाऽपि सम्भव-तीति हेतोर् अन्यथासिद्धिशङ्कया व्याप्तिसन्देहापत्तेरित्यर्थः ॥ तत्तदवयवेति । यथा पटरूपं कार्यं यत्राश्रये तन्तौ दृश्यते, तद्गतस्येव तन्तुद्वयसंयोगस्य तत्प्रत्यसमवायिकारणत्वं दृष्टम् । तथा पटगतरूपाख्यं कार्यं यत्राश्रये पटे दृश्यते, तदवयवभूततन्तुगतस्यैव रूपस्य तत्प्रत्यसमवायिकारणत्वं दृष्टम् । तथाच श्येनकर्मणैव स्थाणौ प्रतीतौ संयोगविभागौ भवेतामित्यङ्गीकारेऽसमवायिकारणभूतश्येन कर्मणः परत्रारम्भकत्वं स्यात् । असमवायिकारणस्य स्वाश्रये स्वाश्रयसमवेते वा कार्यजनकस्य दृष्टत्वात् । श्येनकर्मणा च स्थाणौ संयोगादि जननं न युक्तम् । स्थाणोः संयोगं प्रति श्येनकर्मणः स्याश्रय-स्वाश्रयावयवसमवेतत्वयोरभावादित्यर्थः ॥ निर्मूलायाः शङ्काया इति । स्थाणौ प्रतीतौ संयोगविभागौ श्येनकर्मणैव भवेतामिति शङ्काया इत्यर्थः । ननु न निर्मूलेयं शङ्का । दृष्टत्वादित्याशङ्कते कर्मैवेति । स्वाश्रयस्याश्रयसमवेतपरित्यागेन परत्रारम्भकं श्येनकर्मैवोपलब्धमित्यर्थः ॥ तस्येदानीमिति । श्येन-कर्मणः परत्रारम्भकस्येदानीं कल्प्यमानत्वेन विप्रतिपन्नत्वादित्यर्थः । कर्मणः प्रत्यक्षत्वपक्षे तु नायं दोष इत्याह प्रत्यक्षकर्मवादे त्विति । कर्मस्वभावो यथा प्रतिपन्नस् तथा तदनुसरणसम्भवात् । प्रत्यक्षेण च श्येनकर्मणा श्येन एव संयोगविभागौ प्रतीयेते न स्थाणौ । श्येनश्चलतीति चलनं च श्येन एव प्रतीयते न स्थाणौ । अतो न कोऽपि दोष इति भावः । न च वाच्यं संयोगादेर्द्विष्ठत्वेन श्येनकर्मजन्यसंयोगादेः स्थाण्वादावपि सत्त्वेन परत्रारम्भकत्वं प्राप्तमेवेति । स्यादयं दोषः संयोगादेद्विष्ठत्ववादे, नास्माकम् । अस्माभिः स्थाणुप्रतियोगिकसंयोगादेः श्येननिष्ठत्वस्यैवाङ्गीकारेण स्थाणुगतत्वाभावादित्यवधेयम् ॥ यावत्तत्सत्त्वमिति । अनुमापकसंयोगादिकं यावत्कालपर्यन्तमस्ति तावत्कालपर्यन्तमपि चलनं स्यात् । तथाच यावत्तत्सत्त्वं चलतीति प्रत्ययप्रसङ्ग इत्यर्थः । कार्योत्पत्त्या तत्कारणविनाशोऽनुमीयत इति चेत् तत्राह न हीति । व्याप्त्यभावमेव दर्शयति पटोत्पत्ताविति । ननु सर्वकार्योत्पत्तेः कारणविनाश-व्याप्तत्वाभावेऽपि संयोगरूपकार्योत्पत्तिस् तत्कारणकर्मविनाशाऽविनाभूतेति चेत्तत्राह नापीति । अविनाभावानङ्गीकारे बाधकं प्रमाणमाशङ्कते कर्मेति । संयोगोत्पत्त्या कर्मनाशानङ्गीकार इत्यर्थः । समासत्तिः प्राप्तिः ॥ संयोगेति । पक्षिसंयोगेत्यर्थः ।

[Load More](javaऽcriptःvoid(0))
