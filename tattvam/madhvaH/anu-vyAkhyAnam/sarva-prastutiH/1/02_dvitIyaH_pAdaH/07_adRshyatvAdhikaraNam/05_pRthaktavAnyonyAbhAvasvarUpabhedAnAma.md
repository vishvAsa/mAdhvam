+++
title = "०५ पृथक्तवान्योन्याभावस्वरूपभेदानामैक्यम्"
upstream_url = "https://dvaitavedanta.in/category-details/6868/975/sharam/sathha/parath/thavat/athash/pathak"
+++
## पृथक्त्वाभावतद्रूपान्भेदांस्त्रीन्कल्पयन्ति चेत्

**पृथक्तवान्योन्याभावस्वरूपभेदानामैक्यम्**

***पृथक्त्वाभावतद्रूपान्भेदांस्त्रीन्कल्पयन्ति चेत्***

### **सुधा**

अथ मतम् । भेदस्त्रिविधोऽस्माभिरभ्युपगम्यते । पृथक्तवम् अन्योन्याभावः, स्वरूपं चेति । तत्र द्रव्ये त्रिविधोऽपि सम्भवति । गुणादिपञ्चके तु द्विविध एव । पृथक्तवस्य गुणत्वेन तत्रासंभवात् । अभावे तु स्वरूपभेद एव । तत्रान्योन्याभावाभ्युपगमेऽनवस्थाप्रसङ्गात् । अतोऽ-न्योन्याभावस्य भेदत्वेऽपि, भेदस्य (तु) स्वरूपत्वेऽपि, नान्योन्याभावस्य धर्मिस्वरूपत्वम् । स्वरूपभेदातिरिक्तभेदत्वादन्योन्याभावस्येत्यत आह पृथक्त्वेति ।

## **अनुव्याख्यानम्**

***पृथक्त्वाभावतद्रूपान्भेदांस्त्रीन्कल्पयन्ति चेत् ॥***

***कल्पनागौरवाद्यास्तु दोषास्तत्र विरोधिनः ॥***

अभावोऽन्योन्याभावः स धर्मी रूपमात्मा यस्यासौ तद्रूपः । आद्यग्रहणेन दृष्टहानिरदृष्ट-कल्पना च गृह्यते । तत्र तु तथाकल्पने त्वित्यर्थः ।

कथं पृथक्त्वान्योन्याभावस्वरूपभेदानां भेदाङ्गीकारे कल्पनागौरवादिकमित्यत आह पृथक्त्वेति ।

**अनुव्याख्यानम्**

***पृथक्त्वान्यत्वभेदास्तु पर्यायेणैव लौकिकैः ॥***

***व्यवह्रियन्ते सततं वैदिकैरपि सर्वशः ॥***

अन्यत्वमन्योन्याभावः । भेदः स्वरूपभेदो घटात्पृथक् घटो न भवति पट एवेति । पृथक्तवा-न्योन्याभावस्वरूपभेदाः सर्वैर्लौकिकैर्वैदिकैश्च पर्यायेणैव क्रमेणैव पृथग्वाक्यतया व्यवह्रियन्ते, न जातु एकवाक्यनिवेशेन ।

एतदुक्तं भवति । यथा घटकलशकुम्भव्यवहाराणां पर्यायत्वाद् एकेनैव निमित्तेनोपपत्तौ घटत्वाद्यनेकनिमित्तकल्पने कल्पनागौरवम् । यथा च घटादिव्यवहारान् पर्यायेणैव कुर्वाणैस्त-न्निमित्तमेकतयैव दृष्टमिति, तत्त्रित्वाङ्गीकारे दृष्टहानिरदृष्टकल्पना च भवति । तथा पृथगा(क्त्व)दि व्यवहाराणामपि पर्यायत्वाद् एकेनैव स्वरूपभेदेनोपपत्तौ, निमित्तत्रयकल्पने कल्पनागौरवम् । नियमेनासहप्रयोक्तृभिः पृथक्तवादीनामैक्यं दृष्टमिति, तत्परित्यागेन त्रित्वकल्पनायां दृष्टहानिरदृष्ट-कल्पना च स्यादिति । अविनाभावित्वान्न सहप्रयोग इति चेत् । मा भूद्घटात्पृथगित्युक्तवा घटो न भवतीति प्रयोगः । घटो न भवतीत्युक्त्वा घटात्पृथगिति कस्मान्न भवेत् । पृथक्त्वे सति अन्योन्या-भावादिकं नियतं न त्वन्योन्याभावे पृथक्त्वमिति परेणैव व्युत्पादितत्वात् । न चायमस्ति नियमोऽ-विनाभूतं सह नोच्यत इति । पृथिव्यप्तेजोवायुमनसां क्रियावत्त्वमूर्तत्वपरत्वापरत्ववेगवत्त्वादीनीति तदीयग्रन्थ एव व्यवहारदर्शनात् । लौकिकाः प्रयोजनमात्रपराः । अन्यतमव्यवहारेणैव तत्प्रयोजन-सिद्धेर्न सह व्यवहरन्तीति चेन्न । वैदिकैरप्येवमेव व्यवहारात् । तदिदमुक्तम् । वैदिकैरपीति । किञ्च पर्यायप्रयोगस्यान्यथात्वकल्पनं क्वचिदपर्यायप्रयोगे सति स्यात् । अन्यथा घटादिव्यवहारेऽपि तथा-प्रसङ्गात् । न चैतदस्ति । तत्कथमन्यथाकल्पनं निर्मूलमुपपद्येत इति । एतदप्युक्तं सर्वश इति, सततमिति च ।

### **शेषवाक्यार्थचन्द्रिका**

तथाऽप्यन्योन्याभावस्य भेदत्वव्युत्पादनमात्रेणैवाभिमतप्रयोजनसिद्धेर्न तत्त्रैविध्येऽपि काचित्क्षतिरित्यनर्थकं तत्त्रैविध्यनिराकरणमित्यतस् तत्त्रैविध्यपक्षेऽनिष्टप्रदर्शनपूर्वकं तं पक्षमुत्थाप्य, तन्निरासकतयोत्तरवाक्यं योजयति अथ मतमिति । द्विविध इत्युक्तया प्राप्तां कश्चिद्द्विविधो भेद इत्यव्यवस्थां विधाद्वयसूचनेन परहिरन्नेव पृथक्त्वासम्भवहेतुं चाह पृथक्त्वस्येति ॥ तत्रेति । गुणादिपञ्चक इत्यर्थः । अन्यथा गुणादिपञ्चकस्य द्रव्यतायाः, अतिव्याप्ततया गुणवत्वस्य द्रव्यालक्षण-त्वस्य वा प्रसक्तेरिति भावः । कुतस्तत्र स्वरूपभेद एवेत्यतः पृथक्त्वस्य गुणत्वेनाभावेऽसम्भव-स्योक्तरीत्या सिद्धत्वादन्योन्याभावमात्रासम्भवे हेतुमाह तत्रेति । पृथक्त्वान्यत्वभेदा इत्युत्तरवाक्यानु-सारेण सामान्यशब्दोऽप्यभावशब्दोऽभावविशेषान्योन्याभावपर इत्याह अभाव इति । पूर्ववाक्येनैव भेदत्रैविध्यस्य दूषितत्वान् नोत्तरेण कृत्यमित्यतो भेदत्रैविध्ये प्रतिज्ञातकल्पनागौरवाद्युपपादकत्वान्न वैयर्थ्यमिति भावेन, तद्वाक्यं तथा योजयति कथमिति । अन्योन्याभाववत एवान्यशब्दार्थत्वादन्योन्या-भावस्यैव च तद्धर्मत्वाद् अन्यत्वमन्योन्याभाव इत्याह अन्यत्वमिति । पृथक्त्वान्योन्याभावयोः पृथगभिधानात्साधारणोऽपि भेदशब्दस् तद्विशेषपर इत्याह भेद इति । पृथक्त्वादि व्यवहारस्वरूपप्रदर्शनं घटात्पृथगित्यादि । सर्वश इत्यस्य प्रतिपदं सर्वैरिति । पर्यायेणेति भाष्यपदानुवादस्तद्य्वाख्यानं क्रमेणेति । तस्यैव विवरणं पृथग्वाक्यतयेत्यादि । पृथक्त्वान्योन्याभावस्वरूपभेदानां पर्यायेणैव व्यवह्रियमाणत्वेऽपि कथं तत्त्रैविध्यकल्पने कल्पनागौरवादिकमित्यतस्तथा दृष्टत्वादित्याह एतदुक्तं भवतीति ॥ अविनाभावित्वादिति । तथा चान्यथासिद्धत्वादसहप्रयोगस्य न तेन पृथक्त्वादीना-मैक्यसिद्धिरिति भावः । अविनाभावाभावेऽप्यसहप्रयोगान्नान्यथासिद्धिरित्याशयेनाह मा भूदिति घटो न भवतीति । प्रयोग इत्युपलक्षणम् । पट एवेति प्रयोग इत्यपि द्रष्टव्यम् । घटो न भवतीत्युक्त्वेत्यप्युप-लक्षणम् । पट एवेत्युक्त्वेत्यपि द्रष्टव्यम् ॥ कस्मादिति । पृथक्त्वस्यान्योन्याभावादिनाऽविनाभाववद् अन्योन्याभावादेः । पृथक्त्वाविनाभावाभावेनाविनाभावादसहप्रयोगानुपपत्तेरिति भावः । कुतः पृथक्त्वान्योन्याभावादिकयोर् अन्योन्यभावादिपृथक्त्वाविनाभावभावाभावावित्यत आह पृथक्त्वे सतीति ॥ न त्वन्योन्याभाव इति । न त्वन्योन्याभावादिक इत्यर्थः । अत एव पूर्वमन्योन्याभावादिकमिति आदिपदम् । अत्र सतीति नियतमिति चानुवर्तते । तथा चान्योन्याभावादिके सति न पृथक्त्वं नियत-मित्यर्थः ॥ परेणैवेति । भेदत्रैविध्यवादिनेत्यर्थः । पृथक्त्ववति द्रव्येऽन्योन्याभावादेः सत्त्ववद् अन्योन्याभावादिमति गुणादौ पृथक्त्वस्यासत्त्वेनाव्यभिचारव्यभिचाराभ्यामेवोक्तनियमानियमसिद्धिरिति भावः । अङ्गीकृत्याऽविनाभूतस्यासहप्रयोगनियमं, घटो न भवतीत्युक्त्वा घटात्पृथगिति प्रयोग आपादितः । इदानीं तूक्तनियमस्यैवाभावाद्घटात्पृथगित्युक्त्वापि, घटो न भवतीति प्रयोगो वर्जनीय एवेत्याह न चेति । नापीत्यर्थः । कुतो न नियम इत्यतो व्यभिचारादित्याह पृथिवीति ॥ तदीयग्रन्थ एवेति । प्रशस्तपादभाष्य एवेत्यर्थः । यद्यपि क्षितिजलज्योतिरनिलमनसां क्रियावत्त्वमूर्तत्वपरत्वा-परत्ववेगवत्त्वानीति तत्र पठितम् । तथाऽप्यर्थानुवादोऽयमित्यदोषः । वैदिकैरित्यनेन व्यावर्त्यां शङ्कां दर्शयति ॥ लौकिका इति । मूले सर्वश इत्यादिना सूचितम् असहप्रयोगस्यान्यथासिद्धत्वमाह किञ्चेति ॥ पर्यायप्रयोगस्येति । असहप्रयोगस्येत्यर्थः ॥ अन्यथाकल्पनीयमिति । अविनाभूतत्वनिमित्तत्व- कल्पनमित्यर्थः ॥ क्वचिदपर्यायप्रयोग इति । क्वचित्सहप्रयोग इत्यर्थः ॥ अन्यथेति । क्वचित्सह-प्रयोगाभावेऽपि पर्यायप्रयोगस्याऽविनाभावित्वनिमित्तत्वकल्पन इत्यर्थः । घटादीत्यादिपदेन कलश-कुम्भयोर्ग्रहणम् ॥ तथाप्रसङ्गादिति । अविनाभावित्वादसहप्रयोगप्रसङ्गादित्यर्थः । अस्तु तर्हि क्वचित् सहप्रयोगादेव पर्यायप्रयोगस्यान्यथाकल्पनमित्यत आह न चेति ।

### **परिमल**

परेणैव व्युत्पादितत्वादिति । अथ मतमित्यादिग्रन्थेनेति भावः । क्रियावत्त्व-मूर्तत्वेत्यादि । तेषामन्योन्यमविनाभावाभ्युपगमादिति भावः ॥ अपर्यायप्रयोगे सतीति । परेण सहप्रयोगे निर्णीते सतीत्यर्थः ॥ घटादिव्यवहारेऽपीति । घटकरीरकलशादिव्यवहारेऽप्यसहप्रयोगस्य प्रयोजनान्तर प्रसङ्गादित्यर्थः ॥ न चैतदिति ॥

### **यादुपत्यम्**

क्वचिदपर्यायप्रयोग इति । क्वचित्सहप्रयोगे प्रमिते सतीत्यर्थः ॥ अन्यथा घटादिति । घटकलशादिव्यवहारेऽप्यविनाभावादेव न सहप्रयोग इति स्यादिति भावः ॥

### **श्रीनिवासतीर्थीया**

अनवस्थेति । अभावेऽपि चेदितरान्योन्याभावस्वरूपभेदोऽङ्गीक्रियते तर्हि तस्याप्य भावत्वेन तत्राप्यन्योन्याभावरूपभेदाङ्गीकारप्रसक्त्याऽनवस्थेत्यर्थः । भेदस्येत्यर्थः स्वरूप-भेदस्येत्यर्थः। तद्रूपः स्वरूपभेदः । पृथग्वाक्यतया भिन्नवाक्यनिवेशेन । जातु कदाऽपि ॥ एकेनैवेति । पृथुबुध्नोदराकारत्वरूपेणैकेनैव प्रवृत्तिनिमित्तेनेत्यर्थः । घटत्वादित्यत्रादिपदेन कलशत्वादिग्रहणम् ॥ निमित्तत्रयेति । पृथक्त्वादिनिमित्तत्रयेत्यर्थः ॥ अविनाभावित्वादिति । न तु पर्यायत्वादित्यर्थः । घटात्पटः पृथक् । घटादन्य इति एकदा न प्रयुज्यते । कुतः । यत्र पृथक्त्वं तत्रान्योन्याभाव इति व्याप्तेः सत्वेन व्याप्यभूतपृथक्त्वोक्त्या व्यापकीभूतोऽप्यन्योन्याभावादिर्लब्ध इति न तयोः सहप्रयोग इति भावः। उभयं क्रमेणोपपादयति ॥ पृथक्त्वे सतीति । पृथक्त्वे सत्यन्योन्याभयो नियतः । यत्र पृथक्वं तत्रान्योन्याभावः । द्रव्ये दर्शनादिति त्वयोक्तत्वात् । तथाच व्याप्योक्त्या व्यापकस्य लब्धत्वेनादौ घटात्पृथगित्युक्त्वा पश्चाद्घटो न भवतीति प्रयोगो मा भूत् । तथाऽप्यादौ घटो न भवतीत्युक्त्वा पश्चाद्घटात्पृथगिति तु स्यादेव । न चात्रापि पूर्वोक्तरीत्याऽन्योन्याभावस्य पृथक्त्वव्याप्तत्वेन व्याप्य-भूतान्योन्याभावस्तत्र पृथक्त्वमिति यावद् व्याप्तिर्नैव । रूपं रसो न भवतीति प्रतीत्या गुणादौ व्यभिचारस्य पृथक्त्वस्य गुणत्वेन तत्रासम्भवादिति त्वयोक्तत्वादिति भावः ॥ पृथिवीत्यादि । पृथिवीत्वादीनां क्रियावत्त्वादिनाऽविनाभूतत्वादिति भावः ॥ न सहेति । घटो न भवतीत्युक्त्वा घटात्पृथगिति न व्यवहरन्तीत्यर्थः ॥ अन्यथाकल्पनमिति । अविनाभावित्वेन वा, लौकिका-नामन्यतमव्यवहारेण प्रयोजनसिद्ध्या वा न प्रयोग इत्यन्यथाकल्पनमन्यथासिद्धिकल्पनमित्यर्थः । एवमुत्तरत्रापि । अपर्यायप्रयोगे क्वचिद्युगपत्प्रयोगे । यथा धूमवत्त्वादग्निमानिति क्वचित्सहप्रयोगोऽस्तीति कृत्वा कदाचिद्धूमवत्त्वादित्युक्तेऽविनाभावाद्वह्निर्गम्यत इति दृष्टम् । तद्वदत्रापि पृथक्त्वादीनां पर्याय-प्रयोगस्य सहाप्रयोगस्येति यावत् । अविनाभावेनान्यथासिद्धिकल्पनं तदा स्याद्यदि कस्मिंश्चित्प्रयोगे पृथक्त्वादित्रयमपि युगपत्प्रसज्येत । न चैवम् । तस्मादन्यथासिद्धिर्न कल्प्येत्यर्थः ॥ अन्यथेति । क्वचित्पर्यायप्रयोगाभावेऽपि पर्यायप्रयोगस्याविनाभावादिनाऽन्यथासिद्धिः कल्प्यते, तर्हि घटकरीर-कलशादीनां पर्यायेण क्रमेण प्रयोगः कुत इत्युक्ते घट इत्युक्तौ कलशो लभ्यते । घटाविनाभूत-त्वात्कलशस्येत्यप्यन्यथासिद्धिकल्पना स्यात् । न तु घटस्यैव कलशत्वादिति । तत्र चैतावदेव वाच्यम् । क्वचिदसहप्रयोगाभावान्नान्यथासिद्धिः कल्प्येति । सममेतत्प्रकृतेऽपीति ॥ सर्वश इति । क्वचिद-पर्यायप्रयोगे सति पर्यायप्रयोगस्यान्यथाकल्पना कार्या । न चैवम् । किन्तु सर्वशः सततं पर्यायेणैव प्रयोगादिति भावः सूचित इति ध्येयम् ।





------------------------------------------------------------------------

पृथक्त्वान्यत्वभेदास्तु पर्यायेणैव लौकिकैः

***पृथक्त्वान्यत्वभेदास्तु पर्यायेणैव लौकिकैः***

### **सुधा**

अथ मतम् । पृथक्तवान्योन्याभावयोस्तावत्स्फुटो विवेकः । यत्पृथक्तवमवधिनिरूप्यम् । अन्योन्याभावस्तु प्रतियोगिनिरूप्यः । किं च, ‘अन्यारादितरर्त’ इति पृथक्त्ववाचिपदयोगे पञ्चम्यनुशिष्यते । अन्य इत्यर्थग्रहणमिति वचनात् । अन्यथा भिन्नो घटात्पटोऽर्थान्तरं घटात्पट इत्यादौ पञ्चमी न स्यात् । अनुशासनान्तराभावात् । तथा च पृथक्त्वमेव चेदन्योन्याभावस् तदा घटो न भवति पट इत्यत्रापि पञ्चमी स्यात् । न चैवम् । तेन जानीमोऽन्यत्पृथक्त्वम्, अन्यश्चान्योन्याभाव इति । स्वरूपभेदस्य चाभ्याम् उभयाभ्यां विवेकः । परनिरूप्यत्वविरहाद्विधिरूपत्वाच्च । एवं च व्यवहारपर्यायताऽन्यथोपपादनीयेति ।

### **शेषवाक्यार्थचन्द्रिका**

पृथक्त्वान्योन्याभावस्वरूपभेदानां भेदस्य युक्त्यादिसिद्धत्वान्न सहा-प्रयोगस्याविनाभावित्वादिनिमित्तकत्वकल्पनं निर्मूलमित्याशयेन लीलावतीकिरणावल्यादावुपपादितं तद्भेदमुत्थापयति अथ मतमिति ॥ यत्पृथक्त्वमवधीत्यादि । उपलक्षणमेतत् । पृथक्त्वं विधिरूपम् अन्योन्याभावस्तु निषेधरूप इत्यपि द्रष्टव्यम् । ननु पञ्चम्यन्तपदाभिलप्यमानं प्रतियोगित्वमेवावधित्व-मिति कथं प्रतियोग्यवधिनिरूप्यत्वाभ्यां पृथक्त्वान्योन्याभवयोर्भेद इत्यरुचेराह किञ्चेति । ‘अन्य आराद् इतर ऋते दिक्शब्द अञ्चूत्तरपद आच् आहि’ इत्येतैर्युक्ते पञ्चमीविभक्तिर्भवतीत्युदाहृतसूत्रार्थः ॥ पृथग्वाचीति । पृथक्त्ववद्वाचिपदयोग इत्यर्थः । पृथक्त्ववाचिपदयोग इति पाठेऽप्ययमेवार्थोऽनुसन्धेयः। पृथक्शब्दस्य पृथक्त्वविशिष्टवाचितया पृथक्त्ववाचित्वाभावात् । नन्वत्र सूत्रे पृथक्शब्दानुपादानात्कथं तद्योगे पञ्चम्यनुशासनमेतदित्यत आह अन्य इत्यर्थग्रहणमिति वचनादिति । अन्य इत्यर्थग्रहणमिति वृत्तौ व्याख्यानादित्यर्थः । तथा चान्यार्थका अन्यशब्दपर्याया यावन्तः शब्दास्तद्योगे पञ्चम्या अनेन विधानात् । पृथगादिशब्दानामप्यन्योन्याभाववद्वाचकतयाऽन्यशब्दे पर्यायत्वात्तद्योगे भवत्येवेदं पञ्चम्यनुशासनमिति भावः । ननु ‘स्वं रूपं शब्दस्याशब्दसंज्ञेऽति न्यायेनान्य इत्यस्य शब्दग्रहण-सम्भवादर्थग्रहणत्वाश्रयणमनर्थकमित्यतः शब्दग्रहणत्वे, अन्यो देवदत्तो यज्ञदत्तादित्यत्रैव पञ्चमी स्यात् । न तु भिन्नादिशब्दयोगे । अर्थग्रहणे त्वन्यो भिन्नो विधर्मा अर्थान्तरमितरः पृथगित्यादौ पञ्चमी भवतीत्यर्थग्रहणमेवेदमित्याह अन्यथेति । ननु शब्दग्रहणत्वेऽन्यारादिति सूत्रेण भिन्नादिशब्दयोगे पञ्चम्यप्राप्तावपि लक्षणान्तरेणैव तद्योगेऽपि पञ्चम्युपपत्तेः, किमर्थग्रहणत्वाश्रयणेनेत्यतः स्यादेवं यदि भिन्नादियोगे पञ्चमीविधायकं लक्षणान्तरं स्यात् । न चैतदस्तीत्याह अनुशासनान्तरेति । तथा च शब्दग्रहणेऽनेन पञ्चम्यसंभवाल्लक्षणान्तरस्य चाभावेन तेनापि तदप्राप्तेर्भिन्नो देवदत्तो यज्ञदत्तादित्यादौ पञ्चम्यनुपपत्तिप्रसङ्गात् तत्र पञ्चम्युपपत्त्यर्थमन्य इत्यर्थग्रहणमावश्यकमिति भावः । अस्तु पृथक्त्ववद्वाचिपदयोगे पञ्चम्यनुशासनमिदं सूत्रं, किमेतावतेत्यत आह तथा चेति । अन्यपर्यायशब्दयोगे पञ्चम्यनुशासनाद्घटात्पटोऽन्य इत्यत्रेव घटः पटो नेत्यत्रापि घटात्पटो नेति पञ्चमी स्यादित्यर्थः । न चान्योन्याभाववद्वाचकपदप्रयोगे पञ्चम्यनुशासनादन्यशब्दस्य तादृशतया तद्योगे पञ्चम्युपपत्तावपि नशब्दस्यान्योन्याभाववाचकत्वेन तद्वद्वाचकत्वाभावान्न घटः पटो नेत्यत्र पञ्चमीप्रसङ्ग इति वाच्यम् । भूतले न घटः न पचतीत्यादौ नञः केवलप्रतिषेध इव, लोकेऽपटो घट इति समासे, वेदे च ‘नानु-याजेष्वि’त्यादावन्यस्मिन् प्रचुरप्रयोगादिरूपस्य शक्तिप्रमाणस्य सत्त्वेन प्रतिषेधवाचकत्ववदन्योन्या-भाववद्वाचकत्वोपपत्तावपि केवलान्योन्याभावे क्वाप्यप्रयोगेण तद्वाचकत्वाभावेनान्योन्याभाववद्वाचक-नञ्प्रयोगे घटः पटो नेत्यत्र पञ्चम्या वज्रलेपत्वात् । उपलक्षणं चैतत् । अपटो घट इति समासे नञाऽन्योन्याभाववत एवाभिधानात्तत्रापि पञ्चमी स्यादित्यपि द्रष्टव्यम् । इष्टापत्तिमाशङ्क्य परिहरति न चेति । पृथक्त्वान्योन्याभावयोर्भेदमुपपाद्य स्वरूपभेदस्य पृथक्त्वान्योन्याभावाभ्यां भेदमुपपादयति परनिरूप्यत्वेति । पृथक्त्वान्योन्याभावयोरवधिप्रतियोगिरूपपरनिरूप्यत्वात्ताभ्यामस्य युक्तो भेद इति भावः ॥ विधिरूपत्वाच्चेति । यद्यपि पृथक्त्वस्यापि विधिरूपत्वान्न विधिरूपत्वं पृथक्त्वात्स्वरूप-भेदस्य विवेचकं सम्भवति । तथाप्यन्योन्याभावमात्रविवेचकतयैवास्योपन्यास इत्यवधेयम् । पृथक्त्वादि-भेदसमर्थनस्य प्रयोजनमाह एवं चेति ॥ अन्यथेति । अविनाभावनिमित्तकत्वेनेत्यर्थः ।

### **परिमल**

अपर्यायप्रयोगस्य प्रयोजनान्तरं क्वचित्प्रमितत्वं च नास्तीत्यर्थः । असहप्रयोग-स्यान्यथाकल्पनं समूलमिति शङ्कते । अथ मतमिति ॥ यदिति । यस्मादित्यर्थः । पाणिनीयसूत्रबलाच्च पृथक्त्वान्योन्याभावयोर्भेदः सिध्यतीत्याह किञ्चेति । ननु अन्यारादितरर्ते दिक्शब्दाञ्चूत्तरपदाजाहियुक्ते, इति सूत्रे अन्य आराद् इतर, ऋते दिक्शब्द अञ्चूत्तरपद अच् आहीत्येवंरूपशब्दयोगे पञ्चमी भवतीत्ये-वोच्यते । न च पृथक्त्ववाचिशब्दयोग इति तत्राह अन्य इतीति ॥ वचनादिति । वृत्तिकारस्येति योज्यम् ॥ आभ्यां विवेक इति । पृथक्त्वान्योन्याभवाभ्यां पार्थक्यमित्यर्थः ।

### **यादुपत्यम्**

यत्पृथक्त्वमवधिनिरूप्यमित्यादि । इदमुपलक्षणम् । यत्पृथक्त्वं भावरूप-मन्योन्याभावस्तु अभावरूप इत्यपि द्रष्टव्यम् ॥ किञ्चान्यारादितरेति । एतैर्योगे पञ्चमी स्यादिति तदर्थः । एवं चान्यारादितरर्त इति सूत्रैकदेशस्यैवात्र ग्रहणमिति ध्येयम् । नन्वत्र पृथक्त्ववाचिपदं नोपात्तमित्यत आह अन्य इत्यर्थेति । तथा चान्यत्वार्थका येऽन्यशब्दपर्यायाः पृथक् भिन्नोऽर्थान्तर-मित्यादयः शब्दास् तद्योगेऽपि पञ्चम्यत्रानुशिष्टेति गम्यत इति भावः । विधिरूपत्वाच्चेति । इदं च स्वरूपभेदस्यान्योन्याभावादेव विवेकसाधनायोक्तमिति ज्ञातव्यम् ॥ अन्यथोपपादनीयेति । अविना-भावादिनेति शेषः ।

### **श्रीनिवासतीर्थीया**

अवधीत्यादि । अवधित्वं प्रतियोगित्वं च भिन्नमिति शङ्कितुर्हृदयम् । अन्यथा अर्थग्रहणाभावे । आभ्यां पृथक्त्वान्योन्याभावाभ्याम् । विवेको भेदः । परो ऽवध्यादिः ॥ विधीति । पट एवेति प्रतीयमानस्य स्वरूपभेदस्य विधिरूपत्वादन्योन्याभावस्य निषेधरूप-त्वान्नानयोरेक्यमित्यर्थः ॥ एवं चेति । त्रयाणां भेदस्य सत्त्वादित्यर्थः । पर्यायता=क्रमेण प्रयोगः । अन्यथा=अविनाभावादिना ।

------------------------------------------------------------------------

पृथक्त्वान्यत्वभेदास्तु पर्यायेणैव लौकिकैः

***पृथक्त्वान्यत्वभेदास्तु पर्यायेणैव लौकिकैः***

### **सुधा**

अत्रोच्यते । यत्तावदुक्तं निरूपकभेदाद्भेद इति, तदसत् । अवधिप्रतियोगिनोरेव भेदस्य निरूपयितुमशक्यत्वात् । पृथक्त्वनिरूपकत्वमवधित्वम्, अभावनिरूपकत्वं प्रतियोगि-त्वमिति चेन्न । पृथक्त्वान्योन्याभावभेदस्याद्याप्यसिद्धत्वेन इतरेतराश्रयत्वात् । पञ्चमी-प्रयोगाप्रयोगाभ्यां भेदश्चानुपपन्नः । अन्यशब्दोपपदे पञ्चमीविधानात् । कथं तर्हि भिन्नादियोगे पञ्चमीति चेत् । विलक्षणो यज्ञदत्तो देवदत्तादित्यत्र कथम् । न हि वैलक्षण्यं पृथक्त्वम् । गुणादिष्वपि सद्भावात् । अथ कथञ्चिदपादानत्वं तत्र व्युत्पादयिष्यत इति चेत् । भिन्न इत्यादावपि किं न व्युत्पाद्यते । तथा सत्यन्य इत्यत्रापि साम्यात्सूत्रवैय्यर्थ्यमापद्यत इति चेन्न । प्रपञ्चार्थ-त्वेनोपपत्तेः ॥

### **शेषवाक्यार्थचन्द्रिका**

अशक्यत्वादिति । पञ्चम्यन्तपदाभिलप्यमानं प्रतियोगित्वमेवावधित्वं न त्वन्यदिति भावः ॥ पृथक्त्वेति । तथा च निरूपकभेदात्पृथक्त्वान्योन्याभावयोर्युक्तो भेद इति भावः ॥ अभावेति । अन्योन्याभावेऽत्यर्थः । एतच्चावधित्वविशेषस्य प्रतियोगित्वविशेषस्य च लक्षणं, न त्ववधित्वादिसामान्यस्येत्यतो न महत्त्वाद्यवधौ प्रागभावादिप्रतियोगिनि चाव्याप्तिरिति ध्येयम् ॥ अद्याप्यसिद्धत्वेनेति । निरूपकभेदसिद्धिं विनाऽसिद्धत्वेनेत्यर्थः । निरूपकभेदातिरेकेण तद्भेदसाधका-भावादिति भावः ॥ इतरेतराश्रयत्वादिति । पृथक्त्वान्योन्याभावयोर्भेदसिद्धौ पृथक्त्वनिरूपकत्वा-न्योन्याभावनिरूपकत्वरूपविरुद्धधर्माधिकरणतया अवधिप्रतियोगिरूपनिरूपकभेदसिद्धिस् तत्सिद्धौ चावधिनिरूप्यत्वप्रतियोगिनिरूप्यत्वरूपविरुद्धधर्माधिकरणत्वेन पृथक्त्वान्योन्याभावरूपनिरूप्यभेद-सिद्धिरितीतरेतराश्रयत्वादित्यर्थः । किं चेत्युक्तं साधकं दूषयति पञ्चमीति । पृथक्त्वस्यान्योन्या-भावरूपत्वेऽपि घटात्पटोऽन्य इत्यत्रेव घटः पटो नेत्यत्र न पञ्चमीप्रसङ्गः । ‘अन्यारादिति’ सूत्रे ‘स्वं रूपमि’ति परिभाषयाऽन्य इत्यन्यस्य शब्दग्रहणत्वेनार्थग्रहणत्वाभावेनान्यशब्दयोगभावाभ्यामुक्तस्थले पञ्चमीप्रयोगाप्रयोगयोरुपपत्तेर्न पञ्चमीप्रयोगाप्रयोगाभ्यां तद्भेदसिद्धिरित्याह अन्यशब्दोपपद इति । अर्थग्रहणत्वे सूत्रे इतरग्रहणानर्थक्यम् । अन्येत्यनेनान्यपर्यायशब्दयोगे पञ्चमीविधानप्राप्त्येतरशब्दस्यापि पृथगादिशब्दवदन्यशब्दपर्यायतया तद्योगेऽप्यन्येत्यनेनैव पञ्चमीविधानस्य सिद्धत्वात् । न च, ‘इतरस्त्वन्यनीचयो’रित्यमरोक्तेर्नीचार्थकस्येदं ग्रहणमिति वाच्यम् । ‘अस्मात्तारो मन्द्रो वे’त्यादाविव पञ्चमीविभक्ते इत्यनेनैव तत्सिद्धेः । यत्त्वितर इति निर्दिश्यमानप्रतीयोगी पदार्थ उच्यते । तथा हि । चैत्रमैत्रयोः प्रकृतयोरुच्यते चैत्रः शूर इतरः कातर इति । तथा च नायमन्यार्थ इति । तन्न । पृथगन्य इतर इति पर्याया इति वर्धमानविरोधात् । पृथक्त्वाधिकरणे ‘अन्येतरयोः शक्ति’रित्यभियुक्तवचन-विरोधाच्च । अत एव ‘तस्यान्यार्थेऽन्तर्भावोऽस्तीति चिन्त्य’मित्याह हरदत्तः । अतो नान्येत्यर्थग्रहण-मिति ध्येयम् । अर्थग्रहणपक्षेऽन्यपर्यायशब्दयोगे पञ्चमीविधानसिद्ध्या भिन्नादिशब्दानामपि तत्पर्याय-तया तद्योगे पञ्चम्युपपत्तावपि शब्दग्रहणपक्षेऽन्यो देवदत्तो यज्ञदत्तादित्यन्यत्रैवान्यशब्दयोगेन पञ्चमी स्यात् । भिन्नो देवदत्तो यज्ञदत्तादित्यादावन्यशब्दयोगाभावात्पञ्चमी न स्यादित्यर्थग्रहणमेवेद- माश्रयणीयम् । इतरग्रहणं तु सूत्रे प्रपञ्चार्थं भविष्यतीत्याशयेन शङ्कते कथं तर्हीति । आदिपदे-नार्थान्तरादिसङ्ग्रहः । शब्दग्रहणपक्षेऽन्यारादिति सूत्रेण भिन्नादिशब्दयोगे पञ्चम्यप्राप्तावपि कथञ्चिद-पादानत्वेन ‘अपादाने पञ्चमी’त्यनेनैव पञ्चमीसंभवान्न तदनुपपत्तिप्रसङ्ग इति भावेन कथञ्चिद-पादानत्वस्य पञ्चमीप्रापकत्वं परमुखेनैवानेतुं प्रतिबन्दीमाह विलक्षण इति ॥ कथमिति । अन्य-पर्यायशब्दयोगाभावान्न तत्र पञ्चमी स्यादिति भावः । ननु विलक्षणशब्दोऽप्यन्यशब्दपर्याय एवेति भवेदेव तद्योगेऽप्यनेन पञ्चमी स्यादिति भावः । ननु विलक्षणशब्दोऽप्यन्यशब्दपर्याय एवेति भवेदेव तद्योगेऽप्यनेन पञ्चमीत्यतः पर्यायत्वेऽस्यार्थैक्यनिबन्धनत्वेन प्रकृते च तदभावान्न पर्यायत्वमित्याह न हीति । कुतो न वैलक्षण्यमेव पृथक्त्वमित्यतः पृथक्त्वरूपगुणशून्यतया निर्धारितेषु गुणादिषु वृत्तेर्वै-लक्षणस्य न पृथक्त्वरूपता युक्तेत्याह गुणादिष्वपीति । आशयमविद्वान् शङ्कते अथेति । ‘विवक्षातः कारकाणि भवन्ती’ति वचनादनपादानत्वेऽप्यपादनत्वविवक्षया विलक्षणो देवदत्तो यज्ञदत्तादित्यत्रा-पादाने पञ्चमीति सूत्रेण पञ्चमीत्याशयः । आशयमुद्धाटयति भिन्न इत्यादावपीति । तथा चात्राष्युक्त-रीत्या पञ्चम्युपपत्तेर्नान्येत्यर्थग्रहणं सूत्र इति भावः ॥ तथा सतीति । भिन्नादियोगे कथञ्चिद-पादानत्वाश्रयणेन पञ्चम्युपपत्तावित्यर्थः ॥ साम्यादिति । अन्ययोगेऽपि कथञ्चिदपादानत्वव्युत्पादनस्य साम्यादित्यर्थः ॥ सूत्रवैय्यर्थ्यमिति ॥ ‘अन्यारादितरर्त’ इति सूत्रवैय्यर्थ्यमित्यर्थः । अपादाने पञ्चमीत्यनेनैवान्यादियोगे पञ्चम्युपपत्तेरिति भावः ॥ प्रपञ्चार्थत्वेनेति । अपादाने पञ्चमीति सूत्रप्रपञ्चार्थत्वेनेत्यर्थः ।

### **परिमल**

किञ्चेत्यादिनोक्तं च निराह ॥ पञ्चमीप्रयोगेत्यादिना ॥ अन्यशब्दोपपदे अन्यशब्द एव समभिव्याहृते पञ्चमी विधीयते न तु तदर्थकभिन्नार्थान्तरादिपदयोगे सतीत्यर्थः । ‘स्वं रूपं शब्दस्या शब्दसंज्ञे’ति सूत्रेणाग्नेर्ढगित्यादावग्न्यादिशब्दस्वरूपस्येवान्यशब्दस्वरूपग्रहणस्यैव प्राप्तत्वात् । अर्थग्रहणव्याख्याने ज्ञापकाभावाच्च मैत्रो भिन्नश्चैत्रादित्याद्युदाहरणनिर्वाहस्यान्यथैव वक्ष्यमाणत्वात् । पदमञ्जर्यामपि वृत्तिकारव्याख्यानेनैवार्थग्रहणं ज्ञेयमित्युक्तत्वाच्च । प्रत्युतार्थग्रहणे इतरशब्दवैय्यर्थ्याच्च । न च चैत्रमैत्रयोः प्रकृतयोरयं चैत्रः शूर इतर इति निर्देश्यमानप्रतियोगिपदार्थ इतरशब्देनोच्यत इति वृत्तावुक्तत्वात्, न इतरशब्दवैय्यर्थ्यमिति वाच्यम् एवं रूपेतरशब्दार्थस्य, अन्यपदार्थान्तर्भावोऽस्ति नवेति चिन्त्यमिति द्वितीयाध्यायतृतीयपादे अन्यारादितरेतिसूत्र एव मञ्जर्यामुक्तत्वेनान्यपदार्थमध्य एवास्या-प्यर्थस्य ग्रहणसंभवेन तद्वैय्यर्थ्यानिस्तारादिति भावः ।

अन्य इत्यर्थग्रहणाभावे बाधकमाशङ्क्य प्रतिबन्दीमाह कथं तर्हीति । तर्ह्यन्यशब्दोपपद एव पञ्चमीति पक्ष इत्यर्थः ॥ विलक्षण इति । अन्येत्यर्थग्रहणपक्षेऽपि अन्योन्याभावपृथक्त्वस्वरूपभेदानां त्रयाणामेव भेदत्वोपगमेन तेषामेवान्यपदार्थत्वाद्वैधर्म्यरूपवैलक्षण्यस्यान्यशब्दार्थत्वाभावादिति भावः । अन्योन्याभावस्वरूपे भेदस्थले पञ्चम्यभावाद्वैलक्षण्यं पृथक्त्वान्तर्भूतमित्युपेत्यैव पञ्चमी समर्थनीया । न चैतद्युक्तमित्याह न हीति ॥ सद्भावात् । वैलक्षण्यस्येति योज्यम् ॥ कथञ्चिदिति । निरूपणा-वधित्वमात्रेणेत्यर्थः । तथा चापादाने पञ्चमीत्यनेनैव पञ्चमी भविष्यतीति भावः ॥

### **यादुपत्यम्**

पृथक्त्वनिरूपकत्वमित्यत्र पृथक्त्वग्रहणं प्रकृताभिप्रायेण । वस्तुतस्तु परत्वा-परत्वोत्कृष्टत्वदीर्घत्वादिभावनिरूपकत्वमवधित्वमिति ज्ञातव्यम् । न चैवं सादृश्यप्रतियोगिन्यतिव्याप्तिः। तस्याप्यवधित्वेन लक्ष्यत्वादित्याशयात् ॥ इतरेतराश्रयत्वादिति । पृथक्त्वस्यान्योन्याभावभेदसिद्धौ तदवधेरभावनिरूपकत्वरूपप्रतियोगित्वसिद्धिः । तत्सिद्धौ च पृथक्त्वस्यान्योन्याभावभेदसिद्धिरितीत-रेतराश्रयत्वादित्यर्थः । प्रौढिवादेनाह अन्यशब्दोपपद इति । अन्य इत्यर्थग्रहणं न भवति, किन्तु ‘स्वं रूपं शब्दस्ये’ति वचनाच्छब्दग्रहणमेवेत्यर्थः । ननु विलक्षणशब्दोऽप्यन्यशब्दपर्याय इत्यत आह न हीति । पृथक्त्वम् अन्यत्वापरपर्यायं पृथक्त्वमित्यर्थः ॥ अथ कथञ्चिदिति । विवक्षाविशेषमाश्रित्येत्यर्थः। तथा चापादाने पञ्चमीत्यनेनैव तत्र पञ्चमीति भावः ॥ प्रपञ्चार्थत्वेनेति । अपादाने पञ्चमीति सूत्रप्रपञ्चार्थत्वेनेत्यर्थः ।

### **श्रीनिवासतीर्थीया**

ननु घटात्पृथगिति पृथक्त्ववाचिपृथक्पदयोगेऽर्थग्रहणपक्षे पञ्चमीप्रयोगो विहितो नान्योन्याभावप्रयोगे । घटो न भवति पट इत्यत्र तददर्शनादतः पृथक्त्वान्योन्याभावयोर्भेद इत्याशङ्क्य आह पञ्चमीति ॥ कथं तर्हीति । तथा चार्थग्रहणं कार्यमिति भावः ॥ इत्यत्र कथमिति । अर्थग्रहणपक्षेऽप्यस्तु भिन्नादिशब्दप्रयोगे पञ्चमी । विलक्षणादिशब्दप्रयोगे तु कथम् । न चान्यभिन्नादि शब्दसमानार्थत्वं विलक्षणशब्दस्येति वाच्यम् । विरुद्धधर्मोपेतं विलक्षणमित्यन्यत्वादिव्याप्यधर्मस्यैव विलक्षणशब्देनोक्तेर्न तयोरेकार्थत्वमित्यर्थः । नन्वर्थग्रहणपक्षे पृथक्त्ववाचिपदप्रयोगे तावत्पञ्चमी विहिता । वैलक्षण्यस्यापि पृथक्त्वेन तद्योगे पञ्चम्युपपद्यत इत्यत आह न हीति । विरुद्धधर्मवत्त्वरूप-वैलक्षण्यस्य गुणादिसाधारणत्वेन पृथक्त्वस्वरूपत्वाभावान्न पञ्चमी युक्तेत्यर्थः । तत्र देवदत्ताद्विलक्षण इत्यत्र ॥ कथञ्चिदिति । यज्ञदत्तविश्लेषावधित्वेन देवदत्तस्यापादानत्वमित्यर्थः । किं न व्युत्पाद्यत इति । अपादानन्वमिति शेषः । तथा चापादान एव पञ्चमी तत्राप्यस्तु । तथा चार्थग्रहणं न कार्यमिति भावः ॥ साम्यादिति । घटाद्य इत्यत्राप्यपादानत्वव्युत्पादनसम्भवेनापादाने पञ्चमीत्यनेनैव पञ्चमी-प्राप्तावन्यारादिति सूत्रं व्यर्थमापन्नमिति भावः ।





------------------------------------------------------------------------

पृथक्त्वान्यत्वभेदास्तु पर्यायेणैव लौकिकैः

***पृथक्त्वान्यत्वभेदास्तु पर्यायेणैव लौकिकैः***

### **सुधा**

विलक्षणयोगे पञ्चमी वक्तव्येति चेत् । विशिष्टव्यावृत्तादियोगेऽपि कथम् । न विशिष्टादिकं पृथक्त्वमिति च स्वयमेव व्युत्पादितम् । सर्वत्रोपसङ्ख्याने भिन्नादिष्वपि तथा भविष्यति । किमन्येत्यत्रार्थग्रहणव्याख्यानेन ।

### **शेषवाक्यार्थचन्द्रिका**

विलक्षणयोग इति । तथा चोपसङ्ख्यानादेव विलक्षणो देवदत्तो यज्ञ-दत्तादित्यत्र पञ्चम्युपपत्तेर्नान्येत्यर्थग्रहणपक्षेऽप्यनुपपत्तिः । शब्दग्रहणपक्षे तु भिन्नादियोगेऽन्य-शब्दयोगाभावान्न पञ्चम्युपपत्तिरिति न शब्दग्रहणमाश्रयितुं युक्तमिति भावः । तर्हि शब्दग्रहणेऽप्युप-संख्यानादेव भिन्नादियोगेऽपि पञ्चम्युपपत्तेर्नार्थग्रहणेन प्रयोजनमिति मनसि निधाय प्रतिबन्दीमाह विशिष्टेति । आदिपदेन धर्मसङ्ग्रहः । अर्थग्रहणपक्षेऽप्यन्यपर्याय शब्दयोग एव पञ्चमीविधानात् । विशिष्टादिशब्दस्य चान्यशब्दपर्यायत्वाभावात्तद्योगे पञ्चमी न स्यादित्यर्थः । ननु पृथगिति विशिष्ट इति व्यावृत्त इति प्रतीतीनामेकाकारत्वेन वैशिष्ट्यादिकमेव पृथक्त्वम् । तथा च विशिष्टदिशब्दस्याप्यन्य शब्दपर्यायत्वेन तद्योगेऽपि भविष्यत्येवान्यारादिति सूत्रेण पञ्चमीति कथमर्थग्रहणपक्षे विशिष्टादियोगे पञ्चम्यनुपपत्त्युद्भावनमित्यत आह न विशिष्टादिकमिति ॥ व्युत्पादितमिति । गुणकिरणावल्या-मिति शेषः ।

अयमत्र परकीयोपपादनप्रकारः । यदि विशिष्टं पृथक् तदा पूर्वं यच्छब्दविशिष्टं व्योम तदेव पश्चाच्छब्दाविशिष्टं तत एव पृथक् स्यात् । एवं बुद्ध्याद्यविशिष्टादात्मादेस्तद्बुद्ध्यादिविशिष्टः स एव ततः पृथक् स्यात् । नापि वैधर्म्यं पृथक् । पाकरक्ते घटे श्यामात्तद्धटात् पृथगयं घट इति व्यवहार-प्रसङ्गात् । तद्विरोधिधर्मवत्त्वस्यैव तद्वैधर्म्यत्वात् । तस्य च श्यामानन्तरं रक्ततादशायमपि सत्त्वात् । एवं व्यावृत्तमपि न पृथगतद्य्वावृत्तिरेव वैशिष्ट्यमिति वैशेषिकैरङ्गीकृतत्वेन विशिष्टव्यावृत्तयोरेकत्वादिति । तदुक्तं किरणावल्याम् । पृथक् शब्दस्य विशिष्टोऽर्थ इति चेत् । शब्दबुद्धिदण्डाद्यविशिष्टापृथक्त्वेऽपि तद्विशिष्टस्य व्योमात्ममैत्रादेर्दर्शनात् । एतेनैव वैधर्म्यमात्रं पृथक्त्वमिति निरस्तम् । श्यामाद्रक्तो विधर्मा, न च पृथगिति दर्शनादिति । अत्र विशिष्टव्यावृत्तयोरभेदेन विशिष्टपक्षदूषणेनैव दूषितत्वान्न व्यावृत्तपक्षः पृथग्दूषितः । विशिष्टशब्दयोग इव व्यावृत्तयोगेऽपि पञ्चमीदर्शनात् स्वयं पृथक् तदुपादानं कृतमिति ध्येयम् । नन्वर्थग्रहणपक्षे विशिष्टादिशब्दयोगेऽन्यारादिति सूत्रेण पञ्चम्यप्राप्तावपि न तद्योगे पञ्चम्यनु-पपत्तिः । विलक्षणयोग इव विशिष्टादियोगेऽप्युपसङ्ख्यानादेव पञ्चम्युपपत्तेरित्यतः किं तर्ह्यन्येत्यर्थ-ग्रहणेन शब्दग्रहणपक्षेऽपि विशिष्टादियोग इव भिन्नादियोगेऽप्युपसङ्ख्यानादेव पञ्चम्युपपत्तेरित्याह सर्वत्रेति । विलक्षणयोगे विशिष्टादियोगे चेत्येवं सर्वत्रेत्यर्थः ।

### **परिमल**

स्वयमेव व्युत्पादितमिति । विशिष्टत्वादिमति गुणादिपञ्चके पृथक्त्वाभावस्योक्ततया व्युत्पादितप्रायमित्यर्थः ॥

### **यादुपत्यम्**

विशिष्टव्यावृत्तादियोग इत्यत्रादिपदेन विधर्मग्रहणम् । ननु विशिष्टव्यावृत्तादि-शब्दोऽप्यन्यशब्दपर्याय एवेत्यत आह न विशिष्टादिकमिति ॥ स्वयमेवेति । वैशेषिकेनैव स्वग्रन्थे व्युत्पादितमित्यर्थः । यथाऽह किरणावलीकारः । पृथक्शब्दस्य विशिष्टोऽर्थ इति चेत् । शब्दबुद्धिदण्ड-विशिष्टापृथक्त्वेऽपि तद्विशिष्टस्य व्योमात्ममैत्रादेर्दर्शनादिति । यदि विशिष्टमेव पृथक्, तदा पूर्वं यच्छब्दाविशिष्टं व्योम, तदेव पश्चाच्छब्दविशिष्टं तत एव पृथक् स्यात् । एवं बुध्द्याद्यविशिष्टादात्मादेर् बुध्द्यादिविशिष्टः स एव ततः पृथक् स्यादिति तत्फक्किकार्थः । अनेन पृथक्शब्दस्य व्यावृत्तमर्थ इति पक्षोऽपि दूषितप्रायः । अतद्य्वावृत्तिरेव वैशिष्ट्यमिति वैशेषिकैरङ्गीकृतत्वेन विशिष्टव्यावृत्तयोरेकत्वात् । व्यावृत्तिविशेषणे सम्बन्धिविशिष्टमिति मते तु गुणादेरपि व्यावृत्तत्वान्न तस्य पृथक्शब्दवाच्यत्वम् । एवं पृथक्शब्दस्य विधर्मार्थत्वमपि तत्रैव निराकृतम् । यथाऽऽह । एतेन वैधर्म्यमात्रं पृथक्त्वमिति निरस्तम् । श्यामाद्रक्तो विधर्मा न च पृथक् इति दर्शनादिति ॥

### **श्रीनिवासतीर्थीया**

वक्तव्येति । विलक्षणशब्दस्यान्यशब्दसमानार्थकत्वाभावेनान्यरादिति सूत्राविषयत्वादपादानत्वव्युत्पादनस्य च क्लिष्टत्वादिति भावः ॥ कथमिति । न हि विशिष्टादिशब्द-योगेऽपि पञ्चमी वक्तव्येत्यत्र नियामकमस्तीति भावः । ननु विशिष्टादीनां पृथक्त्वरूपत्वेन पृथक्त्व-वाचिपदयोगे पञ्चम्या अन्य इत्यर्थग्रहणमिति पक्षेऽन्यारादिति सूत्रप्राप्तत्वेन न दोष इत्यत आह स्वय-मेवेति । रूपत्वादिविशिष्टं रूपं वाय्वादिव्यावृत्तं रूपमिति विशिष्टादेर्गुणादावपि सत्वेन न पृथक्त्व-रूपत्वम् । गुणे च पृथक्त्वरूपगुणाभावस्य पृथक्त्वस्य गुणत्वेन तत्रासम्भवादित्यनेन व्युत्पादि-तत्वादिति ध्येयम् ॥ सर्वत्रेति । विशिष्टादियोगेऽपीत्यर्थः । तथा उपसङ्ख्यानम् । अन्येत्यत्र अन्यारादिति सूत्रे ॥

------------------------------------------------------------------------

पृथक्त्वान्यत्वभेदास्तु पर्यायेणैव लौकिकैः

***पृथक्त्वान्यत्वभेदास्तु पर्यायेणैव लौकिकैः***

### **सुधा**

‘पृथग्विनानानाभिस्तृतीयाऽन्यतरस्यामि’ति विकल्पविधानसामर्थ्यादिद(त्थ)-माश्रीयत इति चेन्न । अप्राप्तेऽपि विकल्पविधानस्य बहुलमुपलम्भात् ।

### **शेषवाक्यार्थचन्द्रिका**

ननु ‘पृथग्विनानानाभिरि’ति पृथगादियोगे पञ्चम्या विकल्पो विधीयते । न चाप्राप्तस्य विकल्पो विधातुं युक्तः । तस्य प्राप्तिपूर्वकत्वनियमात् । न च नियम एवायमसिद्धः । ‘न बहुव्रीहावि’ति बहुव्रीहौ सर्वनामसञ्ज्ञाया नित्यं निषेधे प्राप्ते, ‘विभाषा दिक्समासे बहुव्रीहावि’ति तद्विभाषाऽऽरम्भस्य, ‘द्वन्द्वे चे’ति सर्वनामसञ्ज्ञायां नित्यं निषेधे प्राप्ते, विभाषा जसी’ति तद्विकल्पा-रम्भस्य, लिङ्सिचोरात्मनेपदेष्वि’ति खलाद्योर्लिङ्सिचोर्नित्यं कित्संज्ञायां प्राप्तायां ‘वा गम’ इति तद्विकल्पारम्भस्य, ‘यज्ञकर्मण्यजपन्यूङ्खसामस्वि’ति यज्ञक्रियायामैकश्रुत्ये नित्यं प्राप्ते, ‘उच्चैस्तरां वा वषट्कार’ इति तद्विकल्पारम्भस्य, ‘व्यक्तवाचां समुच्चारण’ इति वदतेर्नित्यमात्मनेपदे प्राप्ते विभाषा विप्रलाप इति तद्विकल्पारम्भस्य, ‘व्याङ्परिभ्यो रम उपाच्चे’ति रमतेर्नित्यं परस्मैपदे प्राप्ते विभाषाऽकर्म-कादिति तद्विकल्पारम्भस्य, ‘नेयङुवङ्स्थानावस्त्री’ति य्वोर्नित्यं नदीसंज्ञानिषेधे प्राप्ते ‘वाऽमी’ति तद्विकल्पारम्भस्य, ‘तिरोऽन्तर्धावि’ति तिरःशब्दस्य नित्यं गतिसंज्ञायां प्राप्तायां ‘विभाषा कृञी’ति तद्विकल्पारम्भस्य, ‘अधिरीश्वरे’ इति अधेर्नित्यं कर्मप्रवचनीयसंज्ञायां प्राप्तायां ‘विभाषा कृञी’ति तद्विकल्पारम्भस्य; निष्ठेति बहुव्रीहौ निष्ठाया नित्यं पूर्वनिपाते प्राप्ते ‘वाहिताग्न्यादिष्वि’ति तद्विकल्पा-रम्भस्य, दिवस्तदर्थस्येति नित्यं षष्ठ्यां प्राप्तायां विभाषोपसर्ग इति सोपसर्गे तद्विकल्पारम्भस्य, ‘कर्तृकर्मणोः कृती’ति तद्योगे नित्यं षष्ठ्यां प्राप्तायां ‘कृत्यानां कर्तरि वे’ति कर्तरि तद्विकल्पारम्भस्य, लुङि चेति हनो नित्यं वधादेशे प्राप्ते ‘वा लिटी’ति तद्विकल्पारम्भस्य, ‘लिपि सिचिह्वश्चे’ति च्लेर्नित्यमङादेशे प्राप्ते आत्मनेपदेष्वन्यतरस्यामिति तद्विकल्पारम्भस्य, ‘ऋदुपधाच्चाक्लृपिचृतेरि’ति ऋदुपधात्वान्मृजेर्नित्यं क्यपि प्राप्ते ‘मृजेर्विभाषे’ति तद्विकल्पारम्भस्य, ‘सम्भावनेलमिति चेत्सिद्धा-प्रयोग’ इति नित्यं लिङिप्राप्ते ‘विभाषा धातौ सम्भावनवचनेऽयदी’ति तद्विकल्पारम्भस्य, ‘यूनिलुगि’ति युवप्रत्ययस्य नित्यं लुकि प्राप्ते ‘फक्फिञोरन्यतरस्यामि’ति तद्विकल्पारम्भस्य, सास्मिन्पौर्णमासीति संज्ञायामिति नित्यमणि प्राप्ते ‘विभाषा फाल्गुनी श्रावणी कार्तिकी चैत्रीभ्य’ इति तद्विकल्पारम्भस्य, अवृद्धावपि बहुवचनविषयादिति नित्यं वुञि प्राप्ते ‘विभाषाकुरुयुगन्धराभ्यामि’ति तद्विकल्पारम्भस्य, ‘पर्वताच्चे’ति नित्यं छप्रत्ययप्राप्तौ ‘विभाषाऽमनुष्ये’ इति तद्विकल्पारम्भस्य, कालाठ्ठञिति नित्यं ठञ्प्राप्तौ ‘विभाषा पूर्वाह्णापराह्णाभ्यामि’ति तद्विकल्पारम्भस्य, पूर्वैर्यथायथं प्रत्ययेषु प्राप्तेषु ‘मयड्वैतयोरि’ति सूत्रात्पूर्वैः स्वस्वोक्तप्रत्ययेषु प्राप्तेष्वित्यर्थः, मयड्वैतयोर्भाषायामभक्ष्याऽऽच्छादनयोरि’ति तद्विकल्पा-रम्भस्य, सङ्ख्याया इति नित्यं कनि प्राप्ते ‘पञ्चद्दशतौ वर्गे वे’ति तद्विकल्पारम्भस्य, ‘समायाः ख’ इति नित्यं खप्राप्तौ ‘द्विगोर्वे’ति तद्विकल्पारम्भस्य, ‘नञस्तत्पुरुषादि’ति नित्यं समासान्तनिषेधे प्राप्ते पथो विभाषे’ति तद्विकल्पारम्भस्य, ‘अनश्चे’ति अन्नन्तादव्ययीभावान्नित्यं टचिप्राप्ते ‘नपुंसकादन्यतर-स्यामि’ति तद्विकल्पारम्भस्य, ‘धनुषश्चे’ति नित्यमनङादेशप्राप्तौ ‘वा संज्ञायामिति तद्विकल्पारम्भस्य, ‘दीर्घादि’ति नित्यं तुकि प्राप्ते ‘पदान्ताद्वे’ति तद्विकल्पारम्भस्य, ‘युक्ते चे’ति पूर्वपदस्य नित्यमाद्युदात्त-त्वप्राप्तौ ‘विभाषाध्यक्ष’ इति तद्विकल्पारम्भस्य, ‘किं क्रियाप्रश्नेऽनुपसर्गमप्रतिषिद्धमि’ति नित्यमनु-दात्तत्वनिषेधे प्राप्ते ‘किमो लोपे विभाषे’ति तद्विकल्पारम्भस्य, ‘लोट्चे’ति नित्यमनुदात्तत्वनिषेधप्राप्तौ ‘विभाषितं सोपसर्गमनुत्तममि’ति तद्विकल्पारम्भस्य, ‘हन्तेरत्पूर्वस्ये’ति नित्यं णत्वे प्राप्ते ‘वमोर्वे’ति तद्विकल्पारम्भस्य च दर्शनेन विकल्पस्य प्राप्तिपूर्वकतायाः स्थितत्वात् । (विभाषेतिएभ्यष्ठग्वा । पक्षेऽण् । फाल्गुनिकः फाल्गुनो मासः । श्रावणिकः श्रावणः । कार्तिकिकः कार्तिकः । चैत्रिकश् चैत्रः ।) तथा च पृथग्विनेति पञ्चमीविकल्पविधिरपि पृथगादियोगे पञ्चमीनित्यप्राप्तिपूर्वक एव वाच्यः । न चान्यारादितरर्त इत्यत्रान्येत्यस्य शब्दग्रहणत्वे पृथगादियोगे पञ्चमीप्राप्तिः सम्भवतीति विकल्पविधानान्यथाऽनुपपत्ति- रेवान्येत्यर्थग्रहणनियामिकेति सूत्रेऽन्येत्यर्थग्रहणमेव वाच्यमिति शङ्कते पृथग्विनेति ।

सत्यं विकल्पविधिः प्राप्तिपूर्वकः । न तु तन्नियमः । ऊर्णोतेः परस्येडादिप्रत्ययस्य पूर्वेण ङित्वा-प्राप्तावपि ‘विभाषोर्णोरि’ति तद्विकल्पारम्भस्य, ‘यमो गन्धन’ इति गन्धने वर्तमानाद्यमेः परस्य सिचः कित्वविधानेऽप्युपयमने वर्तमानाद्यमेः परस्य सिचः कित्वाप्राप्तावपि ‘विभाषोपयमन’ इति तद्विकल्पा-रभस्य, जातिरूपैकार्थाभिमाने एकवचनस्यैव प्राप्तत्वेन बहुवचनाप्राप्तावपि ‘जात्याख्यायामेकस्मिन् बहुवचनमन्यतरस्यामि’ति (जात्याख्यायामिति एकोऽप्यर्थो बहुवद्भवति । ब्राह्मणाः पूज्याः । ब्राह्मणः पूज्यः) तद्विकल्पारम्भस्य, ‘वृत्तिसर्गतायनेषु क्रम’ इति सूत्रे साक्षाद्विशेषानुपादानेऽपि वृत्त्याद्यर्थे एव विधानाय समारब्धाद् उपपराभ्यामिति नियमसूत्रादनुपसर्गविषयत्वस्यावसायेनानुपसर्गे वृत्त्याद्यर्थ क्रमेरात्मनेपदाप्राप्तावपि तदर्थ एवात्मनेपदविकल्पविधायकत्वेन तत्सूत्र एव वा ग्रहणेनैव तत्सिद्ध्या पृथक् तत्करणायोगेन तदन्यथाऽनुपपत्त्या वृत्त्यादिबहिर्भाव एव तद्विकल्पविधायकत्वस्याश्रयणीय-त्वात्तत्र चात्मनेपदस्य सर्वथा अप्राप्तावपि ‘अनुपसर्गा’द्वेति तद्विकल्पारम्भस्य, ‘पतिः समास एवे’ति नियमादसमासे, घिसंज्ञाया अप्राप्तावपि ‘षष्ठीयुक्तश्छन्दसिवे’ति तद्विकल्पारम्भस्य, ‘भविष्यति मर्यादावचनेऽवरस्मिन्नि’ति अवरस्मिन् प्रतिषेधोक्त्या परस्मिन्प्रविभागे प्रतिषेधे अप्राप्तावपि ‘परस्मिन् विभाषे’ति तद्विकल्पारम्भस्य, पत्युर्नो यज्ञसंयोग इति नियमादयज्ञसंयोगे सपूर्वस्य पत्युर्नकाराप्राप्तावपि ‘विभाषापूर्वस्ये’ति तद्विकल्पारम्भस्य, ‘अरुर्द्विषदजन्तस्य मुमि’त्यादिभिः खिदन्तादावुत्तरपदे मुं विधानात्कृत्युत्तरपदे मुमोऽप्राप्तावपि ‘रात्रेः कृति विभाषे’ति तद्विकल्पारम्भस्य, ‘ग्रो यङी’ति पूर्वसूत्रेण गृ इत्यस्य धातोर्यङिपरतः रेफस्य लकारविधानादचि परतस्तदप्राप्तावपि ‘अचि विभाषे’ति तद्विकल्पारम्भस्य च दर्शनेन व्यभिचारात् । ततश्चोक्तरीत्यैव पृथगादियोगे पञ्चम्यप्राप्तावपि, ‘पृथग्वि’नेति पञ्चमीविकल्पविधानोपपत्त्या तदन्यथाऽनुपपत्तेरेवासिद्धेः, न तयाऽन्येत्यस्यार्थग्रहणत्व-सिद्धिरिति भावेनाह अप्राप्तेऽपीति ।

### **परिमल**

इत्थमिति । अन्य इत्यर्थग्रहणमित्यर्थः ॥ अप्राप्तेऽपीति । ‘प्रथमचरमतयाल्पार्ध-कतिपयनेमाश्च, विभाषोर्णोः, विभाषोपयमने अनुपसर्गाद्वेत्यादिविकल्पानां ‘न वेति विभाषा’ इति सूत्रे महाभाष्ये अनेकेषां प्रदर्शितत्वादिति भावः ।

### **यादुपत्यम्**

पृथग्विनानानाभिरिति । एभिर्योगे तृतीया स्यादिति सूत्रार्थः । पक्षे पञ्चमीद्वितीये । अन्यारादित्यत्रान्य इत्यर्थग्रहणे हि पृथगादियोगे पञ्चम्यां नित्यतया प्राप्तायां, पृथग्विनेति विकल्पविधान-मुपपद्यते । अर्थग्रहणाभावे तु पृथगादियोगे पञ्चम्या नित्यतयाऽप्राप्तत्वेन विकल्पविधानमनुपपन्नं स्यादित्यर्थः ॥ अप्राप्तेऽपीति । ‘अचि विभाषे’त्यादि विकल्पविधानस्येत्यर्थः । ‘ग्रो यङी’ति पूर्वसूत्रे गृ इत्येतस्य धातो रेफस्य लकार आदेशो भवति यङि परत इत्येवोक्तत्वेन णिजादौ प्रत्यये परतस्तेना-प्राप्तोऽपि लकारादेशोऽत्र विकल्पेन विधीयत इति ज्ञातव्यम् । एवं ‘जराया जरसन्यतरस्या-मि’त्यादिकमप्यप्राप्तविधानमूह्यम् ।





------------------------------------------------------------------------

पृथक्त्वान्यत्वभेदास्तु पर्यायेणैव लौकिकैः

***पृथक्त्वान्यत्वभेदास्तु पर्यायेणैव लौकिकैः***

### **सुधा**

अस्तु वाऽन्येत्यर्थग्रहणम् । तथाऽपि पृथक्त्ववाचिपदयोगे पञ्चमीविधानस्य व्याख्यानात् । घटः पटो न भवतीत्यत्र तु, वाक्यप्रतिपाद्यं पृथक्त्वमिति पञ्चमी न भविष्यति । प्रतियोगिनिरूप्यत्वानिरूप्यत्वाभ्यां तु विवेकः स्वरूपभेदवादिना वक्तुमशक्य इति वक्ष्यामः । विधिरूपत्वं चोक्तन्यायपराहतम् । अत एव पृथक्तवान्योन्याभावविवेचकत्वमपि निरस्तम् ।

किं चानश्व इति किमन्योन्याभावो नञर्थः । किंवा पृथक्त्वम् । आद्ये कथमश्वादन्य इति विग्रहवाक्ये पञ्चमी । न च तत्र पृथक्त्वमन्यशब्दार्थ इति युक्तम् । समासविग्रहवाक्ययोः समानार्थत्वात् । द्वितीये पृथक्त्वस्यापि निषेधतेत्यलं पल्लवेन ।

### **शेषवाक्यार्थचन्द्रिका**

नन्वेवं भिन्नादियोग इवान्ययोगेऽपि उपसंख्यानादेव पञ्चमी भविष्य-तीति सूत्रेऽन्यग्रहणानर्थक्यमित्यरुचेराह अस्तु वेति । नन्वेवं घटः पटो नेत्यत्रोक्तरीत्या पञ्चमीप्रसङ्ग इत्यत आह तयाऽपीति ॥ पृथग्वाचीति । अन्योन्याभावरूपपृथक्त्ववद्वाचीत्यर्थः । क्वाचित्क-पृथक्त्ववाचीति पाठेऽप्ययमेवार्थोऽनुसन्धेयः । वाक्यप्रतिपाद्यं पृथक्त्ववदित्यर्थः । तथा च पृथक्त्व-वद्वाचिपदयोगाभावान्न घटः पटो न भवतीति व्यासे पञ्चमीप्रसङ्ग इति भावः । उपलक्षणं चैतत् । अपटो घट इति समासेऽपि न पञ्चमीप्रसङ्गः । तत्राप्यन्योन्याभाववतो वाक्यप्रतिपाद्यतया पृथक्त्व-वद्वाचिपदयोगाभावादित्यपि द्रष्टव्यम् । यद्यप्यत्र ‘अ इति शब्दः प्रस्तुतस्याभावं विरोधितमन्यं च वदतीत्यैतरेयभाष्यानुसारात् ‘सद्विलक्षणमित्यत्राभावान्यविरोधिनां मध्ये नञः कोऽर्थः’ इति कर्म-निर्णयानुसाराच्च । नञःअन्योन्याभाववद्वाचकत्वं स्वस्य सिद्धान्तः । युक्तं चैतत् । अपटो घटो नानुयाजेष्वित्यादिप्रचुरप्रयोगादिरूपस्य तत्र व्युत्पत्तिरूपस्य च शक्तौ प्रमाणस्य सत्त्वेन साधक-सद्भावाद् अन्योन्याभाववदवाचकत्वे न घट इत्येवोक्ते प्रतिषेधो वा पर्युदासो वेति संशयानुपपत्तिप्रसङ्गेन विपक्षे बाधकसद्भावाच्च । अस्ति चोपपदाद्यभावेऽक्षादिष्विव सन्देहः । न हि तत्राशक्तौ सन्देहो युज्यते । तथा सति गङ्गास्तीत्युक्ते नीरं तीरं वेति सन्देहप्रसङ्गात् । तथा च नञोऽन्यवाचकत्वान्नान्योन्या भाववतो वाक्यप्रतिपाद्यत्वाभिधानं युक्तम् ।

तथाऽप्यन्योन्याभाववति शक्तस्यापि नञः समानाधिकरणप्रथमान्तपदद्वयसमभिव्याहारमन्तरेण तदनुपस्थापकतया पदन्तरसमभिव्याहृतस्यैव तदुपस्थापकत्वमित्यभिप्रायेण वाक्यप्रतिपाद्यत्वाभिधान-मुपपद्यत एव । न चैवं समभिव्याहारमन्तरेणान्योन्याभाववदनुपस्थापकत्वेऽपि तद्वाचकत्वमस्त्येवेति तद्योगे समासव्यासयोः पञ्चमी स्यादेवेति वाच्यम् । पदान्तरसमभिव्याहारमन्तरेणान्योन्याभावव-द्वाचकपदप्रयोग एव पञ्चमीविधानस्य सूत्रेऽभिप्रेततया तादृशस्यान्यादिपदस्य योगे पञ्चम्युपपत्तावपि अतादृशस्य नञो योगे पञ्चम्यप्रसङ्गोपपत्तेरित्यत्र तात्पर्यात् । एवमन्योन्याभावपृथक्त्वयोर्भेदसाधकं निराकृत्य स्वरूपभेदस्यान्योन्याभावपृथक्त्वाभ्यां भेदसाधकतया परोपन्यस्तहेतुं दूषयति प्रतियोगि-निरूप्यत्वेति । उपलक्षणं चैतत् । अवधिनिरूप्यत्वानिरूप्यत्वाभ्यामित्यपि द्रष्टव्यम् । यद्वा प्रतियोगि-पदमेव प्रतियोग्यवधिरूपमात्रपरम् । अत एव परनिरूप्यत्वविरहादित्येव प्रागुक्तमिति ध्येयम् ॥ स्वरूपभेदवादिनात्विति । यद्यपि धर्मभेदवादिना परनिरूप्यत्वानिरूप्यत्वाभ्यां भेदो वक्तुं शक्यतेऽव्यभिचरिततया तयोस्तन्मते भेदहेतुत्वात्तथाऽपि भेदस्य वस्तुस्वरूपत्ववादिना न ताभ्यां वक्तुं शक्यः । परनिरूप्यत्वानिरूप्यत्वरूपविरुद्धधर्माक्रान्तयोरपि घटतत्स्वरूपभेदयोस्तेनाभेदाभ्युपगमेन तयोर्भेदासाधकत्वस्य तत्सम्मतत्वात् । अन्यथा घटतत्स्वरूपभेदयोरपि भेदप्रसङ्गेन तत्स्वरूपभेद-वादित्वानुपपत्ति प्रसङ्गात् । न च स्वरूपभेदस्यापि प्रतियोग्यनिरूप्यतया तत्रोक्तधर्माक्रान्तत्वमेव नेति वाच्यम् । प्रतियोगिनिरूप्यस्यैव भेदतया तदनिरूप्यत्वे भेदत्वायोगात् । अन्यथा घटस्यैव भेद इति परिभाषामात्रकरणप्रसङ्गादिति भावेन तुशब्दः । वस्तुतस्तु स्वरूपभेदस्याप्युक्तरीत्या परनिरूप्यत्वान्न तद्विरह इत्यसिद्धत्वान्न स स्वरूपवादिना वक्तुं शक्यत इत्यर्थः । विधिरूपत्वाच्चेत्युक्तं हेतुं दूषयति विधीति । विधिनिषेधरूपत्वं चेत्यर्थः ।

उक्तन्यायेति । अतद्भावोऽन्यता चेत्युक्तन्यायेत्यर्थः । अघटत्वघटान्यत्वयोः सत्यपि विधिनिषेध-रूपत्वे भेदाभावेन व्यभिचरितत्वान्न तस्य स्वरूपभेदान्योन्याभावयोर्भेदसाधकत्वमिति भावः । यद्यप्यत्र भेदस्यापि निषेधरूपत्वाद्विधिरूपत्वमेव नास्तीत्यसिद्धिरेव वक्तुं शङ्क्या, स्वमते भेदस्या-न्योन्याभावतया तस्य धर्मिस्वरूपत्वेनातिरिक्तत्वाभावेऽप्यभावत्वाक्षतेस् तथाऽप्युपपादनसापेक्षत्वादस्य प्रकारस्य, पूर्वमुपपादिततया उपपादननिरपेक्षव्यभिचारानिर्देशेनैव दूषणं कृतमिति ध्येयम् । पृथक्त्व-मवधिनिरूप्यमन्योन्याभावस्तु प्रतियोगिनिरूप्य इति पृथक्त्वान्योन्याभावयोर् भेदसाधकोपन्यासग्रन्थे उपलक्षणतयाऽभिप्रेतम् । तयोर्विधिनिषेधरूपत्वं भेदसाधकमप्यघटत्वघटान्यत्वादौ व्यभिचरितत्वान्न भेदसाधकमित्याह अत एवेति । अत्र विधिनिषेधरूपत्वस्येति शेषः । विधिनिषेधरूपत्वस्य पृथक्त्वान्योन्याभावयोर् भेदसाधकत्वमप्यत एव निरस्तमिति सम्बन्धः । एवं पृथक्त्वस्यान्योन्याभावत्वे परोद्भावितानि बाधकानि परिहृत्य पृथक्त्वस्यान्योन्याभावत्वं युक्त्याऽप्युपपादयति किं चेति । आद्येऽपि विग्रहेऽन्यशब्दः किमन्योन्याभाववद्वाची किं वा पृथक्त्ववद्वाचीति विक्लपं मनसि निधायाद्यं दूषयति आद्य इति ॥ कथं पञ्चमीति । पृथक्त्वस्यैवान्योन्याभावरूपत्वेऽन्योन्याभाव-वद्वाचकान्यशब्दस्य पृथक्त्ववद्वाचितया तद्योगे ‘अन्यारादि’ति सूत्रेण पञ्चम्युपपत्तावपि पृथक्त्वा-न्योन्याभावयोर्भेदपक्षेऽन्योन्याभाववद्वाचकान्यपदयोगेऽपि पृथक्त्ववद्वाचिपदयोगाभावेन तद्योगे विहित पञ्चम्यनुपपत्तेरिति भावः । व्यासेऽन्यशब्दः पृथक्त्ववद्वाचीति द्वितीयपक्षमाशङ्कते न च तत्रेति । तथा च पृथक्त्ववाच्यन्यपदयोगात् पञ्चम्युपपत्तिरिति भावः । समासे नञोऽन्योन्याभाववदर्थत्वे विग्रहे पृथक्त्ववद्वाचकत्वमेव न सम्भवति । तथा सति समासविग्रहयोर्विभिन्नार्थत्वप्रसङ्गेन तद्भावायोगादि-त्याह समासेति । वृत्त्यर्थावबोधकवाक्यस्यैव विग्रहत्वादिति भावः । अस्तु तर्हि ‘‘पृथक्त्ववान्नञर्थ’’ इति द्वितीयो निरवद्यत्वाद् इत्यतस्तर्हि नञर्थतया पृथक्त्वस्यान्योन्याभावस्वरूपत्वे प्राप्तेऽस्मदिष्ट-सिद्धिरित्याह द्वितीये त्विति । पृथक्त्वस्यान्योन्याभावरूपत्वेन गुणत्वाऽसिद्ध्याऽन्योन्याभावमादाय गुणादिषु पृथगिति व्यवहारस्य मुख्यत्वोपपत्तेर्वृथा तद्गौणत्वकल्पनमनुपपन्नमेवेत्याशयेनाह अलमिति ।

### **परिमल**

यत्पृथक्त्वमवधिनिरूप्यमित्याद्युक्तं च निराह प्रतियोगीति ॥ वक्ष्याम इति । समयपादे ‘नासतो दृष्टत्वादि’ति शून्यवादिनिरासप्रस्तावे ‘स्वरूपं वस्तुनो भेद’ इत्यादिव्याख्याऽवसर इति भावः । विधिरूपत्वनिषेधरूपत्वाभ्यां स्वरूपभेदान्योन्याभावयोर्भेद इत्यत आह विधिरूपत्वे चेति । अतद्भाव इत्यादावुक्तन्यायेनेत्यर्थः ॥ अत एवेति । विधिनिषेधरूपयोरतद्भाव इत्यादौ उक्तन्यायेन व्यभिचारितया भेदासाधकत्वाद्विधिरूपत्वनिषेधरूपत्वाभ्यां पृथक्त्वान्योन्याभावयोर्भेद इत्यपि निरस्तमित्यर्थः ॥ विवेचकत्वमिति । विधिरूपत्वनिषेधरूपत्वयोरिति योज्यम् । पृथक्त्वस्य निषेधरूपतां चाह किञ्चेति ॥ कथमिति । पृथक्त्वान्योन्याभावयोरेकत्वे घटः पटात्पृथगित्यत्रेव घटो न भवति पट इत्यत्रापि पञ्चमी स्यादिति वादिनस्तव मतेऽन्योन्याभावयोगे पञ्चम्ययोगादिति भावः ।

समानार्थत्वादिति । समानार्थप्रदर्शकवाक्यरूपत्वाद्विग्रहस्येति भावः । अत एव च ‘समर्थः पदविधिरि’ति द्वितीयाध्यायाद्यपादे ‘प्राक् कडारात्समास’ इत्यादिसमासप्रकरणेऽ‘व्ययं विभक्ती’-त्यादिभिः पञ्चभिः सूत्रैर्नित्यसमासं विधाय ‘विभाषा अपपरिबहिरञ्चवः पञ्चम्ये’त्यादिना विकल्पेन बहवः समासा उक्तास्सूत्रकृता । विग्रहसमासयोर्भिन्नार्थत्वे च नित्यसमासपक्षेऽपि राजपुरुष इति समासेन राज्ञःपुरुष इति विग्रहवाक्यस्य निवर्तनाप्रसक्तेस्तन्निवृत्तिर्माभूद्विग्रहवाक्यस्यापि कदाचित् प्रयोगःस्याद् इत्येतदर्थं षष्ठीतत्पुरुषादिसमाससूत्रेषु विभाषापदानुवर्तनेन विकल्पेन समासं न विदध्यात् तेन समासविग्रहयोरेकार्थत्वस्यैवावगमादिति भावः । यत्तु समर्थसूत्रव्याख्यावसरे ‘वावचनानर्थक्यं च स्वभावसिद्धत्वादि’त्यादिवार्तिकभाष्यकैयटपदमञ्जरीषु समासविग्रहयोर्भिन्नार्थत्वं व्युत्पाद्य सूत्रकारीय-विभाषाग्रहणस्यानर्थक्यमुक्तं तदपेशलम् । विग्रहसमासयोरेकार्थत्वानुभवात् । राजपुरुषमानय राज्ञः पुरुषमानयेत्यादौ कार्यैक्यदर्शनाच्च ।

एतावान्भेदः । समासे पदद्वयमनन्यापेक्षस्वार्थं सद् राजविशिष्टपुरुषमभिधत्ते । विग्रहे त्वर्थान्तरा-पेक्षां सहते । ऋद्धस्य राज्ञः पुरुष इति । न चैतावताऽर्थभेदः । प्रतिपाद्यैकत्वात् । एतावन्मात्रभेदेन-समासो विग्रहस्यानिवर्तकस् तर्हि विभाषावचनात्प्राग्विहितेनोपकुम्भादिसमासेनापि कुम्भस्योपेति-विग्रहवाक्यं न(नि)वर्तेत । तथा उपपदसमासेनापि कुम्भकारादिशब्देन तद्विग्रहवाक्यं न निवर्तेतेति । अत एव दशमस्याष्टमपादीयाद्यनये मीमांसकैरपि विग्रहसमासयोरेकार्थत्वमेवोपेत्य नानुयाजेष्वित्यत्र पर्युदासः सिद्धान्तित इति ।

### **यादुपत्यम्**

पूर्वोक्तस्य प्रौढिवादत्वं सूचयन्वैयाकरणरीतिमाश्रित्यापि समाधानमाह अस्तु वेति । व्याख्यानादिति । तत्सूत्रव्याख्यातृभिरिति शेषः ॥ वाक्यप्रतिपाद्यमिति । ननु नञोऽन्यत्वेऽपि शक्तिसद्भावेन घटः पटो न भवतीत्यत्रापि नेतिपदस्यैव पृथक्त्ववाचित्वाद्वाक्यप्रतिपाद्यं पृथक्त्वमिति कथम् । ततश्च तत्र पञ्चमी स्यादेवेति चेन्न । नञोऽन्यत्ववाचकत्वेऽपि तद्योगे घटः पटो न भवतीत्यत्र न पञ्चमीप्रसक्तिः । पदान्तरसमभिव्याहारमन्तरेण पृथक्त्ववाचिपदयोग एव तत्र पञ्चमीविधानात् । नेतिपदं त्वन्यत्वे शक्तमपि न समानाधिकरणप्रथमान्तपदद्वयसमभिव्याहारमन्तरेणान्यत्वमुपस्थापयति, किन्तु तत्समभिव्याहृतमेव । केवलस्य नेतिपदस्य पर्युदासे क्वाप्यप्रयोगात् । न चैवं तस्य तत्र शक्त्यभावप्रसङ्गः । घटो नेति प्रयोगे पर्युदासः प्रतिषेधो वेति संशयानुदयप्रसङ्गात् । अतस्तत्र शक्तमपि नेतिपदं समानाधिकरणप्रथमान्तपदद्वयसमभिव्याहृतमेवान्यत्वमुपस्थापयति । नान्यथेत्यभिप्रत्यैव वाक्यप्रतिपाद्यं पृथक्त्वमित्युक्तमिति द्रष्टव्यम् । स्वरूपभेदस्य चाभ्यां विवेकः परनिरूप्यत्व-विरहाद्विधिरूपत्वाच्चेत्युक्तं हेतुद्वयं क्रमेण दूषयति प्रतियोगिनिरूप्यत्वेत्यादिना । अत्र प्रतियोगिपदेन परमात्रमुपलक्षणीयम् । पृथक्त्वनिरूपके परेण प्रतियोगित्वानङ्गीकारात् । परोक्तानुवादत्वाच्चास्य स्वरूपभेदवादिनेत्यनेनेदं सूचयति । स्वरूपभेदस्थले स्वरूपस्येव तदभिन्नभेदस्यापि न परनिरूप्यत्वं, किन्तु तत्प्रतीतेरेवेति यथा त्वयोच्यते, तथा वयमप्यन्योन्याभावपृथक्त्वयोर्धर्मिस्वरूपतया तद्वदेव न परनिरूप्यत्वं, किन्तु तत्प्रतीत्योरेवेति वैशेषिकपरीक्षायां वक्ष्यामः । अतः स्वरूपभेदस्येवान्योन्या-भावपृथक्त्वयोरपि परनिरूप्यत्वाभावान्न परनिरूप्यत्वानिरूप्यत्वाभ्यां स्वरूपभेदस्य ताभ्यां विवेक-स्त्वया वक्तुं शक्य इति । केचित्तु प्रतियोगिनिरूप्यस्यैव भेदस्य तदनिरूप्यधर्मिस्वरूपत्वाङ्गीकारा-दन्योन्याभावपृथक्त्वाभ्यां स्वरूपभेदस्य नानेन रूपेण विवेकस्त्वया वक्तुं शक्य इत्यत्राभिप्रायमाहुः ॥

उक्तन्यायेति । अतद्भावोऽन्यता चेत्याद्युक्तन्यायेनाभावभेदभावेऽपि विधिरूपत्वस्योपपत्त्या अन्यथासिद्धतया पराहतमित्यर्थः । यत्पृथक्त्वमवधिनिरूप्यमित्यत्रोपलक्षणया यदभिप्रेतं पृथक्त्वे भावरूपत्वमन्योन्याभावविवेचकमिति तदपि दूषयति अत एवेति । उक्तन्यायेनान्यथासिद्धत्वादेवेत्यर्थः। पृथक्त्वेऽन्योन्याभावविवेकत्वमिति विग्रहः । भावरूपत्वस्येति शेषः । न केवलं पृथक्त्वेऽ-न्योन्याभावभेदसाधकाभावः किन्तु तदभेदसाधकमप्यस्तीत्याह किञ्चेति । किञ्चैवं गुणादिषु पृथगित्यादिव्यवहारस्य मुक्यार्थत्वसम्भवे न वृथा गौणता कल्पनीयेत्याशयेनाह अलं पल्लवेनेति ॥

### **श्रीनिवासतीर्थीया**

तथाऽपीति । पृथक्त्वान्योन्याभावयोरभेद एवेति शेषः । ननु पञ्चमी-प्रयोगाप्रयोगाभ्यां भेद एवेति चेत्तत्राह ॥ पृथक्त्ववाचीति । विवेकः पृथक्त्वान्योन्याभावाभ्यां स्वरूपभेदस्य पूर्वपक्षिणोक्तो विवेक इत्यर्थः । ननु मास्तु विधिरूपत्वहेतुनाऽन्यत्वस्वरूपभेदयोर्भेदस् तथाऽपि विधिरूपत्वहेतुनैव पृथक्त्वान्योन्याभावयोस्तु भविष्यति भेद इत्यत आह अत एवेति । विधिरूपत्वस्येति शेषः । नञ्प्रयोगाप्रयोगाभ्यां विधिनिषेधरूपत्वं यत्र तत्रैक्याभाव इति व्याप्तेर् दोषा-भावो गुण इत्यत्र व्यभिचारादेव पृथक्त्वेऽन्योन्याभावविवेचकत्वमपि विधिरूपत्वस्य परास्तमित्यर्थः ॥ विग्रहवाक्य इति । समासविग्रहवाक्ययोर् एकार्थत्वावश्यंभावादनश्व इति समासवाक्येऽन्योन्या-भावार्थत्वस्यावश्यकत्वेन तत्समानार्थकाश्वादन्य इति विग्रहवाक्येऽप्यन्योन्याभावार्थकत्वं वाच्यम् । तथा सत्यन्योन्याभावार्थकत्वे कथमश्वादिति पञ्चमी । घटो न भवति पट इत्यन्योन्याभावप्रयोगे पञ्चम्या दुर्दर्शनात् । यदि तत्रापि पञ्चमी तर्हि पञ्चमीप्रयोगाप्रयोगाभ्यां पूर्वं पृथक्त्वान्योन्याभावयोर्भेदोपपादनं व्याहन्येतेति भावः । ननु समासवाक्येऽन्योन्याभावोऽन्यशब्दार्थः । विग्रहवाक्ये तु पृथक्त्वम् । तद्वाचिपदयोगे तु अर्थग्रहणपक्षे युक्ता पञ्चमीत्याशङ्क्याह ॥ न चेति । तत्र विग्रहवाक्ये । कुतो नेत्यत आह समासेति । समासार्थावबोधकवाक्यस्यैव विग्रहत्वादिति भावः ॥ पृथक्त्वस्यापीति । भावरूपत्वेन प्रतीतस्यापीत्यर्थः ॥ निषेधतेति । निषेधार्थकनञ्वाच्यता प्राप्ता, सा च विरुद्धेत्यर्थः ॥





[Load More](javaऽcriptःvoid(0))
