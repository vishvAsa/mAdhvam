+++
title = "०५ अथ असम्भवपरिहारः"
upstream_url = "https://dvaitavedanta.in/category-details/5105/975/sharam/sathha/parath/parath/janama/atha-a"
+++
## गुणाः श्रुता इति ह्यस्मान्न दोषोऽर्थः श्रुतेर्भवेत्

**अथ असम्भवपरिहारः**

### ***सुधा***

ननु तथाऽपि विष्णावसम्भवीदं लक्षणम् । ‘जनितोत विष्णोः’ इत्यादौ तस्य जन्मादिदोषश्रवणात् । न हि जन्मादिदोषवतोऽस्मदादेरिव जगज्जन्मादिकारणत्वं सम्भवति । इत्यत आह गुणा इति ॥

## **अनुव्याख्यानम्**

***गुणाः श्रुता इति ह्यस्मान्न दोषोऽर्थः श्रुतेर्भवेत् ॥***

**सुधा**

‘‘गुणाः श्रुताः सुविरुद्धाश्च देवे सन्त्यश्रुता अपि नैवात्र शङ्का । चिन्त्या अचिन्त्याश्च तथैव दोषाः श्रुताश्च नाज्ञैर्हि तथा प्रतीताः ॥’ इत्यस्माद्वाक्याद् विष्णोर्जन्मादिदोषो ‘जनितोत विष्णोः’ इत्यादि श्रुतेरर्थो न भवेद्धि यस्मात्तस्मान्नासम्भवीदं लक्षणम् ।

इदमुक्तं भवति । वाक्यार्थावगमे हि व्याख्यानं मुख्यकारणम्; यथाहुः ‘व्याख्यानतो विशेषप्रतिपत्तिः’ इति । तत्रापि यदीयं व्याख्येयं तदीयमेव चेद्य्वाख्यानं तदा सुतरां ततोऽर्थावगतिः । तत्र ‘गुणाः श्रुताः’ इति श्रुतिरेव सर्वश्रुतीर्व्याख्याति । सर्वाः श्रुतयो विष्णोरनन्तानलौकिकानेव गुणान्वदन्ति न कुत्रापि दोषान् । दोषवादप्रतीतिस्तु शब्दशक्तितात्पर्यापरिज्ञाननिमित्तैवेति ॥ एवं श्रुत्यैव सर्वासु श्रुतिषु व्याख्यातासु कथं तद्विरुद्धं दोषपरतया व्याख्यानं युज्यते । तस्माद्विष्णुरिति यजमानस्य यज्ञस्य वा नाम । तौ सोमाद्भवत इति सोमो जनितोत विष्णोरित्युच्यत इत्यादि व्याख्येयमिति ।

### ***वाक्यार्थचन्द्रिका***

ननु लक्षणातिव्याप्तिनिरासावसरे श्रुतेर्दोषपरत्वाभाव व्युत्पादनमसङ्गत-मित्यतो जन्माद्यस्येत्युपसंहारभाष्ये एवकारप्रहाणेन योजनेऽसम्भवपरिहारस्याप्यभि प्रेतत्वादसम्भव-परिहाराय दोषश्रुतेर्गतिकथनं नासङ्गतमित्याशयेनोत्तरवाक्यमवतारयति । नन्विति ॥

ननु ‘गुणाः श्रुताः’ इत्यनुसारेण दोषश्रुतेः स्वार्थप्रहाणे न किञ्चिन्नियामकं वैपरीत्यस्यापि सम्भवात् । न च व्याख्यानरूपत्वमेव तथेति वाच्यम् । व्याख्यानानुसारेणार्थकथनस्यापि नियामक-शून्यत्वादन्यथाव्याख्यानस्यापि सम्भवाच्च । कथं चास्य दोषवचनव्याख्यानरूपत्वम् । तदनुसारेणास्याः स्वार्थप्रहाणे निर्विषयत्वापत्त्याऽप्रामाण्यापत्तिश्चेत्यत आह इदमुक्तं भवतीति ॥ अत्र परिभाषां प्रमाणयति यथाऽऽहुरिति । ‘एकशतं षष्ठ्यर्थाः’ इति ‘अस्तेर्भूः’ इत्यादौ यत्रानेकेषां योगानां प्राप्तिस्तत्र स्थाने षष्ठी ग्राह्येति नियमार्थं प्रवृत्ते ‘षष्ठी स्थानेयोगा’ इति सूत्रे (स्थानेन योगो यस्या इति विग्रहः । निपातनादेत्वम्) स्थान इत्युक्तेऽप्यनन्तरे वा समीपे वेति सन्देहात्तन्निवृत्तये ‘व्याख्यानतो विशेषप्रतिपत्तिर्न हि सन्देहादलक्षणम्’ इति भाष्यकारेणोक्तम् । व्याख्यानेन विशेषप्रतिपत्तिरर्थविशेष निश्चयो भवत्येव न तु सन्देहाल्लक्षणाभावः । एवं ‘स्थान इति व्याख्यास्यामः’ ततश्चार्थनिश्चय इति भाष्यकृता व्याख्यानस्यार्थावगतिहेतुताया उक्तत्वादिति भावः ॥ अन्यथाव्याख्यानसम्भवं शङ्कितं निराचष्टे तत्रापीति ॥ श्रुता अश्रुताश्चेत्येतत्तात्पर्यकथनम् अनन्तानिति ॥ सुविरुद्धा इत्येतत्तात्पर्यकथनम् अलौकिकानिति । लोकरीत्या विरुद्धानित्यर्थः । श्रुता इत्यस्य सङ्कोचका-भावात्सर्वपरत्वमभिप्रेत्य सर्वाः श्रुतय इत्युक्तम् ॥ श्रुताश्च दोषा न सन्तीत्युक्तेः श्रुतानां कथमसत्त्व-मित्यतोऽज्ञैर्हि तथा प्रतीताः श्रुत्युक्ततया प्रतीता इत्येव न तु वस्तुतः श्रुतयो दोषान्वदन्तीति स्वयमेव व्याख्यानात्तदनुसारेण दोषाः श्रुता न सन्तीत्यस्य श्रुतयो दोषान्नैव वदन्तीति व्याख्याने आवश्यके तत्प्रायपाठात् श्रुता गुणाः सन्तीत्यस्यापि श्रुतयो गुणान्वदन्तीति व्याख्यानं कृतम् । नैवात्र शङ्का इत्येतत्तात्पर्यम् एवेति ॥ अचिन्त्याश्च तथैव दोषा इत्येतत्तात्पर्यकथनं न कुत्रापीति ॥ अज्ञेत्यादितात्पर्यं दोषेत्यादि ॥ तर्हि वाक्यस्य निर्विषयतयाऽप्रामाण्यापत्तिं परिहरन्नेवोपसंहरति तस्मादिति । यद्यपि सोमादिशब्दवाच्यान्मूल रूपादवताररूपप्रादुर्भावपरतया सन्न्यायरत्नावल्यामिदं व्याख्यातं तथाऽपि सोमादिपदानां प्रसिद्धार्थपरत्वेऽपि ‘अतो दोषवचो यत्र तद्वाक्यमवरं वदेत्’ इति ऋग्भाष्यानुसारेण ‘यज्ञो वै विष्णुः’ ‘पशवः शिपिः’ इत्यादिश्रुत्या विष्णुशब्दस्य यज्ञादिनामत्वेनैव-मपि व्याख्यातुं शक्यमिति भावेन व्याख्यानान्तरमेतदिति द्रष्टव्यम् ।

### ***परिमल***

सुविरुद्धाश्चेति लोकदृष्ट्या । अश्रुता अपि रमादिचिन्त्यास्तदचिन्त्याश्चेत्यर्थः । श्रुता अपि दोषा न सन्ति । श्रुतत्वे कथं नेत्युक्तिरित्यत उक्तम् अज्ञैर्हि तथा प्रतीता इति । ननु गुणाः श्रुता इति श्रुत्युक्तमात्रेण कथमुक्तशङ्कानिरास इत्यत आह इदमुक्तं भवतीति । ‘सोमः पवते जनिता मतीनां जनिता दिवो जनिता पृथिव्याः । जनिताऽग्नेर्जनिता सूर्यस्य जनितेन्द्रस्य जनितोत विष्णोः’ इति श्रुतौ सोमस्य प्रकृतत्वादाह सोमाद्भवत इतीति । जनितोत विष्णोरिति वाक्यं तु सोमादिशब्द वाच्यात् क्षीराब्धिशयनान्मूल रूपाद्विष्णुशब्दाभि धेयप्रादुर्भाव रूपस्य विवक्षयोपपन्नमिति सन्न्यायरत्नावल्युक्तिं हृदि कृत्वाह इत्यादि व्याख्येयमिति ।

### ***यादुपत्यम्***

सर्वाः श्रुतय इति ॥ अनेन गुणा एव श्रुताः श्रुतिषु प्रतिपादिता इति योजना सूचितेति द्रष्टव्यम् । अश्रुता अपि गुणाः सन्तीत्यनेन लब्धमर्थं दर्शयति अनन्तानिति । सुविरुद्धा अचिन्त्या इत्येतत्तात्पर्यकथनम् अलौकिकानिति । न कुत्रापि दोषा इत्यनेन दोषाः श्रुताः श्रुतितात्पर्यगोचरा नैवेति योजनोक्ता भवति । अज्ञैर्हि तथा प्रतीता इत्येतत्तात्पर्यप्रदर्शनं दोषवाद-प्रतीतिरिति ॥ तौ सोमाद्भवत इति ॥ सोमेन यजेतेति सोमस्य यागसाधनत्वश्रवणाद्यजमानत्वस्यापि सोमाधीनयागसापेक्षत्वादिति भावः ॥

### ***श्रीनिवासतीर्थीया***

लक्षणस्यासम्भवमाशङ्कते ननु तथापीति ॥

### ***वाक्यार्थरत्नमाला***

प्रहाण इति सप्तमी । अस्या इति । गुणाः श्रुता इत्यस्या इत्यर्थः । तदनुसारेण गुणाः श्रुता इत्येतदनुसारेण । अस्या जनितोतेति श्रुतेरित्यर्थः । बहवो हि षष्ठ्यर्थाः स्वस्वामिसम्बन्धसमीपेत्यादि काशिकाग्रन्थव्याख्यानरूपमञ्जर्यामेकशतं षष्ठ्यर्था इत्यादिकं षष्ठी-दण्डकाभिधग्रन्थोक्तरीत्या प्रतिपाद्यभाष्ये सूत्रं प्रत्याख्यातं कथमस्तेर्भूरित्यत्र सन्देह इत्यादि चोक्तम् । तद्ग्रन्थानुसारेण सूत्रप्रवृत्तिमुपवर्ण्य तत्प्रत्याख्यानरूपव्याख्यानत इति भाष्योक्तपरिभाषाप्रवृत्तिं च वर्णयन्नेव तदर्थकथनपूर्वकं तस्याः प्रकृतोपयोगं च दर्शयति एकशतं षष्ठ्यर्था इत्यादिना । इतीत्यस्येति षष्ठीदण्डके षष्ठ्यर्थानामनेकेषामुक्तत्वादित्यर्थः । योगानाम् । सम्बन्धानाम् । अस्तेरित्युक्ते हि अस्तेः स्थाने अनन्तरं समीपे वेत्येवं योगाः प्राप्ताः । स्वस्वामिभावादेः शब्देऽसम्भवात् । प्राप्तयोगेष्वप्या-नन्तर्यसामीप्ययोरस्तेर्भूरित्यत्रासम्भवेन लक्ष्यानुरोधेन नियमस्यावश्यकत्वादिति भावः । स्थाने षष्ठीति । स्थाने योगे एव षष्ठीत्यर्थः । स्थान इत्युक्तेऽपीति । स्थाने न योगे इति वदता सूत्रकारेणोक्त-संशयनिराकरणोपाये उक्तेऽपीत्यर्थः । इत्युक्तेऽपीत्यनन्तरमस्तेर्भूरित्यत्र स्थानेऽनन्तरे समीपे वेति पाठः । विषयोदाहरणपूर्वकं त्रिकोटिकसन्देहस्यैव भाष्ये उक्तत्वात् । तत्पदपरित्यागो लेखकागतः सूत्रे स्थान इत्युक्तेऽपि भाष्यकारेणेत्युक्तमिति सम्बन्धः । तथा च सूत्रकारेणैवमुऽक्तेपि भाष्यकारेण तु प्रकारान्तरमभिहितमित्यर्थसूचनेन तत्सूत्रं प्रत्याचक्षाणेनेति लभ्यते । अस्तेर्भूरित्यादावित्युपक्रमाद्बुध्या विवेकेनास्तेर्भूरित्यत्रेत्यनुवर्तत इति वा । सन्देहं व्युत्पाद्येति पाठः स्वरस एव । सन्देहादिति पाठे तु सन्देहं व्युत्पाद्येति ल्यबन्तलोपनिमित्ता पञ्चमी । भाष्यकारेणोक्तमित्युक्तयाहुरिति मूलं व्याख्यातम् । सन्देहपरिहारस्य विशेषव्याख्यानमात्रेण सम्भवात् स्वतन्त्रयोगकरणं व्यर्थमिति प्रत्याख्यानप्रकारोऽपि अनेन सूचितो भवति । व्याख्यानेनेत्यारभ्यार्थनिश्चय इत्यन्तं परिभाषाव्याख्यानम् । इति भाष्यकृते-त्यादिकं प्रकृतोपयोगप्रदर्शनम् । इतीत्यस्य तथा चेत्यर्थः । इतीत्यनन्तरं तथा चेति पाठे तु इतीत्यन्तं व्याख्यानमिति ज्ञेयम् ।

अर्थावगतिर् अर्थविशेषावगतिः । अधिकमानुमानिकाधिकरणेऽमङ्गलत्वाच्छब्दानां राज्ञ इत्यनु-व्याख्यानमूलटीकाव्याख्यावसरे वक्ष्यामः । श्रुता अश्रुताश्चेत्येतत्तात्पर्यमिति पाठः । सुविरुद्धाश्चेत्यत्रत्य चशब्दस्य श्रुताश्चेति सम्बन्धे श्रुता अश्रुताश्चेति लभ्यते । अत एव सर्वधर्मोपपत्तेश्चेत्येतत्सूत्रीय-तत्त्वप्रकाशिकायां सुविरुद्धा लोकदृष्ट्येति व्याख्याय चशब्दतात्पर्यतया अश्रुता अपीति सम्बन्ध-प्रदर्शनपूर्वकं रमादिचिन्त्या अचिन्त्याश्चेति वर्णितम् । अत एव छान्दोग्यभाष्येऽष्टमे ‘सुविरुद्धा अश्रुताश्च गुणाः सन्त्येव सर्वशः । दोषाः केऽपि न सन्त्येव श्रुता अपि तु सर्वश’ इति गारुडवचनमुदाहृतम् । तथा गीताभाष्यटीकायामेकादशाध्याये श्रुता अश्रुता अपीति व्याख्यातम् । तत्र श्रुताश्चेति शब्दसम्बन्धाभिप्राय एव मूलम् । तथा सुविरुद्धाश्चेत्यपि चशब्दसम्बन्धमभिप्रेत्य अन्यत्र सहादृष्टा अविरुद्धाश्चेति व्याख्यातम् । एवमुपासनापादीयमूलेऽन्यत्रापि च विशेषोक्तेरिति भावः । सुविरुद्धा इत्येतदिति प्रथमान्तपाठः । सुविरुद्धानिति नकारो लेखकप्रयुक्तः । सुविरुद्धा इत्येतदनुवादरूपं सुविरुद्धानित्येतदलौकिकानित्येतदनुसारेणेति वा । तथैव दोषा श्रुताश्चेत्यत्रापि चशब्दबलादश्रुता अपीति लाभात् तथा गुणा इव दोषाः श्रुता अश्रुताश्च नैव सन्ति । किन्त्वज्ञैर्मिथ्यादृष्टिभिर्हि तथा सन्तीति प्रतीता इत्यर्थमुदाहृतगीताभाष्यटीकोक्तरीत्या सिद्धवत्कृत्य श्रुता गुणाः सन्तीत्यादेर्गुणान् श्रुतयो वन्दतीति श्रुतिप्राधान्येन व्याख्यानं कुतः कार्यमित्यतस्तत्र नियामककथनपूर्वकं तत्तदर्थाभिप्रायेण तत्तन्मूलं योजयति श्रुताश्च दोषा इत्यादिना । एवेतीति । अलौकिकानेवेत्येवशब्द इत्यर्थः । तर्हीति । प्राप्ता याऽप्रामाण्यापत्तिस्तामित्यर्थः । इदमिति । जनितोतेतिवाक्यमित्यर्थः । प्रसिद्धार्थपरत्वेऽपीत्यनेन पूर्वोक्तयोजनायामप्रसिद्धार्थस्वीकार इति सूचयति । ऋग्भाष्यबलादवरार्थान्तरमात्रमागतम् । अतस्त-द्विशेषलाभायाह यज्ञो वै विष्णुरित्यादि । एवमपीति । अत एव तत्त्वनिर्णयद्वितीयपरिच्छेदान्तो-दाहृतोत्पत्तिर्वासुदेवस्य प्रादुर्भावो न चापर इत्यादि परमश्रुतिव्याख्यानावसरे उत्पत्तिरित्यस्योत्पत्ति-वचनार्थ इति आविर्भावो हरेर्जनिरित्यत्रापि जनिरित्यस्य जनिश्रुतेरर्थ इत्युक्तेः प्रत्यक्षत्वं हरेर्जन्मेत्य-सम्भवस्तु सतोऽनुपपत्तेरित्येतद्भाष्योक्तेश्च प्रकारान्तरेणापि व्याख्यानं दृष्टमिति ज्ञेयम् । शक्य-मित्यनन्तरमिदमिति वर्तते ।





------------------------------------------------------------------------

प्रीत्या मोक्षपरत्वाच्च ..

### ***सुधा***

युक्त्यन्तरमाह प्रीत्येति ।

## **अनुव्याख्यानम्**

***प्रीत्या मोक्षपरत्वाच्च तात्पर्यं नैव दूषणे ।***

**सुधा**

वेदो हि जीवानां मोक्षमुद्दिश्य प्रवृत्तः ‘तेषां दुःखप्रहाणाय श्रुतिरेषा प्रवर्तते । इति श्रुतेः । स च भगवत्प्रीत्येकसाध्यः ‘यस्य प्रसादात्परमार्तिरूपादस्मात्संसारान्मुच्यते नापरेण इति श्रुतेः । अतो भगवत्प्रीत्युत्पादनद्वारा मोक्षं साधयता वेदेन तदेव जीवान्प्रति बोधनीयं यद्बोधनेन जीवेषु भगवत्प्रीतिर्भवति । तथा च कथं परमेश्वरदूषणे तात्पर्यं स्यात् । दूषणज्ञानस्य प्रीतिसाधनत्वाभावात् । न हि लोके स्वदोषज्ञातरि प्रीतिर्दृष्टेति ।

### ***वाक्यार्थचन्द्रिका***

अत्र मोक्षपरत्वस्य तत्प्रतिपादकत्वरूपत्वे मोक्षस्य विषयत्वापत्त्या । ‘दूषणे नैव तात्पर्यम्’ इत्यस्यालग्नकत्वापत्तेस्तद्विवक्षितमर्थं सप्रमाणकमाह वेदो हीति ॥ स्वर्गादिकं भगवदन्यवान्तरमेव प्रयोजनमिति भावः । प्रीत्येत्यभिप्रेतं सप्रमाणकमाह स चेति ॥ अत इति । न हि शास्त्रं साक्षात्प्रयोजनस्य कारकं किन्तु विषयप्रतिपादनद्वारैवेति भावः ॥ यद्बोधनेनेति । अभिमतप्रयोजनसाधनं च विषयतामश्नुत इति भावः ।

### ***परिमल***

युक्तयन्तरमिति । न दोषोऽर्थः श्रुतेर्भवेदित्यत्र श्रुतिकृतव्याख्यानापेक्षया वेदानां भगवत्प्रीतिद्वारा मोक्षार्थं प्रवृत्तत्वरूपयुक्तयन्तरमित्यर्थः ॥ तेषामिति ‘अदुःखमितरत्सर्वं जीवा एव तु दुःखिनः । तेषाम्’ इति वैशेषिकनये वक्ष्यमाणश्रुतेरित्यर्थः ॥





------------------------------------------------------------------------

सर्वेषामपि वाक्यानां महातात्पर्यमत्र हि

### ***सुधा***

भगवत्प्रीतिद्वारा मोक्षं साधयतो वेदस्य तद्दूषणे तात्पर्यं स्यान् न युक्तं चेत्क्व तद्युक्त-मित्यत आह सर्वेषामिति ।

## **अनुव्याख्यानम्**

***सर्वेषामपि वाक्यानां महातात्पर्यमत्र हि ।***

**सुधा**

प्रकृतदोषविरुद्धत्वेन गुणाः श्रुता इति वाक्येन वा बुद्धिसन्निधापिता गुणा अत्रेति परामृश्यन्ते । हिशब्देन तज्ज्ञानस्येश्वरप्रीतिहेतुत्वं सूचयति ॥

ननु प्रयोजनमनुसृत्य वेदस्य प्रतीतविषयपरित्यागेनाप्रतीतविषयान्तराङ्गीकारोऽयमयुक्तः । तथात्वे पुरुषार्थविरोधिनो दुर्गन्धादिग्राहकस्य घ्राणादेस्तदविषयत्वप्रसङ्गात् । सुगन्धादि-विषयत्वप्रसङ्गाच्च । इत्यत आह तद्विरोध इति ।

------------------------------------------------------------------------

तद्विरोधे न मानत्वं फलं मुक्तिर्हि वाक्यतः

## **अनुव्याख्यानम्**

***तद्विरोधे न मानत्वं फलं मुक्तिर्हि वाक्यतः ॥***

### ***सुधा***

विषमोऽयमुपन्यासः । प्रत्यक्षानुमाने हि प्रयोजनोद्देशेन न प्रवृत्ते किन्तु स्वहेतू-पनिपातमात्रादेवार्थं बोधयतः । वाक्यं तु श्रोतृपुरुषार्थोद्देशेनैव प्रवृत्तं तदनुगुणमेव विषयं प्रतिपादयेत् । उद्दिष्टपुरुषार्थविरोधिनि तु विषये प्रवर्तमानं कथं प्रमाणं स्यात् । यथा स्वर्गोद्देशेनाग्निहोत्रं विधाय ‘को हि तद्वेद यदमुष्मिंल्लोकेऽस्ति वा न वा’ इति स्वर्गे संशयं कुर्वद्वाक्यम् । प्रकृते च वाक्यतः सर्वेभ्यो वेदवाक्येभ्यः साध्यं फलं जीवस्य संसारान्मुक्तिरेव श्रुत्यादिप्रसिद्धा । परमेश्वरदोषप्रतिपादनस्य मोक्षविरोधेन न वेदवाक्यानां तत्र प्रामाण्यं युज्यत इति ।

### ***वाक्यार्थचन्द्रिका***

‘फलं मुक्तिर्हि वाक्यत’ इत्यत्र वाक्यग्रहणेन वाक्यस्य फलविरोधे न मानत्वमित्युक्त्या मानान्तरे फलविरोधोऽप्रयोजक इति वैषम्यं सूचितम् । तदुपपादयितुं तत्सूचनप्रयोजनं शङ्कामुखेन दर्शयति नन्विति ॥ यथेति । प्रवर्ग्यप्रकरणे ‘अतिकाशान्करोति’ इत्येतत्सन्निधौ ‘को हि तद्वेद यद्यमुष्मिल्लोक’ इति वाक्यस्य श्रुतत्वेऽपि स्वर्गफलकत्वेन तत्तत्कर्मविधायकसकलविरोधित्वादस्य वाक्यस्याग्निहोत्रमित्युक्तोद्दिष्टस्वर्गरूपप्रयोजनविरोधित्वात्स्वर्गसंशये यथा नैतस्य तात्पर्यमित्यर्थः । संशयादावस्याप्रामाण्ये दृष्टान्तत्वं न तु सर्वथा । प्रवर्ग्यकाले प्राग्वंशमण्टपे धूमाकलितलोचना-नामृत्त्विजां शास्त्रसिद्धकालान्तरभाविफलापेक्षया प्रत्यक्षधूमनिवृत्तिसाधनसद्यः फलातीकाशकरणे-च्छुत्वादतीकाशस्तुतौ तात्पर्ये तत्र प्रामाण्यस्येष्टत्वात् । एवं चापौरुषेयवाक्यस्य सर्वथाऽप्रामाण्ये कथं दृष्टान्तत्वमिति प्रत्युक्तम् ।

### ***परिमल***

को हीति । तत्को हि वेद न कोऽपि । तदिति किमित्यत आह यदीति । अमुष्मिन्ल्लोके परलोके स्वर्गशब्दितं सुखं यद्यस्ति यदि वा न इति को हि वेद इति संशयं कुर्वद्वाक्यं यथा न प्रमाणमित्यर्थः । अत एव पूवतन्त्रेऽर्थवादाधिकरणसूत्रे ‘शास्त्रदृष्टविरोधात्’ इत्यत्र को हीति वाक्यमज्ञानसंशयादिकुर्वदप्रमाणमित्युक्तं पूर्वपक्षे । ‘फलं मुक्तिर्हि वाक्यत’ इत्येतद्योजयति प्रकृते चेति ॥ श्रुत्यादीति । ‘तेषां दुःखप्रहाणाय श्रुतिरेषां प्रवर्तते’ इत्यादिश्रुत्यादीत्यर्थः ।

### ***यादुपत्यम्***

को हि तद्वेदेति । यद्यपीदं वाक्यं प्राग्वंशाख्यपत्नीशालायां धूमजनितदुःखप्रहाणाय दिक्ष्वतीकाशान् करोति’ इति वाक्यविहितातीकाशाख्यच्छिद्राणामावश्यकत्वाय तत्स्तुतिपरमेव तात्कालिकफलप्रेप्सुत्वात्पुरुषाणां न स्वर्गसंशयपरमतः प्रमाणमेव । न ह्यपौरुषेयतयाऽनाशङ्कितदोषे वेदेऽप्रामाण्यं संभावयितुमपि शक्यम् । तथाऽप्युद्दिष्टफलविरोधित्वादापाततः प्रतीयमाने स्वर्ग-संशयरूपेऽर्थे न प्रमाणमित्यभिप्रेत्येदमुक्तमिति ध्येयम् । अत एवाह संशयं कुर्वद् इति ॥ आपाततः संशयप्रतिपादकमित्यर्थः ।

### ***श्रीनिवासतीर्थीया***

पुरुषार्थविरोधिन इति ॥ पापापादकत्वादिति भावः ॥ सुगन्धादीति । तन्मात्रेत्यर्थः । पुण्यरूपपुरुषार्थानुकूलत्वादित्यर्थः ।

### ***वाक्यार्थरत्नमाला***

शेषो वा अग्निहोत्रं विधाय को हीत्याद्युक्तया को हीत्येतद्वाक्यस्य अग्निहोत्रप्रकरणस्थत्वमुक्तमिति प्रतीयते । तच्चानुपपन्नम् । को हीत्यस्य प्राचीनवं शङ्करोतीत्यादि-रूपषष्ठाध्यायप्रारम्भे श्रुतत्वेन तत्प्रकरणस्य च प्रवर्ग्यप्रकरणतयाऽग्निहोत्रप्रकरणत्वाभावादित्याशङ्क्य समाधत्ते प्रवर्ग्यप्रकरण इत्यादिना । नवमस्य द्वितीये उक्तरीत्याऽग्नीषोमीययागात्पूर्वानुष्ठेय-मग्न्या-धानादिकं कर्म प्रवर्ग्यशब्देनोच्यत इत्यादि लेख्यम् । अतीकाशशब्दश् छिद्रपरः । अर्थवादपादीय-कालिकेप्सेति सूत्रे दीक्ष्वतीकाशानित्येतद्व्याख्यानराणके अतीकाशाच्छिद्राणि प्राग्वंशः पत्नीशालेति प्रतिपादनात् । न स्थानत इत्यधिकरणीय यथास्वर्गप्रयोजनाग्निहोत्रेति मूलटीकायां प्रधानी-भूताग्निहोत्रेत्यादेर्धूमपरिहाराय दिक्षु रन्ध्राणि कर्तव्यानीत्यर्थ इत्यस्य चोक्तत्वात् । ज्योतिष्टोमयागे पुरस्तादुपसदां प्रवर्ग्यं प्रवृणक्तीति प्रवर्ग्योऽस्ति । सङ्ख्यायुक्तं क्रतोः प्रकरणात्स्यादिति तृतीय-तृतीयपादसूत्रे शास्त्रदीपिकादिकम् । ज्योतिष्टोमयागसम्बन्धि आपस्तंबसूत्रम् । तट्टीका चावलोकनीयास्ति । प्राग्वंशः प्राग्धविर्होमादित्यमरो ब्रह्मवर्गकाण्डे । पत्युरसामञ्जस्या-दित्यधि-करणेऽपीदं प्रमेयम् । स्वर्गफलकत्वेनेति । स्वर्गफलकत्वेन तत्तत्कर्मविधायकानि यानि सर्वाणि वाक्यानि तद्विरोधित्वादित्यर्थः । को हीति वाक्यस्य शास्त्रसिद्धकालान्तरभाविफले संशयं कुर्वतस्तत्फल-पुरस्कारेण तद्वत्तया तत्तत्कर्मविधायकाशेषवाक्यविरोधितयाऽग्निहोत्रविधायकवाक्यविरोधित्वस्यापि प्राप्तेरिति भावः । स्वर्गोद्देशेन स्वर्गे संशयमित्यादिविशेषणलब्धं यथेत्यनिर्दिष्टं दर्शयति उद्दिष्टेति । संशयादाविति । एतद्व्यावर्त्यं तु एवं चापौरुषेयेत्यादिना निरूपयिष्यति । कुतो न सर्वथेत्यतस्तत्र हेतुमाह प्रवर्ग्यकाल इति । एतत्प्रमेयं जिज्ञासाधिकरणस्थं च स्पष्टनीयमस्ति ।





[Load More](javaऽcriptःvoid(0))
