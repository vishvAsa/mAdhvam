+++
title = "०३ अथ लक्षणस्य लक्ष्यधर्मतोपपादनम्"
upstream_url = "https://dvaitavedanta.in/category-details/5103/975/sharam/sathha/parath/parath/janama/atha-l"
+++
## अन्तः समुद्रगं विश्वप्रसूतेः कारणं तु यत्

**अथ लक्षणस्य लक्ष्यधर्मतोपपादनम्**

### ***सुधा***

ननु च बृहद्ब्रह्मेति समस्तगुणपूर्णत्वं ब्रह्मत्वं प्रसिद्धमेव; तत्किं लक्षणान्तरेण ॥ सत्यम् । तथाऽपि तदुपपादनार्थमेतदित्यदोषः । प्रसिद्धेन ह्यसाधारणेन धर्मेणाप्रसिद्धं वस्तु समस्त-व्यावृत्ततयाऽवगन्तव्यम् । न च परमेश्वरस्य समस्तगुणपूर्णत्वं प्रसिद्धम्, येन लक्षणतया निर्देष्टुं शक्यते । अनेन तु लक्षणेन लक्षिते ब्रह्मणि समस्तगुणपूर्णत्वमपि प्रधानलक्षणं सिध्द्यति, अविनाभावात् ।

### ***वाक्यार्थचन्द्रिका***

अत्र सृष्टिरित्युत्तरवाक्ये जगज्जन्मादिकारणत्वरूपब्रह्मलक्षणस्य प्रसिद्ध-त्वोक्त्या लक्षणान्तरस्याप्रसिद्धिः सूचिता । न च लक्षणान्तरमप्रसक्तमिति वाच्यम् ब्रह्मशब्द-यौगिकप्रवृत्तिनिमित्तत्वेनैव तत्प्रसक्तेः । एवं च ब्रह्मशब्दबललब्धलक्षणसंभवेऽतादृशलक्षणाभिधानेन सूत्रकारानौचित्यं निरस्तं भवतीत्याशयेन लक्षणान्तरप्रसक्तिं, प्रधानलक्षणत्वेन तस्याप्यत्राभिप्रेतत्वं, तदप्रसिद्धिं, प्रसिद्धताया लक्षणत्वोपयोगम्, अस्य लक्षणस्य तत्साधकत्वं च दर्शयन्नेवाकाङ्क्षा-क्रमेणोत्तरवाक्यमवतारयति ननु चेत्यादिना ।

### ***परिमल***

प्रसिद्धमेवेति । ‘बृहन्तो ह्यस्मिन् गुणाः’ इत्यादाविति भावः ॥ ‘जन्माद्यस्येति सूत्रेण गुणसर्वस्वसिद्धये । ब्रह्मणो लक्षणं प्रोक्तम्’इत्यानन्दमयनयानुव्याख्यानोक्तं हृदि कृत्वाऽऽह तदुपपादनार्थर्मतदितीति । तस्य लक्ष्यधर्मतोपपादनार्थमित्यर्थः ॥ कथमित्यत आह प्रसिद्धेनेति ॥ न च परमेश्वरस्य समस्तगुणसंपूर्णत्वं प्रसिद्धमिति । लोके क्वाप्यदर्शनेनासंभावनापराहतत्वाद् इति भावः ॥ अनेन त्विति । जगज्जन्मादिकारणत्वेनेत्यर्थः । एतच्च कार्यस्य घटादेः कर्त्रविनाभावदर्शनेन महदादिसर्वकार्यकर्ता नासंभावितो वक्ष्यमाणदिशाऽनेकप्रमाणप्रमितश्चेत्यनुपदमेव विवरिष्यत इति भावः ॥ ‘कर्तृत्वात्सगुणं ब्रह्म’ इति भागवतोक्तिं हृदि कृत्वाऽऽह अविनाभावित्वादिति ।

### ***यादुपत्यम्***

समस्तगुणपूर्णत्वमिति । पूर्णत्वमेव ब्रह्मशब्दार्थः । इतरद्योग्यताबललभ्यमिति ध्येयम् ॥ प्रसिद्धमेवेति । व्याकरणादिनेति शेषः ॥ लक्षणान्तरेणेति । निर्वचनलभ्यस्यैवान्तरङ्गस्य लक्षणत्वसंभवे किं तदविनाभूतलक्षणान्तरेणेत्यर्थः ॥ तदुपपादनार्थमिति । तस्य लक्ष्यधर्मतोप-पादनार्थमित्यर्थः ॥ प्रसिद्धेन हीति । लक्ष्यनिष्ठतया प्रसिद्धेन हीत्यर्थः । तथा च निर्वचनलभ्यस्य गुणपूर्णत्वस्य व्याकरणादिना प्रसिद्धत्वेऽपि लक्ष्यभूतजीवत्वतिरीक्तेश्वरनिष्ठतया प्रसिध्द्यभावान्न प्रथमं तल्लक्षणतयोच्यत इति भावः ।

### ***वाक्यार्थरत्नमाला***

ननु चेत्युत्तरग्रन्थमवतारयति अत्र सृष्टिरित्यादिना । अत्रेति बुद्धिप्रकृतत्वादुक्तम् । सूचितेत्यस्य सूचयिष्यत इत्यर्थः । एवं चेति । लक्षणान्तरस्याप्रसिद्धिसूचनेनेत्यर्थः । लक्षणसम्भवे तदनभिधाय ब्रह्मशब्दबलेनालभ्यं यल्लक्षणं तदभिधानेन प्राप्तं यत्सूत्रकारस्यानौचित्यं तन्निरस्तमित्यर्थः । प्रसक्तिमित्यादिचतुष्टयस्य दर्शयन्नित्युत्तरेण सम्बन्धः ।





------------------------------------------------------------------------

सृष्टिः स्थितिश्च संहारो नियतिर्ज्ञानमावृतिः

### ***सुधा***

ननु जन्मादिकं वा लक्षणत्वेनात्राभिमतं तत्कारणत्वं वा ॥ नाद्यस् तस्य प्रपञ्च-धर्मत्वात् । न द्वितीयः ब्रह्मवत्तदीयजगज्जन्मादिकारणत्वस्याप्यप्रसिद्धत्वात् । न च अनुमाना-त्तत्सिद्धिर् उत्तरसूत्रविरोधात् ॥ अतः कथमेतदपि लक्षणम् । इत्यत आह सृष्टिरिति ।

## **अनुव्याख्यानम्**

***सृष्टिः स्थितिश्च संहारो नियतिर्ज्ञानमावृतिः ।***

***बन्धमोक्षावपि ह्यासु श्रुतिषूक्ता हरेः सदा ॥***

**सुधा**

जगज्जन्मादिकारणत्वमेव लक्षणम् । अस्य प्रत्यक्षादिप्रमाणसिद्धतया प्रकृतस्य समस्तप्रपञ्चस्य, यथासंभवं जन्मादि, यतो भवति, तद्ब्रह्म; इति संबन्धात् ॥ न चैतदपि अप्रसिद्धम्, यतो ऽस्य जगतः सृष्ट्यादयः, आसु श्रुतिषु प्रसिद्धासु भाष्योदाहृतासु, हरेरुदिताः । सदेत्यविगानं सूचयति ॥ न च वाच्यं समस्तगुणसंपूर्णता च श्रुतिप्रसिद्धैवातः सैव लक्षणत्वेनोच्यतामिति, तस्याः श्रुतिप्रसिद्धाया अप्यसंभावनाशङ्काग्रस्तत्वात् । जगज्जन्मादिकारणत्वं तु श्रुतिप्रसिद्धं युक्त्याऽ-प्यनुगृह्यत इति द्वितीये वक्ष्यते । सकलगुणपूर्णतायां तु युक्तिर्जगज्जन्मादिकारणत्वमेवेत्येतदेवादौ वक्तव्यमिति ।

### ***वाक्यार्थचन्द्रिका***

जन्मादिकं वेति । अत्र लक्षणसूत्रे यतोऽस्येत्यस्योपसर्जनत्वेन जन्मादीत्यस्य विशेष्यतया प्राधान्येन प्रतीतेस्तस्यैव लक्षणत्वपक्षस्य प्रसक्तिः । यतस्तद्ब्रह्मेति संबन्धविवक्षया द्वितीयस्येति बोध्यम् ॥ अस्येत्यस्य भाष्ये संबन्धेन अस्य सृष्ट्यादयो हरेरुक्ता इत्युक्या भाष्यकारेण जन्मादिकारणत्वस्यैव तल्लक्षणत्वसूचनेन सूचितां सूत्रयोजनामाह अस्येति ॥ सृष्ट्यादीनां सदातनत्वाभावात्सदेत्यस्य सृष्ट्यादय इत्यनेन वैयर्थ्यादुदिता इत्यनेन चान्वयासंभव इत्यतः, उदिता इत्यनेनैवान्वयः, अविगानं च तदर्थः, सप्रयोजनत्वाच्च न वैयर्थ्यम्; इत्यभिप्रेत्य तत्सूचितर्थमाह सदेतीति ॥ अविगानेन श्रुत्युदितत्वसूचनेन लब्धं प्रयोजनं वक्तुं तन्निवर्त्यां शङ्कां दर्शयति न च वाच्यमिति ॥ युक्तयाऽप्यनुगृह्यत इति । ‘न तु दृष्टांन्तभावात्’ इत्यादिना सूत्रकारेणैवानु-ग्राहकयुक्तिकथनादिति भावः ।

### ***परिमल***

उत्तरेति । तत्र कारणत्वस्य शास्त्रैकसमधिगम्यत्वोक्तेरिति भावः । एतदपीति । न केवलं संपूर्णगुणत्वमित्यपेरर्थः ॥ प्राग्विकल्पितयोर्द्वितीयमङ्गीकरोति जगदिति ॥ तत्सूत्रारूढं दर्शयितुं सूत्राक्षरार्थमाह अस्येति ॥ तद्ब्रह्मेति संबंधादिति । तल्लाभप्रकारश्च प्रागेवोक्तः ॥ ‘हिशब्दोहेतौ’ इत्युपेत्य श्लोकं योजयति यत इत्यादिना ॥ हरेः सकाशादिति सन्न्यायरत्नावल्युक्या हरेरिति पञ्चम्यन्तमुपेत्याह अस्येति । इयं शेषोक्तिर् अनुवृत्तिर्वा । तस्यार्थो जगत इति ॥ सृष्ट्यादय इति । मूले सुधायां च प्रयोजकव्यापारवाचिना सृष्ट्यादिशब्देन प्रयोज्यव्यापारो जन्माऽऽदिर्लक्षणया बोध्यः । तथैव चन्द्रिकोक्ते; ॥ भाष्येति । ‘य उ त्रिधातुपृथिवीम्’ इत्यादिभाष्योक्तास्वित्यर्थः ॥ अविगानमिति । सर्वकारणवाक्यानां ब्रह्मकारणत्वे विरोधाभावमिति वा । सृष्टिवेलायां न स्थितिः स्थिकिदशायां न सृष्टिसंहारौ संहृतिवेलायां न सृष्ट्यादि, विरोधात्; किन्तु कालभेदेनैव सृष्ट्यादि, इति रामानुजाद्युक्तदिशा न भवति । स्त्रष्टृत्वादयो गुणाः सदैव सन्ति हराविति स्त्रष्टृत्वादिधर्माणां सर्वेषामपि सार्वकालीनत्वोक्त्याऽविरोधमिति वाऽर्थः । तत्प्रपञ्चितं चन्द्रिकायां रामानुजमतनिराकरणप्रस्तावे ॥ द्वितीय इति । अध्याय इति योज्यम् । तत्र चेतनत्वसर्वस्वातन्त्र्यसर्वशक्तिमत्त्वादियुक्तीनां वक्ष्यमाणत्वादिति भावः ॥ गुणपूर्तिरप्येवं स्यादित्यत आह सकलेति ।

### ***यादुपत्यम्***

द्वितीये वक्ष्यत इति । ‘श्रुतेस्तु शब्दमूलत्वात्’, ‘आत्मनि चैवं विचित्राश्च हि’, ‘सर्वोपेता च तद्दर्शनात्’, ‘विकरत्वान्नेति चेत्तदुक्तम्’, ‘न प्रयोजनवत्त्वात्’इत्याद्यधिकरणेषु वक्ष्यत इत्यर्थः । यद्वा । ‘न तु दृष्टान्तभावात्’ इत्येतत्सूव्याख्यानरूपे

उत्पत्तिनाशकारी हि बुद्धिमान् दृश्यते क्वचित् ।

तद्दृष्टान्तेन सर्वत्र कर्ता किं नानुमीयते ॥

इत्यादावित्यर्थः ॥ जगज्जन्मकारणत्वमेवेति । यद्यपि सकलगुणपूर्णत्वेऽपि ‘सर्वधर्मोपपत्तेश्च’ इत्यत्र स्वतन्त्रत्वरूपा युक्तिरन्या द्वितीये वक्ष्यते, तथाऽपि स्वसत्तादौ परानपेक्षत्वरूपस्वातन्त्र्योप-पादकतया तत्रापि जगज्जन्मादिकारणत्वमेव वक्तव्यमित्यभिप्रेत्यैतदुक्तमित्यवधेयम् ।

### ***श्रीनिवासतीर्थीया***

असम्भावनाशङ्केति । सन्ति खलु तेऽप्यर्था ये प्रमाणप्रमिता अप्यसंभावनया अपोद्यन्ते; यथा देवगवानामुत्तानानां वहनमिति भावः ॥

### ***वाक्यार्थरत्नमाला***

जन्मादिकं वेत्यादि विकल्पोत्थानमुपपादयति अत्रेति । सृष्टिरित्यादिभाष्ये अस्येत्यस्यानुक्तेर् भाष्ययोजनावसरे यतोऽस्येत्यनुवादायोग इत्यतस्तत्र अस्येत्यस्य भाष्येऽध्याहारेणाभि- प्रेतत्वादस्येत्येतदन्तर्भावेन भाष्ययोजनायां नानुपपत्तिरित्याह अस्येत्यस्येति । अनेनास्य प्रत्यक्षादीत्युक्त- सूत्रयोजनासूचकत्वेन यतोऽस्येत्यादिना भाष्ययोजनोक्तेति ध्वनितं भवति । सृष्ट्यादय इत्यनेनेति । अन्वयासम्भव इति वक्ष्यमाणेनान्वयः । वैयर्थ्यादिति । उदिता इत्यनेन च वैयर्थ्यादन्वयासम्भव इति योज्यम् । अविगानमिति । विवादाभाव इत्यर्थः । पूर्णता चेत्यस्य न अपीत्यर्थो मूलम् । अनुग्राहकेति । ‘उत्पत्तिविनाशकारी च बुद्धिमान्पश्यते क्वचित् । तद्दृष्टान्तेन सर्वत्र कर्ता किं नानुमीयते ।’ इत्यनुभाष्यमूलोपदर्शिता विमतं कार्यं चेतनोत्पाद्यं कार्यत्वात्पटवच् चेतनविनाश्यं च तद्वदेवेत्यादिकानु-ग्राहकयुक्तिर्द्रष्टव्या । कथनादिति । युक्तिपादे असदधिकरण इति शेषः ।





------------------------------------------------------------------------

सृष्टिः स्थितिश्च संहारो नियतिर्ज्ञानमावृतिः

### ***सुधा***

आद्यस्य हिरण्यगर्भस्य जन्म यतस्तद्ब्रह्मेति सूत्रं व्याचक्षते केचित् । जन्म आदिर्य-स्यावस्थानस्य तज्जन्मादीत्यपरे । जगत्पालको हि भगवान्विष्णुरिति प्रसिद्धिः । अन्ये तु जन्मादीति तद्गुणसंविज्ञानबहुव्रीहिमुपादाय सृष्टिस्थितिभङ्गं समासार्थ इति व्याकुर्वते ॥ तदिदमयुक्तम् । श्रौतं हि ब्रह्मणो लक्षणमिहोच्यते, । श्रुतयश्च कृत्स्नस्यापि प्रपञ्चस्य सृष्ट्याद्यष्टककारणं परमेश्वरमभिदधति; इत्यतः सृष्ट्याद्यष्टकं जन्मादिपदार्थ इति भावेनाह सृष्टिरिति ।

### ***वाक्यार्थचन्द्रिका***

एवं हरेः सकाशाज्जगत्सृष्ट्यादयः श्रुतिषूक्ता इत्युक्तिसूचितार्थं व्युत्पाद्य सौत्रादिशब्दार्थ तया स्थित्यादिकथनेन जन्माद्यस्येति पदच्छेदसूचनेन तेषां चाष्टानामुपादानेन सूचितमर्थं व्युत्पादयितुं तद्व्यावर्त्यमपव्याख्यानमित्याशयेन तत्स्वरूपं दर्शयति आद्यस्येति ॥ तद्गुणेति । तदा बहुव्रीह्यर्थोऽन्यपदार्थो गृह्यते तस्य गुणत्वेन संविज्ञानं यत्र समासे स तथा । सर्वस्य विशेषणत्वे समासायोगात्तदर्थैकदेशस्तथा । एवं च विर्शष्यैकदेशं विशेषणं कृत्वा समास इत्यर्थः । सृष्टिस्थितिभङ्गमिति । नपुंसकलिङ्गं तु जन्मादीति सूत्रानुसातेण समाहारविवक्षयेति द्रष्टव्यम् । अत्र तद्गुणेतिविशिष्य ग्रहणेनाव्यवहितपूर्वमतद्गुणसंविज्ञानः स इति सूचयति ॥ श्रुतिषु कृत्स्नप्रपञ्चसृष्ट्या-द्यष्टककारणत्वोक्तावपि सूत्रे हिरण्यगर्भजन्मादिमात्रोक्तौ न किञ्चिद्ब्राधकमिति हेत्वप्रयोजकत्व-शङ्काऽनुत्थानाय पीठिकामारचयति श्रौतं हीति । सङ्कोचकारणाभावाद्योग्यतया संबद्धकृत्स्नप्रपञ्चस्य सृष्ट्यादेरित्यर्थकथनेनास्येति पदच्छेदसूचनेनाद्यस्य, सृष्ट्याद्यष्टकमिति चोत्तरद्वयस्य, निराससूचनम् ।

### ***परिमल***

नन्वेवं यथासूत्रं सृष्ट्यादिर्ह्मासु श्रुतिषु हरेरुदित इति वाच्येऽनेकधाऽऽदि-पदार्थोक्तेरुपयोगं न पश्याम इत्यतस्तदनुरोधेनान्यथाऽप्यवतारयति आद्यस्येत्यादिना ॥ अतद्गुण-संविज्ञानबहुव्रीहिमुपेत्य तस्य प्रसिद्धिमाह जगत्पालको हीति । ‘विष्णुः स्थितौ क्रतुपतिर्द्विजधर्मसेतुः’ इत्यादौ प्रसिद्धिरित्यर्थः ॥ तद्गुणेति । तस्य गुणभूतस्यान्यपदार्थे संविज्ञानं यस्मिन्बहुव्रीहौ स तद्गुणसंविज्ञानबहुव्रीहिः; तमुपादायेत्यर्थः । सृष्टिस्थितिभङ्गमिति समाहारः ॥ इहेति । सूत्रे ॥ श्रुतयश्चेति । ‘यतो वा इमानि भूतानि’ इति ‘य आत्मानमन्तरो यमयति’ इति ‘त्वं मुक्तिदो बन्धदोऽतो मतो नस्त्वं ज्ञानदोऽज्ञानदश्चासि विष्णो’ इत्येवं रूपाश्चन्द्रिकोक्ता द्रष्टव्याः । आद्यश्रुतौ सृष्टिस्थिति-प्रलयमोक्षाणाम्, ‘य’ इत्यत्र नियमनस्य, ‘त्वम्’ इत्यत्र ज्ञानाज्ञानबन्धमोक्षाणां श्रवणात् ॥ यद्वा सन्न्यायरत्नावल्युक्ताः ‘यतः प्रसूता जगतः प्रसूति’ ‘सर्वे निमेषा जज्ञिते’ ‘यस्मिन्निदं सं च विचैधि सर्वम्’ इत्यादयो नारायणानुवाकस्थाः श्रुतयो ग्राह्याः ॥

### ***यादुपत्यम्***

जगत्पलको हीति । तथा च अतद्गुणसंविज्ञानबहुव्रीहिरिति भावः ॥ तद्गुण-संविज्ञानेति । तच्छब्देन बहुव्रीह्यर्थोऽन्यपदार्थ उच्यते तस्य गुणत्वेन संविज्ञानं यस्मिन्समासे स तथोक्तः । सर्वस्य विशेषणत्वे समासासंभवात्समासार्थैकदेशो विशेषणमिति लभ्यत इति कल्पतरौ व्याख्यतम् । विवरणेऽपि अनेनैवाभिप्रायेण विशेष्यैकदेशमेव विशेषणं कृत्वा समासस्तद्गुणसंविज्ञानः, यथा ‘लम्बकर्णो देवदत्तः’ इत्यत्र देवदत्तैकदेशमेव विशेषणं कृत्वा देवदत्तो बोध्यत इत्युक्तम् । प्रकृते च यद्यपि समासार्थभूता जन्मस्थितिभङ्गास्त्रयोऽपि विशेष्यास्तथाऽपि तदेकदेशस्य जन्मनो विशेषणत्व-विवक्षयाऽयं समासस्तद्गुणसंविज्ञान इत्युच्यत इति भावः ॥ जन्म आदिर्ययोः स्थितिभङ्गयोस्तौ जन्मादी इत्यन्यपदार्थो यदि विशेषणरूपेण विवक्ष्यते तर्हि जन्मादी अस्येति निर्देशे गौरवं स्यात्तन्मा भूदिति सामान्यविवक्षया नपुंसकप्रयोगः सूत्रे कृतः । तत्र नपुंसकैकवचनप्रयोगार्हं समाहारमाह सृष्टिस्थिति-भङ्गमिति ।

### ***श्रीनिवासतीर्थीया***

श्रुतयश्चेति । ‘यतो वा इमानि भूतानि’ इति, ‘य आत्मानमन्तरो यमयति’ इति, ‘त्वं मुक्तिदो बन्धदोऽतो मतो नस्त्वं ज्ञानदोऽज्ञानदश्चासि विष्णो’ इत्येवंरूपाश्चन्द्रिकोक्ता ज्ञातव्याः ।

### ***वाक्यार्थरत्नमाला***

स्थित्यादिकथनेनेति । भाष्यकारीयस्थित्यादिकथनेन यज्जन्म आदिरस्येति पदच्छेदसूचनं तेनेत्यस्य सूचितमर्थमित्युत्तरेण सम्बन्धः । तेषां चेति । जन्मादीत्यत्र जन्मपदादि-पदाभ्यां सङ्गृहीतसृष्ट्यादीनामित्यर्थः । शब्दस्योपादानेन चेति सम्बन्धः । तत्स्वरूपम् अपव्याख्यान-स्वरूपमित्यर्थः । समस्यमानपदार्थ इत्यादिप्रक्रियावाक्यशेष्यम् । यत्र बहुव्रीहौ समस्यमानपद-स्यार्थोऽन्यपदार्थस्य विशेष्यस्यैकदेशोऽवयवो भवति । स तद्गुणेति व्याख्यातं तन्मनसि कृत्वाह तदेति । तच्छब्देनेत्यर्थः । स तथेति । स तद्गुणसंविज्ञान इत्यर्थः । तथेति । विशेषणमित्यर्थः । अत्रान्यपदार्थ-स्यापि वृत्तिपदार्थत्वमित्यादिकं प्रमेयं जनार्दनस्त्वात्मचतुर्थ एवेत्येतद्दृष्टान्तेन तथाप्यबुद्धिपूर्वत्वादुक्तदोष इति पुरुषाश्मवदित्येतत्सूत्रीयानुव्याख्यानव्याख्यानमूलटीकायां प्रतिपादितम् । तत्र तदुपपादनं च अस्मदीयमस्ति । तथा जन्माधिकरणीयचन्द्रिकायामपि यस्य वस्तुन इत्यादिकं परापव्याख्यान-निराकरणावसरे उक्तं कल्पतर्वादौ च । प्र वो यह्वं पुरूणामित्येतदृग्भाष्यस्थस्तोममित्यादौ च तद्विचारस् तट्टीकादौ । सर्वादीति सर्वेति सूत्रकुसुमविकासे सर्वशब्दे रूपद्वयाश्रयणेन सर्वाद्यन्तःपातात्सर्व-शब्दस्यापि ग्रहणम् । तद्यथा देवदत्तशालास्था ब्राह्मणा इत्याद्युक्तम् । तथा स्त्रियाः पुंवद्भाषितेति सूत्रीयापूरणीप्रियादिष्विति पुंवद्भावनिषेधस्यापूरणीप्रामाण्योरिति सूत्रविहिताप्प्रत्ययस्य च व्यवस्थापक पुंवद्भावनिषेधोऽप्प्रत्ययश्चेति प्रक्रियावाक्यविचारशेष्यां कल्याणी पञ्चमरात्रय इत्याद्युदाहरणे रात्र्या एवान्यपदार्थत्ववृत्तिपदार्थत्वमित्याद्युक्तम् । तथा वैशेषिकाधिकरणस्थेनैव च प्रकारेणेत्यसिद्धमनुमीयते । तेनैव शशृङ्गादेरित्येतदनुभाष्यमूले शशृङ्गादेरिति अप्रामाणिकोपलक्षणमित्युक्तस्य टीकाकृता व्याख्यानं यत्कृतं तदुपपादनमस्माभिः करिष्यते । तथा चैत्रशालास्था आनीयन्तामित्यादिदृष्टान्तेन गुणस्यापि समासावयवत्वमित्यादिकं सर्वगतत्वाधिकरणटीकायामुक्तम् । तथा ग्रन्थादिः प्रकरणादि-रुपक्रमः मङ्गलादीनि इत्यादावादिपदस्य प्रथमार्थकतया जन्म प्रथमं यस्येत्यर्थोऽपि प्रतीयते । अभिनवचन्द्रिका च । अन्यपदार्थानां देवानां यद्ब्रह्मरूपेन्द्रादित्वेति प्रथमगीताभाष्यटीका-तद्विचारश्चास्मदीयोऽस्ति । तदेतत्सर्वं सावधानतया पर्यालोच्य लेख्यमस्ति । नपुंसकलिङ्गं त्विति । सूत्रानुसारित्वेऽपि कथं साधुत्वमित्यत उक्तं समाहारविवक्षयेति । सर्वो द्वन्द्वो विभाषया एकवचन इति भावः । एतदपि चन्द्रिकाटीकाद्युक्तरीत्या व्याख्येयमस्ति । अव्यवहितेति । आद्यस्येत्यादियोजनायां बहुव्रीहिप्रसक्तयभावादव्यवहितेति विशेषणम् । स इत्यस्यावस्थानप्रधानको बहुवीहिरित्यर्थः । हिरण्य-गर्भजन्मादीति । हिरण्यगर्भजन्म च आदिपदेन स्थितिमात्रम् । त्रयं वा । तन्मात्रोक्तावित्यर्थः । अत्र सृष्ट्याद्यष्टकमिति मूलानुसारेण यत इत्येतदर्थानन्तर्भावेन जन्मादि इत्येवोक्तम् । सङ्कोचेति । एतच्च कृत्स्नप्रपञ्चसम्बन्धे हेतुसमर्पकम् । तथा च भाष्ये कृत्स्नप्रपञ्चस्येत्यनुक्तावपि योग्यतया तत्सम्बन्धोऽभिप्रेत इत्युक्तं भवति । तत्सम्बन्धे उपायकथनं योग्यतयेति । कार्त्स्न्ये निमित्तं सङ्कोचे कारणाभावादिति । यथासम्भवमिति पूर्वमुक्तं च द्रष्टव्यम् । सृष्ट्यादेरित्यर्थकथनेन अस्येति पदच्छेदसूचनं तेनेति योज्यम् । आद्यस्य निराससूचनमिति सम्बन्धः । आद्यस्यापव्याख्यान-स्योत्तरद्वयस्यापव्याख्यानस्येति पूरणीयम् ।

------------------------------------------------------------------------

सृष्टिः स्थितिश्च संहारो नियतिर्ज्ञानमावृतिः

### ***सुधा***

ननु सृष्ट्यादिहेतुत्वं प्रत्येकं ब्रह्मलक्षणम् उत मिलितम् । आद्येऽनेकलक्षणोक्ति-वैयर्थ्यम् । न द्वितीयः । एकैकस्य व्यभिचाराभावात् । संभवे व्यभिचारे च विशेषणमर्थवत् । इत्यत आह सृष्टिरिति ॥ अत्रासमासकरणेन प्रत्येकं लक्षणत्वं सूचयति । न चानेकलक्षणोक्तिवैयर्थ्यम् । जिज्ञास्यब्रह्मणो हि सर्वव्यावृत्तये लक्षणमत्रोच्यते । न चैकमेव सर्वत्र जिज्ञासाविधायकश्रुतिषु लक्षणं श्रूयते । किं त्वासु ब्रह्मजिज्ञासाविधात्रीषु श्रुतिषु क्वचित्सृष्टिः क्वचित्स्थितिरित्यष्टकं जिज्ञास्याद्धरेर्विश्वस्योक्तमित्यनेकलक्षणोक्त्युपयोगः ।

### ***वाक्यार्थचन्द्रिका***

संभवे व्यभिचारे च विशेषणमर्थवदिति । यद्विशेषणं लक्ष्यमात्रे संभवतीत्यव्याप्त्यसंभवव्यावर्तकत्वसूचनं, यदनुपादाने व्यभिचार इत्यव्यावर्तकत्वसूचनमिति भावः ॥ अत्र भाष्यकारीयज्ञापकस्यास्पष्टत्वात्स्वयमेवाह अत्रेति । अत्रापि पूर्ववदेवाप्रयोजकत्वशङ्कानिरासाय पीठिकारचनं जिज्ञास्येति । अत्रासमासकरणेन न केवलं प्रत्येकलक्षणत्वसूचनं किन्तु तदुपपादन-प्रकारस्यापीत्याशयेनोपपादकांशे क्वचित्सृष्टिः क्वचित्स्थितिरित्युक्तम् ।

### ***परिमल***

नन्वथापि ‘सृष्टिस्थितिसंहारनियमनज्ञानाज्ञानबन्धमोक्षा यत’ इतिभाष्योक्तिवद-त्राप्यनुभाष्ये तथैव वक्तव्येऽसमासेन निर्देशो निर्बीज इत्यतस् तदनुरोधेनान्यथाप्यवतार्य तात्पर्यमाह ननु सृष्ट्यादीत्यादिना ॥ सम्भवे व्यभिचारे चेति । पीतः शङ्ख इति विशेषणं नोपादेयम्, असंभवात् । अतो यद्विशेषणं संभवति, यदभावे च व्यभिचारो ऽलक्ष्ये वृत्तिः पूर्वतनस्य, तद्विशेषणं तत्रार्थ-वदितीह विवक्षितार्थो ध्येयः । इत्यनेकलक्षणोक्त्युपयोग इति ॥ एतच्चोपलक्षणम् । आद्यपद्य-व्याख्यानावसरोक्तदिशा विभवार्थाऽनेकलक्षणोक्तिरित्यपि ज्ञेयम् ।

### ***यादुपत्यम्***

सम्भवे व्यभिचारे चेति । यस्य विशेषणस्य विशेष्ये सम्भवस्तत्सजातीये व्यभिचारो व्यतिरेकश्च तदेव विशेषणं सजातीय व्यावर्तकतया सार्थकमिति भावः । यथा नीलोत्पल-मित्यादौ नैल्यादि । प्रकृते च न जन्मादिकर्तृत्वेन सजातीये क्वचित्स्थित्यादिकर्तृत्वव्यतिरेकोऽस्ति । येन तद्य्वावर्तकतया स्थित्यादिकर्तृत्वं सार्थकं स्यादित्यर्थः । यद्वा यस्य विशेषणस्य विशेष्ये सम्भवः, यद्य्वतिरेके च विशेष्यनिष्ठधर्मस्य व्यभिचारोऽतिव्याप्तिस् तदेव विशेषणं सार्थकमित्यर्थः ।

### ***वाक्यार्थरत्नमाला***

तृजकाभ्यां कर्तरीत्येतत्सूत्रीयसामर्थ्यादेकस्य विशेषणार्थमिति काशिका-व्याख्यानमञ्जर्यां सम्भवे व्यभिचारे चेत्याद्युक्तम् । तस्य समानन्यायतया लक्षणविषयेऽपि मूले उक्तिः । तत्कुसुमविकासानुसारेण यद्विशेषणमित्यादि व्याख्यानम् । अतिव्याप्तिव्यावर्तकत्वसूचनमित्यन्त एव पाठो मूलकोशे इति भाव इत्यधिकं लेखकप्रयुक्तम् । अत्र भाष्येति । एतद्योजनायामित्यर्थः । श्रौतं हीत्यादि पूर्वयोजनायामिवेति शेषः । ज्ञापकस्य प्रत्येकलक्षणत्वज्ञापकस्येत्यर्थः । अस्पष्टत्वादेवेति सम्बन्धः । स्वयमाहेत्यस्य स्वयं दर्शयतीत्यर्थः । तदुपपादन-प्रकारस्यापीति । सूचनमिति बुध्या विवेकेन वर्तते । अनेन क्वचिदिति मूलकारीयाधिकोक्तेः फलमुक्तं भवति ।





[Load More](javaऽcriptःvoid(0))
