+++
title = "११ अथ तदुक्तस्य ‘गुणगुणिनोर् अन्यत्वानन्यत्वाभ्याम् अनिरूपणम्’ इत्स्यय दुष्टता"
upstream_url = "https://dvaitavedanta.in/category-details/5111/975/sharam/sathha/parath/parath/janama/atha-t"
+++
## ॐ जन्माद्यस्य यतः ॐ

**अथ तदुक्तस्य ‘गुणगुणिनोर् अन्यत्वानन्यत्वाभ्याम् अनिरूपणम्’ इत्स्यय दुष्टता ।**

### ***सुधा***

यदपि गुणगुणिनोरन्यत्वानन्यत्वाभ्यामनिरूपणादिति लक्षणस्य तटस्थत्वादिसिद्धये परेणोक्तं तद्दूषयितुमनुवदति लक्ष्यलक्षणयोरिति ।

## **अनुव्याख्यानम्**

***लक्ष्यलक्षणयोर्भेदोऽभेदो वा यदि वोभयम् ।***

### ***सुधा***

यदत्र जगज्जन्मादिकरणत्वं मुखतो लक्षणमभिहितं सर्वज्ञत्वादिसमस्तगुणवत्त्वं चाभिप्राय-व्याप्तमित्युक्तम् । तदुभयमपि लक्षणं लक्ष्याद्ब्रह्मणो भिन्नमभिन्नं भिन्नाभिन्नं वा । नाद्यः । मेरुमन्दरवल्लक्ष्यलक्षणभावस्य गुणगुणिभावस्य चानुपपत्तेः । संबन्धसद्भावान्नेति चेत् तस्यापि संबन्धिभ्यामन्यत्वानन्यत्वाभ्यामनिरूपणात् । न द्वितीयः । अनेकैरभिन्नस्य ब्रह्मणोऽप्यनेक-त्त्वापत्तेः । तथा चैकमेवेति श्रुतिविरोधात् । लक्षणानां वा एकत्वमापद्येत । तथा च ‘यतो वा इमानि भूतानि जायन्ते’ इत्यादिश्रुतेः पुनरुक्तिदोषप्रसङ्गः । लक्ष्यलक्षणभावो गुणगुणिभावश्चाभेदे नोपपद्यते । प्रसिद्धेन ह्यप्रसिद्धं लक्षणीयम् । न च तदेव तदैव प्रसिद्धमप्रसिद्धं चेति युक्तम् । गुणी च गुणवान्भवति । न च स्वेनैव तद्वान्भवति । न तृतीयः । परस्परविरोधात् । अतोऽशक्य-निरूपणत्वान्नेदं ब्रह्मस्वरूपान्तर्गतं लक्षणम् । किन्तु तटस्थमेव । न च तटस्थेन तेन ब्रह्मणोऽ-द्वितीयत्वभङ्गः । यद्रजतमित्यभात् सा शुक्तिरितिवन्मिथ्याभूतेनापि प्रपञ्चकारणत्वेनोपलक्षण-योगादिति ।

### ***वाक्यार्थचन्द्रिका***

तटस्थत्वादीत्यादिपदेनानिर्वाच्यत्वग्रहणम् ॥ तदुभयमपीति । ‘लक्ष्य-लक्षणयोः’-इत्यत्र लक्षणपदेन न केवलं जन्मादिकारणत्वस्यैवोपादानं किं तु ‘अतोऽनन्तुगुणम्’ इत्युत्तरग्रन्थानुसारेण समस्तगुणत्वस्यापीति भावः । एतदभिप्रायेणैव पूर्वमपि तथाऽभिप्रायकथनमिति द्रष्टव्यम् ॥ ननु तटस्थलक्षणस्यापि सत्यत्वेऽद्वैतहानिः, मिथ्यात्वेऽनेन व्यावृत्त्यसिध्द्या तदुक्ति-वैयर्थ्यापत्तिः, इत्यतः पूर्वमनभ्युपगमेनापाकृत्य मिथ्यामूतस्यापि व्यावर्तकत्वं दृष्टान्तोक्त्या संभावयति न चेत्यादिना ।

### ***परिमल***

इत्युक्तमिति । स्वरूपलक्षणवादिना सिद्धान्तिनोक्तमित्यर्थः ॥ अन्यत्वानन्यत्वा-भ्यामनिरूपणादिति । अन्यत्वे संबन्धसंबन्धिनोः संबन्धान्तरेण भाव्यम् । तत्राप्येवमित्यनवस्थानात् । अनन्यत्वे संबन्धसंबन्धित्वव्याघातादिति भावः ॥ पुनरूक्तीति । ‘यतो वा’ इतिश्रुतौ उक्तजन्मस्थिति- भङ्गरूपलक्षणत्रयस्याप्येकत्वेन ‘इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति’ इत्येषामेकार्थत्वादिति भावः ॥ इतिवदिति । यज्जगज्जन्मादिकारणत्वेन प्रतीतं तद्ब्रह्म इत्येवंरूपेण मिथ्याभूतकारणत्वेनोपलक्षणसंभवात्; इत्यर्थः ।

### ***यादुपत्यम्***

तटस्थत्वादीति । आदिपदेन मिथ्यात्वसङ्ग्रहः ॥ तद्दूषयितुमिति । अनेन मूले गुणगुणिनोरित्युपलक्षणया ग्राह्यमिति सूचयति । यद्यपि विवरणकारेण गुणगुणिभावानुपत्तिरेव दर्शिता न लक्ष्यलक्षणभावानुपपत्तिः; तथाऽपि सा तदभिप्रेतेति वा, तदीयैः कैश्चिदुक्तेति वाऽत्रनूदितेति द्रष्टव्यम् ।

### ***श्रीनिवासतीर्थीया***

मेरुमन्दरवदिति । अत्यन्तं भिन्नयोः संबन्धाभावादिति भावः ॥ पुनरुक्तीति । सर्वेषां लक्षणानामेकत्वाद् यतो वेत्यनेनोक्तं सृष्टिकर्तृत्वं, येन जातानि जीवन्तीत्यादिनोक्तं स्थितिकर्तृत्वादिकं चैकमेवेति पुनरुक्तिरित्यर्थः ॥ तटस्थेनानेनेति । तटस्थस्यापि प्रपञ्चकारणत्व-रूपलक्षणस्य सत्यत्वादिति भावः ॥ मिथ्याभूतेनापीति । यन्मिथ्याभूतजगज्जन्मादिकारणत्वेनोप-लक्षितं तद्विचार्यमाणे ब्रह्मैवेत्यर्थकरणेन तटस्थलक्षणस्यापि मिथ्यात्वेन सत्यत्वनङ्गीकारान्ना-द्वितीयत्वभङ्ग इत्यर्थः ।

### ***वाक्यार्थरत्नमाला***

पूर्वमपि तथेति । अन्तःसमुद्रगमित्येतद्भाष्यव्याख्यावसरे । अनेन तु लक्षणेन लक्षिते ब्रह्मणि समस्तगुणपूर्णत्वमपि प्रधानलक्षणं सिध्यतीति पूर्वमुक्तत्वादिति भावः । अनेकैरिति मूलम् । तदुभयमिति लक्षणद्वयस्यैव प्रकृतत्वेऽपि तदन्तर्गतलक्षणानेकत्वाभिप्रायेणानेकै-रित्युक्तम् । एवं लक्षणानामित्यपि । पूर्वमनभ्युपगमेनेति । पूर्वे सत्यत्वपक्षमित्यर्थः । द्वितीयेऽपि मिथ्याभूतस्येति योज्यम् ।



------------------------------------------------------------------------

इति पृष्टे

### ***सुधा***

एवमनूद्य निराकर्तुमारभते इति पृष्ट इति ।

## **अनुव्याख्यानम्**

***इति पृष्टे***

##### ***सुधा***

वक्तव्यमिति शेषः । पृष्ट इत्युपलक्षणम् । दूषिते चेत्यपि ग्राह्यम् । दूषणानामत्यन्ता-सम्बद्धत्वात्पृष्ट इत्येवोक्तम् । किं वक्तव्यमिति ।

### ***वाक्यार्थचन्द्रिका***

दूषणस्यापि परेणोक्तत्वात्प्रश्नमात्रे प्रतिबन्दीग्रहणानुपयोगाच्च भाष्येऽनुवादे न्यूनतापरिहाराय पृष्ट इत्युपलक्षणतया व्याख्याति पृष्ट इति ॥ लक्षणाप्रयोजनमाह दूषणानां चेति ।

### ***श्रीनिवासतीर्थीया***

इति प्रष्टे वक्तव्यमित्युक्तम् । तत्र किं वक्तव्यमित्याशङ्क्योत्तरमाह किं वक्तव्यमितीत्यादिना ।

------------------------------------------------------------------------

तदैक्यस्य गतिरेव न विद्यते

### **सुधा**

तत्र जगज्जन्मादिकारणत्वादीनां धर्माणां भेदाभावेऽपि विशेषस्य सद्भावात्तद्बलेन सर्वमुपपद्यत इति वक्तुं निर्भेदवस्तुनि परेण विशेषस्यानङ्गीकृतत्वाद् घटादीनां च मिथ्यात्वे-नाङ्गीकृतानामनुदाहरणत्वात्सत्य एव वस्तुन्यसावुपपादनीय इति मन्वान आह तदेति ।

## **अनुव्याख्यानम्**

***तदैक्यस्य गतिरेव न विद्यते ।***

**सुधा**

यद्येवं पृष्ट्वा लक्षणं दूषयसि तदैक्यस्य गतिर्निरूपणप्रकारो न विद्यते । अयमभिप्रायः । द्विविधं हि वाक्यं मायावादिना तत्त्वावेदकमङ्गीकृतम् । एकं जीवब्रह्मणोरैक्यपरं महावाक्यम् । यथा तत्त्वमसीत्यादि । अपरं तत्स्वरूपपरमवान्तरवाक्यम् । यथा सत्यं ज्ञानमनन्तं ब्रह्मेत्यादि । तदुभयमपि सविशेषाभिन्नवस्तुनिष्ठं परेणाङ्गीकरणीयम् । गत्यन्तराभावात् ।

### **वाक्यार्थचन्द्रिका**

ननु परेण विकल्प्य दूषणे कृतेऽन्यतमपक्षाभ्युपगमेन पक्षान्तरप्रतिपादनेन वा समाधानं वक्तव्यम् । प्रतिबन्दीग्रहणं त्वसङ्गतम् । न च तत्रत्यप्रकारेण स्वप्रमेयसमर्थनाय प्रतिबन्दीग्रहणमिति वाच्यम् । तन्मतस्य दुष्टत्वे वा प्रकारान्तरेण तत्समाधाने वा स्वमतस्य दुष्टत्वापरिहारात् । न च भेदाभावेऽपि विशेषबलात्सर्वमप्युपपद्यत इति स्वमतेन समाधानमिति वाच्यम् । तर्हि तस्यैव वक्तव्यत्वेन प्रतिबन्दीग्रहणानुपपत्तेः । प्रतिबन्दीग्रहणे वा प्रसिद्धघटादि-परित्यागेनैक्यपर्यन्तधावनानुपपत्तेरित्यतः ‘अतोऽनन्तगुणम्’ इत्यादिना भेदाभावेऽपि विशेषबलात्सर्व-मुपपद्यत इति स्वमते समाधानस्य वक्ष्यमाणत्वात् । तस्य च विशेषस्य परेण क्वाप्यनङ्गीकारेण प्रतिबन्दीमुखेनैवाङ्गीकारयितव्यत्वात् । परस्याप्येतदनुपपत्तिपरिहारकप्रकारान्तराभावात्स्वमतदुष्टतायाश्च परेणाङ्गीकर्तुमशक्यत्वात्परमुखेनैव विशेषमानेतुं प्रतिबन्दीग्रहणस्यावश्यकत्वाद्धटादीनां चानिर्वाच्यतया परेणाभ्युपगतानां भिन्नत्वादिनाऽनिरूपणीयत्वस्य परं प्रत्यनिर्वाच्यतासाधकत्वेन तदनुपपत्तिपरिहारक-विशेषाकल्पकत्वेन घटादेरुदा हरणतानुपपत्तेर्युक्तमैक्यपर्यन्तधावनम्; इत्याशयेन वक्ष्यमाणं साक्षात्स्व-पक्षसमाधानं सूचयन्नेव प्रतिबन्दीप्रतिपादकोत्तरवाक्यतात्पर्यमाह तत्रेति ॥ निर्भेदेति । भेदाभावे तत्कार्यनिर्वाहकविशेषस्य परेणानङ्गीकृतत्वादित्यर्थः । यदिवोभयं तदेत्यस्यार्थं वदन्नेव प्रकृतोपयोगाय गतिशब्दं निरूपणप्रकारपरतया व्याख्याति यदीति । अत्रैक्यस्येति सामान्योक्तावप्युत्तरत्राभेदे, शास्त्रप्रतिपाद्यत्वाभावस्य त्वमसीयंशवैयर्थ्यस्य भेदे, शास्त्रातत्वावेदकत्वस्य सत्यादिपदानां पर्यायत्वस्य पदान्तरवैयर्थ्यस्येत्येवमादीनां वाक्यनिष्ठानामेव दोषाणां वक्ष्यमाणत्वान्महावाक्यावान्तरवाक्यार्थतया पराभ्युपेतैक्यसत्यत्वादेरेव चोपादानात् । महावाक्यावान्तरवाक्यैरैक्यसत्यत्वादिधर्मिणं सिद्धवत्कृत्य ‘एकधैव’ इत्यादिश्रुत्या चैक्यादेर्ब्रह्माभेदं च सिद्धवत्कृत्य तत्र चानुपपत्तीरभिधाय तदुभयान्यथाऽनु-पपत्यैव च विशेषस्य परमुखेनानेयत्वादन्यथाऽनुपपत्त्या भेदादिपक्षवदैक्यादौ तदभेदपक्षे च परेण त्यक्ते तन्मुखेनैव विशेषस्यानेतुमशक्यत्वाच्चोत्तरग्रन्थाद्यनुसारेण वाक्यपरतामैक्यादिशब्दस्याभिप्रेत्य भाष्याभि-प्रायमाह अयमभिप्राय इति ।

### **परिमल**

इतिवक्तुमिति । ‘अतोऽनन्तगुणं ब्रह्म निर्भेदमपि भण्यते’ इत्यनेन वक्तुमित्यर्थः । अस्फुटत्वादाह ॥ अयमभिप्राय इति । नास्तीतीतिशब्दस्येत्ययमभिप्राय इत्यन्वयः ।

### **श्रीनिवासतीर्थीया**

निर्भेदे वस्तुनि ब्रह्मणि । वस्तुनिष्टं वस्तुप्रतिपादकम् ।

### **वाक्यार्थरत्नमाला**

समाधानं सूचयन्नेवेति । वक्ष्यमाणसमाधानस्येति वक्तुमिति सूचनेऽपि प्रतिपादनाभावादिति भावः । भेदाभाव इति । भेदाभावेऽपि तत्कार्येति पाठः । भेदाभाव इत्येतन्निर्भेदवस्तुनीत्यतो अर्थलब्धस्यानुवादः । यद्यपि विशेषस्येत्येवप्रकृतानुसारेण वाच्यम् । तथापि सर्वे तद्बलादुपपद्यत इति प्रकृतभेदकार्यनिर्वाहकत्वमधिकमप्युक्तम् । यद्वा भेदस्याभावो यस्मिन्निति बहुव्रीह्याश्रयणे वा भेदाभावो विद्यते अस्मिन्निति मत्वर्थीयाच्प्रत्ययान्तत्वाश्रयणे वा भेदाभावशब्देन निर्भेदवत्वे वोक्तं भवति । तत्र च विशेषो भेदकार्यनिर्वाहकतयैवाङ्गीकर्तव्यत्वेन प्रकृत इत्यधिकोक्तिरिति ज्ञेयम् । ऐक्यस्येति । सामान्येति । तत्त्वमसीत्यादिमहावाक्यार्थभूतजीवब्रह्मैक्यसमर्पकपदाभावादिति भावः । अत्र च सामान्यशब्देन विशेषव्यावर्तनात्सत्यत्वादेरधिकस्याप्युक्तिर्व्यावर्तिता । उपलक्षणा वा तदर्थमाश्रयणीया । उत्तरत्राभेद इत्यादि हेतूनां मध्ये आद्यं त्रिकं पराभिप्रेतैक्योपादानसदकम् । उत्तरद्वयं सत्यत्वादेरप्युपलक्षणयोपादानस्येति विवेकः । सामान्योक्तावपीत्यस्य ऐक्यसत्यत्वादेरेव चोपादानादि-त्युत्तरेण सम्बन्धः । वाक्यनिष्ठानामेव दोषाणां कथनादिति स्वरसः पाठः । वक्ष्यमाणत्वादिति पाठेऽपि कथनादित्यत्रैव तात्पर्यम् । उपादानादिति । ऐक्यस्येति वचनेन जीवब्रह्मैक्यस्योपादानादुपलक्षणया च सत्यत्वादेरुपादानान्न
यत्किञ्चिदैक्यादिकमुच्यत इत्यर्थः । धर्मिणं सिद्धवत्कृत्येत्यादि । उभयसिद्ध-वत्काराभावे अन्यथेत्युत्तरत्रानुपपत्तेर् वक्ष्यमाणत्वात्तदावश्यकत्वम् । अभिन्नेऽपि विशेषोऽय-मित्युत्तरभाष्यमूले स्पष्टमिदम् । अन्यथाऽनुपपत्त्येति । अन्यथेत्यस्यानेतुमशक्यत्वादित्युत्तरेणान्वयः । प्रकारान्तरेणेत्यर्थकान्यथेत्यस्यैव विवरणमनुपपत्त्या भेदादीत्यादि तन्मुखेनैवेत्यन्तम् । यथैक्यसत्यत्वादौ ब्रह्मभेदाभेदपक्षयोरनुपपत्त्युक्तौ मायिना तत्पक्षद्वयत्यागः क्रियते । एवमैक्यादौ ब्रह्माभेदपक्षस्यापि तत्र प्राप्तानुपपत्त्या त्यागश्चेत् तेन कृतस्तर्हि तन्मुखेन विशेषस्यानेतुमशक्यत्वादित्यर्थः । उत्तरग्रन्थादीत्यादि-शब्देन विशेषानयनपरिग्रहः । वाक्यपरतामिति । तद्वाक्यार्थभूतैक्यादिवाचकपदेन ऐक्यादिप्रतिपादक-वाक्यस्यैव लक्षणीयत्वादिति भावः ।





------------------------------------------------------------------------

एैक्याभेदे न शास्त्रेण ज्ञेयं तत्स्वप्रकाशतः

### **सुधा**

तत्र तावदाद्यस्य गत्यन्तरं नास्ति । कथमिति चेद् उच्यते । तत्त्वमसीत्यादि वाक्यप्रतिपाद्यमैक्यं किं तत्पदलक्षिताच्चैतन्यादभिन्नमुत भिन्नमथ भिन्नाभिन्नमिति वाच्यम् । परेणाङ्गीकृतत्वेन प्राधान्यादभेदपक्षं तावदादौ निराकरोति ऐक्याभेद इति ।

## **अनुव्याख्यानम्**

एैक्याभेदे न शास्त्रेण ज्ञेयं तत्स्वप्रकाशतः ।

सुधा

ऐक्यस्य चैतन्यस्वरूपाभेदेऽङ्गीक्रियमाणे तदैक्यं तत्त्वमसीत्यादिना शास्त्रेण प्रतिपाद्यं न स्यात् । कुतः स्वरूपस्य स्वप्रकाशत्वेन नित्यसिद्धत्वात् । तन्मात्रस्वरूपत्वाच्चैक्यस्य । न हि प्रकाशमानमेव शास्त्रप्रतिपाद्यम् । वैयर्थ्यप्रसङ्गात् ॥ किञ्चावेद्यत्वे सत्यपरोक्षव्यवहारयोग्यत्वं स्वप्रकाशत्वं परेणाङ्गीकृतं तथा च स्वप्रकाशचैतन्यात्मकं शास्त्रप्रतिपाद्यं चेति व्याहतम् ॥ अथ शास्त्रं नैक्यं प्रतिपायदति किन्तु भेदभ्रमं निराकरोति; यथोक्तं सिद्धं तु निवर्तकत्वादिति । न । ऐक्ये प्रकाशमाने भेदभ्रमस्यैवानवकाशात् । तत्त्वाप्रतिपत्तेर्भ्रान्तिहेतुत्वात् । ऐक्यं न प्रकाशत इति चेन्न । स्वप्रकाशचैतन्यमात्रत्वविरोधात् । अविद्यावशात्स्वप्रकाशस्याप्यनवभास इति चेन्न सर्वथाऽप्यनवभासप्रसङ्गात् । तथा चाधिष्टानानवभासेऽविद्यारोपस्याप्यनुपपत्तेः । न ह्यखण्डे वस्तुन्यंशतोऽविद्यावरणं सम्भवति । असम्भवनीयावभासचतुराऽविद्येति चेत् । तर्हि सा जडेष्वेव कुतो नाङ्गीकार्या । अनुपपत्तेस्तुल्यत्वात् ॥ तथा च ‘सा न जडेषु वस्तुषु’ इत्ययुक्तम् ॥ न शास्त्रेण ज्ञेयं तदित्युपलक्षणम् । शास्त्रप्रतिपाद्यत्वेऽपि तत्पदेनैव सिद्धत्वात् । त्वमसीति व्यर्थमित्यपि द्रष्टव्यम् । तदित्येतावता न भेदभ्रमनिवृत्तिर् अतस् त्वमसीति सार्थकमिति चेन्न । तत्पदेनैवैक्यस्य प्रतिपादितत्वादैक्यप्रतीतौ च भेदभ्रमस्य निरस्तत्वात् । अन्यथा कदाऽप्यनिवृत्तिप्रसङ्गात् ॥ तत्पदेनैक्यस्याप्रतिपादितत्वे तदुपलक्षितचैतन्यमात्रत्वानुपपत्तिः ॥ ननु कथं तर्हि सोऽयं देवदत्त इति वाक्यम् । अत्रापि विशेषानङ्गीकारेऽनुपपत्तिरेवेति ।

### **वाक्यार्थचन्द्रिका**

ऐक्यस्य तत्पदवाच्यचैतन्याभेदे तच्छास्त्रप्रतिपाद्यत्वाभावस्य परं प्रतीष्टत्वादुत्तरदूषणासङ्गतेश्चाह तत्पदेति ॥ व्यावृत्त्यादिरूपप्रयोजनवद्यथाकथञ्चिच्छास्त्रज्ञेयत्वभ्रान्ति-निरासाय शास्त्रपदसमभिव्याहारेण ज्ञेयपदार्थमाह प्रतिपाद्यमिति ॥ पराभ्युपेतस्वप्रकाशशब्दार्थमादाय व्याहतिरूपदूषणान्तरप्रतिपादकत्वेन मूलस्य प्रकारान्तरेण व्याख्यास्यमानत्वात् । स्वविषयप्रकाशत्वरूपं स्वप्रकाशब्दप्रसिद्धार्थं मनसि निधाय तस्य शास्त्रप्रतिपाद्यत्वाभावेन हेतहेतुमद्भावं व्युत्पादयितुं दर्शयति स्वरूपस्येति । न चावेद्यत्वं नाम फलाव्याप्यत्वं, वृत्तिव्याप्यत्वं त्वङ्गीक्रियत इति शास्त्रप्रतिपाद्यत्व-संभवान्न व्याहतिरिति वाच्यम् । त्वदभ्युपेतफलाप्रामाणिकत्वस्य वक्ष्यमाणत्वेन वृत्त्यव्याप्यत्वस्यैवा-वेद्यत्वपदार्थतया वक्तव्यत्वात् । वृत्तिव्याप्यत्वाङ्गीकारे च दृश्यत्वादेर्व्यभिचारापत्तेश्चेत्याशयात् ॥ ननु न सामग्री बुद्धिमती येन स्वकार्यस्यान्येन कृतत्वात्स्वयं न प्रवर्तेत । न हि छिन्ने छिदाऽन्तरवत्प्रकाशमाने प्रकाशान्तरासंभवः । अतः प्रकाशमानस्यप्यस्तु शास्त्रप्रतिपाद्यत्वमित्यत आह न हीति ॥ तथाऽप्यनु-पादेयत्वं स्यादेवेत्याह वैयर्थ्येति । स्वप्रकाशत्वरूपभाष्योक्तहेतुबलादेव परकीयव्याहत्यादिपरिहार-प्रकारान्निराकरोति अथेत्यादिना ॥ मूले न्यूनतां परिहरति न शास्त्रेणेति ॥ ननु तदेतद्देशकाल-विशिष्टदेवदत्तयोरैक्यस्य देवदत्तमात्रत्वाद्देवदत्तदर्शनेनैव तत्सिध्द्या वाक्यवैयर्थ्यम् । एकपदेनैव वा तत्सिद्धेः पदान्तरवैयर्थ्यं चेति सोऽयं देवदत्त इति वाक्येऽप्यनुपपत्तेस्तत्पारहारन्यायेन ममापि परिहारसौलभ्यान्न त्वदुक्तविशेषाङ्गीकार इत्याशङ्कते नन्विति ।

### **परिमल**

तावदिति । अवान्तावाक्यस्य गतिर्नेति सत्यज्ञानादिकेप्येवमित्यत्र वक्ष्यमाणत्वा-त्तावच्छब्दः । ननु स्वकर्मप्रकाशात्मकत्वरूपस्वप्रकाशत्वं न परेणाङ्गीकृतं येनायं दोषः स्यादित्यतस् तद्रीत्यापि दोषोक्तिपरतया व्याचष्टे किञ्चावेद्यत्व इति ॥ सिद्धं त्विति । ऐक्यस्य स्वप्रकाशात्म-स्वरूपत्वेन सदा प्रकाशमानत्वेऽपि शास्त्रस्योपादेयत्वं सिद्धमेव । शास्त्रस्य भेदभ्रमनिवर्तकत्वादित्यर्थः । शास्त्रस्य भेदभ्रमनिवर्तकत्वेनोपादेयताशङ्कां निराह नेति ॥ स्वरूपस्यापीति । ऐक्यस्येति योज्यम् ॥ सर्वथाऽप्यनवभासेति । आत्मनोऽप्यनवभासप्रसङ्गादित्यर्थः ॥ अविद्याऽऽरोपस्यापीति । तथाचा-विद्यावशादैक्यानवभासोक्तिरयुक्ता स्यात् । अविद्याया एवानुपपत्तेरिति भावः । नन्वात्मस्वरूपांशेऽ-विद्यावरणं नास्ति किन्त्वैक्यांश एवेत्यत आह नहीति ॥ अनुपपत्तेस्तुल्यत्वादिति । अधिष्ठानानवभास इत्यादिनोक्ताया इत्यर्थः । असंभावनीयेत्याद्युक्तपरिहारस्यापि तुल्यत्वादित्यपि ज्ञेयम् ॥ इत्ययुक्तमिति । इति यत्त्वयोक्तं तदयुक्तमित्यर्थः । तत्पदेनैक्यस्य प्रतिपादितत्वादिति । तत्पदवोक्तचैतन्य-स्वरूपत्वादैक्यस्येति भावः ॥ तदुपलक्षितेति । तल्लक्षणया तत्पदबोधितेत्यर्थः ॥ ननु कथमिति । तस्मिन् वाक्ये स इति तत्पदेनैव देवदत्तस्वरूपस्य तदभिन्नस्यैक्यस्य च बोधितत्वेन शिष्टपद-वैयर्थ्यापत्तिरिति भावः ॥ अत्रापीति । सोयमितिवाक्यबोध्याभेदस्थलेऽप्यैक्यस्य पिण्डस्य च सविशेषाभेदानङ्गीकार इत्यर्थः ।

### **यादुपत्यम्**

अवेद्यत्वे सतीति । अत्र घटादावतिव्याप्तिपरिहारायावेद्यत्वे सतीति विशेषणम् । अतीन्द्रियव्यावृत्तयेऽपरोक्षव्यवहारेति विशेष्यम् ॥ सिद्धं तु निवर्तकत्वादिति । शास्त्रस्य सार्थक्यं सिद्धमेव । भेदभ्रमनिवर्तकत्वादिति तद्वाक्यार्थः ॥ स्वप्रकाशचैतन्यस्यापीति । स्वप्रकाशचैतन्याभिन्न-स्यापीत्यर्थः ॥ सर्वथेति । चैतन्यस्यापीत्यर्थः ॥ ननु जडेषु प्रकाशप्राप्तेरेवाभावेन प्राप्तप्रकाशप्रतिबन्ध-रूपावरणकृत्याभावान्नाविद्या तत्राङ्गीकार्येत्यत आह अनुपपत्तेरिति । यदि प्रकाशप्राप्तिस्तर्ह्यैक्यस्यापि प्रकाशेन तत्प्रतिबन्धानुपपत्तिः । यदि च प्रतिबन्धः सर्वस्यापि प्रतिबन्धेन प्रकाशप्राप्त्यभाव इति प्राप्तप्रकाशप्रतिबन्धरूपावरणकृत्याभावरूपानुपपत्तेश्चेतनेऽपि तुल्यत्वादित्यर्थः । यद्वा । अनुपपत्तिपदेन तत्परिहारो लक्ष्यते । तथा चासंभावनीयावभासचतुराऽविद्येति परिहारस्य जडेष्वपि तुल्यत्वादित्यर्थः ॥ नन्वेवं सोऽयं देवदत्त इति वाक्येऽपि तत्पदेनैव देवदत्ताभिन्नस्यैक्यस्य सिद्धत्वादयमित्यादिपदवैयर्थ्य-प्रसङ्ग इत्याशयेन शङ्कते ननु कथमिति ।

### **श्रीनिवासतीर्थीया**

तत्त्वाप्रतिपत्तेरिति । वस्तुनो यत्तत्त्वं तदप्रतीतेरित्यर्थः । तथा चैक्या-प्रतिपत्तौ किल भेदभ्रमो वक्तव्यः । सा नास्तीत्याशयः ॥ स्वरूपस्यापीति । चैतन्यस्वरूप-स्याप्यैक्यस्येत्यर्थः ॥ सर्वथाऽपीति । चैतन्यस्यापीत्यर्थः ॥ इष्टापत्तिरिति चेत्तत्राह तथा चेति ॥ नन्वैक्यस्य चैतन्याभेदेऽपि चैतन्यांशेऽविद्या नाऽऽवरणं किन्नामैक्यांश एवेत्युच्यत इत्यत आह न हीति । अखण्डे निरंशे ॥ अन्यथेति । ऐक्यप्रतीतावपि भेदभ्रमानिरास इत्यर्थः ॥ तदुपलक्षितेति । तत्पदप्रतिपाद्यसार्वज्ञाद्युपलक्षितेत्यर्थः ।

### **वाक्यार्थरत्नमाला**

व्यावृत्त्यादीति । सत्यं ज्ञानमित्यादिवाक्यगतसत्यादिपदैः सत्यत्वादौ प्रतिपादिते सति अर्थाद् असत्यादिव्यावृत्तिर्ज्ञाप्यते । असत्त्वादिभ्रमनिवृत्तिरादिपदार्थः । तद्रूपं यत्प्रयोजनं तस्य शास्त्रप्रतिपाद्यत्वाभावेऽपि अर्थतस्तद्धेयत्वमस्त्येव । भ्रान्तीति । तथाविधशास्त्रज्ञेयत्व-भ्रान्तीत्यर्थः । शास्त्रेण ज्ञेयमित्युक्तेऽपि कथं तत्प्रतिपाद्यत्वरूपविशेषलाभ इत्यत उक्तं शास्त्रपदेति । पराभ्युपगतावेद्यत्वरूपस्वप्रकाशत्वपक्षे वक्ष्यमाणमूलोक्तरीत्या व्याघातप्राप्तावपि नित्यसिद्धत्वादित्यादि दूषणानवकाशः । न च सम्भावितस्वविषयप्रकाशत्वरूपस्वप्रकाशत्वपक्षे एतद्दूषणदानमिति वाच्यम् । तर्हि पराभ्युपेतस्वप्रकाशत्वपक्षे दूषणालाभप्रसङ्गादित्यतः पराभ्युपेतस्वप्रकाशत्वपक्षे दूषणं किञ्चेत्यादिमूले करिष्यत इति न तदलाभप्रसङ्गः । स्वरूपस्येत्यादिनोक्तं दूषणं तु सम्भावित-स्वप्रकाशत्वपक्ष इति न तदसङ्गतिप्रसक्तिश्चेत्याशयेन स्वरूपस्येत्युक्तदूषणस्य पक्षविशेषविषयत्वा-श्रयणेनासङ्गतिं परिहरति पराभ्युपेतेति । प्रकारान्तरेणेति । अनेन किञ्चावेद्यत्वे सतीत्यादि मूलेनैव पराभ्युपेतस्य दूषणसिद्धेरत्र तददूषणेऽपि न बाधकमित्युक्तं भवति । तस्य स्वविषयप्रकाशत्व-रूपस्वप्रकाशत्वस्य । हेतुहेतुमदिति । अनेन नित्यसिद्धत्वमेव मुख्यं दूषणं न भवति । किन्तु शास्त्रप्रति-पाद्यत्वाभाव एवेत्युक्तं भवति । अत्र टीकायां स्वरूपस्येतीत्यनन्तरं ननु न सामग्री बुद्धिमतीत्यारभ्य वैयर्थ्येतीत्यन्तग्रन्थानन्तरं व्याहतमिति । न चावेद्यत्वं नामेत्यारभ्याशयादित्यन्तो ग्रन्थ इति ग्रन्थपाठक्रमो ज्ञेयः । व्यत्यासस्तु शोधद्वयस्य व्यत्यासेन लेखनप्रयुक्तव्याहतमितीति प्रतीकोपादानाभावेऽपि लेखकप्रयुक्त इति ज्ञेयम् । सिद्धं तु निवर्त-कत्वादितीति मूलम् । अनेनैक्यस्य स्वप्रकाशचैतन्यात्मकत्वं सिद्धम् । शास्त्रस्य भेदभ्रमनिवर्तकत्वादिति तद्वाक्यार्थ उक्तो भवति । स्वप्नाधिकरणे सर्वथापि त्वित्यधिकरणे च वर्णकान्तरं टीकायां वक्ष्यत इति ज्ञेयम् । सोऽयं देवदत्त इति वाक्येऽप्यनु-पपत्तेरित्यनन्तरं सत्त्वेन तस्याश्च परिहर्तव्यतयेति शेषपूरणस्याभिप्रेतताया स्पष्टत्वात् । तत्पूरणेनेदं व्याख्येयम् । पारमार्थिकतया मदभ्युपगमात्तस्य चेति मूलकोशानुसारी पाठः । तस्य चेत्यस्यार्थ-क्रियेत्युक्तस्येत्यर्थः । मात्रेति लेखकमूलः ।



------------------------------------------------------------------------

भेदे मिथ्यात्वतो भेदसत्यत्वं स्याद्बलादपि

## **अनुव्याख्यानम्**

***भेदे मिथ्यात्वतो भेदसत्यत्वं स्याद्बलादपि ॥***

### ***सुधा***

द्वितीयं निराकरोति भेद इति । ऐक्यस्य स्वरूपाद्भेदेऽङ्गीक्रियमाणेऽपसिद्धान्त-स्तावत् । तत्त्वमस्यादिवाक्यस्याखण्डार्थनिष्ठताया मायावादिनाऽङ्गीकृतत्वात् ।

मिथ्यात्वप्रसङ्गोऽपरो दोषः, चैतन्यातिरिक्तस्य सर्वस्य मिथ्यात्वाङ्गीकारात् । अन्यथाऽद्वैतेनैव सत्येनाद्वैतव्याघातात् । ऐक्यमिथ्यात्वे किन्नश्छिन्नमिति चेन्न । मिथ्यात्वतो न शास्त्रेण ज्ञेयं तदित्यनुवर्तनात् । अन्यथा तत्त्वमस्यादिशस्त्रस्यातत्त्वावेदकत्वं स्यात् । किञ्च जीवब्रह्मणोरैक्यस्य मिथ्यात्वतस्तद्भेदसत्यत्वमपि स्यात् । कुत; बलाद् व्याप्तिबलादित्यर्थः । ननु न कुत्रापि सत्यो भेदोऽस्मामिरभ्युपेयते तत्कथं व्याप्तिः । मैवम् । आस्तां तावत्परमार्थचिन्ता । ययोर्दूरस्थयो-र्वनस्पत्योरैक्यं मिथ्या तयोर्भेदः सत्य इति दृष्टम् । अथवा यस्य स्वरूपेण सतो योऽभावो मिथ्या तस्य तद्विपरीतः सत्यो यथा ब्रह्मणोऽनृतत्वादेर्मिथ्यात्वे सत्यत्वादिकं सत्यमिति सामान्यव्याप्त्या-श्रयणेन प्रसङ्गोपपत्तिर् यथाहुः ‘परस्परविरोधे तु न प्रकारान्तरस्थितिः’ इति ।

### ***वाक्यार्थचन्द्रिका***

भेद इत्यनुवादमात्रसूचितमपिशब्दस्य ‘मिथ्यात्वं च’ इत्यत्रापि संबन्धे बुध्द्या विवेकेन वा सूचितमपसिद्धान्तमाह ऐक्यस्येति ॥ मूले कण्ठोक्तमिथ्यात्वप्रसङ्गं दूषणान्तरपरतया योजयति मिथ्यात्वेति ॥ मिथ्यात्वप्रसङ्गसाध्यं दूषणं सूचयता मिथ्यात्वप्रसङ्गस्येष्टापत्तिः परेण शङ्गितुं शक्येति सूचितम् । तां शङ्कते ऐक्येति ॥ ‘मिथ्यात्वतः’ इत्यस्यानुवृत्तेन संबन्धेऽतत्त्वावेदकत्वस्यापि मूलारूढतालाभादाह न मिथ्यात्वत इति ॥ मूले कण्ठतः प्रतीतं ‘मिथ्यात्वतः’ इत्यस्य ‘भेदसत्यत्वम्’ इत्यनेन संबन्धमुपपादयति किंचेति ॥ व्यावहारिकपारमार्थिकत्वविभागस्याद्याप्य-सिद्धत्वादर्थक्रियाकारित्वरूपव्यावहारिकत्वेन त्वदभ्युपेतस्येव पारमार्थिकतया मदभ्युपगतमात्रस्य च व्याप्तिः सुखदर्शनीयेत्याह आस्तामिति ॥ यद्वैतदस्वरसादेवाह अथवेति ।

### ***परिमल***

द्वितीयमिति । तत्पदलक्षिताच्चैतन्याद्भिन्नमैक्यमिति पक्षमित्यर्थः । मूलोक्तमुपलक्षणं मत्वाऽऽह अपसिद्धान्तस्तावदिति । मिथ्यात्वत इत्यनुवादलब्धमाह मिथ्यात्वप्रसङ्ग इति ॥ अन्यथेति । चैतन्याद्भिन्नस्याद्वैतस्य सत्यत्वेऽद्वैतेनैव ऐक्येनैव सत्येनाद्वैतस्य सदेकमेव तत्त्वमित्यस्य व्याघाता-दित्यर्थः । मूलं योजयति ॥ मिथ्यात्वत इति । दोषान्तरविवक्षयोत्तरान्विततयाऽपि योजयति ॥ किञ्चेति । अपीत्यस्यान्वयोक्तिः सत्यत्वमपीति ॥ न प्रकारान्तरेति । परस्परविरूद्धयोरन्यतस्थितिं विनां प्रकारान्तरेण स्थितिर्नेत्यर्थः । तथा च विरूद्धयोरन्यतरस्य मिथ्यात्वेऽन्यतरस्य सत्यत्वं स्यादेवेति भावः।

### ***यादुपत्यम्***

अनुवर्तनादिति । अन्यथा अपिशब्दवैयर्थ्यमिति भावः ॥

### ***श्रीनिवासतीर्थीया***

अखण्डार्थनिष्ठताया इति । निर्भेदार्थनिष्ठत्वरूपाखण्डार्थनिष्ठताया इत्यर्थः । तथा च ब्रह्मस्वरूपभिन्नैक्यरूपार्थप्रतिपादकत्वाङ्गीकारे उक्तरूपाखण्डार्थत्वहानिरिति भावः ॥ सर्वस्येति । तन्मध्ये ऐक्यस्यापि प्रतीतत्वादिति भावः ॥ चैतन्यातिरिक्तस्य सर्वमध्य-पतितैक्यस्य मिथ्यात्वानङ्गीकारे बाधकमाह अन्यथाऽद्वैतेनैवेति । मिथ्यात्वतस्तदैक्यं शास्त्रेण न ज्ञेयमित्यस्याभिप्रायमाह अन्यथेति । ऐक्यस्य मिथ्यात्वाङ्गीकार इत्यर्थः ॥ तत्कथं व्याप्तिरिति । ययोरैक्यं मिथ्या तयोर्भेदः सत्य इति व्याप्तिरित्यर्थः ।

### ***वाक्यार्थरत्नमाला***

अथवेतीति । एकस्यासत्यतायां हि द्वयोरेव विरुद्धयोरिति चतुर्थाध्याय-प्रथमभाष्यमूलटीकोक्तरीत्या यौ द्वावेव विरुद्धावित्यादिरूपा व्याप्तिरवसेया । तां च तत्स्थल एवोपपादयिष्यामः ।





------------------------------------------------------------------------

भेदाभेदौ यदि

### ***सुधा***

तृतीयं निराचष्टे भेदाभेदाविति ।

## **अनुव्याख्यानम्**

***भेदाभेदौ यदि ।***

**सुधा**

जीवब्रह्मणोरैक्यस्य स्वरूपाद्भेदाभेदौ यद्यङ्गीक्रियेते । तदा वक्तव्यं तौ किं चैतन्याद-भिन्नावुत भिन्नौ अथ भिन्नाभिन्नाविति ॥ आद्ये चैतन्यस्यापि द्वित्वं तयोर्वैकत्वमित्यद्यापद्येत । द्वितीययोर्दोषमाह तदेति ।

------------------------------------------------------------------------

तदा स्यादेव ह्यनवस्थितिः

## **अनुव्याख्यानम्**

***तदा स्यादेव ह्यनवस्थितिः ॥***

### ***सुधा***

हिशब्देनानवस्थाव्युत्पादनस्य स्पष्टतामाचष्टे । तथा हि । स भेदः किं भेदिभ्यां भिन्नोऽभिन्नो भिन्नाभिन्नो वा । प्रथमे सोऽपि भेदस्तथेत्यनवस्था । द्वितीये शब्दपर्यायत्वादयो दोषाः । तृतीयस्तु तृतीयेऽन्तर्भवति । तत्राप्युक्तविधयाऽनवस्थैवेति ।

ननु भेदस्य भेदान्तरं भेदाभेदयोश्च भेदाभेदान्तरमित्येतावता नानवस्था । उत्पत्तिज्ञप्ति-प्रतिबन्धकत्वाभावादिति चेन्न । विशेषण प्रतीतिमन्तरेण विशिष्टप्रत्ययानुपपत्त्या ज्ञप्तिप्रति-बन्धकत्वात् । तदिदमुक्तं स्यादेवेति । यद्यपि भेदाभेदाङ्गीकारे विरोधो वक्तुं शक्यते तथाऽपि स्फुटत्वान्नोक्तः । एवमैक्यस्य स्वरूपाद्भेदपक्षेऽनवस्थाऽपीति ।

### ***वाक्यार्थचन्द्रिका***

भेदाभेदयोश्चैतन्याभेदपक्षेऽनवस्थितेरसंभवाद्विकल्प्याभेदपक्षे लक्षणानां लक्ष्याभेदे परोक्तन्यायेनोपर्येव दूषणमभिधाय भेदभेदाभेदपक्षदूषणतया मूलं योजयति जीवेति ॥ भेदस्य भेदाभेदयोश्चाभेदपक्षेऽनवस्थाऽनुपपत्तेराह तथा हीति । ‘पर्यायत्वादयः’ इत्यत्रादिपदेन भेदभेदिभावानुपपत्त्यादेर्ग्रहणम् ॥ तत्रापीति । तावपि भेदाभेदौ भेदाभेदिभ्यामभिन्नौ उत भिन्नौ अथ भिन्नाभिन्नाविति विकल्प्याभेदपक्षे तयोरेकत्वादिकमापाद्य भेदपक्षेऽपि स भेदो भेदिभ्यां भिन्नोऽभिन्नो भिन्नाभिन्नो वेति विकल्प्य भेदपक्षेऽनवस्थामापाद्याभेदपक्षे पर्यायत्वादिकमापाद्य भेदाभेदपक्षं परिशेष्य पुनस्तद्दूषणं तावपि भेदाभेदावभिन्नौ भिन्नौ भिन्नाभिन्नौ वेत्युक्तरीत्या ज्ञातव्यमित्यर्थः ॥ विशेषणप्रतीतिमन्तरेणेति । विशेषणविशेष्यभावादिप्रतीतये खलु भेदोऽभ्युपगम्यते । स च प्रतीयमान एव । तद्धेतुस्तत्प्रतीतिश्च विशेषणादिभावेनैवेत्युत्तरोत्तरभेदप्रतीतेरवश्यमपेक्षितत्वादिति भावः ॥ भेदाभेदाङ्गीकारे विरोधस्यैक्यस्य स्वरूपाद्भेदपक्षेऽनवस्थायाश्चासंभवाद्भाष्यकारीयानुक्तिरिति भ्रान्तिं निवर्तयति यद्यपीत्यादिना ।

### ***परिमल***

तृतीयं तत्पदलक्षितचैतन्यादैक्यं भिन्नाभिन्नमिति पक्षम् ॥ स्वरूपादिति । चैतन्यस्वरूपादित्यर्थः ॥ इत्याद्यापाद्येत इति । तच्छब्दपर्यायत्वम् अन्यतरमात्रपरिशेषापत्ति-श्चेत्यादिपदार्थः ॥ भेदिभ्यामिति । चैतन्यरूपवस्तुना भेदाभेदाख्यवस्तुना चेत्यर्थः ॥ शब्देति । चैतन्यशब्दभेदशब्दाभेदशब्दानां पर्यायत्वं चैतन्याद्यन्यतरपरिशेषत्वभेदाभेदयोरेकत्वभेदानेकत्वरूपदोषा इत्यर्थः ॥ तृतीय इति । भेदिभ्यां भेदो भिन्नाभिन्न इति पक्षः । ऐक्यं चैतन्याद्भिन्नाभिन्नमिति पक्षेऽन्तर्भवति । तथा च तद्दोषेणैव दुष्टो भवतीति भावः । तत्र वा को दोष इत्यत आह तत्रापीति ॥ विशेषणेति । चैतन्यादैक्यं भिन्नाभिन्नमिति विशिष्टप्रतीतिर्हि विशेषणत्वेन भेदाभेदभानमीक्षते । विशेषणत्वेन भेदाभेदभानं च भेदाभेदरूपविशेषणस्य विशेष्यभूतैक्यस्य च भेदस्य वा भेदाभेदस्य वा भानाभावेऽनुपपन्नम् । तद्भानमपि विशेषणत्वेन तज्ज्ञानं विना नेत्येवमुत्तरोत्तरभेदादिभानं विना पूर्वपूर्वभेदादिभानं न युक्तमिति ज्ञप्तिप्रतिबन्धकत्वाद्दोष एवेत्यर्थः ॥ अनवस्थापीतीति । स्फुटत्वान्नोक्तेति योज्यम् ।

### ***यादुपत्यम्***

विशेषणप्रतीतिमन्तरेणेति । ननु विशेषणीभूतभेदप्रतीतेरावश्यकत्वेऽपि न तद्गतं भेदान्तरमपि ज्ञेयम् । न हि विशेषणीभूतो भेदोऽपि भिन्नोऽयं भेद इत्येव प्रतीयते । येन यद्गतभेदान्तरस्यापि विशेषणतया तत्प्रतीतेरप्यावश्यकत्वेनानवस्था । किन्त्वनयोर्भेद इत्येव । एवं विशेषणीभूतयोर्भेदाभेदयोर्ज्ञानस्यावश्यकत्वेऽपि न तद्गतभेदाभेदान्तरमप्यवश्यं ज्ञेयम् । विशेष्यतयाऽपि तयोर्ज्ञानसंभवात् । तथा च कथमनवस्थेति चेन्न । विशेषणतया वा विशेष्यतया वा वस्तुप्रतीतेस्तद्गत-भेदप्रतीत्यभावेऽसम्भवात् । अन्यथा दण्डपुरुषयोः कदाचिदभेदभ्रमो न स्यात् । तस्मात् कदाचिद-भिन्नयोरपि विशेषणविशेष्यभावभ्रमः । तथ च भेदस्य विशेषणतया वा विशेष्यतया वा प्रतीतिस्तद्गत-भेदप्रतीतिसापेक्षैवेति सुस्था ज्ञप्तिप्रतिबन्धकानवस्थेति । एवं भेदाभेदयोरपि नाप्रतीतभेदाभेदयो-र्विशेषणतया विशेष्यतया वा भानमिति तत्राप्यवनस्था ज्ञप्तिप्रतिबन्धिका । विशेषणविशेष्ययोर्भेदस्य तावज्ज्ञानमुक्तरीत्या आवश्यकमपरभेदस्य च परेण तदुभयसंसर्गस्थानाभिषिक्तत्वेनाभ्युपगमात् । तस्य च ज्ञातस्यैव विशिष्टधीनियामकत्वं नाज्ञातस्येति वैशेषिकपरीक्षायां वक्ष्यमाणत्वादिति ॥ अनवस्थाऽपीति । स्फुटत्वान्नोक्तत्यर्थः ।

### ***श्रीनिवासतीर्थीया***

शब्देति । चैतन्यशब्दभेदशब्दभेदाभेदशब्दानां पर्यायत्वचैतन्याद्यन्यतर-परिशेषत्वभेदभेदाभेदयोरेकत्वरूपदोषा इत्यर्थः ॥ तृतीये इति । भेदिम्यां भेदो भिन्नाभिन्न इति पक्षः । ऐक्यं चैतन्याद्भिन्नाभिन्नमिति पक्षेऽन्तर्भवति । तथा च तद्दोषेणैव दोषो भविष्यतीति भावः । तत्रैवैक्ये को दोष उक्त इत्यत आह तत्रापीति ॥

### ***वाक्यार्थरत्नमाला***

विकल्प्याभेदेत्यत्र विकल्पं कृत्वेति ल्यबन्तार्थः । विकल्प्याभेदपक्ष इत्यत्रापि ल्यप् भिन्नाभिन्नौ वेत्युक्तेति पाठः । अनवस्थायाश्चेति । एतदुभयोर्या भाष्यकारीया अनुक्तिः सा तयोरसम्भवादिति भ्रान्तिमिति योजना ।

------------------------------------------------------------------------

स्वनिर्वाहकता चेत्स्यात्

### ***सुधा***

नन्वैक्यं चैतन्याभिन्नमपि स्वनिर्वाहकत्वात्स्वाभाविकप्रकाशेनाप्रकाशितत्वमात्मनो निर्वक्ष्यति । यद्वा स्वरूपेणैक्यस्य भेदाभेदौ स्ताम् । तयोश्च भेदाभेदान्तराभावेऽपि स्वनिर्वाहकत्वा द्य्ववहारोपपत्तिरिति चेन्न । विशेषानभ्युपगमे स्वनिर्वाहकत्वस्यापि वक्तुमशक्यत्वादित्यभि-प्रायोणाह स्वनिर्वाहकतेति ।

## **अनुव्याख्यानम्**

***स्वनिर्वाहकता चेत्स्यात्***

ऐक्यस्य भेदाभेदयोर्वा स्वनिर्वाहकता यद्यङ्गीकृता स्यात् । तदा पृच्छामः स्वस्य निर्वाहकं हि स्वनिर्वाहकं तस्य भावः स्वनिर्वाहकता । स्वस्येति च कर्मणि षष्ठी । कर्तृकर्मणोः कृतीति वचनात् । तथा चैकस्यैवैकस्यामेव निर्वाहक्रियायां कर्मकर्तृत्वलक्षणं निर्वाह्यत्वं निर्वाहकत्व-मित्युक्तं भवति । तन्निर्वाह्यत्वं निर्वाहकत्वं च परस्परं धर्मिणा क्रियया चात्यन्ताभिन्नमुत भिन्नाभिन्नमिति ।

आद्ये दोषमाह वाह्यमिति ।

------------------------------------------------------------------------

वाह्यं वाहकमित्यपि

## **अनुव्याख्यानम्**

***वाह्यं वाहकमित्यपि ॥***

***पर्यायो भेदवान्वा स्यादनवस्थोभयत्र च ॥***

### ***सुधा***

निर्वाह्यमिति निर्वाहकमिति अपिशब्दान्निर्वहणमित्यपि शब्दसमूहः पर्यायः प्रसज्येत एकार्थत्वात् । न च तेषां शब्दानां कश्चित्पर्यायत्वं मन्यते ।

द्वितीयमनूद्य दूषयति भेदवानिति ।

वाशब्दो यद्यर्थे । यदि निर्वाह्यत्वादिरर्थः परस्परं धर्मिणा च भेदवान् स्यात्तदा तद्भेदद्वयस्य भेदिस्वरूपमात्रत्वे पर्यायत्वादिदोषप्रसङ्गाद्भेदान्तरवदित्यङ्गीकरणीयम् । तथा च परस्परं भेदं धर्मिभेदं वाऽऽश्रित्योभयत्रानवस्था स्यादिति ।

### ***वाक्यार्थचन्द्रिका***

ननु स्वनिर्वाहकत्वपक्षदूषणमयुक्तम् उक्तदूषणपरिहारेण परेण तस्यावक्तव्यत्वात्सिद्धान्ते विशेषस्य स्वनिर्वाहकताऽङ्गीकारात् । स्वव्याहतं च तद्दूषणमित्यत ‘ऐक्याभेदे न शास्त्रेण’ इत्युक्तदूषणस्य भेदाभेदपक्षेऽनवस्थायाश्च परिहारेण तस्य वक्तव्यत्वमेव विशेषानभ्युपगम एव तदनुपपत्तिप्रतिपादनान्न स्वव्याहतिरपीत्याशयेनोत्तरवाक्यमवतारयति नन्विति । उक्तपक्षयोर्मूलारूढतायै योग्यधर्म्यध्याहार ऐक्यस्य भेदाभेदयोर्वेति ॥ ननु निर्वाहकत्वस्य शब्दाल्लाभेऽपि निर्वाह्यस्य कथं लाभ इत्यतः समासावयवकर्मषष्ठ्येत्याशयेनाह स्वस्येति । अपिपद-बललब्धोक्तिः ॥ धर्मिणेत्यादि । भेदवान्वेति पूर्वकल्पे दूषणान्तरपरत्वप्रतीतेः कल्पान्तरदूषणपरत्वं मूलारूढं करोति वाशब्द इति । निर्वाह्यत्वादीत्यादिपदेन निर्वाहकत्वनिर्वाहक्रिययोर्ग्रहणम् । तद्भेद-द्वयमित्युभयत्रेत्यनुसारात् त्रयाणां धर्माणां भेदस्य परस्परभेदत्वेन क्रोडीकारेण धर्मिभेदस्य पृथक्कारेणेति द्रष्टव्यम् । भेदद्वयस्य भेदिस्वरूपत्वे मूलोक्तानवस्थाऽसंभवेन पूर्ववाक्यात्पर्याय इत्यनुवर्त्य तत्पक्षे दूषणं योजयित्वा भेदवानित्यावर्त्य भेदान्तरवत्त्वपरतया तद्व्याख्याय तत्रानवस्था द्रष्टव्येत्या-शयेनोभयत्रेत्येतद्विषयं दर्शयन्नेव वाक्यं योजयति भेदीत्यादिना ।

### ***परिमल***

निर्वहिष्यतीति । निर्वक्ष्यतीति पाठे इडागमो लोखकदोषमूलो वा निर्वचनार्थभ्रम-निरासाय कृतो वेति ध्येयम् ॥ व्यवहारोपपत्तिरिति । भिन्नाभिन्नमैक्यं चैतन्यादित्यादिविशिष्ट-व्यवहारोपपत्तिरित्यर्थः ॥ कर्तृकर्मणोः कृतीतिवचनादिति । निर्वाहकशब्दस्य ण्वुल्प्रत्ययान्तत्वात्तस्य च ‘कृदतिङि’त्यनेन कृत्संज्ञात्वात्तद्योगे कर्तरि कर्मणि च षष्ठी भवतीति पाणिनिवचनादित्यर्थः ।

### ***यादुपत्यम्***

कर्तृकर्मणोः कृतीति । कृद्योगे कर्तरि कर्मणि च षष्ठी स्यादिति सूत्रार्थः । व्यासस्य कृतिर् भारतस्य श्रवणमित्युदाहरणम् । अत्र च निर्वाहशब्दस्य ण्वुलन्तत्वात् ण्वुलश्च तृतीयधात्वाधिकारे विहितस्य कृत्त्वादिति भावः ।

### ***वाक्यार्थरत्नमाला***

मूले आत्मनो निर्वहिष्यतीति । ननु वह धातोरनिट्कारिकापाठाद-निट्कतया निर्वक्ष्यतीति वक्तव्यमिति चेन्न । पञ्चदशगीताभाष्यटीकास्थ चिछिदिषुरित्येतदुपपादनानु-सारेणास्योपपाद्यत्वात् । शोकं तरत्यात्मवेत्तेत्यत्रत्य वेत्ता वेदितेत्युत्तरमूलटीकोक्तप्रकारोऽप्यत्रानु-सर्तव्यः । एवं विशेष एव निर्वहिष्यतीति जिज्ञासानयमूले द्रव्यमेव ततोऽनन्तेत्येतन्मूलस्थविशेषेणैव व्यवहारा निर्वहिष्यन्त इत्यत्र ज्ञेयम् । शब्दाल्लाभेपीति । निर्वाहकशब्दाल्लाभेऽपीत्यर्थः । निर्वाह्यस्येति । भावप्रधानो निर्देशः । निर्वाह्यत्वस्येति पाठस्तु स्वरस एव । निर्वाह्यत्वादिरित्यत्रादिपदेन निर्वाहकत्व-मात्रग्रहणनिर्वाहाय उभयसङ्ग्राहकतया आदिपदं योजयति निर्वाह्यत्वादिरित्यादिपदेनेति । ननु मूले तद्भेदद्वयमित्ययुक्तम् । परस्परं धर्मिणा क्रियया वेति पूर्वमूलानुसारेण निर्वाह्यत्वनिर्वाहकत्वयोः परस्पर-भेदस्य परस्परभेदत्वेन सङ्ग्रहसिद्धावपि धर्मिभेदस्येव क्रियया भेदस्य सङ्ग्रहाभावेन भेदत्रयमित्येव वाच्यत्वादित्यतस्तथोक्तिं घटयति तद्भेदद्वयमितीति । इतीत्यस्येत्येतदित्यर्थः । अयमर्थः । यद्यपि भेदत्रयं प्राप्नोति । तथापि निर्वाह्यत्वनिर्वाहकत्वनिर्वाहणक्रियारूपाणां धर्माणां भेदत्रयं धर्मभेदत्वनिमित्तेन परस्परभेदत्वेन क्रोढीकृतम् । धर्मिभेदश्च पृथगुक्तः । एवं च भेदद्वयमेवायाति । ततश्च भेदद्वित्व

वचनं परस्परभेदत्वेन भेदत्रयक्रोढीकारेण धर्मिभेदस्य पृथक्कारेण च युक्तमिति द्रष्टव्यमिति । अत एवादिपदेन निर्वाहकत्वनिर्वाहणक्रिययोर्ग्रहणं व्याख्यातमिति ज्ञेयम् । पर्याय इत्यनुवर्त्येति मूले पर्यायत्वादित्यादिपदोपादानं तु पर्याय इति पूर्वभाष्येऽपि उपलक्षणया सह प्रयोगानुपपत्तिसङ्ग्रहोऽभिप्रेत इति सूचयितुं प्रकृते तत् सहप्रयोगानुपपत्तिसङ्ग्रहाय च । यद्वा पर्याय इति पूर्वत्र यथाश्रुतमेव । अत्र तु उपलक्षणव्यावर्तितेऽङ्गीकृत्य सहप्रयोगानुपपत्तिरभिहितेत्यभिप्रायेणेति न दोष इति भावः । परापरै-सामान्यवाचिनामित्यादिवाक्यविचारस्तत्त्वोद्योतटीकाप्रपञ्चे गुरुकृतोऽस्ति । तथा वाक्यार्थविनोदेऽपि अन्यथाख्यातिनिराकरणाय तत्कृतोऽस्ति सोऽत्राधिको विचारोऽवसेयः ।



------------------------------------------------------------------------

सत्यज्ञानादिकेऽप्येवं

### ***सुधा***

एवं विशेषानभ्युपगमे महावाक्यार्थानुपपत्तिमभिधायावन्तरवाक्येऽपि तामतिदिशति सत्येति ।

## **अनुव्याख्यानम्**

***सत्यज्ञानादिकेऽप्येवं***

**सुधा**

सत्यं ज्ञानमनन्तं ब्रह्मेत्यादिकेऽवान्तरवाक्येऽप्येवं विकल्प्य दूषणमभिधानीयमित्यर्थः ॥ तथा हि । सत्यज्ञानादिकं परस्परं ब्रह्मणा चात्यन्ताभिन्नं वा भिन्नं वा भिन्नाभिन्नं वा । नाद्यः । तथा सति स्वप्रकाशब्रह्मात्मकस्य तस्य सत्यज्ञानादिशास्त्राप्रतिपाद्यत्वप्रसङ्गात् । सत्यज्ञानादिपदानां पर्यायत्वापत्त्या सहप्रयोगानुपपत्तिप्रसङ्गाच्च । न द्वितीयः । अपसिद्धान्तात् । मिथ्यात्वापत्त्या शास्त्रस्यातत्त्वावेदकत्वप्रसङ्गाच्च । अज्ञानत्वादेः सत्यत्वापत्तेश्च । न तृतीयः । अनवस्थाप्रसङ्गात् । स्वनिर्वाहकत्वस्य चोक्तविधया निर्वक्तुमशक्यत्वादिति ॥

### ***वाक्यार्थचन्द्रिका***

तत्तन्मूलसूचितान्यतिदिष्टविकल्पदूषणानि प्रतिपादयति तथा हीति ।

### ***परिमल***

महावाक्येति । तत्त्वमसीतिवाक्येत्यर्थः । प्रागुक्तविकल्पान् तद्दोषांश्च व्यनक्ति तथाहि सत्यज्ञानादिकमित्यादिना ।

### ***श्रीनिवासतीर्थीया***

अज्ञानत्वादेरिति । ज्ञानत्वादेर्ब्रह्मभिन्नत्वेन मिथ्यात्वाङ्गीकारात्परस्पर-विरूद्धयोरन्यतरनिषेधस्यान्यतरविधिनान्तरीयकत्वेन ज्ञानात्वाद्रेर्ब्रह्मणि सत्यत्वं स्यादित्यार्थः ॥



------------------------------------------------------------------------

सत्यज्ञानादिकेऽप्येवं

### ***सुधा***

ननु सत्यज्ञानादीनां परस्परं ब्रह्मणा चात्यन्तमभेद एव । न च तावता सत्यज्ञानादि-पदानां पर्यायत्वम् । वाच्यार्थभेदसद्भावात् । परापरसामन्यवाचिनां सगुणब्रह्मवाचिनां वा तेषां परब्रह्मणि लक्षणया प्रवृत्त्यङ्गीकारात् । न च वाच्यं सत्यपदेन लक्षितस्यैव ज्ञानपदेन लक्षणायां वैयर्थ्यम्, अधिकलक्षणायां च नाखण्डार्थतासिद्धिरिति । लक्ष्यार्थभेदाभावेऽप्यारोपितासत्यत्वादि-व्यावृत्त्यर्थत्वेन पदान्तराणां सप्रयोजनत्वात् । अत एव न शास्त्रवैयर्थ्यम् ॥ स्वप्रकाशेऽप्यारोपिता-कारव्यावृत्त्यर्थत्वेन शास्त्रस्य सप्रयोजनत्त्वादिति चेन्न । किं ब्रह्मविशेषणत्वेनासत्यत्वादि-व्यावृत्तिबोधः प्रयोजनमुच्यते । किंवा स्वतन्त्र एव व्यावृत्तिबोधः ।

### ***वाक्यार्थचन्द्रिका***

परापरेति । कुम्भाद्यनुगतसत्ता परा जातिः । अन्तःकरणवृत्त्युपधानलब्ध-भेदचिदानन्दविशेषानुगते ज्ञानानन्दत्वे चापरजाती । एवं च सत्यज्ञानानन्दादिशब्दानां लक्ष्यार्थाभेदेऽपि क्रमेणोक्तजातिवाचित्वान्न पर्यायत्वमिति कल्पतरावुक्तत्वादिति भावः ।

### ***परिमल***

परापरसामान्येति । सत्ताशब्दितसत्यत्वरूपव्यापकज्ञातिज्ञा नत्वादिरूपव्याप्य-जातिवाचिनां सत्यज्ञानादिशब्दानामित्यर्थः । न च वाच्यमित्यस्य सिद्धिरित्यनेनान्वयः । अत एवेत्युक्तं व्यनक्ति स्वप्रकाशेऽपीति । ‘सत्यं ज्ञानमनन्तं ब्रह्म विज्ञानमानन्दं ब्रह्म’ इत्यादिशास्त्रस्य हि ब्रह्म असत्यं न अज्ञानं न, परिच्छिन्नं नेत्याद्यर्थकत्वेनारोपितासत्यत्वाद्याकारव्यावृत्त्यर्थत्वेन प्रयोजन-वत्त्वादित्यर्थः ।

यादुपत्यम्

परापरसामान्यवाचिनामिति । सत्यपदं व्यापकीभूतसत्तासामान्यवाचि ज्ञानानन्दपदे तद्व्याप्यज्ञानत्वादिवाचिनी । इदं च जातावेव शक्तिरिति भाट्टमतमाश्रित्योक्तमिति द्रष्टव्यम् ॥ तार्किकादिमतेनाह सगुणं ब्रह्मेति ।

### ***श्रीनिवासतीर्थीया***

अधिकेति । सत्यपदेन लक्षितादधिकस्य विशेषस्य ज्ञानपदेन लक्षणाया-मित्यर्थः ॥ अखण्डार्थतेति । निर्विशेषार्थनिष्ठत्वरूपा खण्डार्थतेत्यर्थः ।

### ***वाक्यार्थरत्नमाला***

कुम्भादीनामिव चिदानन्दव्यक्तयोर् अनेकत्वाभावादुक्तम् अन्तःकरण-वृत्त्युपधानेति । कल्पतराविति । एवं ब्रह्मापि मायाकार्यकुम्भादिकल्पितव्यक्तयनुगतसत्तयेत्यादिना जन्माधिकरणे उक्तत्वादित्यर्थः ।







------------------------------------------------------------------------

न व्यावृत्त्या प्रयोज्ञनम्

### ***सुधा***

ओद्ये दोषमाह न व्यावृत्त्येति ।

## **अनुव्याख्यानम्**

***न व्यावृत्त्या प्रयोज्ञनम् ॥***

***व्यावृत्तस्याविशेषत्वे***

इत्यंभूतलक्षणे तृतीया । ब्रह्मविशेषणत्वेनासत्यत्वादिव्यावृत्तिलक्षणं प्रयोजनं सत्यादिपदानां त्वया वक्तुं न शक्यते ॥ कुत इत्यत आह व्यावृत्तस्येति । व्यावृत्ततया प्रतीतस्य ब्रह्मणोऽविशेषत्वे सतीत्यर्थः । अभावविशेषाङ्गीकारे च भावविशेषैः किमपराद्धम् ।

द्वितीयं दूषयति न व्यावृत्त्येति । व्यावृत्तेर्व्यावृत्तस्य ब्रह्मणोऽविशेषत्वे सा स्वतन्त्राव्यावृत्तिर्न प्रयोजनम् । अजिज्ञासितत्वात् । मुमुक्षुणा ब्रह्म वा तद्धर्मो वा जिज्ञासितव्यः । तत्र व्यावृत्तिर्न ब्रह्म । तस्य भावरूपत्वादेकत्वान्निरुपाधिकत्वाच्च । ब्रह्मधर्मोपि न चेत्कथं मुमुक्षुणा जिज्ञास्येत । अजिज्ञासितबोधनं च कथं प्रयोजनं स्यादिति ।

### ***वाक्यार्थचन्द्रिका***

अत्र क्रियाऽनुपादानद्व्यावृत्तेः स्वयं प्रयोजनत्वेन प्रयोजनान्तराहेतुतया कर्तृकरणहेतुषु तृतीयानुपपत्तेराह इत्थंभूतेति कञ्चित्प्रकारं प्राप्त इत्थंभूतस्तस्य लक्षणं चिन्हं तत्र तृतीयेत्यर्थः । तथा च प्रयोजनवत्त्वरूपप्रकारं प्राप्तसत्यादिपदानां व्यावृत्तिरूपप्रयोजनमेव चिह्नम् । अनेनैव तेषां प्रयोजनवत्त्वादिति भावः । व्यावृत्तेर्निरासावसरे व्यावृत्तस्येति सिद्धवदनुवादानुपपत्तेराह व्यावृत्ततयेति । तथा च ब्रह्मणः सखण्डत्वापत्त्याऽपसिद्धान्त इति भावः । न चात्र व्यावृत्ति-वैशिष्ट्यस्यार्थिकतया शब्यार्थस्य न सखण्डत्वं यश्चार्थादर्थो न स चोदनार्थ इति न्यायात् ‘मानान्तरा-दपोहस्तु न शब्दस्तेन स स्मृतः’ इति सुरेश्वरोक्तेश्चेति वाच्यम् । आर्थिकेनापि विशेषेण ब्रह्मणोऽखण्डत्वहानेरपरिहारात्तस्या एव चापादनात् । अनन्तपदेनान्तवद्व्यावृत्तेः साक्षादुक्तेश्च । शब्दस्य व्यावृत्तिवैशिष्ट्येऽतात्पर्ये आर्थिकव्यावृत्तेरप्यसिद्धेश्च । स्वरूपमात्रस्य सिद्धतया तत्रातात्पर्यात् । व्यावृत्तिविशिष्टेऽप्यतात्पर्ये तात्पर्यविषयशून्यतयाऽप्रामाण्यापातेनागतिकतया सत्यादिपदानामपि व्यावृत्तिवैशिष्ट्ये तात्पर्याभ्युपगमे शब्दस्यापि सखण्डार्थतापत्तेश्च । उपलक्षिते तात्पर्याभ्युपगमेऽपि काकवद्गृहमित्यादिवत्सखण्डार्थताऽपरिहाराच्चेति ॥ अभावेति । परमसिद्धान्तपरित्यागेऽपि नेह नानेति श्रुतिविरोधस्य दुर्वारत्वात्तत्परिहारोपायस्य च भावविशेषेष्वपि साम्यादिति भावः । ननु व्यावृत्तेर्ब्रह्मविशेषत्वेऽपि ब्रह्मरूपत्वात्प्रयोजनत्वजिज्ञासितत्वाभावोक्तिरनुपपन्नेत्यतो व्यावृत्त्येत्या-वर्तितस्य पञ्चम्यर्थत्वेन षष्ठ्यर्थत्वेन च विपरिणतस्य व्यावृत्तस्येत्यनेनाविशेषत्व इत्यनेन चान्वये भावक्तान्तस्य व्यावृत्तस्यैवावृत्त्या कर्मक्तान्तेन तेनैवान्वये वा व्यावृत्तेर्व्यावृत्तस्येति व्यावृत्ते-र्ब्रह्मविशेषत्वाभाव इति वाऽर्थस्य लामे ब्रह्मरूपव्यावृत्तिपक्षस्य व्यावृत्तेर्ब्रह्मविशेषत्वपक्षस्य च दूषणमपि सिध्यतीत्याशयेनाह व्यावृत्तेरिति । व्यावृत्त्यतिरिक्तस्येत्यर्थः । ब्रह्मणोऽविशेषत्व इत्येतल्लब्धार्थकथनं स्वतन्त्रेति । योग्यं हेतुमध्याहरति अजिज्ञासितत्वादिति । अत एव तथैव विकल्पयति मुमुक्षुणेति । व्यावृत्तेर्व्यावृत्तस्येत्यनेन सूचितहेतूनाह तस्येति । व्यावृत्तेरन्यादृशत्वादिति भावः ।

### ***परिमल***

इत्थंभूतलक्षण इति । कञ्चित्प्रकरं प्राप्त इत्थं भूतस्तस्य लक्षणे ज्ञापके तृतीया भवति । छात्रेणोपाध्यायमद्राक्षीदित्यत्रोपाध्यायत्वप्रकारं प्राप्तस्य छात्रशब्दितः शिष्यो ज्ञापक इति तत्र तृतीयोक्ता पाणिनिना । तथेहापि व्यावृत्त्या व्यावृत्तिरूपचिह्नेनेत्यर्थत्वादेवमुक्तम् । यद्वा इत्थंभूतस्य यल्लक्षणं तत्र तृतीयेत्यर्थवद् इत्थंभूतं यल्लक्षणं तत्र तृतीयेत्यप्यर्थमुपेत्यैवमुक्तम् । विशेषणत्व-रूपप्रकारान्तरं प्राप्ते व्यावृत्तिरूपे लक्षणे तृतीयेत्यर्थोऽत्र ध्येयः । विशेषणीभूता व्यावृत्तिः प्रयोजनं नेत्यत्र फलितोऽर्थः । उक्तं च तृतीयेऽध्याये ऋग्भाष्यटीकायां सप्तदशे वर्गे ‘अच्छा वदा तना गिरा जरायै ब्रह्मणस्पतिम्’ इत्येतद्भाष्यस्य ‘व्याप्तया गिरा जरायै संस्तुतित्वेन तृतीया भावरूपिणी’ इत्यस्य व्याख्यावसरे ‘जरायै’ इत्यत्र जरयेति व्यत्ययमुपेत्य तृतीयाया इत्थंभूतलक्षणत्वमभ्युपेत्य जरया संस्तुत्या संस्तुतित्वेन स्तुतित्वरूपेणोपेतया’ इति । तदेव व्यनक्ति ब्रह्मेति । नन्वसत्यादिव्यावृत्तीनाम् अभावरूपत्वात्तासां ब्रह्मविशेषणत्वेऽपि न निर्विशेषत्वाङ्गीकारभङ्गः । भावविशेषाङ्गीकाराभावादित्यत आह अभावेति । व्यावृत्तेरितिपदद्वयमध्याहृत्य मूलं योजयति व्यावृत्तेरविशेषत्वे सतीति । विशेषणा-भावत्वे सतीत्यर्थः । किं प्रति इत्यतो व्यावृत्तस्येत्यनूद्य ब्रह्मण इति विशेष्यमुक्तम् । ‘न व्यावृत्त्या प्रयोजनम्’ इत्यस्यार्थः सा स्वतन्त्रेत्यादि ॥ निरूपाधिकत्वाच्चेति । अन्यानिरूपितत्वादित्यर्थः । व्यावृत्त्यस्त्वाभावरूपत्वादनेकरूपत्वात्सोपाधिकत्वाच्चेत्युक्तत्रितयविपरीता इति भावः ।

### ***यादुपत्यम्***

ननु कर्तृकर्मणोस्तृतीयेति कर्तृकर्मणोस्तृतीया विहिता । न चात्र व्यावृत्तेः कर्तृत्वं करणत्वं वा सम्भवति । अतः कथं तृतीयेत्यत आह इत्थंम्भूतलक्षण इति ॥ ननु कञ्चन प्रकारं प्राप्त इत्थम्भूतस्तल्लक्षणे तज्ज्ञापके तृतीया स्यादिति ह्यस्यार्थः । यथा छात्रेणोपध्यायमद्राक्षीदिति । अत्र सत्यादिपदप्रयोजनत्वरूपं प्रकारं प्राप्तं प्रयोजनं व्यावृत्तिरेव सा कथं तज्ज्ञपिकाऽभेदादित्यत उक्तं व्यावृत्तिलक्षणं प्रयोजनमिति । तथा चाभेदेऽपि सामान्यविशेषरूपतयाऽवच्छेदकभेदेन शिंशुपारूपो वृक्ष इत्येव ज्ञाप्यज्ञापकभावो युक्तो विशेषस्य सामान्यज्ञापकत्वादिति ध्येयम् । यद्वा । प्रयोजनत्त्वरूपं प्रकारं प्राप्तानां सत्यादिपदानां व्यावृत्तिज्ञापिकेति । तत्र तृतीयेत्यर्थः । अभेदेऽपि सामान्यविशेषभावेन ज्ञाप्यज्ञापकभावोऽत्रापि विवक्षित इति ॥ किमपराद्धमिति । अत्र कश्चित्तु ‘‘अभाववैशिष्ट्य-स्याऽऽर्थिकत्वेन न शाब्दार्थस्य सखण्डत्वम् । ‘यश्चार्थादर्थो न स चोदनार्थः’ इति न्यायात् । ‘मानान्तरादपोहस्तु न शाब्दस्तेन संस्मृतः’ इति सुरेश्वरोक्तेश्च’ इत्याह तत्तुच्छम् । आर्थिकेनापि विशेषेण ब्रह्मणोऽखण्डत्वहानेः । अनन्तशब्देनान्तवद्व्यावृत्तेः साक्षादुक्तेश्च । सत्यादिपदानां सत्यत्वादि रूपव्यावर्तकधर्मवैशिष्ट्यातात्पर्ये आर्थिकव्यावृत्तेरप्यसिद्धेर्वक्ष्यमाणत्वाच्चेति ॥ व्यावृत्तेर्त्त्यावृत्तस्येति । अत्र व्यावृत्तेरविशेषत्व इत्यन्वयः । अविशेषणत्व इत्यर्थः ॥ निरूपाधिकत्वाच्चेत्यनन्तरं व्यावृत्तेस्त्व-भावरूपत्वादनेकत्वात्सोपाधिकत्वाच्चेति पूरणीयम् ॥

### ***वाक्यार्थरत्नमाला***

क्रियानुपादानादिति । हेतुतया चेत्यनन्तरं क्रियां प्रति प्रयोजनान्तरं प्रति वा कर्त्रिति योज्यम् । कञ्चित्प्रकारं प्राप्त इति । एतश्च मञ्जर्याद्यनुसारेण गीताभाष्यटीकाव्याख्याने गुरुचरणैः प्रपञ्चितम् । तद्विवरणावसरे चास्माभिर्निपुणतरमुपपादितं तत एव प्रतिपत्तव्यम् । तत्रोपाध्यायत्वरूपप्रकारस्येवात्र प्रयोजनानन्तर्भावेन प्रकारालाभात् सामान्यविशेषभावमाश्रित्य प्रकारं निरूपयति । तथा च प्रयोजनवत्त्वेति । वृत्त्या निषेधधीरिति दृश्यत्वभङ्गन्यायामृतकण्टकोद्धारे वृत्त्येति इत्थंभूतेत्याद्युक्तवा वृत्तिरूपा निषेधधीरिति व्याख्यानं चात्रत्यप्रकारेण धीविषयत्वरूपप्रकारे प्राप्तस्य वृत्तिर्लक्षणमित्येवंप्रकारेण व्याख्येयम् । अहिकुण्डलाधिकरणीयसच्चिदादेरपर्यायत्वेत्येतदणुभाष्य-मूलानुसारिन्यायामृतानुसारेणाशङ्क्य निराकरोति न चात्र व्यावृत्तीत्यदिना । ननु स्वातन्त्र्याव्यावृत्ति-प्रयोजनमित्येतत्पक्षनिरासाय न व्यावृत्त्येति भाष्ययोजनायां हि ब्रह्मणो विशेषत्व इत्यनेन स्वतन्त्रेत्यर्थ-लाभाद् व्यावृत्त्येति तृतीयाया इत्थंभूतलक्षणतृतीयात्वेन स्वतन्त्राव्यावृत्तिर्न प्रयोजनमजिज्ञासित-त्वादित्येतावानर्थो जातः । तथा चानेन स्वतन्त्रत्वपर्यवसन्नब्रह्माविशेषत्वपक्षनिरासः सिद्धो भवति । सा व्यावृत्तिर्ब्रह्मरूपैवेति पक्षान्तरनिरासस्तु नायात्यनेन भाष्येणेति न्यूनतेत्याशयेन पक्षान्तरमुत्थाप्य उक्तपक्षद्वयनिरासोऽपि भाष्यादेवेति न दोष इत्याशयेन भाष्ययोजनार्थं प्रवृत्तं व्यावृत्तेर्व्यावृत्तस्येत्यादि मूलमिति दर्शयन् उक्तमूलं योजयति ननु व्यावृत्तेरित्यादिना । अत्र ब्रह्माविशेषणत्वेऽपीति पाठः । ब्रह्मविशेषणत्वाभावमभ्युपगम्यैव तद्रूपत्वाशङ्कायाः प्रवर्तनात् । मूलकोशे तथैव पाठश्चेति ज्ञेयम् । प्रयोजनत्वं च जिज्ञासितत्वं च तयोर्भाव इति योज्यम् । अनुपपन्नत्वं च ब्रह्मरूपत्वे तयोरुपपत्तेरिति भावेन । न तु पक्षान्तरेऽपि तदनुपपन्नत्वाभिप्रायेण मूले व्यावृत्तेर्ब्रह्मरूपत्वपक्षनिरासस्यापि भाष्याल्लाभं दर्शयितुं व्यावृत्तेर्व्यावृत्तस्येति सम्बन्धः । व्यावृत्तेर्ब्रह्माविशेषत्व इत्यनेन सम्बन्ध आश्रित इत्यभिप्रायं स्पष्टयितुं पञ्चम्यन्तषष्ठ्यन्तव्यावृत्तेरित्यस्य भाष्ये अभावात् कथं सम्बन्धप्रदर्शनमित्याशङ्कां वारयितुमुक्तं व्यावृत्त्येत्यावर्तितस्येत्यादि । तृतीयान्तव्यावृत्त्येतिपदस्य पञ्चम्यन्ततायाः षष्ठ्यर्थतायाश्च विपरिणाम-साध्यत्वादुक्तं विपरिणतस्येति । व्यावृत्तस्येत्यनेनेति । पञ्चम्यर्थस्याव्यावृत्तस्येत्यनेन षष्ठ्यर्थस्या-विशेषत्व इत्यनेनेति प्रत्येकं सम्बन्धः । यद्यपि मूले व्यावृत्तेरिति सकृदेव श्रूयते तथापि ब्रह्मणो विशेषणान्यत्वानुवादवैयर्थ्यात् स्वातन्त्र्यप्रतिपत्तये ब्रह्मधर्मोऽपीत्युत्तरानुसाराच्च मूलेऽपि व्यावृत्तेरित्य-स्यावृत्तिरभिप्रेतेति सिद्धं कृत्वा निर्विशेषत्व इत्यनेनापि सम्बन्धोक्तिरिति न दोषः ।

अत्र पक्षे पूर्ववाक्यगतव्यावृत्तस्येत्यस्यानुवृत्तिराश्रयणीया । द्वेधा विपरिणामश्च कार्य इत्य-परितोषादाह भावक्तान्तस्येति । अनेन भाष्ये व्यावृत्तस्येत्येतद्व्यावृत्तिर्व्यावृत्तमिति भावक्तान्तं व्यावर्त्यत इति कर्मक्तान्तं च तन्त्रेणोपात्तम् । भावक्तान्तस्यावृत्तिश्चाभिप्रेतेति भाष्याभिप्रायो व्यावृत्तेरित्यादिमूलेन सूचित इति दर्शयति तेनैवेति । व्यावृत्तस्येत्यत्र अनेनैवेत्यर्थः । उपलक्षणं चेदं विशेषत्व इत्यनेन चान्वय इत्यपि द्रष्टव्यम् । अविशेषत्व इत्यनेन चान्वय इत्येतदनुवर्तत इति वा । तथा च भावक्तान्तस्याद्यस्य व्यावृत्तस्येत्यनेन कर्मक्तान्तेन अन्वयः । तत्र च व्यावृत्तस्य सकाशादिति योजनात् षष्ठ्युपपत्तिः । अत एव व्यावृत्तेर्व्यावृत्तस्येत्यर्थलाभवचनमुपपन्नम् । द्वितीयस्याविशेषत्व इत्यनेन सम्बन्धस्तु यथाश्रुत एव साधुरिति ज्ञेयम् । ब्रह्मरूपव्यावृत्तीत्यादि । व्यावृत्तिर्ब्रह्मैवेति पक्षस्येत्यर्थः । ब्रह्माविशेषत्वपक्षस्येति पाठः । ब्रह्माविशेषत्व इत्यस्य स्वतन्त्रेत्यर्थपरतया स्वतन्त्र-व्यावृत्तिपक्षदूषणस्यैव ब्रह्माविशेषत्वपक्षदूषणत्वादिति ज्ञेयम् । अत्रायं विवेकः । ब्रह्माविशेषत्व इत्युक्त स्वतन्त्रा व्यावृत्तिः प्रयोजनमिति पक्षनिरासायेत्थंभूतलक्षणतृतीयाश्रयणेन न व्यावृत्त्या प्रयोजनमिति दूषणं प्रवृत्तम् । तत्र ब्रह्मरूपत्वपक्षनिरासाभावं व्यावर्तयितुं मूलकृता व्यावृत्तिव्यतिरिक्तत्वं ब्रह्मविशेषणत्वेनात्र भाष्यकृदभिमतमस्तीति सूचयता बुध्या विवेकेन व्यावृत्तिव्यावृत्तत्वान्न तावद्व्यावृत्तिर्ब्रह्मरूपा प्रयोजनमिति व्याख्यानं व्यावृत्तेर्व्यावृत्तस्येत्यस्य कर्तव्यमिति ज्ञापितम् । तथा च पक्षद्वयस्य दूषणं सिध्यतीत्यस्य प्रथमपक्षस्य व्यावृत्तेर्व्यावृत्तस्येति हेतुगर्भानुवादेनैव दूषणं सिध्यति । द्वितीयपक्षस्य तु व्यावृत्तेरविशेषत्वे स्वतन्त्रत्व इति यावत् । न व्यावृत्त्या प्रयोजनमिति भाष्योक्तं दूषणं सिध्यतीत्यर्थो बोध्य इति । भाष्ये व्यावृत्तेर्ब्रह्मरूपत्वपक्षनिरासोऽभिप्रेत इत्याशयेन व्यावृत्तेरिति मूलं प्रवृत्तमित्यत्रावष्टम्भकतयोत्तरविशिष्टव्याख्यानप्रवृत्तिमाह अत एवेति । व्यावृत्तेरित्यादिग्रन्थे पक्षद्वय-निरासकतया भाष्ययोजनादेवेत्यर्थः । तथैव ब्रह्मस्वरूपत्वादिनैवेत्यर्थः । विकल्पयतीत्युपलक्षणम् । दूषयतीत्यपि ज्ञेयम् । व्यावृत्तस्येति तच्छून्यत्वमुच्यत इति शङ्कानिरासायार्थं स्पष्टयति । व्यावृत्यतिरिक्तस्येत्यर्थ इति ।

------------------------------------------------------------------------

न व्यावृत्त्या प्रयोज्ञनम्

### ***सुधा***

किञ्च सत्यादिपदानि ब्रह्मणि किं सत्यत्वादिधर्मानभिदधत्यसत्त्वादिव्यावृत्ति-प्रयोजनानि । उतान्यथा वा ।

नाद्यो ऽनङ्गीकारादित्याह न व्यावृत्त्येति । व्यावृत्तस्य ब्रह्मणोऽविशेषत्वेऽङ्गीकृते सति, विशेषणाभिधानमुखेन व्यावृत्तिः पदानां प्रयोजनमिति वक्तुं न शक्यत इत्यर्थः ।

द्वितीयं दूषयति न व्यावृत्त्येति । व्यावृत्तस्य ब्रह्मणोऽविशेषत्वे सत्यत्वादिधर्माप्रतिपादन इति यावत् । असत्यत्वादिव्यावृत्तिः पदानां प्रयोजनमिति वक्तुं न शक्यते । न हि तीरे नदीत्व-मनभिदधतो नदीपदस्यानदीत्वव्यावृत्तिः प्रयोजनं संभवति । विरोध्याकारसमर्पणेन हि विरोध्या-कारान्तरं व्यावर्तनीयम् ॥

यदुक्तं शास्त्रं चारोपिताकारव्यावृत्त्या स्वप्रकाशोऽपि प्रयोजनवदिति । तदप्यनेनैव निरस्तम् ॥ निर्विशेषे स्वयंप्रकाशमाने विरोध्याकारारोप एवानुपपन्न इति चोक्तम् ।

### ***वाक्यार्थचन्द्रिका***

न च सत्यत्वादेरतात्पर्यविषयस्यापि प्रागभिधाकाले प्रतीतिमात्रेण लक्ष्यस्य तद्व्यावृत्तिसिद्धिरिति वाच्यम् । नद्यां घोष इत्यत्र तीरस्यानदीतोऽपि व्यापृत्तिसिध्द्यापत्तेरित्याशयेनाह न हि तीर इति । व्यावृत्तेर्ब्रह्मविशेषणत्वस्वातन्त्र्याभ्यां सत्यादिपदैः सत्यत्वादिसमर्पणमुखान्यथात्वाभ्यां च व्यावृत्तिबोधप्रकारस्य निरासेनैक्याभेद इत्युक्तदूषणपरिहारः परकृतोऽप्ययुक्त इति सिद्धमित्याह यदुक्तमिति । उक्तदूषणं चात्र स्मारयति निर्विशेष इति ।

### ***परिमल***

अभिदधतीति शत्रन्तम् । अभिदधानानीत्यर्थः ॥ तदप्यनेनेति । व्यावृत्तिर्विशेषणं वा स्वतन्त्रा वेत्यादिविकल्पपूर्वकदूषणेनेत्यर्थः । ‘ऐक्याभेदे न शास्त्रेण ज्ञेयं तत्स्वप्रकाशतः’ इत्यत्र महावाक्यार्थखण्डनप्रस्तावोक्तदोषान्तरं च स्मारयति निर्विशेष इति ।

### ***श्रीनिवासतीर्थीया***

अभिदधति सन्तीति शेषः ॥ न हि तीरे नदीत्वमिति । नदीपदलक्ष्यार्थे तीरे नदीत्वार्पणाभावेनैव नदीपदस्य तीरेऽनदीव्यावृत्तिबोधकत्वं नास्ति एवं सत्यादिपदलक्ष्यार्थे ब्रह्मण्यपि सत्यत्वाद्यर्पणाभावेनासत्यादिव्यावृत्तिबोधकत्वं नेत्यर्थः ॥ अत एव न शास्त्रवैयर्थ्य-मित्यादिनोक्तं दूषयति यदुक्तमिति ॥ अनेनेति । ‘न व्यावृत्त्या प्रयोजनम्’ इत्यनेनेत्यर्थः ॥ दूषणान्तरमाह निर्विशेष इति ।

### ***वाक्यार्थरत्नमाला***

समर्पणमुखान्यथात्वाभ्यामिति । सत्यत्वादिधर्मसमर्पणमुखेन व्यावृत्ति-बुद्धिजनकत्वं तन्मुखाभावेऽपि केवलव्यावर्तकत्वाभ्यामित्यर्थः ।



------------------------------------------------------------------------

तदखण्डं च खण्डितम्

### ***सुधा***

एवं विशेषानङ्गीकारे वाक्यद्वयस्यानुपपत्तिमभिधायोपसंहरति तदिति ।

## **अनुव्याख्यानम्**

***तदखण्डं च खण्डितम् ॥***

**सुधा**

तत्तस्मादखण्डं निर्विशेषं वाक्यद्वयप्रतिपाद्यमित्येतन्मतं खण्डितं दूषितं वेदितव्य-मित्यर्थः ।

### ***परिमल***

वाक्यद्वयस्येति । महावाक्यावान्तरवाक्यरूपवाक्यद्वयस्येत्यर्थः ।

### ***श्रीनिवासतीर्थीया***

वाक्यद्वयस्य महावाक्यावान्तररूपवाक्यद्वयस्य ।

------------------------------------------------------------------------

निर्विशेषत्वमेतेन मूकोऽहमितिवद्भवेत्

### ***सुधा***

स्वक्रियाविरूद्धं च निर्विशेषत्ववचनमित्याह निर्विशेषत्वमिति ।

## **अनुव्याख्यानम्**

***निर्विशेषत्वमेतेन मूकोऽहमितिवद्भवेत् ॥***

**सुधा**

यथा मूकोऽहमित्येतत्स्वक्रियाविरुद्धम् । वक्तृत्वाभावो ह्यनेनोच्यते वचनक्रियया च वक्तृत्वमिति । तथा निर्विशेषं ब्रह्मेति स्वक्रियाविरुद्धं भवेत् । कथम् । एतेन निर्विशेषत्वेन विशेषेणापतितेन हेतुना । विशेषाभावो हि निर्विशेषं ब्रह्मेति वाक्येन प्रतिपादयितुमिष्टः । प्रतिपादनक्रियया च विशेषाभावलक्षणो विशेषः प्राप्नोतीति । अयमपि विशेषो निर्विशेषमित्यनेन निराक्रियत इति कुतस्तत्रापि स्वक्रियाविरोधः । प्रतीतिविरोध इति चेत् । तर्ह्येतद्वचनकर्तृत्वमपि मूकोऽहमित्यनेन निराक्रियत इति कुतस्तत्रापि स्वक्रियाविरोधः । प्रतीतिविरोध इति चेत् । समः समाधिः । परबोधनोपायाभावाद्विशेषाभाव उपादीयते न तु ब्रह्मविशेषतयेति चेत् । अत्रापि परबोधनोपायाभावादेवेदं वचनम् । वस्तुतस्त्वसौ मूक एवेत्यस्तु । निर्विशेषम् इत्यस्य विशेषनिरास एव तात्पर्यम् । न निर्विशेषत्वविशेषविधौ । अतः कथं विरोध इति चेत् । तर्हि मूकोऽहमित्यस्यापि वक्तृत्वनिरासे तात्पर्यम् । नैतद्वचनवक्तृत्व इति कुतस्तत्रापि विरोधः । न तत्र स्ववचनविरोधः । किन्तु स्वक्रियाविरोध इति चेत् । प्रकृतेऽपि किमन्योऽभिहित इत्यास्तां प्रपञ्चः । तदिदमुक्तं मूकोहमितिवदिति ।

### ***वाक्यार्थचन्द्रिका***

ननु सर्वविशेषान्निराकुर्वता निर्विशेषमित्यनेन विशेषाभावरूपविशेषस्यपि निरासान्न प्रतिपादनक्रियाप्राप्तः कश्चिद्विशेषोऽस्त्यतः कथं स्वक्रियाविरोध इति शङ्कते अयमपीति ॥ निर्विशेषमिति सर्वविशेषनिरासान्न प्रतिपादनक्रियाप्राप्तः कश्चिद्विशेषोऽस्तीति वदन्प्रष्टव्यः सर्व-विशेषाणामनेन निरासान्न विशेषाभावप्रतिपादनक्रिया नापि तत्प्राप्तो विशेष इति मन्यसे आहोस्वित्सत्यामपि तत्प्रतिपादनक्रियायां तस्या विशेषाप्रापकत्वमिति । द्वितीयेऽपि तस्या अन्यथा-सिद्धत्वात्तदप्रापकत्वमुत निर्विशेषमिति वाक्यस्य निर्विशेषत्वरूपविशेषविधौ तात्पर्याभावाद्वा । अत्राद्ये पक्षे स्वयमेव प्रतीतिविरोधे वक्तुं शक्येऽपि मूले मूकोऽहमित्युक्तिसामर्थ्येन प्रतिबन्दीग्रहणस्य प्रस्तुत्वा-त्तन्मुखेनैव प्रतीतिविरोधं वक्तुं मूकोऽहमित्यत्राप्येतत्साम्यमुपपादयति तर्हीति । सर्ववचनवक्तृत्वाभावं वदता मूकोऽहमित्यनेनैतद्वचनवक्तृत्वस्यापि निरासेनैतद्वचनक्रियायास्तत्प्राप्तवक्तृत्वस्याप्यभावेन तत्रापि स्वक्रियाविरोधो न स्यादित्याशयः । मूकोऽहमित्यनेन तन्निराकरणमात्रेण न प्रतीतिसिद्धवचनक्रिया-तत्प्रयुक्तवक्तृत्वयोरपलापो युक्तः । अतोऽत्र स्वक्रियाविरोधः स्यादेवेति चेत्तर्हि निर्विशेषमिति निराकरणमात्रेण न प्रतीतिसिद्धप्रतिपादनक्रिया तत्प्राप्तविशेषापलापो युक्तोऽतोऽत्रापि स्वक्रियाविरोध इत्याह प्रतीतीति । विशेषाभावप्रतिपादनोपायान्तराभावात्तदुपायत्वेन प्रकृततयाऽन्यथासिद्धायाः प्रतिपादनक्रियाया न विशेषप्रापकत्वमिति द्वितीये आद्यं शङ्कते परेति । तर्हि वक्तृत्वाभावबोध-नोपायान्तराभावेन तदुपायत्वेन प्रवृत्ततयाऽन्यथासिद्धेर्वचनक्रियाया अपि न वक्तृत्वप्रापकत्वमिति तत्रापि स्वक्रियाविरोधो न स्यादित्याह अत्रापीति । निर्विशेषमित्यस्य विशेषविधावतात्पर्यात्तन्निरास एव च तात्पर्यान्न तत्प्रतिपादनक्रियया विशेषप्रापकत्वमिति द्वितीये द्वितीयं शङ्कते निर्विशेषमित्य-स्येति । साम्येन समाधत्त तर्हीति । ननु निर्विशेषमिति वाक्यबलादेव विशेषाभावस्य तद्रूपविशेषस्य च प्राप्तेरेकप्रकरणप्राप्तयोरूभयोरेकत्र तात्पर्यं नान्यत्रेति स्ववचनविरोधपरिहारे कर्तुं शक्येऽपि मूकोऽह-मित्यनेन वक्तृत्वाभावभात्रप्राप्तेर्वचनक्रियया च वक्तृत्वप्राप्तेर्न वाक्यतात्पर्यभावाभावाभ्यां स्वक्रिया-विरोधपरिहारो युक्त इति न साम्यमित्याशयेन शङ्कते न तत्रेति । अत्रापि वाक्याद्विशेषाभावस्यैव प्राप्तिः प्रतिपादनक्रिययैव च विशेषस्येत्युक्ततया साम्यमेवेत्याह प्रकृतेऽपीति । वैलक्षण्यप्रकाराप्रतिपादनेऽप्यत्र स्ववचनविरोध एव, मूकोऽहमित्यत्र तु स्वक्रियाविरोध एवेत्याग्रहमात्रस्योपेक्षणीयतैव युक्तेत्याशयेनाह आस्तामिति । अथ चैवं वैलक्षण्याभावव्युत्पादने प्रकारान्तरेण परेण कृते तन्निरासकसाम्यप्रकारः शिष्यैरेवोह्यतामित्याशयेनाह आस्तामिति ।

### ***परिमल***

यथा मूकोऽहमित्येतत्स्वक्रियाविरुद्धं तथा निर्विशेषं ब्रह्मेति स्वक्रियाविरुद्ध-मित्यन्वयः । दृष्टान्तस्य स्वक्रियाविरोधमुपपादयति वक्तृत्वाभाव इत्यादिना । अनेन मूकोऽहमिति वाक्येन । एतद्वाक्योच्चारणक्रियया त्वित्यर्थः । शङ्कोत्तराभ्यां स्वक्रियाविरोधमेव व्यनक्ति अयमपीति ।

### ***यादुपत्यम्***

निर्विशेषमित्यत्र स्ववचनविरोध एवोक्त इति मत्वा शङ्कते निर्विशेषमित्यस्येति ॥ गूढाभिसन्धिरुत्तरमाह तर्हि मूकोऽहमित्यस्यापीति ॥ अभिसन्धिमुद्धाटयति प्रकृतेऽपीति ।

------------------------------------------------------------------------

अभिन्नेऽपि विशेषोऽयं बलादापतति ह्यतः

### ***सुधा***

यदर्थमयं प्रयत्नस्तदाह अभिन्नेपीति ।

## **अनुव्याख्यानम्**

***अभिन्नेऽपि विशेषोऽयं बलादापतति ह्यतः ।***

**सुधा**

अत उक्तप्रकारेण महावाक्यावन्तरवाक्ययोरन्यथाऽनुपपत्तिबलाद्भेदरहितेऽपि ब्रह्मण्ययमनुपपत्तिशान्तिहेतुर्विशेषो नाम शक्तिविशेषोऽङ्गीकरणीयः प्राप्नोति । इदमुक्तं भवति । महावाक्यप्रतिपाद्यमैक्यमवान्तरवाक्यप्रतिपाद्यं च सत्यत्वादिकं ब्रह्मणा परस्परं चाभिन्नमेव । एकधैवानुद्रष्टव्यमित्याद्येकरसत्वप्रतिपादकश्रुतेः । न चोक्तदोषः । यतो भेदहीनेऽपि वस्तुन्यस्ति कश्चिच्छक्तिविशेषो येन प्रकाशमानमपि न प्रकाशत इत्यादि युज्यते । स च विशेषोऽनयै-वार्थापत्त्याऽवगम्यत इत्येव त्वया वक्तव्यमिति ।

### ***वाक्यार्थचन्द्रिका***

अत इत्यस्य व्याख्या उक्तप्रकारेणेत्यादि । ननु वस्तुसिद्धेः प्रमाणाय-त्वात्कथं बलाद्विशेषसिध्द्युक्तिरित्यतो महावाक्यावान्तरवाक्यान्यथाऽनुपपत्तिरूपप्रमाणस्यैव बलशब्देन विवक्षितत्वान्नानुपपत्तिर् इत्याह महावाक्येति । ननु विशेषेऽप्रस्तुतत्वादयमिति निर्देशानुपपत्तिरित्यत-स्तस्यानुपपत्तिशान्तिहेतुत्वं मूलारूढं कर्तुं विवक्षितार्थमाह अयमिति । ऐक्यादेर्ब्रह्माभेदपक्षे उक्तानुपपत्त्या भेदादिपक्षवदभेदपक्षस्यापि त्याज्यत्वस्यैवापातेन विशेषासिध्द्या यथास्थितानुपपत्ते-रभिन्नेऽपीत्यनुवादेनाभेदपक्षपरिग्रहस्य सिद्धवदनुवादेनैकधैवेत्यादितत्प्रमाणस्य सूचनात्तत्र प्राप्तानु-पपत्तिरिहारकतया विशेषस्योपन्यासाद्विशेषप्रमाणत्वेन चैक्याद्यभेदप्रमाणतदनुपपत्तिप्रमाणरूपोभया-न्यथाऽनुपपत्तेरेवाभिमतत्वान्नानुपपत्तिरिति भाष्याशयमाह इदमुक्तं भवतीति । त्वया वक्तव्यमित्यनेन नेदं ब्रह्माभिन्ने जीवैक्यादौ विशेषबलादनुपपत्तिपरिहारप्रतिपादनं वस्तुवृत्ताभिप्रायेण येन भाष्यकार-स्यापसिद्धान्तः स्यात् । किन्तु प्रतिबन्दीं घटयितुं परं प्रति वक्तव्यशिक्षणमिति सूचयति ।

### ***परिमल***

अयं प्रयत्न इति । लक्ष्यलक्षणयोर्भेद इत्यादिना महावाक्यार्थावान्तर-वाक्यार्थखण्डनप्रयत्न इत्यर्थः ॥ शक्तिविशेषो वस्तुसामर्थ्यविशेषः । उक्तदोषोऽभेदपक्षोक्तदोषः ।

### ***श्रीनिवासतीर्थीया***

अनयैवार्थापत्त्येति । प्रकाशमानस्याप्रकाशनान्यथाऽनुपपत्त्येत्यर्थः ॥

### ***वाक्यार्थरत्नमाला***

अप्रस्तुतत्वादयमिति निर्देशेति । विशेषेऽयमिति निर्देशानुपपत्तिः । तस्याप्रस्तुतत्वादिति योजना । विशेषो नाम शक्तिविशेष इति मूलम् । अत्र विशेषप्रकरणे शक्तिविशेष इति प्रथमत उक्तवापि उत्तरत्र भेदप्रतिनिधिस्तत्कार्यकारी कश्चिदतिशय इति द्विवारं सर्वाति-शयोऽभिन्नेष्वर्थेषु विशेषत्वाद्विशेष इति गीयत इति वस्तुस्वभावातिशयस्येति च व्यवहारः । अदृश्यत्वनयमूलस्थातिशया एवेत्येतट्टीकायां ब्रह्मणा सविशेषाभिन्ना एवेत्यर्थः । न तु त एव तद्विशेष इति भ्रमितव्यम् । अन्यत्र सविशेषाभिन्नत्वस्योक्तत्वेन विशेषत्वाभावसिद्धेश्चेत्युक्तम् । अभिमान्यधि-करणस्थविशेषेण शक्तिश्चान्येभ्य इति भाष्यमूले विशेषेणातिशयेनेति व्याख्यायापि शक्तिविशेष इति पुनरनुवादश्च । आकस्मिको विशेषश्चेददृष्ट इति ज्ञानपादभाष्यमूले विशेषोऽतिशय इत्युक्तम् । एतदुभयस्थले भेदकार्यकरत्वप्रसक्तयभावः । पराधीनविशेषिता इति वियदधिकरणमूलेऽतिशयोऽर्थ उक्तः। अशेषविशेषतोऽपि वन्द्यमित्येतद्व्याख्यावसरेऽपि विशेषोऽतिशय इत्युक्तं न भेदप्रतिनिधिविशेषपरम् । स्वरूपेऽपि विशेषोऽस्तीति तत्त्वनिर्णयतृतीयपरिच्छेदटीकायां विशेषो नाम काचिद्वस्तुनः शक्ति-रित्युक्तम् । स्वभावभेदापरनाम्ना विशेषेणेति कल्पयित्वेत्यनुभाष्यमूले उक्तम् । द्रव्यमेव ततोऽनन्तेत्येतन्मूलटीकायां विशेषात्मकमित्यस्य भेदप्रतिनिधिरूप विशेषाश्रयीभूतधर्मरूपमेवेत्यादि-तृतीयपदार्थस्येत्यादि चोक्तम् । एकादशगीतातात्पर्ये तु ‘एकं रूपं हरेर्नित्यमचिन्त्यैश्वर्ययोगतः । न तु सङ्ख्यागोचरं च विशेषादेव केवलम् । अभावो यत्र भेदस्य प्रमाणावसितो भवेत् । विशेषनामा तत्रैव विशेषव्यवहारवान्’ इत्यारभ्य ‘यत्कल्याणगुणात्मकम्’ इत्यन्तं ब्रह्मतर्कवाक्यान्युदाहृतानि । तद्व्याख्यावसरे यत्र वस्तुनि भेदाभावः प्रमाणावसितो भवति तत्र व्यवहारविशेषनिर्वाहक एव हि विशेषो नाम । अतो विशेषादेव प्रमाणावसितभेदाभावेषु भगवद्रूपेषु व्यवहारविशेषो युक्त इति भाव इति प्रतिपाद्य विशेषोऽपि विशेषिस्वरूपमेवेत्यादि चोक्ताविशेषस्य स्वस्यैव स्वस्मिन्व्यवहारविशेष-निर्वाहकत्वेन विशेषान्तरानङ्गीकारान्न विशेषानवस्थापीत्युक्ता । तमेव विशेषं विभज्य निरूपयतीति द्रव्यात्मना स नित्योऽपि विशेषात्मैव जायते इत्यादिकमवतार्य चेतने कश्चिद्विशेषो जायते । चेतन-द्रव्यात्मकत्वेन नित्यस्यापि विशेषस्य व्यक्तिविवक्षया जननव्यवहारः । यथा करोति भुङ्क्ते गच्छतीत्यत्र करणभोजनगमनविशेषा व्यक्तयव्यक्तियुताः । चेतनवस्तुस्वरूपमस्तीत्यत्र चेतनत्ववस्तुत्व-स्वरूपत्वास्तित्वविशेषास्तु नित्याभिव्यक्ताः । ते द्विविधा अपि विशेषिणाऽत्यन्ताभेदिनः । अचेतने तु चूतफलस्वरूपमस्त्येवेत्यत्र चूतत्वफलत्वादिविशेषा यावद्द्रव्यभाविनो विशेषिणात्यन्ताभिन्नाः । पीतं चूतफलमित्यत्र पीतत्वादिविशेषाः कादाचित्का विशेषिद्रव्यस्यैव विशेषोपादानत्वादुपादान-विशेषिद्रव्यात्मना अयावद्द्रव्यभावित्वेऽपि कार्यरूपेण जातत्वादेव विशेषिणा भिन्नाभिन्ना इत्यादिग्रन्थेन खण्डिते भेद ऐक्यं च यावद्वस्तु न भेदवदित्युक्तकार्यकारणगुणगुण्यादिरूपसम्बन्धिस्थले कार्यवद् विशेषत्वेन व्यवहारं कृत्वा विशेषस्य विशेषिणा ज्ञातत्वाज्ञातत्वादिविशेषोपपत्त्यर्थस्वनिर्वाहको गुणादेरेव भेदकार्यकारी विशेषश्चोपपादितः । तदेतद्ग्रन्थमर्यादया गुणादयोऽपि विशेषाः । तेषां भेदकार्यकारी विशेषोऽन्यः । स च स्वनिर्वाहक इति प्रमेयमागतम् । अष्टादशाध्यायगीतातात्पर्यनिर्णये तु

‘संप्रेरयितुरीशस्य कर्मस्वखिलचेतनान् ।

ज्ञातृज्ञानज्ञेयरूपा प्रेरणा सा स एव यत् ।

स्वरूपेणैव नित्या सा विशेषात्मतया भवेत् ।

विशेषोऽपि स्वरूपेण नित्यश्च स्याद्विशेषतः ।’

इत्यादि तत्त्वविवेकप्रमाणोदाहरणं कृतम् । तद्व्याख्यावसरे कर्मसु प्रेरको भगवान् । तस्य या प्रेरणा तस्य ज्ञानादिरूपभगवत्स्वरूपत्वेन ज्ञातृज्ञानादिरूपत्वमुक्तम् । तथा सा भगवत्स्वरूपतया सर्वदा विद्यमानैव व्यक्तिरूपेण जायते । तस्या व्यक्तिरूपो विशेषोऽपि नित्यप्रेरणारूपतया सदा विद्यमान एव विशेषतो जायते । प्रेरणायां विशेषश्च न प्रेरणाभिन्नः विशेषस्य विशेषश्च न ततो भिन्नः । किन्तु सा प्रेरणा स्वयमेव स्वात्मानं विशेषितया विशेषतया निर्वहति सविशेषोऽप्येवमित्यादिकमुक्तवा विशिष्टविशेष्ययोर्निर्विशेषाभेदो नास्ति । ज्ञाता देवदत्त इति शब्दयोः पर्यायत्वाभावात् । विशेष-विशेषिशब्दपर्यायत्वपरिहाराय विशेषेऽपि विशेषान्तरस्य स्वीकार्यत्वाच्चेति प्रतिपाद्यविशेषपरम्परया अनवस्थाशङ्कापरिहारायोक्तं विशेष्यवस्तुनस्तद्विशेषाणां च स्वनिर्वाहकत्वात् । एवमीश्वरप्रेरणाया विशेषस्तस्यापि विशेष इत्यङ्गीकारेऽपि न कश्चिद्दोष इत्यादिकं प्रतिपादितम् । विशेषोऽपि विशेषस्य स्वस्यैव गमको भवेदित्यन्तिमवाक्यस्य ननु दण्डादिविशेषणं वस्तुनि दण्डित्वादिविशेषं गमयतु । विशेषः किं गमयेदित्यत इत्यवतारश्च । तेन विशेष्यविशिष्टस्थले विशेष्यवस्तुनस्तद्विशेषणां च स्वनिर्वाहकत्वमित्याद्युक्तं भवति । एवमन्यत्र तत्र तत्र तथा तथा प्रतिपादितं ज्ञेयम् । परं तु विशेषोऽभेदकार्यकारी यः सोऽतिशयमात्ररूपो न भवति । अशेषविशेषतोऽपीत्यादौ व्याख्यातेऽतिशये भेदकार्यकरत्वादेरभावात् । विशेषकत्वाद्विशेष इत्यपि विशेषणसाधारणम् । शक्तिविशेष इति स्वभावभेदापरनाम्नेत्यादि मूलोक्तिश्चैकवाक्यतया योज्यास्ति ।



------------------------------------------------------------------------

विशेषतद्वतोश्चैव स्वनिर्वाहकता भवेत्

### ***सुधा***

नन्वङ्गीकृतेऽपि विशेषे नानुपपत्तिशान्तिः । सोऽपि हि विशेषो यदि वस्तुनो भिन्नस्तर्हि भेदानवस्थादि दोषः स्यादभिन्नत्वे च विशेषतद्वद्भावानुपपत्तेस्तादवस्थ्यादित्यत आह विशेषेति ।

## **अनुव्याख्यानम्**

***विशेषतद्वतोश्चैव स्वनिर्वाहकता भवेत् ॥***

**सुधा**

विशेषविशेषिणोश्चाभेद एवाङ्गीकरणीयः । विशेषबलाच्च विशेषतद्वद्भावोऽप्युप-पादनीय इति शेषः । तथाऽपि विशेषपरम्परयाऽनवस्था स्यादित्यत आह स्वनिर्वाहकतेति । स एव विशेषो विशेषान्तरमन्तरेण विशेषतद्वद्भावं च घटयति । एकस्यैव निर्वाह्यत्वं निर्वाहकत्वं च तद्बलादेव सिध्द्यतीत्यङ्गीकरणीयमिति ।

### ***वाक्यार्थचन्द्रिका***

ननु विशेषस्यङ्गीकारितत्वादुत्तरवाक्यं व्यर्थमित्यतस्तद्व्यावर्त्यां शङ्कां दर्शयति नन्विति । ननु तर्हि विकल्पितपक्षान्यतराङ्गीकारेण तद्दूषणपरिहारेण समाधानं कर्तव्यं स्वनिर्वाहकोक्ति-रयुक्ता । स्वनिर्वाहकत्वोक्तेरनवस्थापरिहारकत्वेनानवस्थायाश्च भेदपक्षे प्रसक्त्या तदङ्गीकारोन्नयने चापसिद्धान्तापातादित्यतो विशेषतद्वतोरिति वाक्यं पृथक्कृत्य तत्र पक्षविशेषाङ्गीकारं तदुपपादनप्रकारं चाध्याहृत्य तत्र विशेषपरम्पराप्राप्तानवस्थापरिहारकतयोत्तरवाक्यं योजनीयमित्याशयोनाह विशेषे-त्यादिना ॥ तावताऽपि ‘वाह्यं वाहकमित्यपि पर्यायः’ इति दूषणं न प्रसज्यत इत्याह एकस्यैवेति ।

[Load More](javaऽcriptःvoid(0))
