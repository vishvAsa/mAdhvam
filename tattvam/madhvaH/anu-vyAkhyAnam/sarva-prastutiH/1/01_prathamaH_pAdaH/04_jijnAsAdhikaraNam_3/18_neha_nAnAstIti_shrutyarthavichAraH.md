+++
title = "१८ नेह नानास्तीति श्रुत्यर्थविचारः"
upstream_url = "https://dvaitavedanta.in/category-details/4945/975/sharam/sathha/parath/parath/jajani/naha-n"
+++
## मिथ्यात्वं यदि दुःखादेस्तद्वाक्यस्याग्रतो भवेत्

**नेह नानास्तीति श्रुत्यर्थविचारः**

## अनुव्याख्यानम्

***मिथ्यात्वं यदि दुःखादेस्तद्वाक्यस्याग्रतो भवेत् ।***

### सुधा

स्यादेतदेवम् । यदीदं प्रत्यक्षं तत्त्वावेदकं भवेत् । न चैतदस्ति । समस्तोपाध्यन-वच्छिन्नानन्तानन्दचैतन्यैकरसमुदासीनमेकमेवाद्वितीयं खलत्वात्मतत्त्वं नेह नानाऽस्ति किञ्च-नेत्यादिश्रुतिस्मृतीतिहासपुराणेषु गीयते । न चैतान्युपक्रमादिवशादीदृगात्मतत्त्वमभिधति तत्पराणि सन्ति शक्यानि केनाप्युपचरितार्थानि कर्तुम् । तद्विरुद्धं च प्रादेशिकमनेकविधदुःखादिप्रपञ्चोपप्लुत-मात्मानमादर्शयत् प्रत्यक्षं कथमुपप्लवो न भवेत् । येयं चैतन्यस्य स्वत एव स्थितलक्षण-ब्रह्मरूपतावभासं प्रतिबध्य जीवत्वापादिकाविद्याकर्मपूर्वप्रज्ञासंस्कारचित्रभित्तिरनादिरनिर्वाच्या-विद्या । तस्याः परमेश्वराधिष्ठितत्वलब्धपरिणामविशेषो विज्ञानक्रियाशक्तिद्वयाश्रयः कर्तृत्व-भोक्तृत्वैकाधारः कूटस्थचैतन्यसंवलनसञ्जातज्योतिरपरोक्षोऽहङ्कारः । स च चिदात्मनो बुद्ध्या निष्कृष्य वेदान्तवादिभिरन्तःकरणं मनो बुद्धिरहंप्रत्ययीति च विज्ञानशक्तिविशेषमाश्रित्य गीयते । परिस्पन्दशक्त्या च प्राण इति । तदुपरागनिमित्तं मिथ्यैवात्मनः कर्तृत्वादिकं प्रतिभाति । स्फटिक-मणेरिवोपधाननिमित्तो लोहितिमा । तदेवमहं कर्ता भोक्ता सुखी दुःखीत्यादिप्रत्यक्षे श्रुत्यादि-विरोधेन पूतिकूष्माण्डीकृते बन्धमिथ्यात्वव्युत्पादनमुपपन्नतरमित्यत आह ॥ मिथ्यात्वं यदीति ॥ भवेदेतन्नेहनानेत्यादिवाक्यविरोधेन प्रत्यक्षमाभासीकृत्य बन्धमिथ्यात्ववर्णनम् । बालजनमनोहरा चैषा प्रक्रिया । यदि तद्वाक्यमुक्तविधात्मतत्त्वपरं स्यात् । न चैवम् ।

तथाहि । किमापाततः प्रतिपन्न एव वाक्यार्थः । अथवा ‘‘उपक्रमोपसंहारावभ्यासोऽपूर्वता फलम् । अर्थवादोपपत्ती च लिङ्गं तात्पर्यनिर्णये’’ इत्याद्युक्तलिङ्गानुगुणस्तदविरुद्धश्च । नाद्यः । मीमांसावैय्यर्थ्यापत्तेः । द्वितीये तु कथमिदं वाक्यमुक्तलक्षणात्मतत्त्वपरं स्यात् । उपक्रमादिलिङ्गेषु बलवत्योपपत्त्या विरुद्धत्वात् । अत एव ह्यसतः सदजायतेत्यादिवाक्यप्रपतिन्नोऽर्थः कुतस्तु खलु सोम्यैवं स्यात्कथमसतः सञ्जायेतेत्युपपत्तिविरुद्धस्त्यज्यते । वक्ष्यति च भगवान् सूत्रकारोऽभि-मान्यधिकरणे मृदब्रवीदित्यादिवाक्यात् प्रतीतमप्यर्थमुपपत्तिविरुद्धं परित्यज्यार्थान्तरम् । कथमत्रो-पपत्तिविरोध इति चेत् । एवं यदि दुःखादेरात्मातिरिक्तस्य समस्तस्य मिथ्यात्वं श्रुत्यादिबलेन स्यात्तत्तर्हि तस्य श्रुत्यादिवाक्यस्य तावन्मिथ्यात्वं भवेत् । आत्मातिरिक्तत्वात् । अन्यथा स्वस्मिन्नेवास्य प्रामाण्यं प्रतिहतमिति न कञ्चिदर्थं प्रतिपादयेत् । यदि चेदं वाक्यं मिथ्या स्यात्तथाऽपि न दुःखादेर्मिथ्यात्वं प्रतिपादयेत् । मिथ्याभूतस्य वन्ध्यासुतवचसः साधकत्वादर्शनात् । तदेवमस्य वाक्यस्य मिथ्यात्वामिथ्यात्वयोर्बन्धमिथ्यात्वप्रतिपादनासामर्थ्यात्प्रत्यक्षबाधकत्वानुपपत्तेर्न दुःखादिबन्धमिथ्यात्वसिद्धिरिति ।

### वाक्यार्थचन्द्रिका

नन्वनेन वाक्येन प्रत्यक्षविरोधेन मिथ्यात्वे निरस्ते मिथ्यात्वं यदीत्युत्तर-वाक्ये तत्प्रसज्योपपत्तिविरोधेन तन्निराकरणयुक्तं बलाभावेन मिथ्यात्वोज्जीवनायोगात् । न च श्रुत्यादिकमेव तदुज्जीवकमिति वाच्यम् । श्रुत्यादेः प्रत्यक्षोपमर्दकत्वासम्भवात् । न ह्यागमाः सहस्रं घटं पटयितुमीशते । प्रत्युत ज्येष्ठप्रमाणप्रत्यक्षविरोधेन श्रुत्यादेरुपचरितार्थत्वमेव युक्तमिति नोत्तरवाक्यं सङ्गतमित्यतो भामतीमतेन प्राप्तशङ्कापरिहारकतया तत्सङ्गमयति ॥ स्यादेतदिति ॥ अत्र शक्रेणापीति परेण व्यवहृतेऽपि देवताद्रोहजनितं पापं तस्यैवास्त्विति भावेन तत्तात्पर्यानुवादोऽयं केनापीति । ज्येष्ठत्वं चानपेक्षितस्य बाध्यत्वे हेतुर्न बाधकत्वे । रजतज्ञानस्य ज्यायसः कनीयसा शुक्तिज्ञानेन बाधदर्शनादिति भावः । अत्र समस्तेत्यादेः प्रादेशिकमित्यनन्तानन्देत्यादेरनेकविधदुःखेत्युदासीनमेकमद्वितीयमित्य-स्यादिपदसङ्गृहीतकर्तृत्वभोक्तृत्वनानात्वसद्वितीयत्वं प्रतियोगितयोपात्तम् । उपप्लवो विपर्यासः । ननु नायं स्मर्यमाणारोपः । पूर्वानुभूतमात्रविषयकत्वाभावात् । नापि गृह्यमाणारोपो ग्रहणोपाधेरदर्शनादित्यतः पञ्चपादिकोक्तरीत्या ग्रहणोपाधिमुपपाद्य द्वितीयं कक्षीकरोति ॥ येयमित्यादिना ॥ यद्वा न प्रत्यक्षं भ्रमः । श्रौतबाधेऽप्यनिवृत्तेरित्यतः सोपाधिकभ्रमत्वादनिवृत्तिरित्यभिप्रेत्य सोपाधिकत्वमुपपादयति ॥ येयमित्यादिना ॥ अत्र बुद्ध्युपरागनिमित्तमात्मनः कर्तृत्वादिकं मिथ्यैव प्रतिभातीत्येतावत्येवानुवदितव्ये बुद्धेरहमर्थत्वानुवदनमहमर्थस्यानात्मत्वनिरासोपक्षेपाय । अत्र च ननु चिदात्मन एवाहमर्थत्वात्कथ-मनात्मधर्माणामात्मन्यारोप इत्यतश्चिदात्मनो बुद्ध्या निष्कृप्येति । वेदान्तवादिभिरित्यनेन बुद्धेर्गुणे-नात्मगुणेन चेव ह्यारोपमात्रा ह्यपरोपि द्रष्टुर्बुद्धिश्च न विचेष्टतीत्यादेः परिमाणक्रियावत्त्वादिनाऽऽत्माति-रिक्तबुद्धिरूपद्रव्यसाधकतया परोपन्यस्तप्रमाणस्य सङ्ग्रहः ।

नन्वात्मन्यहङ्कारस्यानादित्वेऽविद्यातत्सम्बन्धातिरिक्तानादित्वेनानुच्छेद्यत्वापत्त्या सादित्वेऽपि निरुपादानत्वे भावकार्यत्वानुपपत्त्या सोपादानत्वेऽपि सर्वसामर्थ्यविधुरा सत्कार्यत्वानुपपत्त्या सदुपादन-कत्वे च कार्यस्यापि सत्त्वापत्त्या नात्माऽन्यत्वमुपपन्नमित्यतोऽनिर्वाच्याविद्योपादान-कत्वान्नानु-पपत्तिरित्याशयेन येयमित्यादि तस्या इत्यन्तमुपादानकीर्तनम् । तत्र जीवब्रह्मणोरेवान्यत्वे कर्तृत्वाद्यथ्या-सवर्णनमनुपपन्नमित्यविद्याकार्यप्रदर्शनम् । स्वत एवेति स्थितलक्षणा सिद्धरूपा या ब्रह्मस्वरूपता तदवभासमित्यर्थः । अविद्याया एकरूपत्वान्न विचित्रकार्योत्पादकत्वमित्यत उक्तेऽविद्याकर्मपूर्वप्रज्ञा-संस्कारचित्रभित्तिरित्यत्राविद्यायाः स्वभित्तित्वासम्भवादविद्याशब्दो भ्रान्तिपरः । पूर्वप्रज्ञा पूर्वानुभवो भ्रान्तिसम्यगनुभवभेदेन पृथङ्निर्देशः । तथा चाविद्याकर्मपूर्वप्रज्ञानां संस्कार एव चित्रं तस्य भित्तिरित्यर्थः । उपादानीभूताविद्याया अपि सादित्वे तदुपादानपरम्परयाऽनवस्थेत्यत उक्तमनादिरिति । अनिमित्तककार्यानुपपत्त्या परिच्छिन्नज्ञानतयाऽहङ्कारप्रेरकत्वानुपपत्त्या जीवाधिष्ठातृकत्वासम्भवा-न्निर्धर्मकतया ब्रह्माधिष्ठातृकत्वासम्भवाच्च निमित्तासम्भव इत्यतो वस्तुतो निर्धर्मिकत्वेऽपि काल्पनिक-धर्मवत्तयेश्वरस्याधिष्ठातृत्वोपपत्तिरिति निमित्तकथनं तस्याः परमेश्वरेति । स्वरूपमेव तस्य न निष्कृष्ट-मित्यतस्तत्स्वरूपकथनं विज्ञानेति । कर्तृत्वादेरात्मधर्मत्वान्न तत्कार्यत्वमित्यतस्तस्यैव धर्म इत्याह ॥ कर्तृत्वेति ॥ अनुपलम्भेन तत्र प्रत्यक्षाभावकौटस्थ्यविरोधेन साक्षिणोऽप्यसम्भवान्न तत्र प्रमाणमित्यतः साक्षिचैतन्यस्य कूटस्थत्वेऽपि तस्मिन्नध्यासलक्षणसंवलनेन परिनिष्पन्नप्रकाश इति प्रमाणकथनं कूटस्थेति । नित्यानुमेयत्वव्यावृत्तयेऽपरोक्ष इति । यदर्थमेतावदुक्तं तदाह ॥ तदुपरागेति ॥ अहङ्कारोपरागात्तन्निष्ठकर्तृत्वादेरात्मन्यारोपमात्रं वा रजतादिवन्मिथ्याभूतकर्तृत्वादेरात्मन्युत्पत्तिर्वास्तु । न चाद्येऽहङ्कारेऽसतः कर्तृत्वादेरारोपे व्यधिकरणप्रकारत्वाद्यन्यथाख्यात्यापत्तिः । कर्तृत्वादिविशिष्टा-हङ्कारस्यात्मन्यारोपाभ्युपगमेनान्यत्र सतोऽन्यत्रारोपानभ्युपगमेनान्यथाख्यात्यनापत्तेः । न च द्वितीये कर्तृद्वयापत्तिः । आत्माहङ्कारयोस्तादात्म्याध्यासाभ्युपगमेन तदनापत्तेरिति विवरणाभिप्रायः । प्रकृतेन सङ्गमयति ॥ तदेवमिति ॥ पूतिशब्देन दुर्गन्ध्यभिधीयते । ततश्च दुर्गन्धयुक्तकूष्माण्डफलमिव कृत इत्यर्थः । मिथ्यात्वं यदीति मूलं न साक्षात्प्रकृतसङ्गतम् । अतोऽभिप्रेतार्थपूरणेन तत्सङ्गमयति ॥ भवेदेतदिति ॥ ननु प्रत्यक्षमप्याभासीकृत्य प्रवर्तमानश्रुत्यादेः कथमुपपत्तिविरोधमात्राद्भयमित्यत उपपत्तिविरोधकथनेन प्रबलेनाप्यागमेन तदविरुद्धार्थ एव प्रतिपादनीयोऽन्यथा मीमांसावैयर्थ्यप्रसङ्ग इत्यस्य तात्पर्यलिङ्गेष्वपि प्रबलयोपपत्त्या विरोधकथनेन च परोक्तोपक्रमादीनां तद्विरोधस्य च भाष्यकारेण सूचनान्नानुपपत्तिरित्याशयेन भाष्याभिप्रेतप्रमेयं दर्शयति ॥ तथा हीत्यादिना ॥ एवमुपपत्ति विरोधप्राबल्यमुपपाद्य भाष्यमुत्थापयितुं शङ्कते ॥ कथमिति ॥ ननु दुःखादेर्मिथ्यात्वेऽपि कुतस्तद्वाक्य-मिथ्यात्वं व्याप्त्यभावादित्यतो विशेषेण सामान्यव्याप्तिमभिप्रेत्य सर्वस्येति वक्तव्ये दुःखादेरिति वचनमात्मातिरिक्तग्रहणायेति तत्सूचितमविशेषं वक्तुमादिपदेनात्माऽन्यस्य सर्वस्य ग्राह्यतां वक्तुं च दुःखादेरित्यनुवादेनात्मातिरिक्तस्येति व्याख्यानम् । अग्रत इत्यस्यार्थकथनं तावदिति । अप्रयोजकत्वं परिहरति ॥ अन्यथेति ॥ इष्टापत्तिपरिहाराय मिथ्यायाः साधकत्वं चेत्युत्तरवाक्यबललब्धमनिष्टं सोदाहरणमाह ॥ यदि चेति ॥

### परिमल

॥ अभिदधतीति ॥ शत्रन्तम् । अभिदधानानीत्यर्थः । सन्तीत्यपि शत्रन्तम् । तात्पर्यवत्त्वेन विद्यमानानीत्यर्थः । प्रादेशिकं प्रदेशस्थम् अल्पपरिमाणमिति यावत् । अहमिहैवास्मि सदने जानान इति प्रतीतेरुदयात् । उपप्लवोऽप्रमाणम् । न केवलं श्रुत्यादिविरोधेन कर्तृत्वादिविषयं प्रत्यक्ष-मतत्वावेदकम् । अपि तु वस्तुस्थितिपर्यालोचनयाऽपीत्याह ॥ येयं चैतन्यस्येत्यादिना ॥ येयमित्यादिकं वक्ष्यमाणाहङ्काररूपकार्यस्योपादानसङ्कीर्तनम् । स्वत एव स्वभावत एव स्थितं यल्लक्षणमानन्दादि । या च स्वत एव स्थिता ब्रह्मरूपता तदुभयावभासं प्रतिरुध्येत्यर्थः । जीवेभ्यो ब्रह्मान्यदिति मतमपा-कर्तुमेतदुक्तम् । जीवत्वापादिकेत्यस्यानादिरनिर्वाच्याविद्येत्यनेनान्वयः । अविद्या भ्रान्तिः । तां विशिनष्टि ॥ विद्येति ॥ विद्या वृत्तिरूपं ज्ञानम् । कर्म पुण्यपापलक्षणम् । पूर्वप्रज्ञा स्मृतिः । संस्कारो वासनापरपर्यायः । एतेषां विद्यादीनां भित्तिरिव भित्तिः । कारणमिति वार्थः । पूतिकूष्माण्डीकृते ॥ पूतिकूष्माण्डवत्प्रकृतेऽप्रमाणीकृत इति यावत् । उपपत्तिविहीनस्य वाक्यस्यार्थो न गम्यत इति ज्ञानपादीयानुव्याख्यानानुरोधेन मूलवाक्यं योजयितुमुपोद्धातमाह ॥ भवेदेतदित्यादिना एवमिति पर्यन्तेन ॥ बालजनेति ॥ अज्ञजनमनोहरा । एषा । येयं चैतन्यस्येत्यादिनोक्ता । प्रक्रिया च भवेदित्यन्वयः ॥ तद्वाक्यमिति ॥ एकवचनं समुदायाभिप्रायं मूलवाक्यानुरोधेन कृतमिति ध्येयम् । तेन श्रुतिस्मृतीतिहासपुराणेष्वित्युपक्रमाविरोधः । इत्याद्युक्तेत्यादिपदेन श्रुतिर्लिङ्गं समाख्या च वाक्यं प्रकरणं तथा । पूर्वं पूर्वं बलीयः स्यादेवमागमनिर्णय इत्युक्तदिशेति ग्राह्यम् ॥ मीमांसेति ॥ ‘आकाश-स्तल्लिङ्गादित्यादिना हि आकाश इति होवाचेत्यादिवाक्ये प्रतीतार्थत्यागेनार्थान्तरमुपादीयते । यद्यापाततः प्रतिपन्न एव श्रुत्यर्थस्तर्हि श्रुत्यर्थनिर्णायकन्यायविचाररूपमीमांसारम्भ एव न स्यादित्यर्थः ॥ उपपत्ति-विरुद्ध इति ॥ निःस्वरूपस्यासतः पूर्ववृत्तित्वरूपकारणत्वानुपपत्तिरूपोपपत्तिविरुद्धस्त्यज्यत इत्यर्थः ॥ उपपत्तिविरुद्धमिति ॥ मृन्न वक्रो जडत्वादित्याद्युपपत्तिविरुद्धं मृत्पदस्य जडरूपमर्थं परित्यज्य चेतनरूपमर्थान्तरं वक्ष्यतीत्यर्थः ॥ कथमत्रेति ॥ ‘नेहनाने’त्यादिवाक्ये । मूलं योजयति ॥ यदीत्यादिना ॥ तदिति व्यस्तं समस्तं चेत्युपेत्य वा तदिति व्यस्तमेवाव्ययमित्युपेत्यार्थद्वयमाह ॥ तत्तर्हि तस्येति ॥ अस्तु वाक्यस्य मिथ्यात्वं किं नश् छिन्नमित्यतस्तदेव वाक्यं यदीत्यस्य तद्वाक्यस्येत्यत्रान्वयं पूर्वस्मादनु-वृत्तनञो दुःखादेर्न मिथ्यात्वं भवेदित्यन्वयं चोपेत्य प्रकारान्तरेण व्याचष्टे ॥ यदि चेदं वाक्यमिति ॥ मिथ्यात्वं दुःखादेर्न भवेदित्यस्य फलितार्थः न दुःखादेर्मिथ्यात्वं प्रतिपादयेदिति । सिद्धिरितीतिशब्दो मूलव्याख्यानेन पूर्वोक्तशङ्कोत्तरसमाप्तौ ।

### यादुपत्यम्

॥ स्यादेतदिति ॥ प्रत्यक्षस्य दोषशङ्काकलङ्कितस्य न निर्दोषश्रुतिसिद्धमिथ्यात्व-प्रतिरोधकत्वमिति शङ्काग्रन्थार्थः । न केवलं श्रुत्यादिविराधेन कर्तृत्वादिविषयकं प्रत्यक्षमतत्त्वावेदकमपि तु वस्तुस्थितिपर्यालोचनयाऽपीत्याह ॥ येयं चैतन्यस्येत्यादिना ॥ येयमित्यादिकं वक्ष्यमाणाहङ्कार-रूपकार्यस्योपादानसङ्कीर्तनम् । स्वत एव स्वभावत एव स्थितम् । यल्लक्षणमानन्दादि या च स्वत एव स्थिता ब्रह्मरूपता तदुभयावभासं प्रतिबद्ध्येत्यर्थः । जीवेभ्यो ब्रह्मान्यदिति मतमपाकर्तुमेतदुक्तमिति ज्ञातव्यम् । अविद्या भ्रान्तिः । पूर्वप्रज्ञा पूर्वानुभवः । भ्रान्तिश्च कर्म च पूर्वानुभवश्चेति तथोक्तास्तेषां संस्कार एव चित्रं तस्य भित्तिरिति विग्रहः । तत्र च भ्रान्तिसम्यगनुभवभेदमङ्गीकृत्य पृथङ्निर्देश इति ज्ञातव्यम् । अविद्याया एकरूपत्वान्न विचित्रकार्योत्पादकत्वमिति शङ्कां निराकर्तुमेतदुक्तम् । परमेश्वरेति निमित्तप्रदर्शनम् । विज्ञानेति स्वरूपप्रदर्शनार्थम् । कर्तृत्वभोक्तृत्वेति कार्यप्रदर्शनम् । कूटस्थचैतन्येति प्रमाणोपन्यासः । यद्यपि चैतन्यमविकारं तथाऽपि तस्मिन्नैक्याध्यासलक्षणेन संवलनेन परिनिष्पन्न-प्रकाश इत्यर्थः । नित्यानुमेयत्वं व्यावर्तयति ॥ अपरोक्षेति ॥ शक्तिद्वयोपेतमहङ्कारस्वरूपमित्युक्तम् । तत् प्रपञ्चयति ॥ स चेति ॥ तदुपरागेति फलप्रदर्शनम् । तदेवमिति प्रकृतोपयोगोक्तिः । पूतिशब्देन दुर्गन्ध्यभिधीयते पूतिगन्धस्तु दुर्गन्ध इत्यभिधानात् । अर्थान्तरमभिमानिदेवतारूपम् ।

### श्रीनिवासतीर्थीया

समस्तोपाध्यनवच्छिन्नमित्युक्तापरिच्छिन्नत्वविरोधित्वेन प्रादेशिक-मित्युक्तम् । परिच्छिन्नमित्यर्थः । उपप्लुतम् उपद्रुतम् । उपप्लवो भ्रमरूपः । अहङ्कारगतमेव कर्तृत्वं भोक्तृत्वं च तदुपरागाज्जीवे मिथ्याभूतमेव प्रतीयत इत्याह ॥ येयमित्यादिना ॥ परिस्पन्दशक्त्या । ननु श्रुतिप्रतीतार्थस्य कथमुपपत्तिविरोधेन त्यागोऽदृष्टत्वात् सूत्रकारासम्मतत्वाच्चेत्यत आह ॥ अत एवेति ॥ बलवदुपपत्तिविरुद्धत्वादेवेत्यर्थः ।

### वाक्यार्थरत्नमाला

तत्प्रसज्योपपत्तीति । मिथ्यात्वेन प्रसज्या यदि दुःखादेरात्मातिरिक्तस्ये-त्यादिमूले वक्ष्यमाणोपपत्तीत्यर्थः । मिथ्यात्वोज्जीवनेति । यदि हि मिथ्यात्वे प्रत्यक्षेण निराकृतेऽपि केनचिद् बलवता प्रमाणेन प्रत्यक्षस्यैव स्वविरोधेनाप्रामाण्यं प्रापयता मिथ्यात्वतादवस्थ्यसमर्पणं स्यात्तदा मिथ्यात्वाङ्गीकारे प्रत्यक्षविरोधोपन्यासस्यायोगप्राप्त्या पराङ्गीकृतमिथ्यात्वबलेनैव श्रुतिमिथ्यात्वरूपां युक्तिं प्रसञ्जयित्वा तन्मिथ्यात्वे च तया दुःखादिमिथ्यात्वासिद्धिरित्येवंरूपं दूषणं देयं स्यात् । न च तथाविध-प्रत्यक्षनिरासेन मिथ्यात्वोज्जीवकं प्रमाणमस्तीत्यर्थः । आगमाः सहस्रमिति । सहस्रमपीति योज्यम्, तथैव भामतिपाठात् । सहस्रसङ्ख्याका अपीति यावत् । ज्येष्ठप्रमाणेति भामत्यनुसारेणाह प्रत्युतेति । भामती-मतेनेति । भामतीमतेन प्राप्ता या शङ्का तत्परिहारकतयेति योज्यम् । उपक्रमादीति मूले । आदिपदेन परामर्शोपसंहारयोः क्रियासमभिव्याहारस्य च ग्रहणम् । उपक्रमपरामर्शोपसंहारैरिति भामत्यनुसारात् । परामर्शो मध्ये निर्देशः । क्रियासमभिव्याहारः पौनःपुन्यमिति कल्पतरुः । अभिदधति सन्तीति सुबन्तम् । आत्मतत्त्वमभिदधानानि अत एव तत्र तात्पर्यवत्तया सन्ति विद्यमानानीत्यर्थस्यैतदधिकरणचन्द्रिका-व्याख्याने गुरुपादैरुक्तत्वात् । परेणेति । भामतीकृतेत्यर्थः । तत्तात्पर्येति । देवोत्तमस्य अशक्यमिति प्राप्तौ केनाप्यशक्यत्वं लभ्यत इति भावः । प्रत्युत ज्येष्ठप्रमाणेत्युक्तं ज्येष्ठत्वं चेति भामत्यनुसारेण निराह ज्येष्ठत्वं चेति । तथा चोपजीव्यत्वप्रयुक्तप्राबल्यं यथा नास्ति तथा मुख्यत्वप्रयुक्तप्राबल्यमपि नेति भावः । स्पष्टनियमे तदस्ति । समस्तोपाध्यनवच्छिन्नेत्यादिनोक्तब्रह्मस्वरूपविरुद्धतया प्रादेशिकमित्यादिकं जीवस्वरूप-प्रदर्शनमिति सिद्धे ब्रह्मजीवस्वरूपयोः परस्परविरोधप्रकारस्यात्रास्फुटत्वात्तं दर्शयति अत्र समस्तेत्यादे-रिति । प्रादेशिकमितीत्यस्य प्रतियोगितयोपात्तमिति वक्ष्यमाणेन संबन्धः । एवं दुःखेतीत्यत्रापि उदासीनमेकमद्वितीयमिति पाठः । स द्वितीयत्वमित्यन्ते द्वन्द्वैकवद्भावः ।

विपर्यास इति । अहमनुभवस्तु कथं चानुपप्लव इति भामतीव्याख्याने उपप्लवो विपर्यासः । सोऽस्य नास्तीत्यनुपप्लवोऽहमनुभवः कथं विपर्यासशून्य इत्यर्थकथनेऽपि विपर्यासशब्देन विपरीतानुभवमात्राभि-धानात्तस्य च पूर्वानुभवविपरीततया द्वितीयानुभवरूपतेव वस्तुवृत्तापेक्षया विपरीतपूर्वानुभवरूपताऽप्य-स्त्येवेति बाधकविपरीतानुभवमविवक्षित्वा भ्रमरूपविपर्यासविवक्षया अत्र विपर्यास इत्येव व्याख्यात-मित्यदोषः । तथाच विपर्यासपदोक्तभ्रमः कथं न भवेदिति प्राप्नोतीति भावः । पूर्वानुभूतमात्रेति । पूर्वानुभूतमात्रम् । पूर्वानुभूतमेव यदारोप्यं तद्विषयकत्वाभावात् । आरोप्यस्य प्रागनुभवाभावादिति यावत् । पुरोवर्तिनं दृष्ट्वा यत्स्मर्यते स्मृतस्य च तस्य तत्रारोपः स स्मर्यमाणारोपः । यत्र चारोप्यमधिष्ठानग्रहकाल एव समीपे गृह्यते तस्य च गृह्यमाणस्याधिष्ठानेऽपि ग्रहणसंगृह्यमाणारोप इति विवेकः । नापीति । प्रकृते आत्मग्रहसमानकाल एव गृह्यमाणं यत् प्रधानं तस्य ह्यारोपो वक्तव्यः । न चासौ युक्तः । अधिष्ठाने कर्तृत्वादिग्रहणे उपाधेर् उप समीपे स्थित्वा स्वधर्मासञ्जकस्यादर्शनादित्यर्थः । ग्रहणोपाधिमिति । अहङ्कारलक्षणमिति पूरणीयम् । द्वितीयमिति । गृह्यमाणारोपपक्षमङ्गीकरोतीत्यर्थः । अत्र च मुखं व्यादाय स्वपितीत्यादाविव पूर्वकालत्वस्याविवक्षया कक्षीकृत्योपपादयतीत्यर्थस्याभिप्रेतत्वान्न कश्चिद्दोषः । अत्र पञ्चपादिकोक्तरीत्येत्युक्तया भामतीमतेनेति प्रागुक्तं भामतीमतानुसारित्वं येयं चैतन्यस्येत्येतत्पर्यन्तम् । येयमित्यारभ्य तु पञ्चपादिकाग्रन्थोऽनूदितः । तेन परभाष्यसम्प्रदायप्रवर्तकग्रन्थद्वयाभिहितोपपादनद्वयस्य लाभे सम्पूर्णपरभाष्यार्थानुवादसिध्या तद्दूषणमेव मूले कृतं सिध्यतीति ज्ञापयति ।

गृह्यमाणारोपत्वोपपादकतयोपाधिप्रदर्शनपरत्वेन योजनायां वास्तवस्थितिमात्रकथनपरत्वमाश्रयणीय-मित्यपरितोषादुक्तभ्रमोपपादकत्वेनैवैतद्ग्रन्थं योजयति यद्वेति । सोपाधिकत्वमिति । पञ्चपादिकोक्तरीत्येति वर्तते । परमते बुद्धिगतं कर्तृत्वादिकं बुद्ध्युपरागादात्मनि प्रतीयत इत्येव प्रक्रिया । तदनुसारेणैव प्रकृतेऽपि वाच्यतया बुद्धिस्थाने
अहङ्कारकथनमयुक्तमित्यतोऽहङ्कारत्वेनात्र बुद्धेरेवानुवादान्न दोषः । अनुवादे प्रयोजनं त्वहङ्कारस्यानात्मबुध्यात्मकतया परोक्तस्यानात्मत्वस्याप्यनुवादलाभाय । स च तस्यापि दूषणायेत्याह अत्र बुद्ध्युपरागेति । कथमनात्मेति । आत्मन्यनात्मधर्मारोपस्यैव पराभिमतत्वादत्राहङ्कारगतकर्तृत्वाद्यारोपा-श्रयणे आत्मन्यनात्मगतधर्माणामारोप एव स्वीकृतः स्यादिति भावः । निष्कृष्येतीति । विविच्येत्यर्थः । परिमाणगुणवत्तया द्रव्यत्वे बुद्धेर्गुणेनेत्येतत्प्रमाणम् । बुद्धिश्च न विचेष्टतीत्यादेरिति । इदं च वाक्यं कालविशेषे चेष्टाभावोक्तया बुद्धिर्वस्तुतश्चेष्टाश्रयेत्यत्र प्रमाणम् ।

यदा पञ्चैव लीयन्ते ज्ञानानि मनसा सह ।

बुद्धिश्च नेऽङ्गते तत्र परमात्मानमश्नुत ॥

इति वाक्यगतबुद्धिर्नेऽङ्गत इत्यस्यार्थानुवादोऽयम् । तथाविधं वाक्यान्तरमेव वा । चेष्टावत्त्वेन द्रव्यत्वमिति सिद्धे पराभिमतगुणत्वनिराकारणलाभः । बुद्धिश्च न विचेष्टतीति वाक्ये कालविशेषे क्रिया-निषेधेनार्थात्क्रियाऽवगमेऽपि साक्षात्तदवगमाभाव इत्यतः साक्षादपि तदवगमोऽस्तीति प्रतिपादनाय विज्ञानं यज्ञं तनुत इति प्रमाणं क्रियावत्त्वप्रतिपादकतया आदिपदेन संगृहीतम् । आनन्दमयस्य पृथगुपदेशाद्विज्ञानं बुद्धिरित्यनर्थान्तरमित्यतो बुद्धेः क्रियाश्रयतयापि द्रव्यत्वसिद्धिरिति भावः । आत्मन्यहङ्कारस्येति । अनेनाहमर्थ आत्मा वा तदन्यो वेति विकल्पद्वयं मनसि निधायाद्यमनूद्य प्रसञ्जितस्य कथमनात्म-धर्माणामिति दूषणस्य निराकरणपरतया पूर्वं चिदात्मनो निकृष्येत्यंशो वर्णितः । इदानीं त्वात्मान्यत्व-पक्षेऽपि प्रसञ्जितानेकतत्तद्दूषणपरिहाराय तत्तदंशप्रवृत्तिर्वर्ण्यत इति पूर्वोत्तरग्रन्थयोजना कार्येति सूचयति । अनादित्व इत्यादिनाऽपि अनादिर्वा सादिर्वेत्यादिरूपेण विकल्पनीयमिति सूचयति अविद्यातत्संबन्धेति । ‘जीवो ब्रह्मविशुद्धा चिद्विभागस्त्वनयोर्द्वयोः । अविद्यातच्चितोर्योगः षडस्माकमनादयः ॥’ इति पराङ्गीकृता-नादिषट्के जीवादिस्वरूपस्येव अनादित्वेऽप्यविद्यायास्तत्संबन्धस्य च निवृत्तिरेवेति पराङ्गीकारेण तदुभयातिरिक्तानादिनिवृत्तिर्नास्तीति च तदङ्गीकारेणाहमर्थस्यानादित्वे निवृत्त्ययोग इत्यर्थः । भाव-कार्यत्वेति । भावकार्यस्य कारणत्रितयजन्यत्वनियमादिति भावः । सर्वसामर्थ्येति । अनेन हेतुगर्भ-विशेषणेनासतो निरस्तसमस्तसामर्थ्यस्य कारणताया एवायोगेनास्य तत्कार्यत्वानुपपत्तिरित्यर्थः सूचितः । तत्रेति । उपादानकीर्तनाय प्रवृत्तभागेऽपीत्यर्थः । जीवब्रह्मणोरिति । यदि जीवब्रह्मणोरेव भेदस्तदा कर्तृत्वादेर्जीवगतत्वाङ्गीकारे बाधकाभावेन तदध्यासवर्णनं व्यर्थम् । तयोरेकत्वे हि जीवे कर्तृत्वा-देर्वास्तवत्वायोगेन तदध्यासवर्णनापेक्षा स्यादित्यर्थः । अविद्येति । इत्यतोऽविद्येति योज्यम् । कार्य-प्रदर्शनमिति । तत्प्रदर्शनव्याजेन जीवब्रह्मणोरभेद एवेत्यस्य प्रतिपादनात्तद्विरोधिकर्तृत्वादेरध्यासवर्णनं युक्तमिति सूचनादिति भावः ।

अप्रतीतेर्व्याचष्टे स्थितलक्षणेत्यादि । घटादिलक्षणः पदार्थ इत्यादौ लक्षणपदस्य स्वरूपेऽपि प्रयोगात्सिद्धरूपेत्यर्थलाभ इति ज्ञेयम् । स्वत एव सिद्धत्वं प्राप्ता । न तु स्वस्मिन् प्रमाणमपेक्षत इति सूचनाय रूपपदम् । या ब्रह्मस्वरूपता सा स्वरूपेण सिद्धेति स्पष्टं प्रतीतेः । यत्तु लक्षणं च ब्रह्मस्वरूपता चेति द्वन्द्वमाश्रित्य स्वत एव सिद्धे लक्षणब्रह्मरूपते यस्य स तथोक्तः । लक्षणं चानन्दादीति व्याचक्षते । तदप्यनेन निराकृतं भवति । लक्षणशब्दस्य जीवलक्षणपरत्वस्यैव प्राप्ततया ब्रह्मलक्षणभूतानन्दादेर्जीव-लक्षणत्वस्याभावेन द्वन्द्वायोगात् । ब्रह्मस्वरूपत्वे तल्लक्षणमेव तल्लक्षणमित्यभिप्राये च ब्रह्मरूपतेत्यनेनैव गतार्थतया पृथग्लक्षणोपादानायोगः । ब्रह्मलक्षणेत्यर्थपर्यवसानस्य उत्तरपठितब्रह्मपदसमभिव्याहारबल-कल्पनीयताक्लेशश्च । अभेदवादिनाऽभेदोपयोगिप्रमेयप्रतिपादनाय विद्याकार्यत्वेन जीवगतब्रह्मरूपतावभास-प्रतिबन्धमात्रस्यैव वक्तव्यतया भेदकत्वेन सम्मतलक्षणस्य धर्मतया व्यवहारस्य निर्निमित्तं करणायोगाच्च । अन्यथाख्यातिरप्यत एव दुष्टा । अत एव तत्र जीवेभ्यो ब्रह्मान्यदिति मतमपाकर्तुमेतदुक्तमित्युक्तं च पूर्वोत्तरविरोधमावेदयतीत्यलम् । भ्रान्तिकर्मपूर्वानुभवसंस्कारा इत्यादि विवरणतत्त्वदीपनानुसारेणाह अविद्यायाः स्वभित्तित्वेति । भित्तिराश्रयः । भ्रान्तेरपि पूर्वानुभवग्रहणेनैव गृहीतत्वोपपत्तेराह भ्रान्ति-सम्यगिति । अनिमित्तकेति । अनेनास्तु वा सत्यत्वानापादकं भावकार्यत्वनिर्वाहकं चोपादानम् । तथाऽपि निमित्ताभावे कार्यानुत्पत्तेस्तस्याप्यङ्गीकार्यत्वे तत्किं जीव उत साक्षी नाद्य इत्यादिरूपेणेदं योज्यमिति सूचितम् । स्वरूपमेव तस्य । परिणामविशेषतयोपस्थिताहङ्कारस्य । न तावद्विषयित्वमेव स्वरूप-मपसिद्धान्तात् । नाप्यन्यत् । अनुपलम्भेनेत्यादि वक्ष्यमाणदूषणादिति भावः । तत्कार्यत्वमिति । अविद्याकार्यत्वमित्यर्थः । तस्यैवेति । अहङ्कारस्यैवेत्यर्थः । उक्ताहङ्कारप्रमाणं किं प्रत्यक्षमुत साक्षीत्यादि-विकल्पं सूचयन् प्रमाणकथनमवतारयति अनुपलम्भेनेति । लिङ्गाद्यभावोपलक्षणं चैतत् । कूटस्थचैतन्येत्यत्र कूटस्थपदबलेनोत्थाप्यशङ्काया व्यावृत्तिं दर्शयन् व्याख्यानरूपेणैवावतारयति साक्षिचैतन्यस्येति । अनेन कूटस्थचैतन्ये साक्षिणि यत् संवलनं नामाध्यासस्तेन सञ्जातः परिनिष्पन्नज्योतिः प्रकाशो यस्येति योजितं भवति । नन्वहङ्कारधर्मस्यात्मन्यारोपमात्रं क्रियत इत्यादि विवरणं मनसि कृत्वा पक्षद्वयमपि समर्थय-मानस्तावत्तदङ्गीकरोति अहङ्कारोपरागादिति । प्रत्येकं तत्पक्षदूषणमनूद्य परिहरति न चाद्य इत्यादिना । अन्यथाख्यात्यापत्तिरित्युपलक्षणम् । लौहित्यदृष्टान्तवैषम्यं स्यादित्यपि द्रष्टव्यम् । अन्यथाख्यात्यना-पत्तेरिति । उपलक्षणं चेदम् । आत्मनि वस्तुतोऽसदेव कर्तृत्वमन्यसन्निधानाद्भातीत्यंशे दृष्टान्तत्वोप-पत्तेरित्यपि ज्ञेयम् । कर्तृद्वयेति । अहङ्कारः सत्यकर्ता आत्मा च मिथ्याकर्तेति तर्कद्वयेत्यर्थः । तादात्म्या-ध्यासेति । विवरणे एकतापत्त्या धर्मभेदानवभास इत्युक्तेऽपि कालान्तरभाव्येकतापत्तेरिदानींतनधर्मद्वयाव-भासनिरोधकत्वायोगात् तस्यैव व्याख्यानं तादात्म्याध्यासाभ्युपगमेनेति कृतमिति ज्ञेयम् । विवरणाभिप्राय इति । तदुपरागनिमित्तं मिथ्यैवात्मन इति मूलवाक्यस्यान्तःकरणोपरागनिमित्तं मिथ्येवेति पञ्चपादिका-वाक्यानुवादरूपस्य विवरणोक्तो अभिप्रायो ज्ञातव्य इत्यर्थः । प्रकृतेनेति । पूर्वं भामतीमतेन शङ्कामुपक्रम्य तत्र प्रत्यक्षभ्रमत्वोपपादकपञ्चपादि-कानुसारेणाधिकं प्रमेयं प्रतिपाद्य भामतीमेवानुसृत्योक्तस्योपयोग-माहेत्यर्थः । अहम्प्रत्यये पूतिकूष्माण्डीकृत इत्येतद्भामतीकल्पतर्वनुसारेणाह पूतीति । अत्र पूतिदुर्गन्धं कूष्माण्डेति कल्पतरुपाठानुसारि पाठः । तेन दुर्गन्धीत्यत्र सुगन्धीत्यत्रेवेकारान्तादेशो नायाति । गन्धस्ये-दुत्पूतिसुसुरभिभ्य इति सूत्रे उत्पूतिसुसुरभिभ्य एवोत्तरगन्धशब्दे इकारान्तादेशविधानात् । दुष्टो गन्धो दुर्गन्धः मत्वर्थे निप्रत्ययान्तत्वे दुर्गन्धीति भवतीत्येतत्तु कर्मधारयमत्वर्थीयाद्बहुव्रीहिरेवेष्टो लघुत्वादित्ये-तद्विरुद्धं कथञ्चिद्बहुव्रीहिकर्मधारययोः शब्दसाम्ये दोषाभाव इत्याश्रयणेन नेयमिति कल्पनानवकाश इति द्रष्टव्यम् । पूतिपदं दुर्गन्धे पदार्थे रूढमिति पूतिपर्युषितं च यदित्यादिप्रयोगसिद्धम् । अथ पूतीभाव इत्येतद्धातुवृत्तौ विकरणे पूतीभावो दुर्गन्ध इति व्याख्यानं च धर्मपुरस्कारप्रवृत्तं दुर्गन्धोपेतधर्मिपुरस्कार-प्रवृत्तैतद्व्याख्यानाविरोधीति ज्ञेयम् । यत्त्वन्यथाख्यातौ पूतिपदेन दुर्गन्ध्यभिधीयत इत्युक्तवा पूतिगन्धस्तु दुर्गन्ध इत्यभिधानादिति प्रतिपादितम् । तदसत् । पूतिगन्धस्य दुर्गन्धरूपत्वस्याभिधानप्राप्तत्वेऽपि पूतिपदेन दुर्गन्धीत्यर्थस्याभिधानादप्राप्तेः । फलमिव कृत इति । इदं तु तात्पर्यकथनम् । कूष्माण्डमिव कृतं पूतिकूष्माण्डीकृतम् । तस्मिन्निति तु व्युत्पत्तिः । साक्षात्प्रकृतेति । तन्मूलस्योपपत्तिविरोधप्रतिपाद-कत्वेनोपपत्तिविरोधस्य च प्रत्यक्षबोधः श्रुत्या भवतीति बन्धमिथ्यात्ववर्णनमुपपन्नमिति परोक्तमयुक्तमिति प्रतिज्ञायां हेतुतया सङ्गत्यभावात् । उपपत्तिविरोधस्य श्रुतेः सकलमिथ्यात्वपरत्वे विरोधकत्वेऽपि बन्धमिथ्यात्ववर्णनोपपत्तौ विरोधकत्वाभावादित्यर्थः ।

अभिप्रेतार्थेति । अनेन कथमत्रेत्येतत्पर्यन्तमभिप्रेतार्थपूरणमिति सूचितम् । उपपत्तिविरोधकथनेनेत्यस्य मीमांसावैयर्थ्यप्रसङ्ग इत्यस्य भाष्यकारेण सूचनादित्यन्वितेन संबन्धः । अन्यथा मीमांसेति । कर्मब्रह्म-मीमांसेत्यर्थः । आज्यैः स्तुवते आकाशादेव समुत्पद्यन्ते इत्यादेरपि चित्राज्याधिकरणाकाशाधिकरण-पूर्वपक्षोक्तरीत्या धृतगगनाद्यर्थत्वस्यान्धो मणिमविन्दन् मृदब्रवीदित्यादेरपि प्रतीतार्थत्वस्यैव च प्राप्तत्वा-दित्यर्थः । प्रबलयेति । उपक्रमादिलिङ्गानां बलीयो ह्युत्तरोत्तरमित्युक्तेरिति भावः । अत एव ह्यसतः सदजायतेत्यादिवाक्येति मूलम् । यद्यपि ‘‘कुतस्तु खलु सोम्यैवं स्यादिति होवाच कथमसतः सदजायेत’’ इति छान्दोग्यवाक्यं तद्धैक आहुरसदेवेदमग्र आसीदेकमेवाद्वितीयं तस्मादसतः सज्जायेतेतीत्येवंरूप-पूर्वानूदितवादिमतनिरासपरम् । तथा च तद्वाक्योक्तोपपत्त्या वाद्युक्तासत्कारणत्वपक्षस्य निरासेऽपि देवानां पूर्व्ये युगेऽसतः सदजायतेति वाक्येन वा । ‘‘असद्वा इदमग्र आसीत्ततो वै सदजायत’’ इति वाक्येन वा प्रतिपन्नार्थबाधककथनरूपत्वाभावान्न तद्वाक्यप्रतिपन्नासतः सत्कारणत्वरूपार्थस्य तदुपपत्तिविरोधेन त्याग इति सिद्ध्यति । तत्कथमुपपत्तिविरोधेन युज्यत इत्युक्तमिति चेत्सत्यम् । तथाऽपि छान्दोग्यवाक्योक्तो-पपत्त्यैव वादिमतस्येवासतः सदिति वाक्यापातप्रतिपन्नार्थस्यापि बाधः समानन्यायतया सिद्ध्यत्येवेति भावेन कुतस्त्विति वाक्योक्तोपपत्तिविरोधस्येहाभिधानम् । अत एव नासतो दृष्टत्वादित्यत्र सूत्रकृता कुतस्त्विति वाक्योक्तोपपत्त्यैवासत्कारणता श्रुतिप्राप्ता निराकरिष्यते । नन्वेवमसन्मतनिरासस्य सूत्रकारीयत्वप्राप्त्या वक्ष्यति च भगवान् सूत्रकार इत्युत्तरं मूले मृदब्रवीदित्यादिवाक्यापातप्रतिपन्नार्थ-त्यागादेरेव विशिष्य सूत्रकारीयत्ववचनायोग इति चेन्न । निमित्तविशेषेण सूत्रकारीयत्वस्य विशिष्योक्ति-संभवात् । तथाहि । असतः सदिति वाक्यप्रतिपन्नार्थे बाधकत्वेनोपन्यस्ताया युक्तेर्न केवलमसतः सदिति वाक्यमर्यादयैव प्राप्तिरपि तु तद्वाक्यार्थसमानवादिमतनिरासायोक्तयुक्तिः श्रुतावप्यभिहिताऽस्तीति सूत्र-कारोक्तयुक्तेः श्रुतिसंवादित्वरूपविशेषं सूचयितुं कुतस्त्विति श्रुतिपर्यन्तं धावनं कृतम् । मृदब्रवीदित्यादि-वाक्यार्थे तु विरोधित्वेनोपन्यस्ता युक्तिः स्थलान्तरे अर्थान्तरसाधकत्वेन नोपन्यस्तेति सूत्रकारमात्राशयेन विशिष्य सूत्रकारीयत्वोक्तिरपि युक्तैव । अत एव पूर्वत्र सज्जायेतेत्युपपत्तीत्युपपत्तेर्वाक्यसंबन्धे उक्तेऽप्युत्तर-वाक्ये उपपत्तीत्यविशेषितमेवोक्तम् । यदि तु वक्ष्यति च भगवान् सूत्रकार इत्यस्य काकाक्षिन्यायेनोपादान-माश्रीयते तदेति शब्दोपस्कारेण त्यज्यत इति भगवान् सूत्रकारो नासतो दृष्टत्वादित्यत्र वक्ष्यति चेति प्राप्तेर्न वैषम्यमित्यवगन्तव्यम् ।

यदि दुःखादेर्मिथ्यात्वं स्यात्तर्हि नेहनानेत्यादि मिथ्यात्वप्रतिपादकवाक्यस्यापि मिथ्यात्वं स्यादिति भाष्योक्ततर्के व्याप्त्यभावशङ्कापि भाष्यस्थदुःखादिपदप्रयोगादेव निराकृतेति भाष्याभिप्रायं प्रकटयितुं प्रवृत्तं यदि दुःखादेरात्मातिरिक्तस्येत्यादि मूलमिति मूलाभिप्रायं स्वयं दर्शयन् मूलस्य भाष्याभिप्रेतार्थकथन-रूपत्वमाकाङ्क्षाक्रमेणोपपादयति ननु दुःखादेरित्यादिना । यदि दुःखादेरात्मातिरिक्तस्येति मूले बन्ध-मिथ्यात्वं श्रुत्यादिबलेन यदि स्यादिति मिथ्यात्वपुरस्कारेण तर्कप्रवृत्यङ्गीकारे भाष्यमूलस्वारस्यप्राप्ता-वप्यप्रयोजकत्वनिरासपरा, अन्यथा स्वस्मिन्नेवेति बाधकतर्ककथनपरमूलास्वारस्यम् । तदनुसारेण यदीदं नेहनानेत्यादिश्रुत्यादिकमात्मातिरिक्तसमस्तप्रपञ्चमिथ्यात्वं प्रतिपादयेत्तर्हि स्वस्यापि तत्प्रतिपादयेद् अविशेषात् । नचाप्रयोजकता । यदीदं स्वस्य मिथ्यात्वं न प्रतिपादयेत्तर्हि स्वस्मिन्नेवेत्यादिरूपेणैव प्रथमतर्कस्वरूपादिप्रतीतेर् मिथ्यात्वपुरस्कारेण प्रवृत्ततर्के त्वप्रयोजकत्वनिरासकतर्कस्य यदि श्रुत्यादेर्न मिथ्यात्वं तर्हि बन्धस्यापि न मिथ्यात्वमित्यापादकासिद्धिरित्येवंरूपस्यैव प्राप्तेः । यदि त्वन्यथा स्वस्मिन्निति मूलानुसारेण नेहनानेत्यादिश्रुत्यादिकं सर्वमिथ्यात्वं प्रतिपादयेत् तर्हि श्रुत्यादिमिथ्यात्वमपि प्रतिपादयेदित्येवमेव तर्कस्वरूपमभिप्रेतमित्युच्यते तर्ह्यन्यथेत्युत्तरमूलस्वारस्यप्राप्तावपि मिथ्यात्वं यदीत्यादि भाष्यतन्मूलयोरस्वारस्यम् । यदि चेत्युत्तरमूलस्थवाक्यमिथ्यात्वपुरस्कारेणोक्तिरपि न स्वरसा स्यात् । तस्मात् पूर्वोत्तरग्रन्थानुसारेणात्र यदि श्रुत्यादिबलेन बन्धस्य सर्वस्य मिथ्यात्वं स्यात्तर्हि श्रुत्यादेरपि मिथ्यात्वं स्यादिति तर्केऽप्रयोजकत्वशङ्कानिरासावसरे यदि श्रुत्यादेर्मिथ्यात्वं न स्यात्तर्हि प्रपञ्चेऽपीत्येवोक्ते प्रयोजकत्वं न स्फुटमित्यतो जगन्मिथ्यात्वाभावे श्रुत्यादिमिथ्यात्वाभावस्य प्रयोजकत्वं प्रदर्शयितुं यदि श्रुत्यादिबलेनेत्यापादकादिस्वरूपपर्यवसानलब्धं यदि श्रुत्यादिकं बन्धस्य सर्वस्य मिथ्यात्वं प्रतिपादये-दित्यादिरूपमेव तत्तर्कस्य स्वरूपं स्वीकृत्य तत्राप्रयोजकतापरिहाराय प्रवृत्ततर्कस्य यदि श्रुत्यादिकं स्वस्य मिथ्यात्वं न प्रतिपादयेत्तर्हि स्वस्मिन्नेवेत्युक्तरूपेण प्रवृत्तिरित्यङ्गीकार्ये न काचिदनुपपत्तिः । यदि चेत्युत्तरमूलं तु यथाश्रुततर्कानुसारेण प्रवृत्तमिति स्पष्टत्वान्न तद्विरोधोऽपि । प्रथमतर्के प्राप्ताप्रयोजकत्व-शङ्कावारणाय पर्यवसिततर्कस्वरूपादरणेऽपि प्रथमतर्कीयापाद्यस्वीकारेण प्रवृत्तासाधकत्वतर्के तदादरण-स्यानावश्यकत्वात् । तथा यदि दुःखादेरित्यादितर्कीयापाद्यशरीरे सर्वान्तर्गतश्रुत्यादिवाक्यस्येति पूरणीयम् । सामान्यव्याप्तौ गन्धर्वनगरान्तर्गतभवनवदिति दृष्टान्तो बोध्यः । तदनुसारेण पर्यवसिततर्केऽप्यापाद्यकोटौ सर्वान्तर्गतस्वस्यापीति योज्यम् । उक्तं च मिथ्यायाः साधकत्वं चेत्येतत्संबन्धिमूले सकलान्तर्गतत्वादिति । तट्टीकायां च सकलस्य यद्भवति तत्तदन्तर्गतस्येत्यादि । व्यवहारसतश्चेत्येतदवतारमूलेऽपि सर्वान्तःपातिन इत्युक्तम् । तथा चात्मातिरिक्तत्वादित्यादिमूलटीकाव्यवहारस्थलेऽप्यात्मातिरिक्तसमस्तान्तर्गतत्वादि-त्यादिरूपोऽर्थो विवक्षित इति ज्ञेयम् । अविशेषेण सामान्येति । अविशेषप्रयुक्तसामान्यव्याप्तिमित्यर्थः । ज्ञानबाध्यत्वहेतुनिराकरणस्थले टीकायां तथा वक्ष्यमाणत्वात् । इति वक्तव्य इति । इति वक्तव्ये दुःखादेरिति यद्वचनं तदात्मेति संबन्धः । आत्मातिरिक्तग्रहणायेति । सर्वस्येत्युक्ते आत्मनोऽपि ग्रहणं प्रसज्यत इति तं व्यावर्तयितुं दुःखादेरिति सङ्कोचेन कथनम् । तेन चात्मातिरिक्तत्वाख्योऽविशेषः सूचितः । तेनाविशेषणवाक्यस्यापि मिथ्यात्वापादनं प्रकृतेऽभिप्रेतमिति विशेषव्याप्त्यभावो न दोषायेत्याशयः । सर्वस्येति वक्तव्ये दुःखादेरिति यद्वचनं तदविशेषेण सामान्यव्याप्तिमभिप्रेत्यात्मातिरिक्तग्रहणायेति योजना । ग्रहणायेतीत्यत्रत्येतिशब्दस्येत्यत इत्यर्थः । अविशेषव्याप्तिमभिप्रेत्यात्मातिरिक्तग्रहणाय दुःखादेरित्य-स्योक्तत्वादिति तदर्थः । तावताऽऽत्मातिरिक्तत्वरूपाविशेषसिद्धिर्भवतु आदिपदेन सङ्कोचकधर्माप्रतीतेः कस्य ग्रहणमित्यत आत्मातिरिक्तस्येत्येतदेव सङ्कोचकम् । तेनात्मातिरिक्तसर्वग्रहणमायातीत्याह आदि-पदेनेति । तथा चात्मातिरिक्तस्येति व्याख्यानस्य प्रयोजनद्वयमुक्तं भवति ।





------------------------------------------------------------------------

मिथ्यात्वं यदि दुःखादेस्तद्वाक्यस्याग्रतो भवेत्

**मिथ्यात्वं यदि दुःखादेस्तद्वाक्यस्याग्रतो भवेत्**

### सुधा

तत्त्वविदो वदन्ति । सर्वोऽपि हि बन्धो बुद्धीन्द्रियशरीरविषयतद्धर्मलक्षणोऽ-स्माभिरप्यात्मन्यारोपित एवेत्यङ्गीकियते । यथोक्तं भाष्यकृता । प्रमादात्मकत्वाद्बन्धस्येति । अतः किन्निबन्धनो बन्धमिथ्यात्वनिरासे निर्बन्धः । सत्यम् । तथाऽप्यस्त्यत्र दर्शनभेदः ।

एवं खल्वध्यात्मविदां दर्शनम् । क्रियाज्ञाने प्रति कारकान्तराप्रयोज्यत्वादिलक्षणं कर्तृत्वं भोक्तृत्वं च परमेश्वरायत्तमात्मनि स्वतो विद्यत एव । क्रियावेशादिरूपाया विक्रियाया विनाशाद्यहेतुत्वस्य वक्ष्यमाणत्वात् । तस्यापरायत्तत्वावभासोऽविद्यानिमित्तको भ्रमः । अविद्या-दिकं च स्वरूपेणात्मसंबन्धित्वेन च सदेव । एवं बुद्धीन्द्रियशरीरविषयाः स्वरूपसन्त एवेश्वरवशा अप्यविद्यादिवशादात्मीयतयाऽध्यस्यन्ते । परायत्तात्मीयताऽप्यस्त्येव । तांश्चात्मनो विविक्तानपि विस्पष्टतयाऽनुपलभमानस्तद्धर्मान्दुःखादींत्सत्यानेवात्मीयत्वेन पश्यंस्तत्कृते नीचोच्चत्वलक्षणे विकृती सत्ये एव प्रतिपद्यते । ततो रागद्वेषाभ्यां प्रयुक्तस्तद्विनिवृत्तये यत्करोति तदप्येतादृगेवा-तनोतीत्यनेकयोनिषु बम्भ्रमीति । न क्वाप्यात्यन्तिकं तदुपशमं लभते विना परमपुरुषाराधनादिति ।

मायावादिनस्तु दुःखादिकं स्वरूपेणापि मिथ्येति मन्यन्ते । यदवोचत् । सत्यानृते मिथुनी-कृत्येति । अतस्तन्निराकरणनिर्बन्धो युक्त एवेत्येतत्परिभावयितुं बन्धमिथ्यात्वमिति संमुग्धे प्रस्तुतेऽपि दुःखादेरिति निष्कृष्योक्तम् । स्वातन्त्र्यादेर्नान्योऽतोऽस्ति कर्तेत्यदिश्रुतिबाधितत्वात् । न हि सर्वमिथ्यात्वश्रुतेरिवास्याः कश्चिद्विरोधोऽस्ति । वक्ष्यति चैतत्तत्रतत्र सूत्रकारः ।

### वाक्यार्थचन्द्रिका

ननु बन्धमिथ्यात्वमिति पूर्ववाक्ये बन्धशब्देन यदुच्यते तावतोऽप्यत्र दुःखादिशब्देन ग्रहणं तद्विशेषस्य वा । नाद्यः । बन्धशब्देन प्रस्तुतस्य शब्दान्तरेणोपादाने निमित्ता-भावात् । द्वितीयेऽपि युक्तिर्बन्धविशेषमिथ्यात्वनिरास एवेति तदुपपादनमुत दुःखादिरूपबन्धविशेषस्यैव सत्यत्वादन्यस्य च मिथ्यात्वाद्बन्धशब्दोक्तस्य निष्कर्षार्थं वा । नाद्यः । एतद्वाक्योक्तस्य श्रुतेरुपपत्ति-विरोधस्य दुःखादाविवान्यत्रापि समत्वात् । न द्वितीयः । सिद्धान्ते बन्धमात्रस्य सत्यत्वाद्बन्धविशेषस्यैव सत्यत्वे वापूर्वपक्षिणं प्रति तन्निप्कर्षप्रदर्शनस्यानुपयोगाच्च । न च स्वयूथ्यान्प्रत्येव तत्प्रदर्शनमिति वाच्यम् । स्वयूथ्यानां सर्वमिथ्यात्वप्रसक्तेरेवाभावेन तान्प्रत्यप्यस्यानुपयोगादित्यतः स्वयूथ्यान्प्रति प्रसञ्जकसद्भावान्मिथ्यात्वनिरासप्राप्तानौचितीपरिहाराय भाष्यकारीयनिष्कर्षप्रदर्शनमित्यभिप्रेत्य प्रसञ्जकं निष्कर्षप्रदर्शनसूचिताभाष्यकारीयपरिहारप्रकारं च दर्शयति ॥ तत्त्वविद इत्यादिना ॥ प्रमादेति ॥ प्रमादोऽज्ञानम् । तथा चाविद्यकत्वोक्त्याऽऽरोपितत्वसिद्धिरिति भावः । अत्र निर्बन्धपदेनैतत्सूचयति । स्वयं बन्धमिथ्यात्वमभ्युपगम्यापि परं प्रति तन्निराकारणं किं प्रथमभाष्ये तदुक्तेरसङ्गतत्वप्रदर्शनार्थं वा तदुक्तोपपादनप्रकारस्यानुपपन्नत्वदप्रदर्शनार्थं वा । नाद्यः । तस्य पूर्ववाक्येनैव सिद्धत्वात् । तदर्थमुपपत्तिविरोधस्यावक्तव्यत्वाच्च । अथवेत्यादिनाऽस्यायुक्तताप्रतिपदनपरत्वेनावतारितत्वाच्च । नापि द्वितीयः । प्रमेये विवादाभावे उपपादनप्रकारनिरासायैतावतः प्रयासस्यानुचितत्वादिति । अत्र कर्तृत्व-भोक्तृत्वयोर्दुःखादिवन्मायावादिरीत्या बुद्धिधर्मत्वं शङ्कितुरभिप्रेतम् । अत एव शङ्कादशायां पृथक् तदनुपादानं तन्न तथा भ्रमितव्यम् । कर्तृत्वादेरात्मधर्मत्वेन दुःखादिवैलक्षण्यात् । अतोऽपि दर्शनभेद इत्यभिप्रेत्य ।

ननु कर्तृत्वादेः स्वातन्त्र्यरूपत्वे तस्य भगवद्धर्मत्वेन क्रियावेशरूपत्वे च विनाशोत्पत्तिप्रयोजक-विकाररूपस्य तस्यानादिनित्ये जीवेऽसम्भवेन च कथमात्मधर्मत्वं तस्योपपद्यत इत्याशङ्कां कर्तृत्वादि-स्वरूपनिरूपणेन तत्र प्राप्तदोषपरिहारेण च निरस्यति ॥ क्रियाज्ञाने प्रतीति ॥ अत्र कारकान्तरेत्युक्त्या स्वस्य कारकत्वसूचनान्नातिप्रसङ्गः । क्रियावेशत्वादिकमादिपदार्थः । अत्र स्वतः स्वरूपेण विद्यत इत्युक्त्या न परमत इवाहमर्थेऽपि स्वरूपेणाध्यस्तमित्यात्मनि स्वतोऽनौपाधिकमित्युक्त्या स्फटिक-लौहित्यवन्नान्योपरागनिमित्तमिति स्वत आत्मस्वरूपमित्युक्त्या दुःखादिवन्नागन्तुकमिति च दर्शन-भेदकथनमिति द्रष्टव्यम् ॥ क्रियेति ॥ क्रियावेशोनामाहङ्करोमीत्यादिरभिनिवेशः । आदिपदेनोच्चनीचत्वा-देर्ग्रहणम् । यावल्लक्ष्यभविलक्षणनिवृत्त्यादेरेव विनाशादिहेतुत्वाज्जीवे चैतन्यस्यैव च तादृशत्वात्तस्य चानिवृत्त्यादिना न विनाशोत्पत्तिप्रसङ्ग इत्यस्य जैनमतनिरासावसरे नानित्यताऽस्मत्पक्षे तु चैतन्यादे-र्विशेषिण इत्यादिना वक्ष्यमाणत्वादित्यर्थः । कर्तृत्वादेरनध्यासे प्रमादात्मकत्वं न तदंशे स्यादित्यत आह ॥ तस्येति ॥ निमित्तग्रहणेन परमत इव नोपादानत्वमित्याह । नन्वविद्याया असत्त्वे नासतः साधकत्व-मनिर्वाच्यत्वे च तत्खण्डनानुपपत्तिरित्यत आह ॥ अविद्यादिकं चेति ॥ नन्वेवमपि बुद्धीन्द्रियादेर-स्वरूपत्वात्स्वरूपेणैवाध्यास इति कथं दर्शनभेदस्तदंश इत्यत आह ॥ एवमिति ॥ ननु बुद्ध्यादीना-मनात्मीयत्वे नात्मविकारहेतुसुखादिसाधनत्वमित्यत आह ॥ परायत्तेति ॥ एवं च कर्तृत्वादीनामात्मीय-त्वात्तत्रापरायत्तत्वामात्राध्यासो बुद्ध्यादीनां चापरायत्तात्मीयतयाऽध्यास इति भेदः । नन्वयमध्यासः शुक्तिरजताध्यासतुल्यतया न बन्ध इत्यत एतदध्यासस्य बुद्ध्यादिधर्मभूतदुःखाद्यनात्मीयतानवगम-सहकृतस्योच्चनीचत्वादिरूपविकारापादकत्वाद्युक्तं बन्धमिथ्यात्वमित्याह ॥ तद्धर्मानिति ॥ ननु बुद्ध्यादीनां विविक्ततयोपलम्भे न तद्धर्माणामनात्मीयतयाऽदर्शनं युक्तमित्यत आह ॥ तांश्चेति ॥ ननु यद्येतावन्मात्रं बन्धस्तर्हि तन्निवृत्तिः कर्मादिना सुलभेत्यतो निवृत्तकर्मणोऽन्यादृशत्वेऽपि प्रवृत्तकर्मणो बन्धापादकत्वमेवेत्याह ॥ तत इति ॥ तादृशस्यापि कर्मविशेषेण निवृत्तिः किं न स्यादित्यत आह ॥ नेति ॥ आत्यन्तिकं मूलकारणाविद्योच्छेदप्रयुक्तम् । अत एवोक्तं कर्मणा कर्मनिर्हारो न ह्यात्यन्तिक इष्यत इति । नन्वेवं मोक्षशास्त्रमनुपपन्नमित्यत आह ॥ विनेति ॥ सत्येति ॥ स्वरूपेण सत्यं संसृष्टतयाऽनृतं मिथुनीकृत्याध्यस्य क्त्वाप्रत्ययो गौणः । एतदध्यासरूपोऽहंममेति लोकव्यवहारो नैसर्गिक इत्यन्वयः ॥ एतदिति ॥ न तु दुःखादेरेव बन्धत्वाद्वाऽन्यमिथ्यात्वनिरासेऽस्या युक्तित्वा-सम्भवाद्वेति भावः । ननु भाष्यकारीयमर्धजरतीयमनुपपन्नं नियामकाभावादित्यत्राह ॥ स्वातन्त्र्यादेरिति ॥ ननु माऽस्तु भाष्यकाराभिप्रेतेऽनुपपत्तिर्मूलं तु न किमपि पश्याम इत्यत आह ॥ वक्ष्यति चेति ॥ तदनन्यत्वमितरव्यपदेशादित्यादौ जीवे स्वातन्त्र्यकर्तृत्वादिनिरासेन कर्ता शास्त्रार्थवत्त्वादित्यादौ कर्तृत्वाभ्युपगमेन वैधर्म्याच्चेत्यादौ जगत्सत्यत्वप्रतिपादनेन भाक्तं वा विद्यैवत्वित्यादौ कर्मादेर्मोक्ष-साधनत्वादिप्रतिपादनेन चैतदेव वक्ष्यतीत्यर्थः ।

### परिमल

अत्र मिथ्यात्वं यदि बन्धस्येति वा मिथ्यात्वं यदि तस्य स्यादिति वा वक्तव्ये दुःखादेरिति विविच्य कीर्तनस्य फलं वक्तुं शङ्कामाह ॥ तत्त्वविद इति ॥ तत्त्वज्ञानिनः शङ्कन्त इत्यर्थः । निर्बन्ध इत्यनन्तरमितिशब्दोऽध्याहार्यः । किन्निबन्धनो निर्बन्ध इति तत्वविदो वदन्तीत्यन्वयः ॥ यथोक्तमिति ॥ आनन्दमयनये ॥ प्रमादात्मकत्वादिति ॥ यद्यपि प्रमादात्मकत्वादित्यस्य स्वाभाविक-त्वादित्येवार्थो न मिथ्यात्वादिति तथापि जीवस्वातन्त्र्यविवक्षायां मिथ्यात्वमपि तदर्थ इत्यत्रैतदुदाहरण-मिति ज्ञातव्यम् ॥ दर्शनभेद इति ॥ तत्वज्ञानिदर्शनमायिदर्शनयोर्भेद इत्यर्थः । ‘स्वतन्त्रः कर्ते’ति पाणिन्युक्तस्वातन्त्र्यं विवृण्वन्नेवाह ॥ कारकान्तराप्रयोज्यत्वादीति ॥ आदिपदेन तार्किकरीत्या ज्ञानचिकीर्षाकृतिसमवायित्वलक्षणमिति गृह्यते । उच्चत्वादिरूपं भोक्तृत्वमिति वा ॥ स्वत इति ॥ न परमत इवोपाधिसम्बन्धमपेक्ष्येत्यर्थः । ‘कर्ता शास्त्रार्थवत्त्वादि’त्यत्र द्वितीये तथैव सूत्रकृता निर्णीतत्वादिति भावः । नन्वेवमौदासीन्यप्रच्युतिरूपक्रियावेशरूपविकारप्राप्तेरात्मनो जनिमत्त्वाद-नित्यत्वं स्यादित्यत आह ॥ क्रियावेशेति ॥ वक्ष्यमाणत्वादिति ॥ ‘नानित्यताऽस्मत्पक्षे तु चैतन्यादे-र्विशेषिण’ इत्यादिना समयपादे ‘नैकस्मिन्नसम्भवादि’ति जैनमतापाकरणाधिकरणे वक्ष्यमाणत्वा-दित्यर्थः ॥ बम्भ्रमीतीति ॥ पुनःपुनःर्भ्रमति । क्रियासमभिहारे यङ्लुगन्तम् ॥ यदवोचदिति ॥ तद्भाष्यकार इति शेषः ॥ सत्यानृत इति ॥ सत्यं चैतन्यम् अनृतमन्तःकरणादिकम् । मिथुनीकृत्य तादात्म्येन भ्रान्त्या अहं ममेत्यादिनैसर्गिकव्यवहारं करोतीत्यादि । परिभावयितुं प्रकटयितुमित्यर्थः । अपरायत्तत्वावभासो भ्रम इत्युक्तम् । तत्कुत इत्यत आह ॥ स्वातन्त्र्यादेरिति ॥ एतत्तत्रतत्रेति ॥ जीवस्य स्वतः कर्तृत्वादिमत्त्वेऽपि तस्य स्यातन्त्र्यबुद्धिर्भ्रम इत्येतत्पूर्वोक्तं प्रमेयं सर्वं ‘कर्ता शास्त्रार्थ-वत्त्वादि’त्यादिसूत्रेषु ‘इतरव्यपदेशादि’त्याधिकरणसूत्रेषु ‘अन्यथानुमितौ च ज्ञशक्तिवियोगादि’त्यादौ च वक्ष्यतीत्यर्थः ।

### यादुपत्यम्

मूले दुःखादेरिति निष्कृष्योक्तेः प्रयोजनं वक्तुमाह ॥ तत्त्वविद इत्यादिना ॥ प्रमादात्मकत्वादिति ॥ यद्यपि प्रमादात्मकत्वादित्यस्यास्वाभाविकत्वादित्येवार्थो न मिथ्यात्वादिति तथाऽपि जीवस्वातन्त्र्यविवक्षायां मिथ्यात्वमपि तदर्थ इत्यभिप्रेत्यात्रैतदुदाहरणमिति ज्ञातव्यम् ॥ वक्ष्यमाणत्वादिति । नानित्यताऽस्मत्पक्षे तु चैतन्यादेर्विशेषिणः । लक्षणस्य निवृत्तौ तु स्यान्न तच्चेतने क्वचिदित्यत्रेति शेषः । ननु दुःखादिवज्जीवगतस्वातन्त्र्यादेरपि सत्यत्वमेव किं न स्यादित्यत आह ॥ स्वातन्त्र्यादेरिति ॥ ननु सर्वमिथ्यात्वश्रुतेरिवास्या अपि श्रुतेरुपपत्तिविरोधान्न जीवस्वातन्त्र्यनिषेधक-तेत्यत आह ॥ न हीति ॥ अतो ब्रह्मणोऽन्यः कर्ता चेतनो नास्तीति जीवस्य ब्रह्मान्यत्वमेव निषिध्यते न तु ब्रह्मणोऽन्यः स्वतन्त्रकर्ता, अतोऽन्यो नास्तीति श्रुत्यर्थ इत्यत आह ॥ वक्ष्यते चैतदिति ॥ जीवस्य ब्रह्मान्यत्वं जन्माधिकरणादिषु वक्ष्यतीत्यर्थः । यद्वा यदध्यात्मदर्शनविषयतयोक्तं कर्तृत्वादेः सत्यत्वादिकं तत्कर्ता शास्त्रार्थवत्त्वादित्यादौ सूत्रकारो वक्ष्यतीत्यर्थः । यद्वा जीवकर्तृत्वस्यापि श्रुत्यनुमानादिसिद्धत्वेन तद्विरोधात् कथं नास्याः कश्चिद्विरोध इत्यत आह ॥ वक्ष्यतीति ॥ तत्र तत्र ‘एतेन शिष्टा अपरिग्रहा’ इत्यत्र ‘इतरव्यपदेशादि’त्यत्र ‘अन्यथाऽनुमितावि’त्यत्र ‘उपलब्धिवदनियम’ इत्यत्र चेत्यर्थः ।

### श्रीनिवासतीर्थीया

ननु करणभोजनादिरूपक्रियाया आगन्तुकत्वेन तदावेशरूपकर्तृत्वादि-लक्षणविक्रियाप्राप्त्या तन्नाशेनात्मनोऽपि विनाशः स्यादित्यत आह ॥ क्रियावेशेति ॥ परवशा अधीनाः। तान् शरीरेन्द्रियादीन् । विविक्तान् भिन्नान् ॥ विस्पष्टतयेति ॥ स्फुटतरभेदज्ञानशून्यत्वेन इत्यर्थः । तद्धर्मान् शरीरादिधर्मान् । तत्प्रयुक्तानिति यावत् । अनात्मत्वेन आत्मभिन्नत्वेन । तदनाश्रितत्वेनेति यावत् । ननु जीवगतकर्तृत्वादेरपरायत्तत्वावभासोऽविद्यानिमित्तको भ्रमः । कुतोऽपरायत्तत्वरूपं स्वातन्त्र्यं सत्यमेव किं न स्यादित्यत आह ॥ स्वातन्त्र्यादेरिति ॥

### वाक्यार्थरत्नमाला

बन्धशब्देन यदुच्यत इति । अनर्थश्च प्रमातृताप्रमुखं कर्तृत्वं भोक्तृत्वं च । कर्तृत्वादेर्मिथ्यात्वं च यावता विना नोपपद्यते तदपीति प्रयोजनाद्याक्षिप्तं बन्धमिथ्यात्वमित्येतदुपपाद-नावसरे कर्तृत्वभोक्तृत्वादिसुखदुःखादिरूपो बन्धपदेन चोच्यते इत्यर्थः । अत्रेति । मिथ्यात्वं यदीति वाक्य इत्यर्थः । तद्विशेषस्येति । संपूर्णबन्धस्य प्रकृतत्वेऽपि तत्र कस्यचिदेव बन्धस्येत्यर्थः । शब्दान्त-रेणेति । दुःखादेरिति शब्देनेत्यर्थः । युक्तिरिति । यदि दुःखादेरित्यनेनोक्तश्रुतेरुपपत्तिविरोधरूपा मिथ्यात्वनिरासिका युक्तिरित्यर्थः । दुःखादिरूपबन्धविशेषस्यैवेति । द्रव्यं कर्म चेति प्रमाणं व्याख्याय ततश्चायमर्थ इत्यत्र सत्त्वादिगुणात्मकप्रकृतिबन्धं प्रतिपाद्य परमेश्वर एव स्वाधिष्ठानलब्धपरिणाममह-दहङ्कारेत्यादिना निरूपितप्रकारानुसारेण वक्ष्यमाणमूलानुसारेण च कर्तृत्वभोक्तृत्वादेरपराधीनत्व-मारोपितं दुःखादेरात्मीयत्वमारोपितं स्वातन्त्र्यादेस्तु स्वरूपेणारोपितत्वमित्यवान्तरविशेषानुसारेण स्वातन्त्र्यादिबन्धं विहाय दुःखादिबन्धस्यैव स्वमते सत्यत्वात्तस्यैव परोपपादितं मिथ्यात्वं निराकरणार्हं नान्यस्येत्येवं पूर्वत्र बन्धत्वेनोक्तस्य निष्कर्षार्थमित्यर्थः । निष्कर्षो नामानभिमतव्यावर्तनेनाभिमतार्थे पर्यवसानप्रदर्शनम् । अन्यत्रापीति । अन्यमिथ्यात्वनिरासेऽपीत्यर्थः । बन्धमात्रस्येति । सत्यत्व-वादित्वेन सर्वबन्धस्य सत्यत्वस्यैव न्यायप्राप्तत्वादित्यर्थः । कर्तृत्वादावपराधीनत्वादेरारोपितत्वा-दपराधीनत्वादिज्ञानात्मको बन्धो मिथ्याभूत एव सिद्धान्तेऽपीति कथं सर्वसत्यतेत्यत आह बन्ध-विशेषस्यैव सत्यत्वे वेति । पूर्वपक्षिणं प्रतीति । एतावता हि बन्धमिथ्यात्वं मुक्तयर्थं नापेक्षितमिति पूर्वत्र प्रतिपादितम् । तत्र बन्धशब्देन सर्वोऽपि बन्धो न विवक्षितः । किन्तु कश्चिदेवेति विशेषे पर्यवसानार्थं दुःखादेरिति विशेषोपादानं कृतमित्युक्तं भवति । तच्चासङ्गतम् । पूर्वपक्षिणा सर्वमिथ्यात्वस्य भवताऽप्यङ्गीकारादिति युक्तया तन्निराकरणासङ्गतौ शङ्कितायां हि नास्माभिः सर्वमिथ्यात्वमुच्यते किन्तु कस्यचिदेवेति विवेकः प्रदर्शनमर्हति । न चैषा शङ्का तस्य भवितुमर्हति । अस्मत्सिद्धान्तमर्यादायास् तेनाज्ञानादिति भावः । स्वयूथ्यान्प्रतीति । तेषां च सिद्धान्तमर्यादाज्ञानं युक्तमिति भावः । प्रसक्तेरेवाभावेनेति । सिद्धान्ते भाष्यकाराद्युक्तिरूपं हि प्रसञ्जकं दृष्ट्वा तेषां सिद्धान्तेऽपि सर्वमिथ्यात्वसत्त्वादिति मिथ्यात्वप्रसक्तिर्वक्तव्या न वा तादृशप्रसञ्जकमस्तीति प्रमादात्मकत्वादिति भाष्योदाहरणव्यावर्त्यशङ्केयम् । प्रसञ्जकसद्भावादिति । प्रसञ्जकसद्भावात्प्राप्तं यन्मिथ्यात्वं तन्निरास-प्राप्ताया स्वयूथ्यैरुद्भाविता अनौचितीति प्राज्य(?)भाष्यकारेणैव स च बन्धमिथ्यात्वे उक्ते सति तन्निराकरणमात्रानुचितमिति निरासप्रयुक्तानौचित्येत्यर्थः । औचितीशब्दस्तु प्रागेव टीकायामुपपादितः ।

भाष्यकारीयेति । भाष्यकारीयनिष्कर्षस्य प्रदर्शनमित्यर्थः । प्रसञ्जकमित्यत्र भाष्यकारीयेति बुध्या विवेकेनानुवर्तते । तच्च प्रमादात्मकत्वादित्येवं रूपम् । परिहारप्रकारं च । एवं खल्वध्यात्मेत्यादि-परिहारप्रकारं चेत्यर्थः । प्रमादेतीति प्रतीकोपादानपाठः । प्रमादात्मकत्वादितीत्यपि क्वचित् । आविद्यकत्वोक्तयेति । अनेन अविद्याकार्यत्वं हि पराभिप्रेतं मिथ्यात्वम् । तच्च प्रमादेति भाष्यकारे-णोक्तम् । अविद्याकार्यत्वं ह्यारोपितस्यैवेति तेनारोपितत्वज्ञानसम्भवादिति साम्मुग्ध्येनेयं शङ्का प्रदत्तेति वर्णितम् । तेन तत्त्वप्रकाशिकोक्तरीत्यैतद्वाक्यार्थतया अस्वाभाविकत्वस्य प्राप्त्यै तदुदाहरणासङ्गति-रित्याशङ्क्य जीवस्वातन्त्र्यविवक्षायां मिथ्यात्वमपि तदर्थ इत्यभिप्रेत्य तदुदाहरणमिति केषाञ्चिद्व्यु-त्पादनमपाकृतं भवति । तथा सति शङ्कित्रैव भाष्यवाक्यं स्वातन्त्र्यरूपबन्धस्य मिथ्यात्वपरमित्यभ्युपेतं स्यात् । ततश्च बुद्धीन्द्रियादिसमस्तबन्धस्यात्मन्यारोपितत्वाङ्गीकारं प्रतिज्ञाय स्वातन्त्र्याख्यबन्धस्य मिथ्यात्वाङ्गीकारसूचकवाक्योदाहरणं प्रसङ्गतः स्यात् । वक्ष्यमाणविवेकस्य पूर्वमेव शङ्कित्रैव चाङ्गीकृतत्वे शङ्कासमाधानयोर्बधिरकलहत्वं च स्यादिति भावः । अन्यथाख्यातिरूपमिव निराकृतप्राया । जीव-स्वातन्त्र्यविवक्षायामपि न तन्मिथ्यात्वं तदर्थः । विमुक्तश्च विमुच्यत इत्यत्र विमुक्तत्वश्रवणान्यथानु-पपपत्त्या जीवस्यापि ब्रह्मस्वरूपतासिद्धेस्तयोर्भेदाभिधानं विरुद्धमिति शङ्कापरिहाराय प्रवृत्तेन प्रमादात्मकत्वादिति भाष्येण अवगतबन्धस्याज्ञानमूलकत्वेनास्वाभाविकत्वाज्जीवस्य ब्रह्मत्वाभावेऽपि विमुक्तत्वं युज्यत इत्यर्थो हि प्रतिपाद्यते तत्र च स्वाभाविकत्वमात्रेण विमुक्तत्वोक्तिर्दुःखाद्यंश इव स्वातन्त्र्यांशेऽपि समानैव । मुक्तिर्हित्वान्यथारूपमित्युक्तप्रमाणेऽप्यन्यथारूपत्वेन सर्वसङ्ग्रहवदत्रापि सर्वसङ्ग्रहोपपत्तेस् तथाच स्वातन्त्र्यांशे मिथ्यात्वस्यार्थतया वर्णनमनावश्यकमिति तस्यावक्तव्य-त्वमित्यलम् । अभ्युपगम्यापीति । भाष्ये तथा प्रतिपाद्यापीत्यर्थः । तन्निराकरणमिति । अनुभाष्ये विरोधादिना तन्निराकरणमित्यर्थः । अत्र स्वयमभ्युपगम्येत्यादिवदतेयं तत्त्वविदां शङ्का भाष्यकारं प्रत्येव प्राप्ता भवति इति भाष्ये प्रमादात्मकत्वमभिधायात्र तन्निराकरणायोग इति । न तु मूलकारः स्वयं विरोधमाशंक्य परिहारं करोतीति मन्तव्यम् । अत एवोत्तरमूले इत्येतत्परिभावयितुं बन्धमिथ्यात्व-मितीत्यादि वक्ष्यत इति सूचितम् । भाष्यकारीयं परिहारप्रकारं चेत्यवतारावसरे उक्तमप्येतज्ज्ञापयतीति ज्ञेयम् । प्रथमभाष्ये । परकीय प्रथमेति योज्यम् । किं वेति सम्बन्धः । अयं समुदायः किमित्यर्थक इति नैकस्य व्यर्थता शङ्क्या । वाशब्दरहित पाठस्तु स्वरस एव । तदुक्तोपपादनेति । मिथ्यात्वनिराकरण-मस्माकमसंमतमेव । किन्तु मिथ्यात्वोपपादनं परेण यत्कृतं स प्रकारोऽनुपपन्नः । प्रकारान्तरेणैव तु मिथ्यात्वमुपपादनीयमिति । तत्प्रकारस्यानुपपन्नत्वप्रदर्शनार्थं चेति द्वितीयविकल्पकोट्यर्थः । पूर्ववाक्ये-नैवेति । बन्धमिथ्यात्वं नैव मुक्तिरपेक्षत इति पूर्वेत्यर्थः ।

तदर्थमिति । प्रथमभाष्ये प्रत्यक्षादिविरोधेनार्थापत्तेर्दुष्टत्वेनासङ्गतत्वस्य वचनमेवावश्यकम् । मिथ्यात्वं यदीत्यादिना मिथ्यात्वस्योपपत्तिविरुद्धत्वकथनं त्वसङ्गतत्वोपपादकत्वाभावाद्व्यर्थमेवापद्येतेति भावः । पूर्वयोजनायामसङ्गतार्थताप्रतिपादनप्रतीतेस्तदनुसारेण मिथ्यात्वाभ्युपगमविरोधाभावेऽप्यथवेति योजनायां मिथ्यात्वायुक्ततायाः प्रतिपादनात्तस्य तदभ्युपगमविरोधः स्यादेवेत्याह अथवेत्यादिनेति । अत्रादिपदेनार्थापत्तेरित्यादिकमनेनोच्यत इत्यन्तं पूर्वमूलोक्तं ग्राह्यम् । अवतारितत्वं चावतारिकया प्रवर्तितत्वम् । यद्यप्ययमवतारो मूलकारस्य न तु भाष्यकारस्येति तदवष्टम्भेन भवद्वाक्यस्यायुक्तता-प्रतिपादने तात्पर्यमिति भाष्यकारं प्रति वक्तुमयुक्तमिति प्रतिभाति । तथापि भाष्यकारीयव्याख्यान-परम्परागतत्वादेतदवतारकारा एव तदानींतनोऽवतार इत्याश्रित्य भाष्यकारं प्रत्येव भवदीयावतारानु-सारेण तद्वाक्यस्यायुक्तताप्रतिपादकत्वमस्तीत्युक्तमिति न दोष इति ज्ञेयम् । अथवा टीकाकारं प्रत्येवेयमाशङ्का । तदा च भवता भाष्य इत्यादिना योजनीयम् । स्वयमित्यादिकमपि यथास्थितम् । अथवेत्यादिनेत्यत्र भवतेति योज्यम् । युक्त एवेतीत्यन्तमूले शङ्कापरिहारः । अत एवैतदितीत्येवोत्तरत्र प्रतीकोपादानं न त्वित्येतदितीति ज्ञेयम् । एतावतः प्रयासस्येति । प्रमेये विवादाभावेऽप्युपपादन-प्रकारवैषम्यस्थले स्वोक्तपरोक्तयोः साधुत्वासाधुत्वव्युत्पादनमात्रं दृश्यते न त्वेतावान्प्रयासोऽपीत्यतो महाप्रयासवैयर्थ्यापत्त्या तावन्मात्रपर्यवसानस्यावाच्यत्वादिति भावः । महाप्रयासस्तु परभाष्यस्य त्रेधा सङ्गतिशङ्कोत्थापनतत्प्रकारत्रयनिराकरणतद्भाष्यायुक्तताप्रतिपादनादिरूपः । अनुचितत्वादितीत्यत्रत्येति-शब्दस्येत्येतत्सूचयतीति पूर्वेण सम्बन्धः । तत्त्वविन्मतेः । शङ्कायां बुद्धीन्द्रियशरीरविषयतद्धर्मलक्षण-बन्धस्यात्मन्यारोपितत्ववचनस्य एवं बुद्धीन्द्रियशरीरविषया इत्यादि वक्ष्यमाणेनेव दर्शनभेदकथनेन निराकरणसिध्या क्रियाज्ञाने प्रतीत्यादिना कर्तृत्वभोक्तृत्वयोरात्मधर्मत्वमिति प्रतिपादनं व्यर्थम् । कर्तृत्वादेरन्यधर्मतया तत्रानाशङ्कनेन तयोरात्मधर्मत्वकथनेन वैषम्यप्रदर्शनस्यानावश्यकत्वादित्यतः शङ्कायां तदभिप्रेतत्वस्य सत्त्वात्तदंशेऽपि वैषम्यकथनं सार्थकमित्याह अत्र कर्तृत्वभोक्तृत्वयोरिति । अभिप्रेतमिति । तद्धर्मग्रहणेनेति शेषः । दुःखादीनामेव तद्धर्मग्रहणगृहीतत्वोपपत्तेः । कर्तृत्वभोक्तृत्व-योरपि ग्रहणं कस्मादित्यतस्तयोरपि बन्धत्वस्य सुप्रसिद्धत्वात्पृथगुपादानस्य चाभावात्सर्वोऽपि बन्ध इत्येतत्स्वारस्यायावश्यं तद्धर्मग्रहणेन ग्रहणमभिप्रेतमित्याह अत एव शङ्कादशायामिति । तन्न तथेति । कर्तृत्वं भोक्तृत्वं चेत्येतद् द्वयं तद्रीत्या बुद्धेर्धर्म इति न भ्रमितव्यमित्यर्थः । यद्यपि बुद्धिधर्मतया पराभिमतदुःखाद्यंशे विशेषप्रतिपादनावसर एव तद्धर्मतया पराभिमतकर्तृत्वाद्यशेषि वैषम्यं कार्यम् । तथापि दुःखादिकं बुद्धिधर्म एव न भवतीति परमतनिरासो नाभिमतः किन्तु मिथ्याकृतं तन्नेत्येवं निरास एव । कर्तृत्वभोक्तृत्वयोस्तु बुद्धिधर्मत्वमेव न । प्रत्युतात्मधर्मत्वमेवेति दुःखादितो महान्तं विशेषं प्रतिपादयितुं शङ्कित्रा दुःखादिसमतयोपात्तस्यापि कर्तृत्वादेः पृथक्करणेन प्रथमत एव तदंशे वैषम्य-प्रतिपादनमिति न दोष इति भावः । अतोऽपि दर्शनभेद इति । दुःखाद्यंशे सत्यताप्रतिपादनेन कृतार्थते-वात्र तावता कृतार्थत्वाभावेन दुःखादिसमकक्षतया कर्तृत्वादेः सत्यत्वप्रयुक्तदर्शनभेद इवात्मधर्मता-प्रयुक्तोऽपि तथा न भेद इत्यर्थः । स्वातन्त्र्यादीति । क्रियास्वातन्त्र्यं ......... इत्यनुव्याख्यानोक्तं क्रयाफलभोजकत्वं ........ श्चेत्येतद्रूपत्व इत्यर्थः । भगवद्भर्मत्वेनेत्यस्य जीवेऽसम्भवेनेत्यनेन सम्बन्धः । यद्वा कथमात्मेत्यनेन सम्बन्धः । विकाररूपस्य तस्येति । क्रियावेशस्येत्यर्थः । अनादिनित्य इति । क्रियावेशरूपविकारे उत्पत्तिविनाशयोः प्रसङ्गात्तदुभयाभावप्रतिपादनायानादित्वनित्यत्वयोः कीर्तनम् । वक्ष्यति च विनाशोत्पत्तिप्रसङ्ग इत्यस्येति । जीव इति । भगवतीव जीवेऽपीत्यर्थः । क्रियाज्ञाने प्रति कारकान्तराप्रयोज्यत्वस्य तत्क्रियाज्ञानयोः सम्बन्धमात्रशून्येऽलीकेऽपि सत्त्वेन तत्रापि कर्तृत्वापत्तिरित्यत आह अत्र कारकान्तरेति । कारकापेक्षयाऽन्यत्कारकं हि कारकान्तरम् । तथाच कारकत्वे सति स्वान्यकारकाप्रयोज्यत्वलाभान्नालीकेऽतिप्रसङ्ग इत्यर्थः । क्रियावेशित्वादिकमित्यत्रादि-पदेन वक्ष्यमाणजैनमतनिरासस्थले उक्तस्योच्चनीचत्वादिकस्य सङ्ग्रहः । वक्ष्यति चादिपदेनेत्यादि । आत्मनि स्वतो विद्यत इत्यस्यात्मनीत्येतत्परित्यागेन स्वतो विद्यत इत्येकं दर्शनभेदप्रदर्शनम् । आत्मनि स्वत इत्येतदपरम् । स्वत इत्येव चान्यदिति विवक्षात्रयमर्थ इति द्योतयन्नेकैकयोजनानुवादपूर्वकं दर्शनभेदप्रापकतया व्याचष्टे अत्र स्वतः स्वरूपेणेति । अध्यस्तमिति निमित्तमितीत्येतयोर् दर्शन-भेदेत्युत्तरेण सम्बन्धः ।

क्रियावेशोनामाहंकरोमीत्यादिरभिनिवेश इति । अत्र क्रियावेशो नामाभिनिवेशः । अभिनिवेश-श्चाहं करोमीत्यादिः । इत्यादिरूपः कर्तृत्वाभिमान इति योज्यम् । अत एवाभिनिवेशो नामाहंकरोमीति कर्तृत्वाभिमान इत्युक्तम् । अनेन शास्त्रेऽभिनिवेशवानित्यादाविवाभिनिवेशपदार्थः पूर्वोत्तरपरामर्शपूर्वक-शास्त्रार्थज्ञानादिरूपोऽत्र न भवति । न वा न मे कर्मफले स्पृहेति गीताभाष्यगतं न तु तत्राभिनिवेश इत्येतदभिनिवेशपदार्थो येन तत्प्राप्तिपर्यन्तं मनसो विक्षेपः सोऽभिनिवेश इति तट्टीकायामुक्तो यस्तद्रूपोऽत्र विवक्षितः । येन प्रकृताननुगुणता स्यादिति सूचितम् । तादृशत्वादिति । यावल्लक्ष्य-भाविलक्षणत्वादित्यर्थः । अनिवृत्त्यादिनेति । उत्पत्तिरादिपदार्थः । निवृत्त्युत्पत्तिशून्यत्वेनेत्यर्थः । अत आहेति । कर्तृत्वादिस्वरूपांशे प्रमादकार्यत्वाभाव एवेति । तदंशे इष्टापत्तिः । तद्धर्मभूता परायत्तत्वांशे तु प्रमादकार्यत्वमस्त्येवेत्याहेत्यर्थः । नोपादानत्वमिति । अविद्याया इति शेषः । अतोऽपि दर्शनभेद इत्याहेत्यर्थः । अविद्या किमसती उतानिर्वचनीया । नाद्यः । असतः साधकत्वायोगात् । नान्त्यः । अनिर्वचनीयत्वेनाविद्याङ्गीकारेऽनिर्वचनीयत्वखण्डनायोगादिति शङ्कते नन्वविद्याया इति । खण्डनानु-पपत्तिरित्यनेनैव दर्शनभेदायोग इति शङ्कनादविद्यादिकं चेत्येतन्मूलेऽपि दर्शनभेदप्रतिपादनमिति सूचितम् । अविद्यादिकं चेति मूले आदिपदेन ......... ग्रहः । नन्वेवमपीति । बुद्धीन्द्रियादेरेव परोपन्यासेन प्रधानतया प्राप्तावपि महाविशेषप्रतिपादनाय प्रथमं कर्तृत्वाद्यंशे दर्शनवैलक्षण्ये प्रतिपादिते प्रतिपादयिष्यमाणदर्शनभेदबुद्धीन्द्रियादिष्वतिदेशो मूलकारीयो युक्त इति मनसि कृत्वा मूलानुसारेण मुखत उपात्तेऽपि स्थले पूर्वोक्तस्थलवैषम्यशङ्कामुत्थाप्य तन्निरासकतयोत्तरवाक्यमवतारितमिति ज्ञेयम् । अस्वरूपत्वादित्यस्य कर्तृत्वादिवदात्मस्वरूपत्वरहितत्वादित्यर्थः । पारमार्थिकस्वरूपशून्यत्वादिति वा । स्वरूपेणैवेति । परमार्थसतो हि स्वरूपेणाध्यासायोगः । बुध्यादीनां तु परमार्थसत्त्वाभावा-त्स्वरूपेणैवाध्यासो वाच्य इत्यर्थः । अनात्मीयत्व इति । आत्मीयत्वशून्यत्व इत्यर्थः । नात्मेति । आत्मविकारहेतुसुखादिसाधनत्वं न सम्भवतीत्यर्थः । नन्वपराधीनत्वाध्यासस्य कर्तृत्वादाविव बुद्धीन्द्रियादिष्वप्याश्रयणेऽध्यासे प्रकारभेदाभावात्कथं कर्तृत्वादेर्बुद्धीन्द्रियादेश्च विशेष इत्यत आह एवं च कर्तृत्वादीनामिति । कर्तृत्वादिकं ह्यात्ममात्रम् । अतस्तत्राध्यासोऽपराधीनत्वस्य । न त्वपरायत्तात्मीयत्वस्य । बुध्यादिकं त्वात्मस्वामिकम् । तत्र चात्मीयत्वेऽपराधीनत्वाध्यास इत्य-पराधीनात्मीयत्वेनाध्यासो न त्वपराधीनत्वमात्रेणेति वैषम्यमित्यर्थः । इममेव विशेषं द्योतयितु-मात्मीयतया अध्यस्यन्त इत्यनेनापराधीनात्मीयतयाऽध्यासो विशिष्टाध्यासरूपी वर्णितः । कर्तृत्वादौ तु स्वतो विद्यत इत्यनेनात्मस्वरूपेण विद्यमानत्वमुक्तमिति भावः ।

परवशा इति मूले ईश्वराख्यो यः परस्तद्वशा इति योज्यम् । शुक्तिरजताध्यासतुल्यतयेति । तदध्यासस्यानर्थानापादकतया बन्धत्वेन व्यवहाराभावः । न हि शुक्तिकां रजतत्वेन भ्राम्यतो बन्धोऽस्तीति व्यवहारः । तथा चास्याप्यात्मीयत्वाध्यासस्यानर्थापादकत्वाभावान्न बन्धत्वमित्यर्थः । बुध्यादावात्मीयताध्यासेऽपि तद्धर्मदुःखादावनात्मीयतावगमे विकारो नायातीत्यत उक्तं बुध्यादि-धर्मभूतेत्यादि । न तद्धर्माणामिति । तद्धर्माणामनात्मीयतया यददर्शनं तद्युक्तमिति सम्बन्धः । कर्मादिनापीति । ततश्च भगवदाराधनस्यानावश्यकतया जिज्ञासायां वैयर्थ्यमिति भावः । आदिपदेन

‘तपसा ब्रह्मचर्येण शमेन च दमेन च । त्यागेन सत्यशौचाभ्यां नियमेन यमेन च । देहवाग्बुद्धिजं धीरा धर्मज्ञाः श्रद्धयान्विताः । क्षिण्वत्यघं महदपि वेणुगुल्ममिवानिल’ इत्युक्त तप आदि परिग्रहः । अन्या-दृशत्वेऽपीति । बन्धानापादकत्वेऽपीत्यर्थः । प्रवृत्तकर्मणो बन्धापादकत्वमेवेति । प्रकृतकर्मादे-रित्येवमादिपदं योज्यम् । अनेन यत्करोति पुण्यपापादिप्रवृत्तं कर्म तदप्येतादृगेव बन्धापादकमेवातनोति करोतीति योजना सूचिता ज्ञेया । विशेषेणेति । निवृत्तेनेत्यर्थः । अत एवोक्तमिति । षष्ठस्कन्धस्य प्रथमेऽध्याय इति शेषः । दृष्टश्रुताभ्यां यत्पापं जानन्नपीत्यादिश्लोकद्वयेन प्रायश्चित्तलक्षणं कर्मापार्थमिति राज्ञा शुकं प्रति शङ्किते तेन कर्मणेति वाक्येनोत्तरं दत्तम् । प्रायश्चित्तलक्षणकर्मणा कर्मनिर्हारः पापकर्मविनाश आत्यन्तिकश्छिन्नमूलत्वेन नेष्यते । उभयोरप्यज्ञानमूलकत्वेन अनधिकृतत्वादिति तदर्थः । यद्यपि शुकेनाज्ञानपूर्वकप्रायश्चित्तं व्यर्थमिति शङ्काभिप्राये संमतिरेवानेनोक्ता । अविद्वदधिकारि-त्वादित्यादिना तु विद्वद्भिर्विमृश्य विहितं ज्ञानपूर्वकं वा यत्प्रायश्चित्तं तत्तु न व्यर्थमित्युक्तम् । न तु तत्र परमपुरुषाराधनावश्यकत्वं प्रतीयते । तथापि तपसा ब्रह्मचर्येणेत्युत्तरत्र तप आदि प्रायश्चित्तं प्रतिपाद्य ततोऽप्युत्तमप्रायश्चित्तप्रतिपादनाय प्रवृत्ते ‘केचित्परमया भक्तया वासुदेवपरायणाः । अघं धुन्वन्ति कार्त्स्न्येने’त्यादौ परमपुरुषाराधनस्योक्तत्वात्तदभिप्रायेण संमतिरियमुक्तेति ज्ञेयम् । तद्विनिवृत्तये यत्करोतीत्यत्र मूले तच्छब्दनिर्दिष्टो बन्धः कथमायाति । रागद्वेषाभ्यां प्रयुक्त इत्यस्य च कथमन्वय इति शोध्यमस्ति । ......... बंभ्रमीतीति मूलप्रयोगे किञ्चिद्व्युत्पादनं कार्यमस्ति । अनुपपन्नमिति । आत्यन्तिककर्मनिवृत्त्युपायाभावात्तदनिवृत्तौ च मोक्षायोगादिति भावः । आराधनादितीत्येतन्मूलस्थेति-शब्दस्येत्यध्यात्मविदां दर्शनमिति पूर्वेणान्वयः ।

परभाष्यवाक्यं व्याख्याति सत्यमित्यादि । गौणत्वेन तद्विवक्षां विहायार्थकथनपूर्वकं तद्भाष्यस्थ-शेषेण सम्बन्धं च दर्शयति एतदध्यासेति । मूले मिथुनीकृत्येतीत्यत्रेतिशब्द आवर्तते । तत्र द्वितीयस्येति दर्शनभेद इति पूर्वेणान्वयः । अत इत्यस्यैवं दर्शनभेदेन स्वोक्तप्रमादात्मकत्वप्रयुक्तमिथ्यात्वाभ्युपगमेन विरोधाभावादित्यर्थः । युक्त एवेतीति शब्दः शङ्कापरिहारसमाप्तौ । स्वकृतचर्चाया भाष्यकारीय-विलक्षणोक्तिमूलकत्वान्न निर्मूलत्वेनाश्रद्धेयत्वमित्याशयेनैतदित्याद्युक्तम् ।

तत्रैतदेवेत्युपस्कारं कृत्वाऽवधारणार्थमाह नत्विति । अनेन तत्त्वविद इत्येतदवतारोक्तविकल्पद्वय

निराकरणं चापहस्तितं ज्ञेयम् । तथा च भाष्यकारेण प्रमादात्मकत्वोक्तिविरोधपरिहारसूचनात् तदनु-सारेण अस्माभिस्त्वच्छङ्कां तत्त्वविन्मतत्वेनोत्थाप्य निरासः कृत इति भावः । अस्या इति । मिथ्यात्वं यदीत्येतद्वाक्योक्ताया इत्यर्थः । वाशब्दद्वयस्य निष्कृष्योक्तमिति मूलेनान्वयः । अर्धजरतीयमिति । स्वातन्त्र्यादिर्बन्धो मिथ्याभूतः कर्तृत्वादिस्तु सत्यभूत इति वैषम्याश्रयणेऽर्धजरत्यानयनाय दूतप्रेषण-प्रवादशब्दितार्धजरतीतुल्यप्रवादः प्राप्तः । स चानुपपन्न इत्यर्थः । मायावाद्युक्तं सर्वबन्धमिथ्यात्वं वा स्वीकार्यम् । यद्वा सर्वस्यापि मिथ्यात्वं परित्याज्यमेवेति भावः । अत्राहेति । स्वातन्त्र्यादेर्बाधितत्वेन तत्सत्यताङ्गीकारायोगादर्धजरतीयमुपपन्नमित्याहेत्यर्थः । ननु सर्वमिथ्यात्वप्रतिपादकश्रुतिप्राप्तमपि सर्व-मिथ्यात्वं यथा नाङ्गीक्रियते तथा स्वातन्त्र्यादेर्मिथ्यात्वमपि श्रुतिप्राप्तं त्यज्यतामित्यतः सर्वसत्यतावेदक-प्रमाणैर्विरोधात्सर्वमिथ्यात्वश्रुत्यप्रामाण्यात् तद्विषयस्याङ्गीकारानर्हत्वेऽपि स्वातन्त्र्यादिनिषेधकश्रुतीनां प्रमाणान्तरबाधाभावेन प्रमाणतया तदर्थाङ्गीकारस्य युक्तत्वादित्याशयेनाह मूले न हि सर्वमिथ्यात्वेति । स्वातन्त्र्यकर्तृत्वादीति । स्वातन्त्र्यनिरासात्तत्प्रतीतेर्भ्रमत्वमिति प्राप्तम् । कर्तृत्वनिरासतदभ्युप-गमान्यथानुपपत्त्या कर्तृत्वेऽपरायत्तताप्रतीतिर्भ्रम इति प्राप्तम् । तत्सत्यत्वप्रतिपादनात्तत्रापराधीनात्मीय-त्वादिप्रतीतिर्भ्रान्तिरिति प्राप्तमित्यादि ज्ञेयम् ।





------------------------------------------------------------------------

मिथ्यात्वं यदि दुःखादेस्तद्वाक्यस्याग्रतो भवेत्

**मिथ्यात्वं यदि दुःखादेस्तद्वाक्यस्याग्रतो भवेत्**

### सुधा

यदपि परेणात्मानात्मनोरितरेतराध्याससमर्थनाय तमेतमविद्याख्यमात्मानात्मनोरित-रेतराध्यासं पुरस्कृत्य सर्वे प्रमाणप्रमेयव्यवहारा लौकिकाः प्रवृत्ताः । सर्वाणि च शास्त्राणि इत्यादिना प्रमाणान्तरमादर्शितम् । तदनेनैव निरस्तम् । अत्र हि प्रमातृप्रमाणप्रमेयकर्तृकर्मकार्य-भोक्तृभोग्यभोगलक्षणव्यवहारत्रयस्य शरीरेन्द्रियादेष्वहंममाध्यासपुरःसरत्वप्रदर्शनेन व्यवहारकार्य-लिङ्गकमनुमानं व्यवहारान्यथाऽनुपपत्तिर्वाऽध्यासे प्रमाणमुक्तम् । न चानेनान्तःकरणशरीरेन्द्रिय-विषयाणां तद्धर्माणां दुःखादीनां च मिथ्यात्वं सिद्ध्यति । स्वरूपसतामपि तादात्म्यतत्संबन्धि-त्वाभ्यामारोपेणैव व्यवहारोपपत्तेः । न चारोपितत्वमात्रेण मिथ्यात्वम् । आत्मनोऽप्यन्तःकरणादि-ष्वारोपितत्वेन मिथ्यात्वप्रसङ्गात् । अङ्गीकृतश्चान्तःकरणादिषु परेणात्माध्यासः । यथोक्तम् । तं प्रत्यगात्मानं सर्वसाक्षिणं तद्विपर्ययेणान्तःकरणादिष्वध्यस्यतीति । चेतनस्याचेतने स्वरूपाध्या-साभावात्संसृष्टतयैवाध्यासात्तन्मात्रेणैव सकललौकिकवैदिकव्यवहारोपपत्तेर्न मिथ्यात्वमिति चेत् सममचेतनस्यापि ।

यदत्र केनचित्प्रलपितम् । इतरेतराध्यासेऽपि देहेन्द्रियादिप्रपञ्चस्य बाधनं श्रुतियुक्तिभिरुपपाद-यिष्यते । चिदात्मा तु श्रुतिस्मृतीतिहास पुराणतदविरुद्धन्यायनिर्णीतोऽबाधित इति । तदसत् । प्रपञ्चबाधकश्रुत्यदेर्निराक्रियमाणत्वात् । युक्तीनां च निराकरिष्यमाणत्वात् । श्रुत्यादिसिद्धत्वे च मिथ्यात्वस्य तमेतमविद्याख्यमित्यादि व्यर्थमापद्येत । न खलु कोऽपि वादी वदति । केनापि रूपेण शरीरादिकमात्मनि नाध्यस्तमिति । येनाध्यासमात्रमुपपाद्येत । तादात्म्याध्यासं च निराकरिष्य-त्याचार्यः । विना च तेन व्यवहारमुपपादयिष्यति ।

### वाक्यार्थचन्द्रिका

अत्र दुःखादेरिति निष्कृष्योक्त्या न केवलं स्वपक्षानुसारिशङ्कापरिहारोऽ-पितु परपक्षीयसाधकान्तरनिरासोऽपीति भावेनाह ॥ यदपीति ॥ किं तत्प्रमाणमित्यतो विवरणरीत्या तत्प्रकारं दर्शयति ॥ अत्र हीति ॥ अत्र प्रमाणप्रमेयग्रहणं स्वैकदेशभूतप्रमातुर्व्यवहारान्तरस्य चोप-लक्षणमिति भावेनाह ॥ प्रमात्रिति ॥ देहेन्द्रियादिष्वित्यादिना तदीयभाष्ये वक्ष्यमाणोपपादनप्रकार-सूचनम् । विवादाध्यासितो व्यवहारोऽध्यासनिबन्धनो व्यवहारत्वात्स्वप्नादिव्यवहावदित्यनुमानमत्राभि-प्रेतम् । अथवा देवदत्तस्य जाग्रत्स्वप्नकालौ तस्यैव देहेन्द्रियादिष्वहंममाध्यासपुरःसरप्रमातृत्वादि-व्यवहारवन्तौ देवदत्तसुषुप्तिकालान्यत्वे सति तत्कालत्वाद् यन्नैवं तन्नैवं यथा तस्यैव सुषुप्तिकाल इति व्यतिरेक्यनुमानम् । प्रमातृत्वादिव्यवहारो देहादितादात्म्याध्यासं विना नोपपद्यते सुषुप्तावध्यासाभावेन व्यवहाराभावादित्यर्थापत्तिः । ननु यः कर्तृकरणभावः स सम्बन्धपुरःसर इति व्याप्तेर्देहादीनां प्रमातुश्च सम्बन्धमात्रेण व्यवहारोपपत्त्या सति सम्बन्धमात्रे तादात्म्याभावापराधेन कार्याभावादर्शनादर्थापत्ते-रन्यथोपपत्तिरनुमानस्य चाप्रयोजकतेति चेन्न । सम्बन्धान्तरस्य दुर्निरूपत्वेन तादात्म्यस्यैव सम्बन्धत्व-पर्यवसानात् । तथा हि । सम्बन्धान्तरं किं स्वस्वामिता वा स्वेच्छामात्रानुविधायित्वं वा संयोगो वा समवायो वा भोक्तृभोग्यत्वं वा स्वकर्मारभ्यत्वं वा स्वेन्द्रियाधिष्ठेयत्वं वा । नाद्यः । भृत्यादिशरीरेणापि प्रमातृत्वादिव्यवहारापातात् । सुषुप्ते तदापाताच्च । न च सहकार्यन्तराभावस्तदेति वाच्यम् । आत्मनः स्वतः कर्तृत्वशक्तौ हि तत्कल्पना न च तत्सम्भवः । कारकान्तराप्रयोज्यत्वे सति सकलकारक-प्रयोक्तृत्वरूपप्रमातृत्वस्य व्यापारवद्देहेन्द्रियतादात्म्याध्यासं विना स्वतो व्यापारशून्ये कूटस्थे चिन्मात्रेऽनुपपत्तेः । अस्तु तर्हि स्वेच्छानुविधायित्वं सम्बन्ध इति द्वितीयो भृत्यादिशरीरं तु स्ववचनानु-विधायीति नातिप्रसङ्ग इति चेन्न । तत्किमिच्छानुविधानयोग्यतामात्रमुतेच्छयाऽनुविधीयमानत्वं वा । नाद्यः । सुषुप्तेऽपि तत्सत्त्वेन व्यवहारस्य दुर्वारत्वात् । न द्वितीयः । आतुरे तदभावेन व्यवहारानापत्तेः । इच्छानुविधानस्य व्यवहारमूलत्वमनुभवसिद्धमिति चेत् । तत्किं सार्वत्रिकमुत क्वाचित्कम् । नाद्यः । इच्छानुविधानमन्तरेण दुर्गन्धादिप्रमातृत्वदर्शनात् । न द्वितीयः । इच्छाया अन्तःकरणपरिणामरूप-तयाऽन्तःकरणतादात्म्याध्यासमन्तरेण निर्विकारचिदात्मनि तदसम्भवेनेच्छाया अप्यध्यासमूलत्वेना-ध्यासस्यैव व्यवहारहेतुत्वात् । नापि संयोगसमवायौ व्यवहारनिमित्तम् । सुषुप्तेऽपि तयोः सत्त्वात् । भोक्तृभोग्यत्वस्वकर्मारभ्यत्वस्वेन्द्रियाधिष्ठेयत्वादीनां भोगाद्यायासमूलत्वाद् भृत्यादिशरीरे सद्भावाच्च न व्यवहारहेतुत्वम् । अथ भृत्यादिव्यावृत्तयेऽव्यवधानेन भोग्यसम्बन्ध इत्युच्यते तर्हि भोगयोग्यतामात्रस्य सुषुप्तेऽपि सत्त्वाद् भुज्यमानत्वस्य चात्मनः सर्वशरीरदेशकालेष्वव्यवधानस्य समत्वात्कस्यचिदेव शरीरस्य कयोश्चिदेव देशकालयोर्भोग्यत्वे नियामकमूलसम्बन्धसापेक्षत्वान्न स्वयमेव व्यवहार-निर्वाहकत्वम् । एवं च सम्बन्धान्तरासम्भवात्कल्पिततादात्म्यमेव सम्बन्ध इति नार्थापत्त्यादेरन्यथो-पपत्त्यादिकमिति भावः ।

अनुमानार्थापत्ती मिथ्यात्वसाधकतयोपन्यस्ते आरोपितत्वमात्रसाधकतया वा । नाद्य इत्याह ॥ न चेति ॥ ननु व्यवहारो मिथ्यात्वेन विनाऽनुपपद्यमानः कथं न तत्साधयेदित्यत आह ॥ स्वरूपेति ॥ अत्र स्वरूपसतामितिविशेषणं प्रति विशेष्यतयाऽन्वितानामन्तःकरणादीनां धर्मिणामहं मनुष्य इत्यादितादात्म्येन दुःखादिधर्माणां च मम दुःखमित्यादितत्सम्बन्धित्वेनेति सम्बन्धः । अत एव पूर्वं द्वन्द्वेन निर्देष्टव्ये पृथङ्निर्देशः । अत्र स्वरूपसतामप्यारोपोक्त्या द्वितीयोऽपि परास्तः । आरोपितत्वस्य स्वरूपसत्त्वाविरोधित्वेन तत्साधनस्य निष्फलत्वात् । ननु यथाकथञ्चिदारोपितत्वाङ्गीकारे सिद्धमेव मिथ्यात्वमित्यत आह ॥ न चेति ॥ तद्विपर्यपयेणेत्यत्र तदचेतनमन्तःकरणादिकं तद्विपर्ययश्चेतनम् इत्थंभूतलक्षणे तृतीया । एवं च चेतनमात्मानमचेतनेष्वध्यस्यतीत्यर्थः । कथमन्यथाऽन्तःकरणादिषु चिदात्मतादात्म्यानध्यासे प्रमेयप्रवणकर्तृस्थचित्स्वभावरूपप्रमायाः केवलजडान्तःकरणपरिणामत्व-मुपपद्येतेति तदाशय इति भावः । यदत्रेत्यादिना वाचस्पतिमतेन वैषम्यमाशङ्क्य निराकर्तुं साम्योपक्षे-पाय तन्निवर्त्यं शङ्कते ॥ चेतनस्येति ॥ यद्वा गूढाभिसन्धेरेवात्मवैषम्यशङ्कासाम्यपरिहारौ यदत्रेत्यादिना च तदुद्घाटनमिति द्रष्टव्यम् । अत्र बन्धस्य प्रकृतत्वेऽपि दुःखादेरिति निष्कृष्योक्त्या प्रतीयमान-तादात्म्यस्वातन्त्र्यादिरूपसम्बन्धस्य मिथ्यात्वेऽपि दुःखादेस्तन्न सिध्यतीति सूचनेनैतन्मानान्तरनिरासः सिध्यति तदनेनेत्थं मूलयेजनामभिप्रैति । पूर्ववाक्यान्नेत्यनुवर्तते । सावधारणं चैतत् । दुःखादेर्मिथ्यात्वं नैव मानान्तरेण न सिद्ध्यतीति यावत् । आरोपमात्रेण व्यवहारोपपत्त्या तन्मात्रस्य चात्मन्यपि सत्त्वेन न मिथ्यात्वप्रयोजकतेति हेतुरवधारणलब्धः । तत्र च नेहनानेत्यादिवाक्यबलादात्मवैषम्ये यदत्रेत्यादिना शङ्किते मिथ्यात्वं यदि दुःखादेरिति मूलेन तद्वाक्ये उपपत्तिविरोधोद्भावनमिति । यद्वाऽऽत्मन्यपि सत्त्वेनारोपमात्रस्य मिथ्यात्वाप्रयोजकत्वादारोपमात्रेण च व्यवहारोपपत्त्या न मानान्तरं मिथ्यात्व-साधकमित्येतावदर्थे बहिरेव सिद्धे नेहनानेति वाक्यबलादात्मवैषम्ये शङ्किते तत्रोपपत्तिविरोधप्रतिपादके-नानेन मूलेन परम्परया मानान्तरनिरासः सिद्ध्यतीति भावः । श्रुतियुक्तिभिरित्यत्र श्रुतिशब्दः स्मृत्या-दीनामुपलक्षकः । अत एवोत्तरत्र श्रुत्यादेरित्याह ॥ निराकरिष्यमाणत्वादिति ॥ दृश्यत्वाद्विमतं मिथ्यास्वप्नवच्चेत्यादिनेत्यर्थः । प्रमेयं निराकृत्य भाष्यानुपपत्तिमाह ॥ श्रुत्यादीति ॥ इतरेतराध्यासेऽपि प्रपञ्चबाधनं श्रुत्यादिभिरिति वदता श्रुत्यादेरेव मिथ्यात्वसाधकत्वं न तु अध्यासस्येत्युक्तं स्यात् । तथा च तत्प्रतिपादकं भाष्यं व्यर्थमिति भावः । ननु मिथ्यात्वेऽविवदमानं प्रत्यध्यासस्यानुपपादनीयत्वेऽप्य-ध्यासे विप्रतिपन्नं प्रति तदुपपादनं सङ्गतमेवेति चेन्न । विषयप्रयोजनाक्षिप्तबन्धमिथ्यात्व-व्युत्पादनावसरेऽध्यासमात्रस्याव्युत्पादनीयत्वाद् अध्यासमात्रविप्रतिपन्नो वादी नास्त्यपि चेत्याह ॥ स खल्विति ॥ अङ्गीकृत्यैव तादात्म्येनारोपमिदमुक्तम् । वस्तुतस्तु सोऽपि नस्ति । देहात्मत्वं यदि न तत्प्राप्तमित्यादिना भाष्यकारेण निराकरिष्यमाणत्वादित्याह ॥ तादात्म्येति ॥ ननु कथं स नास्ति व्यवहारान्यथाऽनुपपत्त्यादेरुक्तत्वादित्यत आह ॥ विना च तेनेति ॥ उपचारश्च कृष्णोऽहमिति व्याप्तत्वादात्मनो देह इत्यादिनेति भावः । उपलक्षणं चैतत् । क्रियावेशादिलक्षणविक्रियाया विनाशाद्य-हेतुत्वात्प्रमातृत्वादेर्जीवे स्वाभाविकत्वान्नाध्याससापेक्षत्वमिति पूर्वोक्तरीत्या समाधानमपि द्रष्टव्यम् । अत्र तादात्म्यतत्सम्बन्धित्वाभ्यामारोपे प्रस्तुते तादात्म्यारोपस्य विशिष्य निरासेन तत्सम्बन्धित्वे-नारोपोऽनुमत इति ज्ञायते । अत एव स्वातन्त्र्यरूपतत्सम्बन्धारोपः पूर्वमुपपादित इति द्रष्टव्यम् ।

### परिमल

मूले वाक्यस्येत्युपलक्षणम् । परोक्तमन्यदपि बन्धमिथ्यात्वप्रमाणं निरसनीयमिति भावेन तदप्यनूद्य निराह ॥ यदपीति ॥ प्रमाणान्तरमादर्शितमित्यन्वयः ॥ तमेतमिति ॥ अध्यास- मित्यन्वयः । अविद्याख्यम् अविद्यानिमित्तम् ॥ शास्त्राणि ‘ब्राह्मणो वाजपेयेन यजेते’त्यादि-शास्त्राणीत्यर्थः । प्रमाणान्तरमनुमानमर्थापत्तिर्वेत्यग्रे व्यक्तम् । ननु तदात्मतया तत्संसृष्टतया वाऽऽरोपितत्वाद्देहादेर्मिथ्यात्वमस्त्वित्यत आह ॥ नचेति ॥ परमुखेन समाधिं वाचयित्वा समं ममेत्याह ॥ चेतनस्येति ॥ सममचेतनस्यापीति ॥ नन्वेवमिदं रजतमित्यादिभ्रमस्थलेऽपि रजतस्यासत्त्वं न सिद्ध्येत् । चिरन्तनतार्किकरीत्या तादात्म्यतत्संसर्गयोरेवासत्त्वापत्त्याऽभिनवान्यथाख्यातिर्वक्ष्यमाणा न युक्ता स्यादिति चेत् । मैवम् । स्मर्यमाणारोपस्थले आरोप्यस्य सर्वस्यासत्त्वेऽपि गृह्यमाणारोपस्थले सिद्धान्तेऽपि तादात्म्यादिरूपधर्ममात्रस्यासत्त्वेन धर्मिणस्सत्त्वस्यान्यथाख्यातिवादे वक्ष्यमाणत्वात् । अस्यापि गृह्यमाणारोपत्वान्नान्तःकरणादेरचेतनस्य मिथ्यात्वसिद्धिरित्युक्तमिति ध्येयम् ॥ युक्तीनां च निराकरिष्यमाणत्वादिति ॥ विश्वं मिथ्या दृश्यत्वाज्जडत्वात्परिच्छिन्नत्वाच्छुक्तिरूप्यवदित्यादियुक्तीनां समयपादे शून्यवाद्यपाकरणप्रस्तावे भेदो मिथ्या भेदत्वादित्यादेः पृथगुपदेशादित्येतद्य्वाख्यावसरे विवादपदं सदसद्विलक्षणं ज्ञाननिवर्त्यत्वादित्यादेर्वैलक्षण्यं सदसतोरप्येतेन निषिध्यत इत्यादिनाऽत्रैवाग्रे निराकरिष्यमाणत्वादित्यर्थः ॥ इत्यादीति ॥ अनुमानादिप्रमाणोपन्यासपराध्यासभाष्यमित्यर्थः ॥ कोऽपि वादीति ॥ अस्माभिरप्यपरायत्तत्वेनारोपाङ्गीकारादिति भावः । स्वरूपसतामपि तादात्म्य-तत्सम्बन्धित्वाभ्यामारोपेणैव व्यवहारोपपत्तेरिति पूर्वमुक्तम् । तत्र तादात्म्याध्यासमङ्गीकृत्य । वस्तु-तस्त्वयुक्तं चैतद्वर्णनमिति भावेनाह ॥ तादात्म्येति ॥ तृतीयाध्याये भक्तिपादे ‘देहात्मत्वं यदि न तत्प्राप्तं प्रत्यक्षतः क्वचित् । मम देह इति ह्येव न देहोऽहमितिप्रमे’त्यादिनेति भावः । कथं तर्हि कृष्णोऽहं कृशोऽहमित्यादि व्यवहारः । ‘नैषां ममाहमिति धीः श्वसृगालभक्ष्य’इत्यादि पौराणिकव्यवहारश्चेत्यत आह ॥ विना च तेनेति ॥ तादात्म्यारोपेण विनैव । उपचारश्च कृष्णोऽहमित्यादिना । ‘व्याप्तत्वादात्मनो देहे व्यवहारेष्वपाटवात् । भेदज्ञानेऽपि चाङ्गारवह्निवत्स्वाविविक्तवत् । भवन्ति व्यवहाराश्चे’त्यादिना चेति भावः । विवृतमेतत्सम्यग्देहात्मैक्याध्यासभङ्गे न्यायामृते ।

### यादुपत्यम्

एवं श्रुत्या बन्धमिथ्यात्वं सिध्यतीत्येतन्निरस्तम् । इदानीं मिथ्यात्वसाधकं परोपन्यस्तं प्रमाणान्तरमप्यनूद्य निराकरोति ॥ यदपि परेणेति शरीरेन्द्रियादिष्विति ॥ ‘देहेन्द्रियादि-ष्वहंममा भिमानहीनस्यप्रमातृत्वानुपपत्तौ प्रमाणप्रवृत्त्यनुपपत्तेरि’त्यादिना तथा ‘ब्राह्मणो यजेतेत्यादीनि शास्त्राण्यात्मनिर्वाणाश्रमवयोऽवस्थादिविशेषाध्यासमाश्रित्य प्रवर्तन्त’ इत्यादिना ग्रन्थेनाहंमम-ताध्यासपुरःसरत्वस्य प्रदर्शितत्वादिति भावः । एतद्ग्रन्थसङ्ग्रहायैव पूर्वमित्यादिनेत्युक्तमिति ध्येयम् । स्वरूपाध्यास एव मिथ्यात्वे प्रयोजको नाध्यासमात्रमित्याशङ्कते ॥ चेतनस्येति ॥ प्रपञ्चस्यापि नास्ति स्वरूपाध्यास इति न मिथ्यात्वमित्याह ॥ सममिति ॥ आत्मानात्मनोर्न स्वरूपेणेतरेतराध्यासः किन्तु संसृष्टत्वादिरूपेणेत्यस्य साम्येऽपि देहादेरनात्मनः स्वरूपेणैव मिथ्यात्वमङ्गीकार्यम् । श्रुत्यादि-बलान्नात्मस्वरूपस्येति यत्केनचिदुक्तं तदनूद्य दूषयति ॥ यदत्रेति ॥ अभ्युपेत्याह ॥ श्रुत्यादिसिद्धत्वे चेति ॥ स्वरूपसतामपि तादात्म्यतत्सम्बन्धित्वाभ्यामारोपेणैव व्यवहारोपपत्तेरिति यत्पूर्वमुक्तं तत्तादात्म्याध्यासमङ्गीकृत्यैव न वस्तुत इत्याह ॥ तादात्म्याध्यासमिति ॥ देहादीनां तत्सम्बन्धि-त्वेनाध्यासस्यास्याभिरङ्गीकृतत्वात्तादात्म्याध्यासमित्येवोक्तम् । ‘मम देह इति ह्येव न देहोऽहमिति प्रमे’त्यादिनेति शेषः । देहात्मनोरैक्याध्यासाभावे देहानुकूलप्रतिकूलयो रागद्वेषासम्भवेन प्रवृत्ति-निवृत्त्यनुपपत्त्या कर्तृत्वादिव्यवहारानुपपत्तिरित्यत आह ॥ विना चेतनेति ॥ ‘व्याप्तत्वादात्मनो देहे व्यवहारेष्वपाटवात् । भेदज्ञानेऽपि चाङ्गारवह्निवत्स्वाविविक्तवत् । भवन्ति व्यवहाराश्चे’त्यादिना तादात्म्याध्यासं विनाऽप्यात्मनोऽत्यन्तं प्रेमास्पदतया तत्सम्बन्धिनो देहादेरपि प्रेमास्पदत्त्वात्तदनुकूल-प्रतिकूलयो रागद्वेषादिसम्भवेन प्रवृत्ताद्युपपत्तौ कर्तृत्वादिव्यवहारो युज्यत एवेति तमुपपादयिष्यतीत्यर्थः।

### श्रीनिवासतीर्थीया

॥ प्रमाणान्तरमिति ॥ अध्याससद्भाव इति शेषः । अनेनानुमानार्थापत्ति रूपप्रमाणेन । स्वरूपसतां स्वरूपेण सत्यानामित्यर्थः ॥ तादात्म्येत्यादि ॥ तादात्म्यारोप-संसर्गारोपाभ्यामित्यर्थः । ननु यथाकथञ्चिदारोपितत्वप्राप्त्या तन्मात्रेणैव मिथ्यात्वं प्राप्तमिति चेत्तत्राह ॥ न चेति ॥ शङ्कते ॥ चेतनस्येति ॥ स्वरूपेति ॥ स्वरूपेणैवाध्यास एव मिथ्यात्वे प्रयोजक इत्यर्थः ॥ सममिति ॥ अनात्मनोऽचेतनस्याप्यात्मनि संसृष्टत्वेनैवाध्यासोऽस्तु न स्वरूपेणातो न मिथ्यात्वमिति भावः । आत्मानात्मनोः स्वरूपेणैवेतरेतराध्याससाम्येऽप्यनात्मन एव मिथ्यात्वं नात्मन इत्याह ॥ यदत्रेति ॥ सममित्यस्माभिरुक्ते सतीत्यर्थः ननु श्रुत्यादिसिद्धमप्यध्यासं कोऽपि वादी नाङ्गीकरो-तीत्यतोऽस्माभिः स उपपाद्यतेऽतस्तमेतमित्यादिभाष्यं न व्यर्थमित्यत आह ॥ न खल्विति ॥

### वाक्यार्थरत्नमाला

किं तत्प्रमाणमित्यत इति । उपलक्षणं चैतत् । कथं च तन्निरासोऽनेनेत्यपि ज्ञेयम् । इत्यत इत्यनन्तरं न चानेनेत्यादिना तन्निरासं वक्तुं तावदिति शेषः । तेनास्य निराकरण-ग्रन्थत्वोपपत्तिः । तत्प्रकारमिति । प्रमाणस्वरूपं दर्शयतीत्यर्थः । विवरणे प्रमाणप्रमेयेत्येवोक्तेः प्रमात्रित्यस्य कर्तृत्वादेश्च कथं विवरणाल्लाभ इत्यत आह अत्र प्रमाणेति । विवरणवाक्य इत्यर्थः । स्वैकदेशेति । अत्र प्रमातृप्रमाणप्रमेयत्रिकं प्रमानिष्पत्यनुकूलव्यवहारत्रयस्येत्यनेन बुद्धिसन्निधापितं स्वशब्देन गृह्यते । व्यवहारान्तरं तु कर्तृकर्मकार्येत्यादिरूपम् । देहेन्द्रियादिष्वित्यादिनेति । देहेन्द्रियादिष्वहं ममाभिमानहीनस्येत्यादिना परकीयभाष्ये वक्ष्यमाणं यदुपपादनं तत्प्रकारसूचनमित्यर्थः। अत्र सूचनमित्यनन्तरं शरीरेन्द्रियादिष्वित्यादिनेति शेषः । यद्वा देहेन्द्रियादिष्वित्यादिनेत्येतन्मूल-प्रतीकोपादानम् । तदीयभाष्ये वक्ष्यमाणेत्यत्रापि देहेन्द्रियादिष्वित्यादिनेत्यस्यावृत्तिः कार्या । अत्र पक्षे शरीरेन्द्रियादिेष्विति विवरणानुसारेण मूले शरीरपदोपादानेऽपि देहेेन्द्रियादिष्विति भाष्यादिरीत्या देहपदं टीकायामिति न दोषः । अनुमानाप्रतीतेस्तद्दर्शयति विवादाध्यासित इति । एवं व्यवहारत्रयस्येत्यादि-मूलमर्यादया प्राप्तमन्वय्यनुमानं मूलस्थानुमानपदार्थतया व्याख्यायात्र प्रयोगो देवदत्तस्येत्यादि-विवरणानुसारेण व्यतिरेक्यनुमानं मूलस्थानुमानपदार्थ इति प्रकारान्तरमाह अथवेति । एवं च विवरण-रीत्येति प्रागुक्तमपि स्वरसं भवति । वस्तुतस्तु अनुमानपदेनैतदेवाभिप्रेतम् । विवरणग्रन्थीयानु-मानार्थापत्तिप्रदर्शनस्य मूले क्रियमाणतया अनुमानस्याप्यत्र प्रयोग इत्यादिना तेन परिष्कृतस्यैव ग्राह्यत्वात् । विवादाध्यासित इत्यनुमानप्रदर्शनं त्वथवेति सूचिता स्वरसेन निरासात्केषाञ्चिदे-तद्व्याख्यानतयैतदनुमानप्रदर्शनमयुक्तमिति ज्ञापनाय । अत एव मूलकोशेऽनुमानमभिमतमित्यनन्तर-मित्याहुरिति पाठ इति बोध्यम् ।

जाग्रत्स्वप्नकालाविति । अत्र चैकैकस्य पक्षत्वे तदितरत्र व्यभिचारस्तस्मिन्नद्यापि साध्यस्या-निश्चितत्वादिति तदुभयोपादानम् । एतच्च प्रतिज्ञाविषयत्वं पक्षत्वमिति मतेनोक्तम् । वस्तुतस्तु साधक-मानाभाववत्वं पक्षत्वमिति पक्षीकृतकालोऽन्यकालस्यापि पक्षत्वान्न तत्र व्यभिचार इत्यवधेयम् । वक्ष्यति च मूलकारो वस्तुतोऽनुमितिविषय एव पक्ष इतीति स्वप्नाधिकरणे जाग्रत्स्वप्नयोर् बाधपरिहाराय देवदत्तस्येत्यादिप्रकारेण नृसिंहाश्रमोक्तरीत्या पदकृत्यानि ज्ञेयानि । व्यतिरेक्यनुमानमित्यनन्तर-मभिमतमिति वर्तते । व्यवहारत्रयं चादर्शिताध्यासोपादानमन्तरेणानुपपन्नमित्येतद्विवरणानुसारेणार्था-पत्तिस्वरूपं दर्शयति प्रमातृत्वादीति । अर्थापत्तिरित्यत्राभिमतेति लिङ्गविपरिणामेनानुवृत्तिरिति ज्ञातव्यम् । न स्वत्वेन सम्बन्धिना मनुष्यावयविना तदनुस्यूतेन वा चक्षुरादिना प्रमात्रादिव्यवहारः सिध्यति । भृत्यादिमनुष्यावयविनाऽपीत्यादि पञ्चपादिकाव्याख्यानपरननुकर्तृकरणयोः सम्बन्धमात्रं व्यवहारोऽपेक्षत इत्यादिविवरणानुसारेणानुमानार्थापत्ती समर्थयते । ननु यः कर्तृकरणभाव इत्यादिना । तादात्म्याभावापराधेनेति । तादात्म्यभावलक्षणो योऽपराध इति योज्यम् । किं स्वस्वामिता वेति । अत्राद्यः पक्षः न स्वप्नेनेत्येतत्तात्पर्यरूप न तावत्स्वस्वामिसम्बन्ध इत्याहेति विवरणानुसारेण । द्वितीयस्त्वपर आह । आत्मेच्छानुविधायित्वमिति पञ्चपादिकानुसारेण । न चात्मानात्मनोः संयोग-समवायौ व्यवहारनिमित्तम् । भोक्तृभोग्यान्वयस्वकर्मारभ्य स्वेन्द्रियाधिष्ठितत्वादीनामिति विवरणानु-सारेण संयोगादिपक्षपञ्चकमिति ज्ञेयम् । भृत्यादीति । देहादीनां प्रमातुश्च स्वस्वामिताख्य-सम्बन्धाङ्गीकारे तत्सम्बन्धं निमित्तीकृत्य स्वीयत्वेनाभिमतशरीरेणेव भृत्यादिशरीरेणापि स्वस्वामिकेन प्रमातृत्वादिव्यवहारापातादित्यर्थः । सुषुप्त इति । सुषुप्तावपि हि शरीरेन्द्रियादिकमेतत्स्वापि्नकमेव नान्यस्वापि्नकमिति तत्सम्बन्धेनोक्तव्यवहारापातादित्यर्थः । तदेति । सुषुप्तावित्यर्थः । तत्कल्पनेति । सुषुप्तौ व्यवहाराभावे निमित्तत्वेन सहकार्यान्तराभावकल्पनेत्यर्थः । तत्सम्भवः । स्वतः कर्तृत्वशक्ति-सम्भवः । कूटस्थचैतन्ये प्रमातृत्वस्य स्वतोऽसम्भवे हेतुव्यापारशून्य इति । देहेन्द्रियतादात्म्याध्यासेऽपि कथमुपपत्तिरित्यत उक्तं व्यापारवदिति । भुज्यमानत्वस्य चेति । सापेक्षत्वादित्युत्तरेण सम्बन्धः । कस्यचिदेवेत्युक्तहेतुकथनमात्मनः सर्वशरीरेति । अव्यवधानमात्रस्याप्रयोजकत्वाद्भोग्यत्वविशेषार्थं सम्बन्धातरमेव वाच्यमित्यर्थः । निगमयति एवं च सम्बन्धान्तरेति । कथं न तन्निरासोऽनेन भाष्येणेत्यत इत्येतावत्स्पष्टत्वाद्वा प्रागुपदर्शितोपलक्षणयोक्तप्रायत्वाद्वाऽनुक्तवाऽभिप्रेतविकल्प-निरासकतयैव योजयति अनुमानार्थापत्ति इति । अत एवेति । सम्बन्धद्वयस्य व्यवस्थितत्वादेवेत्यर्थः । अहं मनुष्य इत्यादितादात्म्येनेति । अहं मूक इत्यादिप्रत्ययानामादिपदेनोपादानम् । पूर्वमिति । अन्तःकरणेन्द्रियशरीरविषयतद्धर्माणामिति द्वन्द्वेन निर्देशे कर्तव्य इत्यर्थः । द्वितीयोऽपीति । आरोपितत्वमात्रसाधकतयेति द्वितीयोऽपीत्यर्थः । पराकरणप्रकारं दर्शयति आरोपितत्वस्येति ।

ननु स्वरूपसतामपि तादात्म्यतत्सम्बधित्वाभ्यामारोपेणैव व्यवहारोपपत्तेरित्यादिमूले आरोपि-तत्वस्य स्वरूपसत्त्वाविरोधित्वेनेत्यादिटीकायां च स्वरूपसतामपि सम्बन्धान्तरेणारोपोऽङ्गीकृतः । स कथं सम्भवति । सिद्धान्ते हि प्रामाणिकस्यारोपो नाङ्गीक्रियते । असदेव रजतं प्रत्यभादित्या-द्युत्तरपरामर्शानुसारेणासत्त्वमेव शुक्तयाद्यात्मनारोपितानां रजतादीनाम् । अन्यत्र सतोऽन्यत्रारोप इति तु नैयायिकानां पन्थाः । नन्वत एव तादात्म्यादिसम्बन्धावच्छिन्नस्यारोपः स्वीकृतः । तथा च सम्बन्धस्य स्वरूपसत्याभावमात्रेणाप्रामाणिकप्रतियोगिकत्वाद्युपपत्तिरिति चेन्न । सम्बन्धस्यापि सम्बन्धितुल्यतया आरोपायोगेन न्यायप्राप्त्या अप्रामाणिकधर्मिण एवात्यन्ताभावप्रतियोगिन आरोपस्याङ्गीकार्यत्वात् । उपपादयिष्यते चेदमदृश्यत्वाधिकरणादावस्माभिः । तत्कथमेतदिति चेत्सत्यम् । तत्किं सर्वत्रारोप्य-मत्यन्तासदेव । उच्यते । यत्रारोप्यमधिष्ठानसन्निहितं तत्र तत्तादात्म्यमात्रमसद् इत्यादिनैय्यायिकाभि-मतान्यथाख्यातिनिराकरणमूले वक्ष्यमाणरीत्या स्वमतेऽपि सम्बन्धावच्छिन्नस्य क्वचिदारोपाङ्गीकारात् । सर्वत्र तदभावेऽपि वा परकीयाध्यासनिमित्तकमिथ्यात्वप्रतिपादननिरासाय प्रवृत्तेनान्यरीत्यैवारोपेऽपि

न मिथ्यात्वमिति प्रतिपादनात् । परेणापि मिथ्यात्वसाधकत्वेन तादात्म्याध्यासस्य न्यायरीत्यैवोप-न्यासात् । स्वरीत्यैवोपन्यासेऽपि वा अनिर्वचनीयत्ववादितयाऽसत एवारोपस्तु नाङ्गीकृतः । ततः स्वरूपसत्त्वस्य न्यायरीत्या प्राप्तत्वात् तदनुवादोऽयमित्यदोषः । वस्तुतस्तु यदि नाम कूर्मरोमादिक-मनारोपितमित्यादि तत्त्वविवेकटीकोक्तरीत्या अत्यन्तासत आरोप एव नास्ति । तत्पदजन्यप्रतीति-विषयस्य क्वचित्सत्त्व एव सत्यप्रधानज्ञानसम्भवेनारोपसम्भवः । अत्यन्ताभावस्याप्रामाणिक-प्रतियोगिकत्वेऽपि प्रामाणिकस्य च तत्प्रतियोगित्वाभावेऽपि पारिभाषिकं तद्विरोधित्वरूपं प्रतियोगित्व मस्त्येवेत्यादिको बहुविचारो अदृश्यत्वाधिकरणमूलटीकाव्याख्याने चतुर्थस्य प्रथममूलटीकाव्याख्याने तत्त्वसङ्ख्यानटीकाव्याख्यानप्रकाशे चास्मदीये द्रष्ट्रव्यः । तद्विपर्ययेणान्तःकरणादिविपर्ययेणान्तःकरणा-द्यचेतनं तस्य विपर्ययश्चैतन्यं तेनेत्थंभूतलक्षणे तृतीयेति भामतीमनुसृत्य व्याख्याति तद्विपर्ययेणेत्यत्रेति । प्रमेयप्रवणेति । प्रमेयविषयीकरणस्वभावेत्यर्थः । तदाशय इति । तद्भाष्यवाक्यव्याख्यानभामतीग्रन्थस्य ...............त्रोक्तआशय इत्यर्थः ।

साम्योपक्षेपायेति । साम्यप्रसक्तय इत्यर्थः । ननु कार्यलिङ्गकानुमानार्थापत्तिरूपप्रमाणस्य सत्यत्वेऽपि प्रमातृप्रमाणादिव्यवहारोपपत्तेरन्यथासिद्धत्वान्न मिथ्यात्वसाधकत्वमिति प्रमेयप्रतिपादन-मुद्भाष्यतया वर्णनानर्हम् । न च नेत्यनुवृत्त्यादिना दुःखादेर्मिथ्यात्वं नैवेत्यादिभ•ष्ययोजनया तदर्थलाभान्नोद्भाष्यत्वमिति वाच्यम् । एतन्निरासस्य भाष्यकारसूचितत्वे कथञ्चिद्योजनायाः कर्तव्य-त्वेऽपि तत्सूचितत्वाप्रतीत्या तन्निरासकतासिध्यर्थं भाष्ययोजनाया अप्यकर्तव्यत्वादित्यतो भाष्यसूचित-त्वमेतत्प्रमाणनिरासस्य दर्शयंस्तन्निरासपरतया मिथ्यात्वं यदीत्येतदेव भाष्यं योजयति अत्र बन्धस्य प्रकृतत्वेऽपीति । सिध्यतीति । ततश्च तन्निरासस्य दुःखादेरिति निष्कृष्योक्तया सूचितत्वात्तद्वर्णनं नोद्भाष्यमिति भावः । अस्तु नाम सूचितं तथाऽप्येतद्भाष्यार्थः । कथमित्यत आह तदनेनेति । तेनानेन मिथ्यात्वेऽनुमानादिप्रमाणनिरासवर्णनेनेत्यर्थः । व्यवहारोपपत्त्येति । प्रमात्रादिव्यवहारोपपत्त्येत्यर्थः । आरोपमात्रं च न मिथ्यात्वसाधकमित्याह तन्मात्रस्य चेति । एवं मूलेऽभिप्रेतयोजनानुसारि दुःखादेरिति निष्कृष्योक्त्या सूचितं यत्परोपन्यस्तप्रमाणनिराकरणं तत्सङ्गततयोत्तरग्रन्थप्रवृत्तिप्रकारं दर्शयति तत्र च नेहनानेत्यादीति । पूर्वत्रेवाप्रतीतयोजनोत्तरत्र नेति भावेन प्रागुक्तोपवर्णितरीत्यैव यथाश्रुतभाष्यमेव व्याख्याति मिथ्यात्वं यदीति । कार्यलिङ्गकानुमानादिनिराकरणं भाष्यारूढमिति दर्शयितुं योजनान्तर-मभिप्रेतमिति पूर्वं वर्णितम् । अधुना किं योजनान्तरकल्पनया । न चैतत्प्रमेयनिरासस्य भाष्यारूढ-तालाभायोगः । तस्य भाष्यानारूढत्वेऽपि तत्प्रमाणनिरासे बहिरेव कृते तदुपरि प्राप्तशङ्कानिरासाय भाष्यस्य यथाश्रुतस्यैव प्रवृत्त्योत्तरशङ्कानिरासोपयुक्ततया परम्परया भाष्यारूढत्वोपपत्तेः । न हि वक्तव्यं सर्वं साक्षादेव भाष्यारूढमिति वक्तुं कोऽप्युत्सहत इति भावेन यदपि परेणात्र यत्केनचिदिति पूर्वोत्तर-ग्रन्थयोस्तात्पर्यमाह यद्वा आत्मन्यपीति । परम्परयेति । मिथ्यात्वं यदीति भाष्येण नेहनानेत्यादि-वाक्यबलशङ्कितात्मवैषम्ये निराकृते साम्यस्यैव प्राप्त्या चेतनस्यापि मिथ्यात्वाभावोपपत्तेः कार्यलिङ्ग-कानुमानादेर्व्यर्थत्वनिरास इत्यर्थः ।
स्मृत्यादीनामिति । आदिपदेनेतिहासपुराणे गृह्येते ।

प्रमेयमिति । श्रुत्यादिभिर्मिथ्यात्वसिद्धिरिति प्रमेयमित्यर्थः । अध्यासेऽपीति । यदा अध्यासमात्रे विद्यमानेऽपि मिथ्यात्वाय श्रुत्यादिविरोधोपादानं कृतं तदाध्यासस्याप्रयोजकत्वं भवतैव स्वीकृतमिति तद्वर्णनभाष्यं व्यर्थमित्यर्थः । अध्यासे विप्रतिपन्नं प्रतीति । तथा च मिथ्यात्वसिध्यर्थताया अनङ्गीकारान्न वैयर्थ्योपवर्णनं युक्तमिति भावः । अव्युत्पादनीयत्वादिति । अतःपरं तद्वर्णनमसङ्गतमिति शेषः । अध्यासमात्रमित्यनेन सूचितमेतत् । इत्याहेत्युत्तरेण सम्बन्धः । स नास्तीति । तादात्म्याध्यास इत्यर्थः । व्यवहारेति । कृष्णोऽहमित्यादि व्यवहारेत्यर्थः । इत्यत आह विना च तेनेतीति पाठः । इत्याहेति पाठे इति शङ्कायां परिहारमाहेति योज्यम् । अत एव ‘नासत’ इत्येतद् द्वितीयाध्याय-गीताभाष्यगतेत्याहेत्यस्य मूलकृता तथा व्याख्यानं कृतम् । इत्यादिनेतीति । इत्यादिनौपचारिकत्वेनेति शेषः । अत्र व्याप्तत्वादात्मनो देह इत्यनुव्याख्यानमुदाहरता शङ्कान्तरं तत्परिहारश्च सूचितः । तथाहि देहात्मनोरैक्याध्यासाभावे देहानुकूलप्रतिकूलयोः रागद्वेषायोगेन प्रवृत्तिनिवृत्त्यनुपपत्त्या कर्तृत्वादि-व्यवहारायोग इति चेन्न । ‘व्याप्तत्वादात्मनो देहे व्यवहारेष्वपाटवात् । भेदज्ञानेऽपि चाङ्गारवह्निवत्स्वा-विविक्तवत् । भवन्ति व्यवहाराश्चे’त्यादिना देहतादात्म्याध्यासं विनापि आत्मनोऽत्यन्तं परम-प्रेमास्पदतया देहादेरपि तत्सम्बन्धित्वेन परमप्रेमास्पदत्वेन तदनुकूलप्रतिकूलयो रागद्वेषासम्भवा-त्प्रवृत्त्याद्युपपत्तौ कर्तृत्वादिव्यवहारो युज्यत इत्युपपादयिष्यमाणत्वादिति । आदिपदेन ‘ईशतज्ज्ञान-वेदाक्षजानुमायात पूर्विणः । मानमातृप्रमेयाणां तदुच्छित्तिर्न हि क्वचित्’ इत्यन्तस्यापि ग्रन्थसन्दर्भ-स्योपादानात् सत्यभूतानामेव प्रमातृप्रमाणप्रमेयादिपदार्थानां व्यवहारमुपपादयिष्यतीति वा तत्र सत्यत्वोपपादनाय व्यवहारार्थत्वस्याभिप्रेतत्वादिति ज्ञेयमिति गुरवः । उपपादयिष्यतीत्युक्तया दर्शन-भेदकथनावसरे प्रागुक्तं जैनाधिकरणीयप्रमेयानुसारेण स्वोक्तोपपादनेऽरुचिरिति भ्रान्तिः स्यादत आह उपलक्षणमिति ।

------------------------------------------------------------------------

मिथ्यात्वं यदि दुःखादेस्तद्वाक्यस्याग्रतो भवेत्

**मिथ्यात्वं यदि दुःखादेस्तद्वाक्यस्याग्रतो भवेत्**

### सुधा

यदप्यहङ्कारस्थं कर्तृत्वादिकं तदुपरागादात्मनि चकास्तीति । तदयुक्तम् । अहंप्रत्यय-स्यात्मविषयत्वात् । ननु तथा सति सुप्तावप्यहमुल्लेखः स्यात् । तदाऽऽत्मनः स्वप्रकाशतया प्रकाशमानत्वात् । न चाविद्याकार्यस्यापि तदानीं प्रतीतिप्रसङ्गः । सुप्तावविद्यायाः समुत्खातित-निखिलपरिणामत्वेन तदभावादिति । मैवम् । सुप्तावप्यहमवभासस्येष्टत्वात् । तथा सति स्मर्येत ह्यस्तन इवाहङ्कारः । अनुभूते स्मृतिनियमाभावेऽपि स्मर्यमाणात्ममात्रत्वादिति चेन्न । सुखमह-मस्वाप्समिति सुप्तोत्थितस्य स्वापसुखानुभवपरामर्शदर्शनात् । तदा विशेषतः स्मर्येतेति चेत् । किं स्पष्टं स्मरणमापाद्यते । उत विषयविशेषोपरक्तम् । आद्ये त्विष्टापादनम् । न द्वितीयः । अविषय-जन्यत्वात्सौषुप्तिकसुखस्य । न चायमस्ति नियमो यत्स्मर्यमाणमशेषसम्बन्धिविशेषसहितं स्मर्यत इति । अत एव मुख्यसुखतदनुभवे बाधकाभावाद् दुःखाभाव विषयकत्वकल्पनं परामर्शस्यापास्तम् ।

### वाक्यार्थचन्द्रिका

॥ अहंप्रत्ययस्येति ॥ तथा च प्रमाणाभावेनात्मातिरिक्ताहमर्थस्यैवाभावान्न तन्निष्कृप्य कर्तृत्वारोपः किन्त्वात्मनि स्वनिष्ठकर्तृत्वादेरेव भानमिति भावः । सुषुप्तावहमर्थावभासे पूर्वस्मिन्दिनेऽहमित्यभिमन्यमान आसमिति ह्यस्तनपरामर्शवत्सुषुप्तावहमित्यभिमन्यमान आसमित्य-प्युत्थितस्य परामर्शः स्यादिति शङ्कते ॥ तथा सतीति ॥ तर्कस्याभासतां निरस्यति ॥ अनुभूत इति ॥ अहंशब्दोल्लेखी परामर्शः स्यादित्यापाद्यतेऽहमित्यर्थाभिमानविषयक इति वोताहमर्थविषयक इत्येव वा । नाद्यः । सुषुप्तावहंशब्दोल्लेख्यनुभवाभावेन तदभावोपपत्तेः । न द्वितीयः । अहमर्थप्रकाशेन तदभिमाना-पादनस्य व्यधिकरणत्वात् । अन्यथा तवाप्यात्मेत्यभिमन्यमान आसमिति परामर्शापत्तेः । तृतीये त्विष्टापत्तिः । न च तत्र विवादः । अहमस्वाप्समिति परामर्शस्य सर्वानुभवसिद्धत्वात् । नचाहङ्कारे परामृश्यमानात्मैक्यारोपादहङ्कारतज्ज्ञाने परमर्शत्वाभिमान इति वाच्यम् । अपरामर्शे परामर्शत्वारोपा-दर्शनात् । अस्याः कल्पनाया अहमर्थस्यात्माऽन्यत्वसिद्ध्यधीनतयाऽन्योन्याश्रयाच्चाहमित्यतोऽन्य-स्यात्मपरामर्शस्याभावाच्च । न च नायमहमंशे परामर्शः । किन्तु परामृश्यमान आत्मेदानींजा-तेनान्तःकरणेनावच्छेदादहन्त्वं प्राप्तस्तथाऽनुभूयत इति वाच्यम् । उक्तोत्तरत्वात् । तथा सति सुखमह-मस्वाप्सं न किञ्चिदवेदिषमित्यादेरपि सुखाज्ञानाद्यंशे परामर्शत्वाभावापत्तेश्च । सुखादेरन्याश्रयस्य निराश्रयस्य वाऽपरामर्शेनाहमर्थाश्रयत्वस्यैव वक्तव्यत्वात् । अन्यथा यः पूर्वं सुखी सोऽधुना दुःखी जात इतिवद् यः पूर्वं मदन्यः सोधुनाऽहं जात इति धीः स्यादित्याशयेनाह ॥ सुखमिति ॥ अत्र सर्वत्र विवरणोक्तरीत्या परामर्शः स्मृतिरूपं ज्ञानमिति ज्ञायते । न च स्मृतेः संस्कारजन्यत्वनियमात्साक्षि-रूपस्य सौषुप्तिकसुखाद्यनुभवस्य संस्काराजनकतया साक्षात्साक्षिजन्यत्वेन न परामर्शस्य स्मृतित्वं युक्तमिति वाच्यम् । तस्यैव जागरावस्थायां तत्कालोत्पन्नाहंवृत्त्यवच्छिन्नत्वेनानित्यतया संस्कार-जनकत्वसम्भवेन तज्जन्यपरामर्शस्य स्मृतित्वोपपत्तेः । अस्माकं तु परामर्शस्य साक्ष्यनुभवत्वं वा मानसानुभवत्वं वा नोभयत्रापि क्षतिरिति द्रष्टव्यम् ।

सुखानुभवपरामर्शे बाधकं शङ्कते ॥ तदेति ॥ विषयविशेषः स्रक्चन्दनादिः ॥ अविषयेति ॥ सुषुप्तौ स्वरूपसुखानुभवाङ्गीकारादिति भावः। अस्त्वयं सुखस्वरूपाणां सुखानुभवपरामर्शो नान्येषाम् । तथा च तेषां सुखाश्रयतया नाहमर्थपरामर्शसिद्धिरिति चेत् । तेषामप्यज्ञानाश्रयतया तत्परामर्शसिद्धेः । सुखपरामर्शेऽपि न दोषः । तेषामपि तदा वैषयिकसुखाङ्गीकारात् । न च तदाविषयसम्बन्धाभावदोषः । प्राज्ञसम्बन्धस्यैव तत्त्वात् । न च तर्हि स्रक्चन्दनादिजन्यमेतदिति जाग्रदादाविव प्राज्ञसम्बन्धजन्य-मेतत्सुखमिति परामर्शापत्तिरिति वाच्यम् । सुखस्मरणदशायां तज्जनकविषयसम्बन्धस्मरण-स्यावश्यकत्वे नियमकाभावादित्याह ॥ न चायमिति ॥ ननु नायं सौषुप्तिकसुखानुभवपरामर्शः किन्तु सौषुप्तिकदुःखाभावविषयकानुमितिर्वा सौषुप्तिकदुःखाभावविषयकस्मृतिर्वा तथाचोक्तमयुक्तमिति चेन्न । सुषुप्तौ स्वरूपभूतस्य प्राज्ञसम्बन्धजन्यस्य वा सुखस्य सम्भवेन स्मर्यमाणस्य स्वाशेषसम्बन्धि-सहितस्मरणनियमाभावेन च मुख्यसुखतदनुभवे बाधकाभावेन सुखानुभवपरामर्शत्वेनानुभवसिद्धस्य तत्परित्यागेन दुःखाभावविषयकानुभवत्वतत्स्मृतित्वकल्पनाया अयुक्तत्वात्सौषुप्तिदुःखाभावविषयक-स्मृतित्वेऽपि दुःखाभावाश्रयतयैवाहमर्थप्रकाशस्य स्वीकार्यत्वाच्च नोक्तमयुक्तमित्याह ॥ अत एवेति ॥ अत्र परामर्शस्येत्यस्यानुमितेरिति स्मृतेरिति वाऽर्थः ।

### परिमल

सुप्तावात्मनः प्रकाशमानत्वेसत्यविद्याकार्यान्तःकरणतद्धर्माणां दुःखादीना-मप्युपलब्धिप्रसङ्ग इत्याशङ्क्य निराह ॥ नचेति ॥ तदभावादिति ॥ अविद्याकार्यस्याभावादित्यर्थः ॥ ह्यस्तन इव पूर्वदिवस इव । नन्वनुभूतं स्मर्तव्यमेवेति न नियम इत्यत आह ॥ अनुभूत इति ॥ आत्ममात्रत्वात्स्मर्येतेत्यन्वयः । अहङ्कारस्मरणाभावोऽसिद्ध इति परिहरति ॥ सुखमहमित्यादिना ॥ सुखानुभवेति ॥ सुखानुभवजन्यपरामर्शदर्शनादित्यर्थः ।

### यादुपत्यम्

न चाविद्याकार्यस्यापीत्यनन्तरमहङ्कारस्येति शेषः । सुप्तेऽप्यहमवभासाङ्गीकारे पूर्वस्मिन् दिनेऽहमिति मन्यमान एवासमितिवत्सुप्तिकालेऽनुभूतस्याप्यङ्कारस्य जागरणे स्मृतिः स्यादिति शङ्कते ॥ तथा सतीति ॥ अनुभूतस्य सर्वस्य स्मरणनियमाभावान्न जागरेऽहङ्कारस्मरणमित्यत आह ॥ अनुभूत इति ॥ अन्यथा तत्स्वरूपभूतस्यात्मनोऽप्यस्मरणं स्यादित्यर्थः । अहङ्कारस्य स्मरणा-भावोऽसिद्ध इति परिहरति ॥ सुखमहमित्यादिना ॥ सुखानुभवेति ॥ सुखानुभवजन्यपरामर्श-दर्शनादित्यर्थः । दुःखाभावविषयोऽयं परामर्श इति परोक्तं प्रसङ्गादपाकरोति ॥ अत एवेति ॥

### श्रीनिवासतीर्थीया

॥ तदात्मन इति ॥ आत्माभिन्नत्वाच्चाहमर्थस्येत्यर्थः । सिद्धान्ती प्रतिबन्दीमाशङ्कते ॥ न चेति ॥ अविद्याकार्यस्येत्यनन्तरम् अहङ्कारस्येति शेषः । तदानीं सुप्तौ । प्रसङ्गस्त्वन्मतेऽपीति शेषः ॥ तदभावादिति ॥ अविद्यापरिणामाहङ्कारस्य सुप्तावभावादित्यर्थः ॥ अनुभवपरामर्श इति ॥ अनुभवजन्यः परामर्शः स्मृतिरित्यर्थः । एवं सुखस्मरणकालेऽहमुल्लेखोऽप्य-स्त्येवेति भावः ॥ स्पष्टेति ॥ सुखं यथा स्यात्तथा स्वापकर्तृतयाऽहंत्वप्रकारेण स्पष्टं सुखस्मरणमित्यर्थः ॥ विषयविशेषेति ॥ सुखसाधनीभूतकदलीफलादिरूपविषयविशेषसम्बन्धतया सुखस्मरणमित्यर्थः । दूषणान्तरमाह ॥ नचायमिति ॥ तथा च विषयविशेषरूपसम्बन्धिसहितं न स्मर्यत इति भावः । अत्र यत्केनचिदुक्तं सुखमहमस्वाप्समिति न सुखपरामर्शः सुखस्य विषयजन्यत्वेन विषयविशेषोपरक्ततया स्मर्यमाणत्वाभावाद् दुःखाभावविषयक एवेति तदप्यत एवापास्तम् ॥ सौषुप्तिकसुखस्य विषय-जन्यत्वाभावादेवेत्याह ॥ अत एवेति ॥

### वाक्यार्थरत्नमाला

गूढाभिसन्धिरहमर्थस्यात्मत्वे बाधकमाशङ्कते ननु तथा सतीति मूलम् । आत्मप्रकाशाभावादेवाहमर्थस्यापि न प्रकाशापत्तिरित्यत आह तदात्मन इति । सुषुप्तावात्म-प्रकाशाङ्गीकारे बाधकमतिप्रसङ्गमाशङ्कते न चेति मूलम् । आत्मन इवाविद्याकार्यप्रपञ्चस्यापि तदानीम्भावात्तस्यापि प्रकाशः प्रसज्येत । ततस्तदानीं विद्यमानत्वमात्रं न प्रकाशप्रयोजकमित्याशयः । यद्यपि स्वप्रकाशतयेत्यात्मप्रकाशे साधकवन् नाविद्याकार्यप्रकाशे साधकमभिहितम् । तथाऽप्यात्मनः प्रकाशाङ्गीकारे साक्षिप्रकाश्यप्रपञ्चस्यापि प्रकाशः स्यादित्यत्र तात्पर्याददोषः । यद्वा अहङ्कार-स्यात्मानतिरिक्तत्वे सुषुप्तौ प्रकाशापादनमयुक्तम् । तदतिरिक्तत्वपक्षेऽप्यात्मवत्तदानीं प्रकाशापत्ति-साम्येनास्य दोषस्योभयसमाधेयत्वादित्यतो नेदं दूषणमस्मत्पक्षे । अस्माभिरहङ्कारस्याविद्याकार्य-त्वाभ्युपगमेन तदानीं प्रतीतिप्रसङ्गाभावादित्याह न चाविद्येति । अविद्याकार्यस्यापि अविद्याकार्यत्वा-क्षेपेऽपीत्यर्थः । यद्वा अपि आत्मातिरिक्तत्वपक्षेऽपि अविद्याकार्यत्वादिति हेतुगर्भम् । उभयत्राप्य-हङ्कारस्येति शेषः । न चेति चस्त्वर्थः । आत्मातिरिक्तत्वपक्षेऽप्यविद्याकार्यस्याहङ्कारस्य तदानीं प्रतीतिप्रसङ्गस्तु नेति योजना मूले द्रष्टव्या । अविद्याकार्यत्वेऽपि कुतस्तदानीं प्रतीतिप्रसङ्गो नायातीत्यत आह सुषुप्तेऽविद्याया इति । तदानीमविद्यायाः स्वरूपेणावस्थानेऽपि तत्परिणामस्य निखिलस्यापि निवृत्तत्वेनाहङ्कारस्यापि स्वरूपेणैवाभावेन तत्प्रतीतिप्रसङ्गानवकाशादित्यर्थः । सुषुप्तावहमर्थावभास इति । तदङ्गीकार इत्यर्थः । मूलेऽहङ्कारः स्मर्येतेत्यापादनमयुक्तम् । सुप्तोत्थितस्याहमिति यज् ज्ञानं तस्य स्मरणरूपतयेष्टापादनत्वादित्यत उक्तस्य ह्यस्तन इवेत्यस्य ह्यस्तनेऽहङ्कार इवेति योजने ह्यस्तन-विशिष्टाहङ्कार इवेत्यर्थो लभ्यते इवेत्येतद्बलाद्दार्ष्टान्तिकेऽपि सुषुप्तिविशिष्टेति लभ्यत इत्याशयेन आपाद्यस्वरूपं दृष्टान्तविवरणपूर्वकं दार्ष्टान्तिकेऽपि विवृतमनेनेति ज्ञेयम् ।

तर्कस्याभासतामिति । अनुभूतमात्रस्य स्मर्यमाणत्वनियमाभावान्नोत्थितस्योक्तविधस्मरणापत्ति-रित्यप्रयोजकतया प्राप्ताभासतामित्यर्थः । सुखमहमस्वाप्समिति मूलेऽहमर्थविषयकपरामर्शमात्रापादन-मिष्टापत्त्या निराक्रियते । तत्कथम् । परेण पूर्वस्मिन् दिन इत्युक्तप्रकारेणाहमर्थाभिमानविषयक-परामर्शस्योक्तरीत्या आपादितत्वोपपत्तेः । अथवाऽहंशब्दोल्लेखी परामर्श आपादित इति वक्तुं शक्यम् । तथा चैतत्पक्षद्वयनिराकरणं मूलेन लभ्यमिति न्यूनतेत्यतस्तत्पक्षद्वयनिरासस्य स्पष्टत्वाद्बहिरवगन्तव्यत्वं मूलेऽभिप्रेतमिति मनसि कृत्वा पक्षत्रयमपि विकल्प्याद्यद्वयं बहिरेव निराकृत्य तृतीयपक्षनिरासकतया मूलं योजयति अहंशब्दोल्लेखीति । अहमर्थप्रकाशेनेति । सुषुप्तावहमर्थप्रकाशरूपापादकेनेत्यर्थः । तदभिमानापादनस्येत्यस्याभिमानपरामर्शापादनस्येति न्यायामृतोक्तेस्तदभिमानपरामर्शापादनस्येत्यर्थः । सुप्तावहमर्थप्रकाशे हि सुप्त्युत्थितस्याहमर्थविषयकपरामर्श एवापादनार्हः । समानविषयकत्वात् । तदभिमानपरामर्शस्तु कथमापादनार्हः । भिन्नविषयकत्वेनान्यानुभवेनान्यपरामर्शापादनतुल्यत्वादित्यर्थः । उक्तं च न्यायामृते कर्णे स्पृष्टे कटिं चालयसि । अहमर्थप्रकाशेनेति । यद्वा सुप्त्युत्थितस्याह-मित्यभिमन्यमान आसमिति परामर्शमापादयता सुप्तावहमित्यभिमन्यमानोऽहमित्यनुभव एवापादितो भवति । तथाऽनुभवाभावेऽहंशब्दोल्लेख्यनुभवाभावेनेति प्रथमदूषणेनैव दुष्टत्वप्रसङ्गात् । न च तथाऽनुभव आपादयितुं शक्यः । अहमर्थप्रकाशमात्रेण तदभिमानानुभवापादनस्य व्यधिकरणत्वा-न्नियतसामानाधिकरण्यरूपव्याप्तिशून्यत्वादित्यर्थः । न हि यो यदनुभववान् स तदभिमानानुभववानिति व्याप्तिरस्तीति भावः । अत्र पक्षेऽभिमानापादनं नामाभिमानविषयकोक्तानुभवापादनमिति ज्ञेयम् । अन्यथा तवापीति । प्रथमयोजनायां सुप्तोत्थितस्याहमर्थाभिमानपरामर्शापादने आत्मविषयकानुभवस्य सुप्तावङ्गीकारे सुप्तोत्थितस्यात्मेत्यभिमन्यमान आसमिति परामर्शः स्यादिति यथाश्रुत एवार्थः । सुप्तिकालीनाहमर्थाभिमानानुभवापादनपर्यवसानपक्षे तु सुप्तावात्मप्रकाशाङ्गीकारे आत्मेत्यभिमन्यमानो-ऽस्मीत्यप्यनुभवापत्त्या सुप्त्युत्थितस्यात्मेत्यभिमन्यमान आसमिति परामर्शापत्तिरित्यर्थो ज्ञातव्यः । परामर्शस्येति । तथा चेष्टापादनतेति भावः । ननु परामर्शानुभवेन परामर्शसिद्धिमङ्गीकृत्येष्टापादनत्वं न वक्तुं शक्यम् । अनुभवविषयीकृतपरामर्शत्वेनाभिमते परामर्शत्वस्यैवाभावात् । किन्त्वहमर्थज्ञानमेव तत् । परामर्शाकारस्तु परामृश्यमानात्मतादात्मस्याहमर्थे आरोपात् । तथा च तत्प्रयुक्तोऽहमर्थपरामर्शोऽय-मित्यभिमान एवेत्याशङ्कते न चेति । नन्वरजतेऽपि रजतारोप इव कस्यचिदपरामर्शेऽपि परामर्शारोपः स्यादित्यत आह अस्याः कल्पनाया इति । परामर्शान्यदहमर्थज्ञानं चेत्स्यात्तर्हि तज्ज्ञाने परामर्शत्वारोपो वाच्यः । न च तदस्तीत्यप्याह अहमित्यतोऽन्यस्येति । तथा च य एवात्मांशे परामर्शस्य एवाहमर्थविषयेऽपि परामर्शो भवत्येवाविशेषादित्यप्यनेन सूचितम् । अत एवाशङ्कते न च नायमिति । भवत्वात्मांशे परामर्शः । तथापि नाहमर्थांशे । अहमर्थांशे तु आत्मनोऽहंत्वेनानुभव एवेत्यर्थः । उक्तेति । अस्याः कल्पनाया अहमर्थस्यानात्मत्वसिध्यधीनत्वेनान्योन्याश्रयत्वादित्युत्तरोक्तत्वादित्यर्थः ।

तथा सतीति । उक्तरीत्याहमर्थांशेऽनुभवत्वमाश्रित्य परामर्शत्वाभावाङ्गीकार इत्यर्थः । सुखा-ज्ञानादीति । अन्तःकरणावच्छेदेनैव सुखित्वाज्ञत्वे प्राप्तस्यात्मनोऽनुभव इत्यापत्त्या तदंशेऽपि परामर्शत्वाभावापातादित्यर्थः । यद्वा सुखादिकं ह्यहमर्थाश्रयतयैव परामृश्यतेऽहमस्वाप्समित्यादि-रूपेण । यदि नामाहमर्थपरामर्श एव नास्ति तर्हि तदाश्रिततया सुखादिपरामर्शोऽयं न भवेदिति सुखमस्वाप्समित्यादेः । सुखाद्यंशे परामर्शत्वं न स्यादित्यर्थः । अहमर्थाश्रयी मयैव च परामर्शः । कुत इत्यतो न ह्यज्ञानादिकं निराश्रयमन्याश्रयं वेत्यादि न्यायामृतानुसारेणाह सुखादेरिति । अत्र सुप्तिकाले सुखाज्ञानसद्भावतदनुभवावङ्गीकृत्य सुप्तोत्थितस्य सुखादिपरामर्शोऽपीति परेणाप्यङ्गीकृतम् । एतावन्तं कालं सुखमहमस्वाप्सं न किञ्चिदहमवेदिषमिति परामर्शबलादेव सुप्तौ सुखाज्ञानादेः सद्भावस्य वाच्यत्वात् । तथाच यद्ययं परामर्शो आत्ममात्रांशे अहमर्थांशे तूक्तरीत्याऽनुभव एवेत्यङ्गीक्रियते तर्हि सुप्तिकालीनसुखादेरपि निराश्रयस्यान्याश्रयस्य वा परामर्शाभावेनाहमस्वाप्समित्यादिरूपेणाहमर्था-श्रयतयैव च परामृश्यमानत्वेनाश्रयाहमर्थस्य चान्तःकरणावच्छेदप्रयुक्तेदानींतनोत्पत्तिमतः सुप्तिकालेऽ-सत्त्वेन सुप्तिकालीनसुखादेरहमर्थाश्रयतया परामर्शायोगादनुभवत्वमेवेति सुखमहमित्यादेः सुखाद्यंशे परामर्शत्वमिति त्वदभ्युपगतं कथं स्यात् । ततोऽवश्यं सुखाद्यंशे परामर्शत्वोपपत्तये तदंश इवाह-मर्थांशेऽपि परामर्शत्वं स्वीकार्यमिति निष्कर्षः । अवश्यं चेदमात्मांश इवाहमर्थांशेऽपि परामर्शत्वम् । न त्वन्तःकरणावच्छेदेनाहंत्वंप्राप्तस्यानुभवोऽयमित्येतत्प्रमेयं समर्थयितुं सुखाज्ञानाद्यंशेऽपि परामर्शत्व-मन्यथा न स्यादित्येकं दूषणमभिधाय तदुपपादितम् । इदानीं तत्समर्थनायैव दूषणान्तरमाह अन्यथा यः पूर्वमिति । अन्तःकरणावच्छेदेनात्माहंत्वंप्राप्तो अनुभूयते । न तु सुप्तिकालानुभूतोऽहमर्थोऽप्यात्म-वत्परामृश्य तद्वत्यङ्गीकारा इत्यर्थः । यः पूर्वं मदन्य इति । ननु दुःखित्वस्य प्रागनुभववन्मदन्यत्व-स्यानुभवाभावात्कथं यः पूर्वं मदन्य इति । आपादनीयपरामर्शे उक्तिः । अहमर्थस्य प्रागप्रकाशमात्रं न तु प्रागसत्त्वग्रहणमपि । तेन जात इति च तत्रोक्तिः कथमित्यद्वैतसिध्युक्तदूषणादिति चेन्न । अत्र न्यायामृतानुसारेण सुप्तपदस्यापि योजनीयतया यः पूर्वं मदन्यः सुप्त इत्यस्य स्वापकर्तृत्वेन यः प्रागासीत् सोऽधुनाऽहंत्वं प्राप्त इत्युक्तेऽहंत्वं प्राप्तात्स्वापकर्त्ता प्राक्वालीनो भिन्न इति तस्यैव परामर्शापत्त्याहमर्थस्य तत्कर्तृत्वेन परामर्शो न स्यादित्येतमर्थं ज्ञापयितुं मदन्य इत्यस्योपादानेनापादनकोटौ निवेशानङ्गीकारात् । जात इत्युक्तिरपि प्रागसत्त्वग्रहणप्रयुक्ता न भवति । किन्तु प्राक् सत्त्वाग्रहणप्रयुक्तेति न दोषः ।

शेषं कण्टकोद्धारे । अन्यत्रापि कण्टकोद्धारो बोध्यः । मूले परामर्शदर्शनादित्युक्तम् । तत्र परामर्शपदार्थाप्रतीतेस्तं वक्ति । अत्र सर्वत्रेति । एतत्प्रकरण इत्यर्थः । उपक्रमपरामर्शोपसंहारैरित्यादि-स्थलीयमीमांसकाभिमतपरामर्शस्य मध्ये निर्देशरूपत्वान्नैयायिकाद्यभिमतपरामर्शस्य वह्निव्याप्य-धूमवानयमित्यनुसन्धानरूपत्वादुक्तमत्र सर्वत्रेतीति ज्ञेयम् । विवरणोक्तरीत्येति । अहमिति द्रष्टृ-परामर्शादित्यादौ परामर्शपदं प्रयुज्याप्यनुभूते स्मृतीत्यादौ स्मृतिपदप्रयोगेण तस्य तदर्थत्वावगमादिति भावः । ननु सिद्धान्ते कथमहङ्काराकारा स्मृतिस्तदवभासिसाक्षिचैतन्यस्य नित्यत्वात् । उच्यते । अहंवृत्त्यवच्छिन्नमेव अन्तःकरणचैतन्यस्य विषयभावमापद्यत इत्यादिशङ्कासमाधानरूपं विवरणं मनसि कृत्वा सुखानुभवांशेऽपि पराभिप्रेतनिर्णयप्रकारं स्वयं वक्तुमाह न च स्मृतेरिति । साक्षिरूपस्येति । अनेन तस्य नित्यतया विनाशाभावान्न संस्कारजनकत्वमिति सूचितम् । साक्षात्साक्षीति । परामर्शस्य साक्षादित्यादिः सम्बन्धः । संस्कारजन्यत्वाभावात्स्मृतित्वं न स्यादित्यर्थः ।

तस्यैवेति । साक्षिरूपसौषुप्तिकसुखानुभवस्येत्यर्थः । अहंवृत्त्यवच्छिन्नत्वेनेति । तथाच तेन रूपेणोत्पत्तिसत्त्वेनानित्यत्वमित्यर्थः । न च तावताऽवच्छिन्नस्यानित्यतयाऽस्तु संस्कारजनकत्वम् । सौषुप्तिकानुभवस्य त्वनवच्छिन्नतया संस्काराजनकत्वमेवेति वाच्यम् । शुद्धावस्थापगमेनावच्छिन्ना-वस्थाप्राप्तिरेवानित्यत्वमिति युक्तं संस्कारजनकत्वमिति भावात् । यद्यपि ह्यस्तन इवाहङ्कारः स्मर्येतेत्युक्ते अहङ्कारो हि चैतन्यप्रतिभासः । तथा चाहङ्कारावभासिचैतन्यं यद्यनित्यं स्यात्स्यात्तर्हि तस्य विनाशेन संस्कारजनकतेति संस्कारद्वारा स्मृतिजनकतापि । न चैवम् । किन्तु तच्चैतन्यं नित्यम् । तथा च न स्मरणापत्तिरिति शङ्कायां तत्परिहाराय ह्यस्तनोऽपि न स्मर्येतेति पञ्चपादिकायामुक्तम् । चैतन्य-प्रकाश्यत्वाविशेषात् ह्यस्तनोऽपि न स्मर्येतेति प्रकरणमर्यादया तदर्थो ज्ञेयः । तत्रैवमाशङ्का । अहङ्कार-बोधिचैतन्यस्य नित्यत्वेऽपि यथा त्वन्मते स्मरणं तद्वन्ममापीति । एतच्छङ्कापरतया च यथा तद्वन्ममेति योजनया ननु सिद्धान्त इति विवरणग्रन्थो योजितस्तत्त्वदीपने । उच्यते । अहंवृत्तीत्यादिस्तु एवं योजितः। चिन्मात्रस्य नित्यत्वेऽपि विशिष्टाकारस्यानित्यत्वात्स्मरणं युक्तमित्याह उच्यत इति । अहङ्काराकारा काचिदन्तःकरणवृत्तिरुत्पद्यते । तस्यां वृत्तावभिव्यक्तचैतन्यं वृत्तिविशिष्टान्तःकरणसाधकम् । तस्याश्च वृत्तेर्नाशे तत्संस्कारादन्तःकरणाकारं स्मरणमुपजायते । ततः कथं स्मृत्यसम्भवः । न च त्वया तथा श्रीयत इति वैषम्यमिति । तथा चान्तःकरणवृत्तेरेव नाशप्रयुक्तः संस्कारोऽन्तःकरणाकारस्मरण-हेतुरित्यागतम् । न त्वहंवृत्त्यवच्छिन्नास्यात्मनो विनाशितया संस्कारजनकत्वमितीति न तन्न्यायेन प्रकृतेऽप्यहं वृत्त्यवच्छिन्नत्वेन सुखानुभवस्यानित्यत्वं शक्यते वक्तुमित्याभाति । तथापि तत्र प्रकाश-भूतचैतन्यस्यापि विशिष्टत्वमभिप्रेतमेव । अहङ्काराकारान्तःकरणवृत्त्यभिव्यक्तस्य तद्वृत्यवच्छिन्नत्वेना-नित्यत्वस्यैव फलतः प्राप्तेः । अत एव चिन्मात्रस्य नित्यत्वेऽपि विशिष्टाकारस्य नित्यत्वादित्यवतारे उक्तम् । अत एव च चैतन्यस्याहङ्काराकारान्तःकरणविषयकत्वे कर्तृकर्मविरोधमाशङ्क्यान्तःकरणस्य तदवच्छिन्नचैतन्यस्य वा वृत्तिजन्यफलाश्रयत्वाभावादित्यादिकमभिधाय घटादिज्ञानधाराकालीनात्मनः कथमेवं सति स्मरणमित्यादिग्रन्थे तदाकारवृत्तिविशिष्टचैतन्यनाशस्यैव तत्संस्कारहेतुत्व इति व्यवहृतम् । तदेवं तत्त्वदीपनाद्यनुसारेणैवाहङ्काराकारान्तःकरणवृत्त्यवच्छिन्नचैतन्यस्यैव परमतेऽहमर्थावभासितया तस्य चानित्यत्वेन संस्कारसम्भवादहं वृत्त्यवच्छिन्नत्वेनानित्यतायाः सुखानुभवांशेऽपि साम्याट्टीका यथाश्रुतैव साध्वीति ज्ञेयम् । अस्माकं त्विति । एतच्च ................. प्रतिपादितं ज्ञेयम् ।

विषयविशेषोपरक्तमित्यत्रत्यविषयविशेषपदार्थमाह विषयविशेष इति । सौषुप्तिकसुखस्या-विषयजन्यत्वोक्त्यनन्तरं विषयजन्यतापक्षे प्राप्तदूषणोद्धारपरमूलासङ्गतिरित्यतो विषयजन्यत्वाभावपक्ष एव तत्परिहारः । किन्तु येषां तमोयोग्यानां स्वरूपसुखासम्भवेन वैषयिकसुखानुभव एव सुप्तावङ्गीकार्यतया आप्तस्तेषां विषयविशेषोपरक्तसुखानुभवप्राप्तेस्तादवस्थ्ये प्राप्ते तत्परिहार आवश्यक एवेति नोत्तरमूलवैयर्थ्यमिति भावेन सुप्तौ स्वरूपसुखानुभवासम्भवं क्वचिद्व्युत्पाद्य तत्र विषयजन्यत्वं चाभ्युपगम्य विशेषोपरक्ततया तत्र परामर्शापत्तिशङ्कां प्रवर्त्य तन्निवर्तकतयोत्तरमूलमवतारयति अस्त्वयं सुखस्वरूपाणामित्यादिना । तत्त्वादिति । विषयसम्बन्धरूपत्वादित्यर्थः । स यदा तेजसाऽभिभूतो भवति । अत्रैष देवः स्वप्नान्न पश्यति अथ यदेतस्मिंश्छरीरे सुखं भवतीति षट्प्रश्नचतुर्थप्रश्नोप-निषद्युक्तेरिति भावः । अत एव तद्भाष्यटीकायां स जीवो यदा तेजसा भगवदधीनेनाभिभूत आवृत्तो भवति भगवन्तं प्रविशतीति यावद् इत्यादिरूपेण स यदेत्यादिकं व्याख्यायाथ यदेतस्मिंश्छरीरे सुखं भवतीत्येतदेवं व्याख्यातम् । यस्मादेवं परमेश्वरतेजसाभिभूतो भवति । अथ तस्मात् तत्सन्निधान-सामर्थ्योद्भूतं यत्सुखं तदेतस्मिंश्छरीरे भवतीति । तथोत्तरत्र परमेश्वरसन्निधानसामर्थ्योद्भूतसुखमात्मा स्वरूपज्ञानेनानुभवतीत्यनुवादः कृतः । तदभावो नाडीष्वित्येतदधिकरणीयकिमपराद्धं सुखेनेत्येतत्तत्त्व-प्रकाशिकाभावबोधे सज्जीवानां किञ्चिदभिव्यक्तस्वरूपसुखस्यान्येषां परमात्मसम्बन्धलक्षण-निमित्तोत्पन्नसुखस्य चानुभवसम्भवादिति भावः । इत्युक्तवा यथोक्तमित्यादिना उदाहृतषट्प्रश्नभाष्य-टीकासंमतिमभिधाय अत्रोद्भूतमित्यनेन योग्यानां स्वरूपसुखाभिव्यक्तिरन्येषां परमात्मसम्बन्धनिमित्त-जन्यं सुखमुच्यत इति संप्रदायविद इत्युक्तमिति ज्ञेयम् । मूले बाधकाभावेनेत्येतदुपलक्षणमिति हृदि निधाय सुखस्य सुप्तौ सम्भवं सुप्तोत्थितस्य जायमानो यः परामर्शस्तस्य सुखानुभवपरामर्शत्वं चाधिक-माह सुषुप्तौ स्वरूपभूतस्येति । शाब्दे हि ज्ञाने लक्षणा स्यात्प्रत्यक्षस्तु सुखावमर्शो न लक्षणामर्हतीति विवरणव्याख्यावसरे सुखावमर्शस्य प्रत्यक्षत्वोपपादनाय तत्त्वदीपने उक्तम् । यद्यपि केषाञ्चिन्मते परामर्शोऽनुमानमन्येषां स्मृतिस्तथाऽप्यशाब्दत्वाभिप्रायेण प्रत्यक्ष इत्युक्तम् । विगीताविगीतयोर-विगीतोपादानं लघीय इति न्यायादित्यादि । तदेतन्मनसि कृत्वाह अत्र परामर्शस्येति ।

[Load More](javaऽcriptःvoid(0))
