+++
title = "१६ मुक्तिर् बन्धमिथ्यात्वं नैवापेक्षत"
upstream_url = "https://dvaitavedanta.in/category-details/4943/975/sharam/sathha/parath/parath/jajani/makata"
+++
## इत्युक्तेर्बन्धमिथ्यात्वं नैव मुक्तिरपेक्षते

**मुक्तिर् बन्धमिथ्यात्वं नैवापेक्षत**

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

अस्तु वा ज्ञानमज्ञानस्यैव निवर्तकमिति व्याप्तिस्तथाऽपि बन्धमिथ्यात्वं नैव मुक्तिरपेक्षते । किन्तु बन्धस्याज्ञानतत्कार्ययोरन्यतरत्वमेवेति तदेव वर्णनीयम् । अध्यासवर्णनस्य का सङ्गतिः । अज्ञानस्य मिथ्यात्वं तु कपोणिगुडायितम् । निराकरिष्यमाणत्वात् ।

### वाक्यार्थचन्द्रिका

एवं यत्खलु प्रमितमप्यनुपपद्यमानं स्वोपपत्तये यदपेक्षते तत्तदाक्षिपति नान्यदित्यत्रत्यस्य प्रमितत्वांशस्य प्रथमं निरासः । साक्षाज्ज्ञानाद्बन्धनिवृत्तेरसूत्रित्वात् । अप्रामाणिकत्वाच्च । सामान्योक्तेश्च विशेषप्रमाणानुरोधेनान्यथैवोपपन्नत्वादिति । अत एव तत्र प्रमाणान्युदाहृत्य तत्सावकाशत्ववर्णनम् । तदनन्तरं च ज्ञानमज्ञानस्यैव निवर्तकमिति नियमाभावे-नानुपत्तेरभावात्साक्षाज्ज्ञानाद्बन्धनिवृत्त्यभ्युपगमेऽपि न क्षतिरित्यनुपपद्यमानत्वांशस्यास्तु वेत्यादिना निरासः । अधुना ज्ञानमज्ञानस्यैव निवर्तकमिति नियमाभ्युपगमेऽपि साक्षाज्ज्ञानाद्बन्धनिवृत्तेरन्यथैवो-पपन्नतया न काचिदपि क्षतिरित्यभिप्रेत्य स्वोपपत्तये यद्यदपेक्षते तत्तदाक्षिपतीतीममंशं निरस्यति ॥ अस्तु वेति ॥ साक्षाज्ज्ञानाद्बन्धनिवृत्तिः श्रूयमाणा ज्ञानमज्ञानस्यैव निवर्तकमिति व्याप्तिबलाद्बन्धस्या-ज्ञानात्मत्कवं विनाऽनुपपन्ना सती बन्धस्य साक्षादज्ञानत्वं वोपादानोपादेयययोरभेदादज्ञानोपादान-कत्वमेव वाऽऽक्षिपेदित्यन्यथैवोपपत्तिरिति भावः । नन्वज्ञानोपादानत्वाक्षेपेऽप्युपादेयस्योपादान-स्वभावतयाऽज्ञानस्य च मिथ्यात्वात्तत्कार्यबन्धस्यापि मिथ्यात्वमेवेति तदध्यासवर्णनं सङ्गतमेवेत्यत्राह ॥ अज्ञानस्येति ॥ अज्ञानस्य मिथ्यात्वं बन्धस्याध्यस्ततया कार्यकारणयोरेकस्वभावत्वात्साध्यं वा प्रकारान्तरेण वा । नाद्यः । बन्धाध्यासस्यैवाभावेन तत्प्रयुक्ताज्ञानमिथ्यात्वस्यासम्भवात् कपोणिलेहन-प्रयुक्तकपोणिस्थगुडलेहनतुल्ययोगक्षेमत्वादित्याह ॥ कपोणीति ॥ न द्वितीयः । साधकाभावबाधक-सद्भावाभ्यमज्ञानस्य च मिथ्यात्वमित्यादिना निकरिष्यमाणत्वादित्याह ॥ निराकरिष्यमाणत्वादिति ॥ केचित्तु निराकरिष्यमाणत्वादित्यत्राज्ञानस्य तन्मिथ्यात्वस्य चेत्यन्वयमभिप्रेत्याज्ञानस्वरूपस्यैव त्वन्मते निराकरिष्यमाणत्वेन तन्मिथ्यात्वं कपोणिगुडायितमित्यर्थ इत्याहुः ।

### परिमल

नन्वज्ञानकार्यत्वे बन्धस्य मिथ्यात्वं सिद्धमेव । अज्ञानस्यैव मिथ्यात्वादित्यत आह ॥ अज्ञानस्येति ॥ यद्वा बन्धस्याज्ञानरूपत्वात्तस्य च मिथ्यात्वात्तद्वर्णनं युक्तमित्यत आह ॥ अज्ञानस्येति ॥ कपोणिगुडायितमिति ॥ कपोणिगुडवदाचरितमित्यर्थः । कपोणिर्नाम बाहुमध्यसन्धिः । ‘भुजबाहू प्रवेष्टो दोः स्यात्कपोणिस्तु कूर्परः । अस्योपरि प्रगण्डः स्यात्प्रकोष्ठस्तस्य चाप्यध’ इत्यमरोक्तेः । अत्र कपोणीतिपवर्गद्याक्षरपाठः साधुः । न तु कफोणीति पवर्गद्वितीयवर्णपाठः । कं कर्म प्रसारणादिकं पुणति करोतीत्यमरव्याख्याने पुणधातुजत्वस्यैवोक्तेः । मध्यसन्धिबाह्यप्रदेशान्तर्भागे विद्यममानस्य गुडस्य रसनेन्द्रियस्पर्शो यथा न शक्यते तथाऽज्ञाने मिथ्यात्वसम्बन्धोऽपि न शक्यत इत्यर्थः ॥ निराकरिष्यमाणत्वादिति ॥ ‘अज्ञानस्य च मिथ्यात्वमज्ञानादिति कल्पन’ इत्यत्रेति भावः ।

### यादुपत्यम्

॥ का सङ्गतिरिति ॥ अज्ञानस्य सत्यत्वे तत्कार्यस्यापि बन्धस्यानध्यस्तस्यैव निवृत्तिर्भविष्यतीति भावः । नन्वत एवाज्ञानस्य मिथ्यात्वं मिथ्याज्ञाननिमित्तमित्यनेनोक्तमित्यत आह ॥ अज्ञानस्येति ॥ कफोणिः कूर्पराभिधं हस्तमूलम् । स्यात्कफोणिस्तु कूर्पर इत्यभिधानात् । तस्य जिव्हासन्निकर्षायोग्यत्वात्तदालिप्तगुडलेहनं यथाऽशक्यसाधनं तथाऽज्ञानस्यैवासम्भवात्तन्मिथ्यात्व-व्युत्पादनमप्यत्यन्तासङ्गतमित्यर्थः । निराकरिष्यमाणत्वादित्यत्राज्ञानस्येत्यनुवर्तते । ‘निर्विशेषे स्वयं भाते किमज्ञानावृत्तं भवेदित्यदिनाऽज्ञानस्य निराकरिष्यमाणत्वादित्यर्थः । तन्मिथ्यात्वस्याप्यज्ञानस्य च मिथ्यात्वमित्यादिना निराकरिष्यमाणत्वादित्यर्थः ।

### वाक्यार्थरत्नमाला

अस्तु वा ज्ञानमज्ञानस्यैवेति पक्षस्य परकीयान्यथानुपपत्तिशरीरान्तर्गतांश-विशेषनिरासार्थत्वं दर्शयितुं सिंहावलोकनन्यायेनोक्तमेतद्यज्ज्ञानादित्युक्तनिराकरणस्यास्तु वा ज्ञानाद्बन्ध-निवृत्तिरित्येतन्निराकरणस्य च तच्छरीरान्तर्गतनिराकर्तव्यांशविशेषं तावद्दर्शयति एवं यत्खल्विति । निरासप्रकारमेव दर्शयति साक्षाज्ज्ञानादिति । इति निरास इति पूर्वेणान्वयः । प्रमाणानीति । तरतीत्यादी-नीत्यर्थः । अज्ञानोपादानकत्वाक्षेपेऽपीति । तन्मात्राक्षेपेऽपीत्यर्थः । ततश्च साक्षाद्बन्धमिथ्यात्वालाभेऽपि पर्यवसानगत्या तल्लाभ इति भावः । कफोणिगुडेत्यत्राशङ्क्य द्वयप्रतीत्यनुसारेण प्रकृते द्वयमानेयम् । तत्र च केचित्त्विति वक्ष्यमाणानुसारेणाज्ञानस्य परमतेऽसम्भवस्यान्तर्भावः प्रतीयते । स चायुक्तः । परमते अज्ञानसद्भावमाश्रित्य ज्ञानेन तन्निवृत्तिः साक्षात्परम्परया वेति प्रक्रमविरोधेना ज्ञानासम्भवप्रतिपादन-स्यासङ्गतत्वात् । कथमन्यथा बन्धस्याज्ञानतत्कार्ययोरन्यतरत्वमेवापेक्षत इति तदेव वर्णनीयम् । तच्च सत्यत्वेऽप्युपपन्नमित्याद्युक्तिर्युक्ता स्यात् । तदनुसारेणाज्ञानसम्भवासम्भवविचारमनादृत्य पररीत्यैव तत्सम्भवपक्षं चाङ्गीकृत्य ग्रन्थप्रवृत्तिरिति सिद्धत्वात् । एतेन निराकरिष्यमाणत्वादित्यस्य निर्विशेषे स्वयं भात इत्यादिनाऽज्ञानस्वरूपस्य निराकरिष्यमाणत्वादित्यर्थकथनं चाज्ञानाधीनमित्युपेक्ष्यमित्याशयेन प्रकारान्तरेणाशङ्क्य द्वयं दर्शयति अज्ञानस्य मिथ्यात्वमिति । नाद्यः बन्धेति । यद्यप्यज्ञानस्य मिथ्यात्वात् तदुपादानकत्वादध्यस्तत्वमित्युक्तयनन्तरमध्यस्तोपादानत्वादज्ञानस्य मिथ्यात्वसिद्धिरिति वचनेऽन्योन्या-श्रयत्वं वाच्यम् । तथाऽपि कफोणीत्यादिना तदेव मूलीकृतम् । अत एवाध्यासस्यैवाभावेनेति टीकाया-मन्योन्याश्रयापत्तेरिति हेतुरभिप्रेत इति पूर्वोत्तरवाक्यपर्यालोचनया स्पष्टमिति न दोष इति ज्ञेयम् । मूले कफोणीति पाठः । ‘‘स्यात्कपोणिस्तु कूर्परः’’ इति कपोणीति पाठस्याभिधाने सत्त्वेऽपि शब्दभेद-प्रकाशादौ कफोणिः कफणिस्तथेत्याद्युक्तेर् यथाश्रुतपाठपरित्यागे च कारणाभावात् । केचित्त्विति । अस्वरसस्तूक्त एव । अन्यथाख्यातिरप्युक्ता स्वरसेनैव दुष्टेति ज्ञातव्यम् ।

------------------------------------------------------------------------

इत्युक्तेर्बन्धमिथ्यात्वं नैव मुक्तिरपेक्षते

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

अपि च सत्यस्यापि विषस्य गरुडध्यानेन निवृत्तिदर्शनाद्बन्धमिथ्यात्वं नैव मुक्तिरपेक्षते । विषं न सत्यमिति चेन्न । तथा सति नीलविशिष्टद्रव्यादेरपि तवासत्यत्वेन तन्निवृत्त्यापादनस्यानुपपत्तिप्रसङ्गात् । सत्यम् । तदपि मम मिथ्या । पराङ्गीकारेण त्वापादनमिति चेत् । तर्हि तदेव न ज्ञानान्निवृत्तमिति न मिथ्याभूतस्यापि ज्ञानान्निवृत्तिः । मिथ्याभूतं विरोधिज्ञाननिवर्त्यमिति चेन्न । विशेषणवैयर्थ्यात् । अविरोधादेवात्मनोऽनिवृत्तिसम्भवात् । मिथ्यात्वमङ्गीकृत्यापि विरोधोऽङ्गीकार्यः । ततो वरं स एव प्रयोजक इत्यङ्गीकारो लाघवात् । ज्ञानविरोधित्वं मिथ्याभूतस्यैवेति चेन्न । प्रमाणाभावात् । दर्शनादिति चेत् । तर्ह्यागमेन सत्यस्यापि भवत्केन वार्यते । न च दर्शनमात्रं व्याप्तेर्नियामकम् । ध्यानं मानसी क्रिया न ज्ञानमिति चेन्न । यदि क्रियापरिस्पन्दः स तर्ह्यतीन्द्रियाश्रितोऽतीन्द्रिय इत्यपरोक्षावभासविरोधो रूपरहितत्वेन तदवभासविरोधश्च । यदि च मानसी सृष्टिरिति मतम् अनुमतमेतत् । श्रवणदर्शनादिजनित- मानसवासनामयस्य वस्तुनो मनसाऽवलोकनं ध्यानमित्यङ्गीकारात् । अतीन्द्रियोपादानकस्यापि द्रव्यस्यैन्द्रियकत्वं त्र्यणुकादेरिवोपपद्यते । नीरूपाद्वायो रूपवतस्तेजसो जन्म वेदान्तिनां प्रसिद्धमेव । तार्किकादीन्स्त्वारम्भवादनिराकरणेन तोषयिष्यामः । एवं च ध्यायतेश्चिन्तार्थताऽपि स्मृतिसिद्धा सिद्धा । अत एव क्रिया मानसवदिति सूत्रविरोधोऽपि परिहृतः । विधिजन्य-पुरुषेच्छाप्रयत्ननिरपेक्षमेव सर्वत्र ज्ञानस्य पुष्कलकारणम् । अनिच्छतोऽप्यनिष्टज्ञानदर्शनात् । तत्कथमिदं ज्ञानमिति चेन्न । विधेः साध्यसाधनभावमात्रज्ञापनेन चरितार्थत्वात् । इच्छाप्रयत्नयोश्च संस्कारोद्बोधे कृतार्थत्वान्मानसवस्त्ववलोकने व्यापाराभावात् । चक्षुश्चलननिरासवन्मनो-विक्षेपनिरासे वा तदुपयोगः ।

### वाक्यार्थचन्द्रिका

एवं सत्यस्यापि ज्ञानान्निवृत्तौ बाधकाभावेन ज्ञानमज्ञानस्यैव निवर्तकमिति नियमो नास्त्येव । तन्नियमाङ्गीकारेऽपि वा बन्धस्याज्ञानतत्कार्यान्यतरत्वमात्रप्राप्त्या तस्य च सत्यत्वेऽप्युपपत्त्या न बन्धमिथ्यात्वाक्षेप इत्यन्यथैवोपपत्तिं प्रतिपाद्याधुना सत्यस्य ज्ञानान्निवृत्तेः स्पष्टदृष्टतया व्यतिरेकव्यभिचारेण बन्धमिथ्यात्वस्य तदुपपादकत्वानुपपत्तौ ज्ञानाद्बन्धनिवृत्तेरन्यथैवो-पपत्तेर्न तया बन्धमिथ्यत्वाक्षेप इत्याह ॥ अपि चेति ॥ न च तत्रापि विप्रतिपत्तिः । सा किं विषनिवृत्तिगरुडध्यानयोः साध्याधनभावे प्रमाणभावाद्वा विषयस्यासत्यत्वाद्वा ध्यानस्य ज्ञानत्वा-भावाद्वा । नाद्यः । दर्शनादित्यन्वयव्यतिरेकसध्रीचीनप्रत्यक्षस्योपन्यस्तत्वात् । द्वितीयं शङ्कते ॥ विषमिति ॥ मन्मते विषस्य सत्यत्वात्तदुदाहरणं युक्तमेव त्वां प्रत्यपि तत्सत्यमेव । तस्य नीलविशिष्ट-द्रव्ययोगक्षेमत्वात् । तस्याप्यसत्यत्वे सत्यस्य निवृत्तौ नीलविशिष्टद्रव्यज्ञानेन तन्निवृत्त्यापादनमयुक्तं स्यादित्याह ॥ तथा सतीति ॥ ननु विषं नीलविशिष्टद्रव्यं चेत्युभयमपि मां प्रत्यसत्यमेव । अतो विषस्यानुदाहार्यत्वमुच्यते । आपादनं तु पराङ्गीकारेणेत्याशङ्कते ॥ सत्यमिति ॥ मन्मते नीलविशिष्ट-द्रव्यस्य सत्यत्वात्सत्यस्य ज्ञानेन निवृत्तौ नीलद्रव्यस्यापि तज्ज्ञानेन निवृत्तिं मदङ्गीकारेण मां प्रत्यापाद्य सत्यस्य ज्ञानेन निवृत्तिं त्याजयसि चेत् । त्वन्मते तस्य मिथ्यात्वान्मिथ्याभूतस्य ज्ञानेन निवृत्तौ नील-द्रव्यस्य तज्ज्ञानेन निवृत्तिं त्वदङ्गीकारेणैवापाद्य मिथ्याभूतस्यापि ज्ञानेन निवृत्तेस्त्याजयितुं शक्यत्वेन प्रत्यापादनपराहतत्वान्मां प्रत्यपि तदापादनमनुपपन्नमेवेत्याह ॥ तर्हीति ॥ ननु न मिथ्यात्वमात्रं निवृत्तिप्रयोजकमपि तु विरोधित्वमपि । एवं चाविरोधादेव नीलद्रव्यस्य तज्ज्ञानेन न निवृत्तिरिति मां प्रति प्रत्यापादनं न युक्तमित्याशङ्कते ॥ मिथ्याभूतमिति ॥ विरोधिज्ञाननिवर्त्यमित्येतावन्मात्रेऽनु-पपत्त्यभावेन मिथ्याभूतमिति विशेषणवैयर्थ्यान्नीलद्रव्यस्य सत्यत्वेऽप्यविरोधादेव न निवृत्तिरिति न मां प्रत्यपीदमापादनं युक्तमित्याशयेनाह ॥ विशेषणेति ॥ ननु न तावन्मात्रेऽनुपपत्त्यभाव आत्मनो निवृत्ति-प्रसङ्गस्यानिष्टत्वादित्यत्राह ॥ विरोधादिति ॥ ननु विरोधिपदेनेव मिथ्याभूतेति विशेषणेनाप्यात्मनो निवृत्तिप्रसङ्गस्य परिहर्तुं शक्यत्वात्को निर्बन्धो विरोधित्वेनैव तत्परिहार इत्यत्र येन त्वां प्रत्यापादन-मनुपपन्नं स्यादित्यत आह ॥ मिथ्यात्वमिति ॥ ननु मिथ्याभूतस्यैव ज्ञानविरोधित्वेन सत्यस्य ज्ञान-विरोधस्यैवाभवेन सत्यत्वेन ज्ञानविरोधतदभावाभ्यां निवृत्त्यनिवृत्ती त्वया प्रतिपादयितुं शक्ये । मिथ्याभूतमिति विशेषणं च तस्यैव ज्ञानविरोधित्वमिति प्रतिपादयितुमुपादीयते न त्वात्मादि-व्यावृत्त्यर्थम् । एवं च त्वां प्रत्यापादनं युक्तमेव मां प्रति प्रत्यापादनं चानुपपन्नमित्याशङ्कते ॥ ज्ञानेति ॥ प्रमाणेति ॥ यज्ज्ञानविरोधि तन्मिथ्येति व्याप्तौ प्रमाणाभावादित्यर्थः । ननु मिथ्याभूते शुक्तिरजतादौ ज्ञानविरोधित्वदर्शनमेव तत्र प्रमाणमित्याशङ्कते ॥ दर्शनादिति चेदिति ॥ अस्तु शुक्तिरजतादौ दर्शनान्मिथ्याभूतस्यापि ज्ञानविरोधित्वम् । ज्ञानध्यानादिना बन्धविषादेर्निवृत्तिप्रतिपादकागमवशेन सत्यस्यापि ज्ञानविरोधित्वाङ्गीकारे न किञ्चिद्बाधकमित्याह ॥ तर्हीति ॥ ननु दर्शनवशेन ज्ञानविरोधित्व-मिथ्यात्वयोर्व्याप्तौ सिद्धायामागमो ज्ञाननिवर्त्यत्वं बन्धादेः प्रतिपादयितुं प्रवृत्तो मिथ्यात्वं विनाऽनु-पपद्यमानस्तत्रैव पर्यवस्यतीत्यत आह ॥ न चेति ॥ एवं च विरोधित्वस्य ज्ञाननिवर्त्यत्वप्रयोजकत्वे मां प्रत्यप्यापादनानुपपत्तेस्तत्परित्यागेन मिथ्यात्वस्यैवोपपादकत्वाभ्युपगमे त्वां प्रत्यपि नीलनिवृत्त्या-पादनस्य कर्तुं शक्यत्वान्नीलादेः सत्यत्वेऽभ्युपगन्तव्ये तत्तुल्ययोगक्षेमत्वेन विषस्यापि सत्यत्वात्तत्र व्यतिरेकव्यभिचारस्तदवस्थ इति भावः ।

यद्वा माऽस्तु तर्हि विषे व्यतिरेकव्यभिचाराद्बन्धमिथ्यात्वस्यानुपपादकत्वं मिथ्याभूते नीलद्रव्ये ज्ञाननिवर्त्यत्वाभावेनान्वय व्यभिचारादनुपपादकत्वमेवेत्याह ॥ तर्हीति ॥ एवं च विषयस्यासत्यत्वात्तत्र व्यतिरेकव्यभिचारे परेण परिहृते तस्य ज्ञानान्निवृत्तिमत्त्वेन तत्रान्वयव्यभिचारोक्त्यसम्भवान्नील द्रव्येऽन्वयव्यभिचारोद्भावनाय तत्र मिथ्यात्वं परसिद्धं कर्तुं तथा सतीत्यादिना विषस्य नीलद्रव्यतुल्य-योगक्षेमत्वोपपादनमिति द्रष्टव्यम् । अन्वयव्यभिचारपरिहारायोपपादके विरोधित्वान्तर्भावमाशङ्कते ॥ मिथ्याभूतमिति ॥ माऽस्तु तर्ह्यन्वयव्यभिचारः । तथाऽपि मिथ्याभूतमिति विशेषणेन व्यावर्तनीय-स्यात्मनो विरोधित्वेनैव व्यावृत्तेरुपपादके तद्विशेषणवैयर्थ्यं स्यादेवेत्याह ॥ विशेषणेति ॥ उभयथाऽप्यात्मव्यावृत्तिसम्भवे किं विरोधित्वेनैवत द्य्वावृत्तिरित्यत्राग्रहेणेत्यभिप्रायमजानानस्य शङ्कां परिहरति ॥ मिथ्यात्वमिति ॥ एवं चान्वयव्यतिरेकव्यभिचारपरिहारेऽपि नास्मत्प्रसञ्जितस्य बन्ध-मिथ्यात्वेऽनुपपादकत्वस्य हानिः । मिथ्यात्वस्यानुपपादकतया विरोधित्वस्यैवोपपादकत्वेन ज्ञानात् सत्यस्यापि बन्धस्य विरोधादेव निवृत्त्युपपत्तेर्ज्ञानाद्बन्धनिवृत्तेरन्यथैवोपपन्नत्वादिति भावः । ननु मिथ्याभूतस्यैव ज्ञानविरोधं सूचयितुं तद्विशेषणम् । एवं च ज्ञानविरोधित्वस्योपपादकत्वोक्तावपि तस्य मिथ्यात्वेन विनाऽनुपपद्यमानतया बन्धमिथ्यात्वस्याप्युपपादकत्वसिद्धेर्नान्यथोपपत्तिरित्याशयेनशङ्कते ॥ ज्ञानेति ॥ तर्ह्यागमेनेति ॥ ज्ञानाद्बन्धनिवृत्तिप्रतिपादकागमेनेत्यर्थः । ननु दर्शनसिद्धव्याप्ति-बलात्सामान्यस्याप्यागमस्य मिथ्यात्वरूपविशेष एव पर्यवसानमित्यत आह ॥ न चेति ॥ तृतीयं शङ्कते ॥ ध्यानमिति ॥ चेतोवृत्त्यन्तरं ध्यानमिति वदतः परस्य मते ध्यानस्य परिस्पन्दत्वाभावेऽपि क्रिया-शब्दार्थतया प्रसिद्धिमात्रेण प्रथमः कल्पः । अत एव पूर्वं परिस्पन्द इत्युक्त्वा सृष्टिरित्यतः परं मतमित्युक्तमिति भावः । ध्यानदशायां रूपवद्वस्तुविषयकापरोक्षावभासोऽस्तीत्येत्तत् सर्वानुभवसिद्धम् । तस्य च विषयान्तरशून्यत्वाद्ध्यानविषयत्वमेव वाच्यम् । एवं च क्रियायाः परिस्पन्दरूपत्वेऽतीन्द्रिया-श्रितक्रियाया अतीन्द्रियत्वनियमान्मनसश्च नैय्यायिकादिमतेऽतीन्द्रियत्वात्तदाश्रितपरिस्पन्दस्य चातीन्द्रिय त्वेन रूपरहितत्वेन च तद्विषयकापरोक्षावभासानुपपत्ती रूपावभासानुपपत्तिश्चेत्याह ॥ तर्हीति ॥

यद्वा गरुडं ध्यायामीति ध्यानविषयकापरोक्षावभाससत्त्वे न ध्यानस्य परिस्पन्दत्वे तस्योक्त-दिशाऽतीन्द्रियत्वात्तद्विषयकापरोक्षावभासानुपपत्तिः परिस्पन्दस्य निर्विषयत्वेन ध्याने विषयावभासानु-पपत्तिध्यानविषये प्रसिद्धरूपावभासानुपपत्तिश्चेत्याह ॥ तर्हीति ॥ श्रवणदर्शनादीत्यनुमितिभ्रमादीनां सङ्ग्रहः । नन्वत्र मनसाऽवलोकनस्य ध्यानत्वोक्त्या तस्यापरोक्षज्ञानत्वमुक्तं स्यात् । तथा च परोक्ष-ज्ञानसन्ततिर्ध्यानमिति तत्त्वप्रकाशिकाविरोध इति चेन्न । तत्रेश्वरस्यैव प्रकृतत्वेन तस्य च परोक्षत्वा-च्छ्रवणरूपतत्परोक्षानुभवजन्यत्वाद्वासनायास्तन्मयविषयकतन्मानसानुभवेऽपरोक्षेऽपि परोक्षत्वोक्तेरुपचरितत्वात् । न चाखण्डस्मृतेर्ध्यानत्वोक्तिविरोधस्तथाऽपि स्यादिति वाच्यम् । अनुभव-जन्यवासनामयविषयत्वेन तदुक्तेरप्युपचरितत्वादिति भावः । नन्वतीन्द्रियाश्रितपरिस्पन्दस्येवातीन्द्रियो-पादानकद्रव्यस्याप्यतीन्द्रियत्वनियमात् । वासनाया अतीन्द्रियकत्वेन तन्मयत्वाङ्गीकारेऽप्यपरोक्षावभास-विरोधस्तदवस्थ एवेत्यत आह ॥ अतीन्द्रियेति ॥ नन्वेवमपि वासनाया नीरूपत्वेन तदुपादानकवस्तुनो नीरूपत्वाद्रूपावभासविरोधस्तदवस्थ एवेत्यतो नैतद्वेदान्तिभिश्चोदनीयमित्याह ॥ नीरूपादिति ॥ ननु न वायोस्तेजसो जन्म किन्तु नित्यतैजसपरमाणुभ्यो द्य्वणुकादीनाम् । ततश्च कारणरूपात्कार्यरूपमिति वदद्भिर्नैय्यायिकै रूपावभासविरोधश्चोदयितुं शक्यत एवेत्यत आह ॥ तार्किकादीन्स्त्विति ॥ एवं च ध्यै चिन्तायामिति धातुसूत्रं न परमत इव स्वस्य प्रतिकूलमित्याह ॥ एवं चेति ॥ ननु तथाऽपि क्रियामानस वदिति सूत्रं प्रतिकूलमेवेत्यतः क्रियाशब्दस्य कार्यपरत्वान्न तद्विरोधोऽपीत्याह ॥ अत एवेति ॥ ध्यानस्य क्रियात्वाङ्गीकारेऽनुपपत्तिवज्ज्ञानत्वेऽप्यनुपपत्तिं शङ्कते ॥ विधीति ॥ इदमिति ॥ विधिजन्यपुरुषेच्छा-प्रयत्न साध्यत्वेन सिद्धं ध्यानमित्यर्थः । सदृशादृष्टचिन्तादीनामिव विध्यादीनां संस्कारोद्बोधरूप-साधकोपयोगेनान्यथासिद्धिमभिधाय प्रतिबन्धकनिरासोपयोगेनापि तामाह ॥ चक्षुरिति ॥ षष्ठ्यर्थे वतिः। तथा च चक्षुश्चलननिरासस्य दिशश्चानवलोकयन्निति ध्यानाङ्गतया बोधितस्याप्यचलं चेच्छरीरं स्यादित्युक्तन्यायेन मनोविक्षेपनिरासे यथोपयोगस्तथा विधिना साध्यसाधनभावे बोधिते फलेच्छायां सत्यां प्रयत्नेन मनोविक्षेपे निरस्ते ध्यानं सुलभमिति विध्यादीनां तदुपयोग इत्यर्थः । केचित्तु सप्तम्यर्थे वतिस्तथा च चक्षुश्चलननिरासे पत्न््नयवेक्षितमाज्यं भवतीत्यादिविध्यादीनामुपयोग इव मनोविक्षेप-निरासेऽपि स इत्यर्थ इत्याहुः ।

### परिमल

ज्ञाननिवर्त्यत्वस्य मिथ्यात्वरूपसाध्येन व्यभिचारं चाह ॥ अपि चेति ॥ मिथ्याभूत जगदन्तःपातित्वाभिप्रायेण शङ्कते ॥ विषं न सत्यमिति चेदिति ॥ तवेति ॥ सर्वमिथ्यात्ववादिन इत्यर्थः ॥ तन्निवृत्तीति ॥ स्वविषयनीलादेः सत्यस्य निवृत्तिः स्यादिति पूर्वोक्तापादनमसङ्गतं स्यादित्यर्थः ॥ दर्शनादिति चेदिति ॥ स्वाप्न पदार्थेषु शुक्तिरूप्यादौ चेति भावः ॥ आगमेन सत्यस्यापि भवदिति ॥ विश्वमायानिवृत्तिरित्याद्यागमेन सत्यस्याप्यज्ञानादिबन्धस्य निवर्तनमावेद्यमानं केन वार्यते । तदप्युपेयमेवेत्यर्थः । यद्वा सेतुदर्शनगरुडध्यानादिना ब्रह्महत्यादेः सत्यस्य ‘सेतु दृष्ट्वा समुद्रस्य ब्रह्महत्यां व्यपोहती’त्याद्यागमेव सत्यस्यापि भवन्निवर्तनमवगम्यमानं केन वार्यत इत्यर्थः । तत्र सत्त्वं नोभयसम्मतम् । शुक्तिरूप्यादौ मिथ्यात्वमुभयसम्मतमित्यतो दोषान्तरमाह ॥ नचेति ॥ किञ्चेति चार्थः । तथात्वे वह्नेरपि धूमव्याप्यतापत्तेः । क्वचित्सहदर्शनस्य सत्त्वादिति भावः । नन्वस्तु नाम पररीत्या विषं सत्यम् । न तस्य ज्ञाननिवर्त्यत्वम् । ध्यानस्य ज्ञानरूपत्वाभावादिति शङ्कते ॥ ध्यानमिति ॥ मानसक्रियेति कोऽर्थः । क्रियापदेन मनोनिष्ठः परिस्पन्द एव भाति नातोऽन्यत्किञ्चि-दस्तीत्यभिप्राय उत मनःपरिणामविशेषस्य मानसावभासो ध्यानमिति । आद्ये आह ॥ यदीति ॥ स्वमते साक्षिवेद्यत्वेऽपि न्यायमतावष्टम्भेनाह ॥ स तर्ह्यतीन्द्रियेति ॥ साक्षिवेद्यत्वपक्षेऽप्याह ॥ रूपेति ॥ रूपमाकृतिः । परिस्पन्दस्यामूर्तत्वेन करचरणाद्यवयवोपेतगरुडाकृत्यवभासविरोध इत्यर्थः । द्वितीयपक्षे त्वाह ॥ यदि चेति ॥ नन्वेवं संस्कारोपादानकत्वे गरुडाकृतेरतीन्द्रियत्वापत्तिरित्यत आह ॥ अतीन्द्रियेति ॥ वेदान्तिनामिति ॥ ‘आकाशाद्वायुर्वायोरग्निरग्नेराप’ इत्याद्युपनिषद्वाक्यं विचारयता-मित्यर्थः ॥ आरम्भवादेति ॥ वैशेषिकाधिकरणे आरम्भवादनिरासे सति तैरप्येवमेवोपेयं भविष्यतीति भावः ॥ स्मृतीति ॥ ध्यै चिन्तायामिति व्याकरणस्मृतिसिद्धा चिन्तार्थता सिद्धेत्यर्थः । चिती संज्ञान इति धातोरिति भावः ॥ क्रियेति ॥ ‘पूर्वविकल्पः प्रकरणात्स्यात्क्रिया मानसवादि’त्युपासनापादीय-ब्रह्मसूत्रविरोधोऽपि प्रत्युक्तः । तत्रापि मानसक्रियापदेनोक्तदिशा मानससृष्टेरेवाभिमतत्वादित्यर्थः । नन्वेवं ध्यानस्य ज्ञानरूपत्वे ध्यायीतेति ध्यानविध्ययोग इति शङ्कते ॥ विधिजन्येति ॥ लिङादि-ज्ञानजन्येत्यर्थः ॥ विधेरिति ॥ ध्यायीतेत्यादिलिङादिप्रत्ययस्येत्यर्थः ॥ इच्छाप्रयत्नयोरिति ॥ ध्यायीतेत्यादिलिङादिप्रत्ययादिना ध्यानस्य पुमर्थसाधनत्वावगतौ सत्यां तदनन्तरं ध्यानं मेऽस्त्वि-तीच्छया तत्साधनगोचरप्रयत्नेन च प्रागनुभूतवस्तुगोचरसंस्कारोद्बोधे सति तत्परिणामरूपस्य वस्तुनो मनसावलोकनस्य ध्यानत्वेन विधेर्वा विधिजन्यप्रयत्नेच्छयोर्वा ध्यानेऽनुपयोगेन ध्यानस्य ज्ञानत्वेपि ध्यानविध्यनुपपत्तिर्नेति भावः ॥ एतच्चाभ्युपेत्योक्तमिति ज्ञेयम् ॥ न्यायामृते तृतीयपरिच्छेदे ज्ञानविधेरपि समर्थनात् ॥ मानसेति ॥ वस्तुनोऽवलोकनस्य च द्वयोरपि विशेषणम् ॥ मानसं संस्कारद्वारा मनःपरिणामरूपं यद्वस्तु तस्य मानसं मनोजन्यं यदवलोकनं तत्रेत्यर्थः । एतेन ध्यानं स्मृतिरूपमेवेति वदन्तो निरस्ताः । स्मृतिचिह्नतत्तोल्लेखाभावात् । मानसवासनापरिणततया सन्निकृष्टवस्तुविषयकत्वात् । संस्कारस्य वस्तुपरिणाम एवोपक्षीणत्वेन मानसावलोकनस्य संस्काराजन्यत्वाच्चेति ॥ तदुपयोग इति ॥ प्रयत्नस्योपयोग इत्यर्थः ।

### यादुपत्यम्

व्यभिचारमप्याह ॥ अपि चेति ॥ सत्यस्य ज्ञाननिवर्त्यत्वाभावो द्वेधा वक्तव्यः । विषयस्यासत्यत्वाद्वा ध्यानस्य ज्ञानत्वभावाद्वेति विकल्पं मनसि निधायाद्यमाशङ्क्य निराकरोति ॥ नचेत्यादिना ॥ सत्यस्यापि निवृत्तौ नीलविशिष्टेत्याद्युदाहृतं तत्तत्सत्यत्वानङ्गीकारे न सङ्गच्छते । तस्य सत्यत्वे विषयस्यापि सत्यत्वं स्यात् । तुल्यन्यायत्वादित्यर्थः ॥ मिथ्याभूतस्यैवेति ॥ तथाच स्वरूपकथनाय मिथ्याभूतमिति विशेषणमिति भावः । द्वितीयमाशङ्क्य निषेधति ॥ ध्यानं नामेति ॥ अपरोक्षज्ञानत्वावभासेति ॥ ध्यानेऽपरोक्षत्वावगाह्यनुभवविरोध इत्यर्थः ॥ रूपरहितत्वेनेति ॥ रूपशब्दोऽत्र स्वं रूपं शब्दस्येत्यत्रेव विषयवचनः । तथाच परिस्पंदस्य विषयशून्यत्वेन ध्याने सविषयकत्वावभासविरोध इत्यर्थः । वस्तुतस्तु ध्येयगरुडादेरपि परिस्पन्दात्मकताया अत्राभिप्रेतत्वात्त-स्यापरोक्षत्वावभासविरोधः । ध्येयस्य हि मानसापरोक्षत्वमनुभवसिद्धम् । न चातीन्द्रिय-परिस्पन्दात्मकस्या तस्य तत्सम्भवति । तथा तत्र स्वर्णादिरूपविशेषावभासविरोधः । परिस्पन्दस्या-रूपत्वादित्यर्थः । अत एवानुपदं सिद्धान्ते ध्येयस्यैवैन्द्रियकत्वं रूपवत्त्वं च समर्थ्यते । ननु वासनाया अतीन्द्रियत्वात्तदुपादानकध्येयवस्तुनोऽप्यतीन्द्रियत्वापत्त्याऽपरोक्षावभासविरोधो भवत्पक्षेऽपि समान इत्यत आह ॥ अतीन्द्रियेति ॥ ननु वासनाया नीरूपत्वेन ततो रूपजन्मासम्भवे ध्येये रूपावभास-विरोधोऽविशिष्ट इत्यत आह ॥ नीरूपादिति ॥ एवं चेति ॥ ध्यानस्य ज्ञानरूपत्व इत्यर्थः ॥ स्मृतिसिद्धेति ॥ ध्यै चिन्तायामिति पाणिनिवचनसिद्धेत्यर्थः । नन्वेवं ध्यानस्य क्रियामानसवदिति मानसक्रियात्वोक्तिविरोध इत्यत आह ॥ अत एवेति ॥ धात्वर्थत्वादेवेत्यर्थः । सूत्रे क्रियाशब्देन धात्वर्थक्रियैव विवक्षिता न परिस्पन्द इति भावः । यद्वा ध्यानस्योक्तरीत्या मानससृष्टिरूपत्वादेवेत्यर्थः । तथाच सूत्रे क्रियापदं कार्यपरमिति भावः । ननु ध्यानमात्मानमुपासीतेत्यादिविधिजन्यपुरुषेच्छा-प्रयत्नजन्यमुपलब्धम् । ज्ञानं तु विध्यादिनिरपेक्षस्वकारणाधीनमतस्तयोः कथमभेद इत्याशङ्कते ॥ विधिजन्येत्यादिना ॥ तत्कथमिदमिति ॥ विध्यादिसापेक्षोत्पत्तिकमिदं ध्यानं न ज्ञानमित्यर्थः ॥ साध्यसाधनभावमात्रेति ॥ विधेरिष्टसाधनतावबोधकत्वेन ब्रह्मज्ञानसाधनत्वं ध्याने विधिर्बोधयति न तु ध्यानमुत्पादयतीत्यर्थः ॥ संस्कारोद्बोध इति ॥ ध्येयवस्तूपादानभूतमानसवासनोद्बोध इत्यर्थः । विक्षेपो विषयान्तरसञ्चारः ॥ तदुपयोग इति ॥ इच्छाप्रयत्नयोरुपयोग इत्यर्थः । मनोविक्षेपनिरासस्यापि ध्यानार्थमपेक्षितत्वादिति भावः ।

### श्रीनिवासतीर्थीया

॥ तदेवेति ॥ मिथ्याभूतं नीलविशिष्टं द्रव्यं तद्गतं रसादिकं च त्वन्मते न ज्ञानान्निवृत्तमित्यर्थः ॥ विरोधीति ॥ नीलविशिष्टद्रव्यस्य रसादेश्च तज्ज्ञानविराधित्वाभावादिति भावः । तर्ह्यात्मनोऽपि ज्ञानेन निवृत्तिः स्यादतो मिथ्याभूतमिति विशेषणं सार्थकमिति चेत्तत्राह ॥ अविरोधादेवेति ॥ आत्मज्ञानस्यात्मनश्च विरोधाभावादिति भावः ॥ अङ्गीकार्य इति ॥ अन्यथा नीलविशिष्टद्रव्यज्ञानेन मिथ्याभूतस्य तद्विषयादेर्निवृत्तिप्रसङ्ग इत्यर्थः ॥ अतीन्द्रियाश्रित इति ॥ मनसोऽतीन्द्रियत्वेन तन्निष्ठपरिस्पन्दस्याप्यतीन्द्रियत्वादित्यर्थः । ननु वायोस्तेजसो जन्म तार्किकासम्मतं तत्परमाणुभ्य एव तज्जन्माङ्गीकारादित्यत आह ॥ तार्किकादीन्स्त्विति ॥

### वाक्यार्थरत्नमाला

अपि च सत्यस्याप्यत्राप्यन्यथैवोपपत्तिप्रतिपादनात् पौनरुक्तयमित्यतः पूर्वापेक्षया प्रकारान्तरेण अन्यथैवोपपत्तिप्रतिपादकत्वान्न दोष इत्याह एवं सत्यस्यापीति । मन्मत इति । प्रपञ्चसत्यतावादिमत इत्यर्थः । आपाद्येति । तर्हि नीलविशिष्टमपि सत्यं निवर्तेतेति आपाद्येत्यर्थः । त्वदङ्गीकारेणैवेति । तर्हि मिथ्याभूतं नीलविशिष्टमपि निवर्तेतेति प्रत्यापाद्येत्यर्थः । प्रत्यापादनेति । यदि सत्यं निवर्तेत तर्हि सत्यं नीलविशिष्टद्रव्यमपि निवर्तेतेति त्वदीयमापादनं यदि मिथ्याभूतं निवर्तेत तर्हि मिथ्याभूतं नीलविशिष्टद्रव्यमपि निवर्तेतेति प्रत्यापादनेत्यर्थः । अत्र प्रतिकूलमापादनं प्रत्यापादनमिति व्युत्पत्त्या प्रतितर्क एव प्रत्यापादनपदेन गृह्यते । तथा च तर्कस्य प्रतितर्कपराहतिरूपं दूषणमुक्तं भवति । न तु न चैवमेवापादकं प्रत्यापादयितुं शक्यत इति परस्याननुकूलत्वोपपादकपद्धतिरीत्या प्राप्तं प्रत्यापादनमिह विवक्षितम् । तत्र प्रकरणसमदृश्यत्वहेतुवत्स्वपरपक्षसिद्ध्योरनुकूलापादकस्यैव यदापादनाय परेण प्रयोग-स्तदभावापादनायापि तं प्रत्येव प्रयोगोपपत्त्या प्रत्यापादनसम्भव इति विवक्षितत्वेन प्रकृते च तथात्वा-भावादिति ज्ञेयम् । पद्धतिवाक्यार्थस्त्वस्माभिर्निपुणतरमुपपादितोऽस्ति । सत्यत्वेन ज्ञानविरोधेति । सत्यत्वाङ्गीकार इति सप्तमी । सत्यत्वपक्ष इति यावत् । ज्ञानेति । विरोधे सति ज्ञानं निवर्तकं तदभावे निवर्तकं नेति व्यवस्था वक्तुं न शक्येत्यर्थः । मिथ्याभूतस्यैव ज्ञानविरोधनियमाद् यन्मिथ्याभूतं ज्ञानविरोधि तस्यैव ज्ञानं निवर्तकमिति लाभेन तया व्याप्तेश्च सत्यत्वपक्षे असम्भवादित्याशयः । मां प्रतीति । विरोधपुरस्कारादिति भावः । न किञ्चिद्बाधकमिति । अविशेषादिति भावः । अत आह न चेतीति । दर्शनमात्रस्य व्याप्तिनिश्चायकत्वाभावस्य वक्ष्यमाणत्वान्न तथा वक्तुं शक्यमित्याहेत्यर्थः । सहदर्शनमात्रेण न व्याप्तिरिति निराकरणस्य वक्ष्यमाणतायाः प्रागभिधानेनास्य व्याख्यातप्रायत्वात्तथा न व्याख्यातम् । प्रागुक्तविषे व्यभिचारोपपादनाय प्रसक्तानुप्रसक्तं वर्णनमेतावत्पर्यन्तं जातमिति तावतः प्रकृतोपयोगमाह एवं चेति । एवम् अपि चेत्युक्तविषे व्यतिरेकव्यभिचारोपपादकत्वेनैतद्ग्रन्थप्रवृत्तिमभ्युपेत्य तद्व्याख्यानात्तदनु-सारेण तत्पर्यवसानमभिहितम् । इदानीं सत्यं ममेति शङ्कापरिहाराय प्रवृत्तं तर्हि तदेव न ज्ञानेत्यादिग्रन्थं प्रकारान्तरेण योजयति यद्वा माऽस्त्विति । विषे व्यतिरेकेति । यत्र मिथ्यात्वं न तत्र ज्ञाननिवर्त्यत्वाभाव इति व्यतिरेके विषे यो व्यभिचारस्तत्प्रयुक्तं बन्धमिथ्यात्वस्य यदनुपपादकत्वं प्रागुक्तं तन्मास्त्वित्यर्थः । अनुपपादकत्वमेवेति । बन्धमिथ्यात्वस्येति वर्तते । विषस्य मिथ्यात्वे परेणोक्ते सति तत्र व्यभिचार-परित्यागश्चेद् विषस्य नीलविशिष्टद्रव्यतुल्यत्वोपपादनेन सत्यत्वपर्यवसानवर्णनासङ्गतिरित्यतस्तस्या-न्यार्थत्वमाह एवं च विषस्येति । अन्वयव्यभिचारोक्तीति । यन्मिथ्याभूतं तज् ज्ञाननिवर्त्यमिति व्याप्ताविति शेषः । उपपादनमिति द्रष्टव्यमिति । अतः सत्यत्वमेव तस्येति पर्यवसानाभावेनासत्यत्वाङ्गीकारेऽपि नासङ्गतिस्तस्येति भावः । आग्रहेणेत्यभिप्रायमिति । आग्रहेणेति शङ्कामिति सम्बन्धः । आगमपदस्य प्राग्विषादिसत्यताप्रतिपादकागमपरत्वेन व्याख्यानादत्रोपयोगानुसारेण व्याचष्टे ज्ञानाद्बन्धनिवृत्ति-प्रतिपादकागमेनेत्यर्थ इति । अत आह न चेतीति । अतो दर्शनमेवाप्रयोजकमिति मूले निहितः कुठार इत्यस्य वक्ष्यमाणत्वादित्याहेत्यर्थः ।

तृतीयमिति । ध्यानस्य ज्ञानत्वाभावाद् ध्याननिवर्त्यविषादेर्ज्ञाननिवर्त्यत्वाप्राप्तेः सत्यस्यापि ज्ञाना-न्निवृत्तिरित्यत्र विप्रतिपत्तिरित्येतत्तृतीयमित्यर्थः । मूले मानसी क्रियेति । कथं तर्हि नामादिषु ब्रह्माध्यास इत्याद्याशङ्क्य सत्यमत एव नोदनावशादिच्छातोऽनुष्ठेयत्वान्मानसीक्रियैषा । न ज्ञानमिति पञ्चपादिकानु-सारेण ध्यानेऽपीयं शङ्का विधिजन्यपुरुषेच्छाप्रयत्ननिरपेक्षमेव सर्वत्र ज्ञानस्य पुष्कलकारणमनिच्छतोऽप्य-निष्टज्ञानदर्शनाद् अतो विधानान् मानसी क्रियेति भावो विवरणे । ध्यानमिति प्रतीकोपादानानन्तरं यदीतीति प्रतीकोपादानपाठः । तदनन्तरं चेतोवृत्त्यन्तरमित्यादिग्रन्थः । इति वदतः परस्येति । पूर्वोक्तरीत्या समानन्यायेनोक्तिस्तु स्पष्टैव । ध्यानासाधारण्योक्तिर्लेख्यास्ति । पूर्वमिति । पूर्वविकल्प इत्यर्थः । इत्युक्तवेति । इत्येवोक्तयेत्यर्थः । न तु मतमित्यधिकमुक्तमिति भावः । अतःपरमिति । उत्तरकल्प इति शेषः । अपरोक्षावभासेत्यादेर्दुर्घटत्वाद्योजयति ध्यानदशायामिति । तस्य च विषयान्तरेत्येतदुपपादयितुं ध्यान-दशायामित्युक्तम् । अपरोक्षावभाससत्त्वेऽनुभवं प्रमाणीकुर्वता स एव नास्तीति वक्तुमशक्यमिति सूचितम् । तस्य चेति । अपरोक्षावभासस्येत्यर्थः । ध्यानकाले जायमानापरोक्षावभासस्य विषयान्तरं न वक्तुं शक्यम् । कप्तत्यागेनान्यकल्पनायोगात् । ततो ध्यानविषयक एवायमवभास इति वाच्यमित्यर्थः । अतीन्द्रियत्व-नियमादिति । परमाण्वादिक्रियायां तथा दर्शनादिति भावः । तद्विषयकापरोक्षेति । ध्यानत्वेनाभिमतं यत्तद्विषयकसाक्षात्कारस्य परिस्पन्द एव ध्यानमित्यङ्गीकारेऽनुपपत्तिरेका तत्साक्षात्कारे रूपावभासानु-पपत्तिश्चापरेति मिलित्वा रूपवद्वस्तुविषयकापरोक्षावभासानुपपत्त्याख्यमेकं दूषणत्वेन फलितं भवतीत्याशयः । ध्यानकालीनरूपवद्वस्तुविषयकापरोक्षावभासस्यानुभवसिद्धत्वादनुभवसिद्धोक्तावभास-विषयतया ध्यानमेव वाच्यमित्येतत्सिद्धं कृत्वा दूषणमुपपादनीयमित्यपरितोषादुपपादननिरपेक्षस्पष्टध्यान-विषयकसाक्षात्कारं प्रदर्श्य तदनुपपत्त्यादिप्रतिपादनपरतया योजयति यद्वेति । अवभाससत्त्वेनेति । ध्यानविषयकापरोक्षावभासस्यानुभवसिद्धत्वादित्यर्थः । तस्येति । ध्यानस्येत्यर्थः । उक्तदिशेति । अतीन्द्रियाश्रितोऽतीन्द्रिय इत्युक्तरीत्येत्यर्थः । तद्विषयकेति । परिस्पन्दस्याती न्द्रियत्वेनापरोक्षावभास-विषयत्वायोग्यत्वात् तद्विषयकापरोक्षावभासायोग इत्यर्थः । रूपरहितत्वेनेत्येतत्प्रागुक्तप्रकारं परित्यज्य प्रकारान्तरेण योजयति परिस्पन्दस्येति । न च गत्यादिक्रियाया अपि सविषयत्वात्कथं निर्विषयत्वमिति

वाच्यम् । ग्रामादेर्गम्यत्वेऽपि ज्ञेयत्वाभावेनात्र च ज्ञेयत्वस्य विवक्षणादिति ज्ञेयम् । ‘‘सर्वव्यावृत्तये यस्मात्स्वशब्दोऽयं प्रयुज्यते’’ इत्येतद्व्याख्यावसरे रूपशब्दो हि वस्तुपर्याय इति तत्त्वनिर्णयटीकोक्तेरव-गाह्यानवगाह्यरूपामिति गीताभाष्यटीकायां ‘‘रूपशब्दोऽभिधेयार्थः स्वं रूपं शब्दस्येत्यत्र रूपशब्देन’’ इत्याद्युक्तेरानन्दमयाधिकरणीयमूलेऽपि तथैव प्रतिपादनाद्रूपशब्दस्य वस्तुमात्रपरत्वपक्षेऽवभासपद-समभिव्याहारेणावभासत्वनिर्वाहकविषय एव पर्यवसानाद्विषयपर्यायत्वाद्वस्तुशब्दस्य साक्षादेव वस्त्वभि-धायिना रूपशब्देन विषयाभिधानाद्वाऽभिधेयार्थत्वेऽप्यर्थपर्यायाभिधेयस्य ज्ञानार्थयोः सन्निकर्ष इत्यादि-व्यवहारानुसारेण अर्थरूपविषये पर्यवसानादत्रत्यरूपशब्दस्य विषयार्थकतामाश्रित्य विषयरहितत्वलाभ इत्याशयेन रूपरहितत्वेनेत्येतन्निर्विषयत्वेनेति योजितमिति ज्ञेयम् ।

ध्याने ध्यानत्वेन प्रतीतिसिद्धे । रूपरहितत्वेनेति वाक्यं प्रकारान्तरेण योजयति ध्यानविषय इति । ध्याने रूपावभासाभावात्तद्विषय इति शेषः पूरितः । प्रसिद्धरूपेति । नीलपीतादिरूपेत्यर्थः । अत्र ध्यानदशाकालीनगरुडं ध्यायामीत्यनुभवेन ध्यानविषयकापरोक्षावभासस्तावत् सिद्धः । तस्मिंश्चावभासेऽव-भास्यमानतया वाच्यं ध्यानं यदि परिस्पन्दस्तर्हि तस्यातीन्द्रियत्वेनापरोक्षानुभवायोग्यतया तद्विषयका-परोक्षानुभवानुपपत्तिरिति प्रथमवाक्यार्थः सम एव । द्वितीयवाक्य एवोक्तानुभवेन ध्याने विषयाव-भासविषयीकरणात् परिस्पन्दे च विषयाभावात् सविषयकत्वावभासायोगः । ध्यानविषयरूपावभास-स्याप्यनुभवसिद्धत्वात् परिस्पन्दत्वे तस्य निर्विषयतया तत्र रूपावभासानुपपत्तिरिति पूर्वयोजनातो भेदेन योजनमिति ज्ञेयम् । दर्शनादीति । दर्शनादीत्यादिपदेनेत्यर्थः । ननु यदि मानसी सृष्टिरिति मतम् । अनुमतमेतदित्युक्ताश्रवणदर्शनादीत्यादिना स्वाभिमतं ध्यानस्वरूपं निरूपितम् । तदसङ्गतम् । मानसी क्रियेत्यस्य मानसी सृष्टिरित्यर्थे उक्ते मानसवासनामयपदार्थानां मनसावलोकनं ध्यानमित्यङ्गीकारादित्यनेन कथमनुमतिप्रतिपादनम् । न हि परेणावलोकनं क्रियात्वेनाङ्गीकृतम् । न वा मनोजन्या सृष्टिः पदार्थानां मनसा सर्जनं तावन्मात्रं सिद्धान्तिनाऽङ्गीकृतमिति चेत्सत्यम् । अत्रेदं तात्पर्यं मूलकारस्य । स्वाप्नमनोरथ-वदर्थज्ञानात्मकं हि ध्यानं सिद्धान्ते । तत्र मानसपदार्थसर्जनमात्रे परेणोक्ते मानसवासनाजन्यपदार्थानां मनसावलोकनमङ्गीकुर्वद्भिर्मनसा सृष्टपदार्थाङ्गीकारेण मनसा पदार्थसर्जनस्य परोक्तस्य अस्मदभिप्रेत-ध्यानैकदेशत्वेन तदनुमतत्वोक्तिः सङ्गतेति । तत्त्वप्रकाशिकेति । प्रज्ञान्तरपृथक्तववदिति सूत्रीया-विच्छिन्नपरोक्षज्ञानसन्ततिर्हीत्यस्योपयुक्तानुवादोऽयम् । तत्रेति । तत्त्वप्रकाशिकायामित्यर्थः । तत्र मानसानुभवेऽपरोक्षेऽपि परोक्षत्वोक्तेरुपचरितत्वादिति सम्बन्धः । उपचारनिमित्तमुक्तम् ईश्वरस्यैवेत्यादि । एतच्च श्रवणादीति मूलोक्तमानसानुभवविशेषेणोपपादनम् । ज्ञातः परमाणुरित्यत्रेवोपनीतभानतयोपनायक-ज्ञानस्य परोक्षतया परोक्षत्वव्यवहारः । न तु परोक्षत्वमेव ध्यानस्येति भावः । ध्यानत्वोक्तीति । अखण्डा ध्यानमुच्यत इति तन्त्रसारसंग्रहोक्तीत्यर्थः । मनसावलोकनस्यानुभवतया स्मृतित्वायोगादिति भावः । तदुक्तेरपीति । स्मृतिर्हि संस्कारजन्या ध्यानत्वेनोक्ता । ध्यानमप्यनुभवरूपं यद्यपि तथापि तत्र स्मरण-त्वोक्तिः स्मरणासाधारणसंस्कारप्रभववस्तुविषयतया संस्कारसापेक्षत्वेनोपचरितेति भावः । तन्मय-त्वाङ्गीकारेऽपीति । चिन्मयमित्यादाविव मयडुपपत्तिर्ज्ञेया । वासनामयत्वाङ्गीकारेऽपीत्यर्थः । तदुपपादनं वासनाया इति । तदवस्थ इति । ध्यानस्य परिस्पन्दत्वेऽतीन्द्रियतयाऽपरोक्षावभासानुपपत्तिरूपं दूषणं यत्प्रागुक्तं तद्ध्यानस्य मानसावलोकनरूपत्वेऽपि समानम् । ध्यानविषयस्य मानसत्वेनातीन्द्रियतया तद्विषयकापरोक्षावभासरूपध्यानानुपपत्तेः । ध्यानस्य चापरोक्षावभासतयाऽनुभवसिद्धत्वादित्येवं प्रागुक्त-दूषणस्यात्रापि प्राप्तिरस्तीत्येवाभिप्रेतं तादवस्थ्यम् । न तु प्रागुपपादितरीत्यैवापरोक्षावभासानुपपत्ति-रायातीत्यभिप्रेतमिति न दोषः । अत्र पक्षे निर्विषयतया विषयावभासानुपपत्तिरिति दूषणस्याप्रसक्तेस्तद्विषये रूपावभासानुपपत्तिरेव दूषणत्वेनायातीति तत्तादवस्थ्यशङ्कैव मूले निराकृतेत्याशयेन तदनुपपत्तिमाशङ्क्य तन्निरासपरत्वेनोत्तरवाक्यमवतारयति नन्वेवमपीति । पूर्वत्र विषयाभावादेव तत्र रूपावभासानुपपत्ति-रित्यभिप्रेतम् । इह तु विषये विद्यमानेऽपि नीरूपोपादानकतया रूपायोगात् तदवभासानुपपत्तिरिति । तथा चोक्तानुपपत्तिसाम्यमात्रेण तादवस्थ्यमुक्तम् । उपपादनं तु भिन्नमेवेति न दोषः । आरम्भवाद-निराकरणेनेति मूलम् । वैशेषिकपरीक्षायां कारणस्य गुणास्तेनेत्यनुव्याख्यानव्याख्यानावसर इत्यर्थः । तोषश्च तद्युक्तिनिराकरणेन समाधानम् । प्रतिकूलमेवेति । पूर्वविकल्पः प्रकरणात्स्यात्क्रियामानसवदिति सूत्रीयभाष्ये ध्यानस्य मानसक्रियात्वाभिधानादिति भावः । क्रियाशब्दस्येति । अनेनात एवेत्यस्य क्रियाशब्दस्य कार्यपरत्वादेवेति व्याख्येयमिति सूचयति ।

अनुपपत्तिमिति । कथं तर्हि नामादिषु ब्रह्माध्यास इत्याशङ्क्य सत्यमत एव इत्यादि प्रागुदाहृत-पञ्चपादिकाव्याख्यानावसरे मानसी क्रियेत्येतदुपपादयितुं प्रवृत्तविवरणकारेणोक्तामिति पूरणीयम् । मूले विधीति । विधिना जन्या येच्छा तत्साध्यो यः प्रयत्न इत्यर्थः । विधिजन्येति । स्थलान्तरविवरणे ज्ञानसामग्रयामिच्छाप्रयत्नयोर्व्यापाराभावाद्यागादिक्रियायामेव तद्व्यापारात्तस्या एव विधेयत्वं न ज्ञानस्येति प्रतिपादनादिति भावः । ध्यानं न ज्ञानं तत्सामग्रीविलक्षणसामग्रीजन्यत्वादित्यनुमानं सूचयन् व्याचष्टे विधिजन्येत्यादि । अनिष्टेति मूलम् । दुर्गन्धादिकमनिष्टं ज्ञेयम् । सदृशेत्यारभ्याभिधायेत्यन्तेन विधेरित्यादेः पूर्वग्रन्थस्य तात्पर्यमुक्तम् । षष्ठ्यर्थ इति । तत्र तस्येवेति स्मरणादिति भावः । इत्युक्तन्यायेनेति । मनसश्चाप्यचालनम् । ‘‘चलने तु शरीरस्य चञ्चलं च मनो भवेत्’’ इति ‘‘अचलत्वं चापेक्ष्य’’ इत्येतत्सूत्रीयभाष्योदाहृतब्रह्माण्डवचनानुसारेणेत्यर्थः । प्राक् विध्यादीनां प्रतिबन्धकेति सामान्येनोपयोगे उक्तेऽपि विवेको न कृतः । साध्यसाधनभावेति पूर्वमूलानुसारेण विधिव्यापारस्य पृथक् प्रत्येतुं शक्यत्वेऽपि चेच्छाप्रयत्नयोर्विवेकस्य ततः प्रत्येतुमशक्यत्वात् त्रयाणामपि विवेकं दर्शयति तथा विधिनेति । आत्मा-नमुपासीतेत्यादिविधिनेत्यर्थः । सप्तम्यर्थे वतिपक्षे मनोविक्षेपनिरासोपयोगिविध्यादीनामेवोपयोगस्य वक्तुम-शक्यतया विध्याद्यन्तरमाह पत्न््नयवेक्षितमिति । आज्यं पत्न््नयवेक्षितमिति विध्यादीनां यथा पत्न््नया आज्या-वेक्षणप्रतिपादनमुखेन चक्षुश्चलननिरासे उपयोग इत्यर्थः । एतच्च स्पष्टम् । स इति । आत्मान-मुपासीतेत्यादिविध्यादीनामुपयोग इत्यर्थः । आहुरित्यनेनाचलत्वं चापेक्षेति सूत्रीयप्रमाणानुसारेण चक्षुश्चलननिरासस्य मनोविक्षेपनिरासार्थतायाः सिद्धत्वात् प्रकृतमनोविक्षेपनिरासे दृष्टान्तपरतया योजना-परित्यागेन विध्यादीनां स्थलान्तरे उपयोगे दृष्टान्तीकरणस्यास्वरसत्वादिति सूचयति । यत् सत्यं तज्ज्ञाननिवर्त्यं नेति व्यतिरेकव्याप्तेर्विषे व्यभिचारेण दूषणसिद्धेस्तद्व्याप्तेः ।

------------------------------------------------------------------------

इत्युक्तेर्बन्धमिथ्यात्वं नैव मुक्तिरपेक्षते

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

किञ्च सेतुदर्शनादिना पापादिनिवृत्तिः सुप्रसिद्धा । मध्येऽदृष्टकल्पनायां तु न प्रमाणमस्ति । अन्यथा प्रकृतेऽप्यदृष्टकल्पनाप्रसङ्गात् । अदृष्टसाध्यत्वे मोक्षस्यानित्यताप्रसक्तिरिति चेज् ज्ञानजन्यत्वेऽपि साम्यम् । ज्ञानजन्यत्वेऽपि प्रध्वंसत्वान्नानित्यत्वमिति चेत् । समानमेत-ददृष्टसाध्यत्वेऽपीति ।

### वाक्यार्थचन्द्रिका

एवं ज्ञानत्वोपपादनसापेक्षे ध्याने स्पष्टदृष्टता सत्यनिवर्तकतया उपपादिता । अधुना तन्निरपेक्षे पापादिनिवर्तकतया श्रुतिस्मृतिप्रसिद्धे सेत्वग्निचित्कपिलादर्शनादौ तामुपपादयति ॥ किञ्चेति ॥ ननु स्वर्गादिसाधनत्वेन श्रुतस्यापि यागादेरदृष्टद्वारकत्ववत्पापादिनिवृत्तिसाधनत्वेन श्रुतस्यापि सेतुदर्शनादेरष्टद्वारकत्वमेवेति न साक्षाज्ज्ञाननिवर्त्यवं पापादीनाम् । बन्धे च साक्षाज्ज्ञान-निवर्त्यत्वं तन्मिथ्यात्वं विना नोपपन्नमिति न व्यभिचार इत्यतो यागादेः कालान्तरभाविस्वर्ग-साधनतानुपपत्तेरदृष्ट कल्पकत्वेऽपि पापादिनिवृत्तेस्तदैव सम्भवेन न प्रकृतेऽदृष्टकल्पकं किञ्चिदस्तीत्याह ॥ मध्य इति ॥ ननु कथं नास्ति सेतुसाक्षात्कारमात्रस्य दुरितनिवर्तकत्वे तत्र स्थितानामपि दुरति-निवृत्तिप्राप्त्या दूरदेशागमनछत्रपादुकादिविधुरत्वस्वकृतदोषोद्धोषणादिनियमादियुतस्यैव तस्य पापादि-निवर्तकत्वे वक्तव्ये नियमादृष्टस्यावश्यकल्प्यत्वादित्यतो मध्य इत्युक्तम् । एवं च नियमादृष्टसहकृत-सेतुदर्शनादेः पापादिनिवर्तकत्वसिद्धावपि सेतुदर्शनादिजन्यादृष्टस्य पापादिनिवृत्यर्थमनपेक्षणान्न व्यभिचारपरिहार इति भावः । ननु विशिष्टज्ञाननिवर्त्यस्य मिथ्यात्वव्यभिचारेऽपि न मदभिमतस्य ज्ञानमात्रनिवर्त्यस्य मिथ्यात्वव्यभिचार इत्याशय इति चेत् । तर्हि भाषाप्रबन्धजन्येनानधीतवेदान्त-जन्येनाधीतवेदान्त जन्येनाप्यसम्भावनाविपरीतभावनाप्रारब्धकर्मादि प्रतिबद्धेन ब्रह्मज्ञानेन बन्धानिवृत्ते-र्नियमाधीनवेदान्त श्रवणादिनियमादृष्टसहकृतब्रह्मज्ञानमेव तन्निवर्तकं त्वयाऽपि वाच्यम् । अन्यथा वेदान्ताध्ययनस्य श्रवणनियमस्यासम्भवनादिनिवर्तकमननादेश्च वैयर्थ्यं स्यात् । प्रारब्धवशाज्जीवन्मुक्तस्य संसारानुवृत्तिश्च न स्यात् । तथा च विशिष्टस्य व्यभिचारोद्भावनं कथं न प्रकृतसङ्गतमित्याशयेनाह ॥ अन्यथेति ॥ सहकारित्वेनादृष्टसापेक्षत्वे कल्पकसद्भाव इत्यर्थः । नन्वदृष्टसाध्यस्यानित्यता- नियमान्मोक्षस्यानित्यतापत्त्या नादृष्टं मोक्षसाधनब्रह्मज्ञानसहकारि प्रत्युत मोक्षसाधनब्रह्मज्ञानजनक-मेवेति प्रकृतेऽदृष्टकल्पनाया असम्भवेऽपि बाधकाभावात्सेतुदर्शनादावदृष्टकल्पनोपपद्यत इत्याशयेन शङ्कते ॥ अदृष्टेति ॥ मोक्षस्यानित्यतायामदृष्टजन्यत्वं प्रयोजकं जन्यत्वमेव वा । नाद्यः । कारणान्तर-जन्यत्वेऽनित्यत्वाभाववददृष्टजन्यत्वेऽपि तदभावोपपत्त्याऽप्रयोजकत्वात् । न द्वितीय इत्याह ॥ ज्ञानेति ॥ ननु ज्ञानफलस्य नित्यत्वबोधकश्रुतिबलाज्जन्यभावत्वस्य विनाशिताप्रयोजकत्वकल्पना-न्मोक्षस्य ध्वंसत्वान्न विनाशितेति ज्ञानजन्यत्वपक्षे समाधातुं शक्यत्वेऽपि अदृष्टजन्यत्वपक्षे कल्पका-भावान्नानित्यता समाधातुं शक्येत्यत उक्तरीत्या ज्ञानमात्रस्य मोक्षसाधनत्वाभावाज्ज्ञानस्य नित्य-फलकताबोधकमेवादृष्टस्यापि तद्बोधकमित्यदृष्टजन्यत्वेऽपि नानित्यतापत्तिरित्याह ॥ ज्ञानजन्यत्वेऽपीति ॥ यद्वाऽदृष्टजन्यत्वेऽभ्युदयत्वापत्त्याऽनित्यताप्रसङ्गेऽपि ज्ञानजन्यत्वे ध्वंसरूपत्वान्नानित्यतापत्तिरिति न साम्यमित्यतोऽदृष्टजन्यस्याभ्युदयत्वनियमस्याप्रयोजकतया ध्वंसत्वेन समाधानं तत्रापि सुशक-मेवेत्याशयेनाह ॥ ज्ञानजन्यत्वेऽपीति ॥ प्रध्वंसत्वादित्युपलणम्। श्रुत्यादिबलाच्चेत्यपि द्रष्टव्यम् ।

### परिमल

अपि च सत्यस्यापीत्यादिना गरुडध्याननिवर्त्यत्वं सत्यस्याप्युक्तम् । ध्यानस्य ज्ञानत्वं च व्युत्पादितम् । तथापि चेद् ध्यानस्य ज्ञानत्वमुपेत्य ज्ञाननिवर्त्यत्वं सत्यस्य न मन्यते तं प्रति सत्यस्य ज्ञाननिवर्त्यत्वे स्थलान्तरमाह ॥ किञ्चेति ॥ सुप्रसिद्धेति ॥ ‘सेतुं दृष्ट्वा समुद्रस्य ब्रह्महत्यां व्यपोहती’त्यादिपुराणेषु प्रसिद्धेत्यर्थः । ननु साक्षाज्ज्ञाननिवर्त्यत्वं मिथ्याभूतस्यैव न सत्यस्य । पापादि तु सेतुदर्शनोनादृष्टे जाते सति तद्द्वारा निवर्तते न साक्षात् । अज्ञानं तु ‘भूयश्चान्ते विश्वमाया-निवृत्तिरि’ति साक्षादेव निवर्तते । अतोऽज्ञानादिबन्धस्य मिथ्यात्वमेव न पापादेरित्यत आह ॥ मध्य इति । प्रकृतेऽपि ज्ञानेन बन्धो निवर्तत इत्यत्रापीत्यर्थः ।

### श्रीनिवासतीर्थीया

सुप्रसिद्धा ‘सेतुं दृष्ट्वा समुद्रस्य ब्रह्महत्यां व्यपोहती’त्यादिपुराणेषु ॥ पापादीति ॥ सत्यभूतपापादीत्यर्थः । ननु सेतुदर्शनेन पापं न निवर्तते । किं नाम सेतुदर्शन-जनितादृष्टेनैवेति चेत् तत्राह ॥ मध्य इति ॥ सेतुदर्शनपापनिवृत्त्योर्मध्य इत्यर्थः ॥ प्रकृतेऽपीति ॥ ज्ञानजन्यादृष्टेनैव बन्धनिवृत्तिरस्त्वित्यर्थः । तथा च ज्ञाननिवर्त्यत्वाप्राप्त्या न मिथ्यात्वसिद्धिरिति भावः ॥ अनित्यतेति ॥ स्वर्गवदिति भावः ॥ प्रध्वंसरूपत्वादिति ॥ बन्धनिवृत्तिरूपमोक्षस्य प्रध्वंस-रूपत्वादित्यर्थः ॥ समानमिति ॥ तस्मात् सेतुदर्शनेनैव सत्यभूतपापादिनिवृत्तिरिति भावः ।

### वाक्यार्थरत्नमाला

स्थलान्तरे व्यभिचारप्रदर्शनपरोत्तरग्रन्थवैयर्थ्यमित्यतो विषे व्यभिचारस्य प्रागुक्तरीत्या गरुडध्यानस्य ज्ञानत्वोपपादनसापेक्षत्वात् तत्सापेक्षगरुडध्यानस्य सत्यविषनिवर्तकताया स्पष्टदृष्टतामाश्रित्य विषे व्यभिचारप्रदर्शनेन व्याप्तिदूषणमात्रेण किं ज्ञानत्वोपपादननिरपेक्षसेतुदर्शनादि-निवर्त्यपापादौ व्यतिरेकव्यभिचारेणापि तद्व्याप्तिं दूषयामि इत्याशयेनोत्तरमूलप्रवृत्तेर्न दोष इत्यभिप्राय-स्फोरणेनोत्तरमूलं पूर्वगतार्थतया अवतारयति एवं ज्ञानत्वेति । सत्यनिवर्तकतायाः स्पष्टदृष्टतेति सम्बन्धः । श्रुतिस्मृतीति । मूलस्थप्रसिद्धपदमनेन व्याख्यातं भवति । सेतुदर्शनादिनेति मूले आदिपदेनाग्निचिद्दर्शनं कपिलादर्शनं श्रोत्रियदर्शनं चेत्यादीनि ग्राह्याणीत्याशयेन सेत्वग्निचित्कपिलादर्शनादावित्युक्तम् । ‘‘श्रोत्रियं सुभगां....ष्वग्निमग्निचितम्’’ इत्यादिस्मृत्यादिकं यथासम्भवं ज्ञेयम् । आदिपदेन विषये दोषदर्शनेन निवर्त्यरागस्य सुहृद्दर्शनादिनिवर्त्यदुःखादेश्चेत्यादीनां परिग्रहः । ज्ञाननिवर्त्यत्वान्यथानुपपत्तिभङ्गीय-न्यायामृतानुसारात् । तामिति । सत्यनिवर्तकतायाः स्पष्टदृष्टतामित्यर्थः । मध्येऽदृष्टकल्पनायामिति मूले कल्पकसद्भावेन कल्पनामुपपादयंस्तावतापि किमित्यतोऽस्मद्व्याप्तौ साक्षाज्ज्ञाननिवर्त्यं नेति विवक्षणा-त्पापादेश्च साक्षात्तदभावान्न तत्र व्यभिचारः । प्रकृतबन्धे च साक्षात्तन्निवर्त्यत्वसत्त्वात् तदन्यथानुपपत्तिश्च युज्यत इत्याशयं दर्शयन्नवतारयति ननु स्वर्गादीति । न साक्षाज्ज्ञाननिवर्त्यत्वमिति न व्यभिचार इति सम्बन्धः । तर्हि पापादिवद् बन्धस्यापि तदभावादर्थापत्तिप्रवृत्तिरनुपपन्नेत्यत उक्तं बन्धे चेति । साक्षाज्ज्ञाननिवर्त्यत्वं हि तन्मिथ्यात्वं विना नोपपन्नम् । तच्च बन्धेऽस्ति । अतोऽर्थापत्तिश्च युक्तेत्याशयः । मध्येऽदृष्टं हि त्वया यागादिस्थले दर्शनेन कल्पनीयम् । न चात्र तत्कल्पना युक्ता । तत्र तत्कल्पना-नियामकसद्भावेऽप्यत्र तदभावेन वैषम्यादिति परिहाराभिप्रायमाह यागादेः कालान्तरेति । कथं नास्तीति । सेतुदर्शनादिना पापादिनिवृत्त्यर्थमदृष्टापेक्षा नास्तीति कथमित्यर्थः । मध्येऽदृष्टापेक्षाया अभावेऽप्य-दृष्टान्तरापेक्षाया अनिवार्यत्वादित्याशयः ।

दूरदेशेति । दूरदेशादागमनेत्यर्थः । दूरत्वं चापेक्षिकं यथासम्भवम् । अत एव च्छत्रपादुकादि-विधुरत्वकीर्तनम् । तेन यद्देशादागमने च्छत्राद्यपेक्षा तस्यैव दूरत्वम् । राजादेः सदा तदपेक्षायाः सत्त्वेन समीपस्यापि दूरत्वापत्तिरिति चेन्न । तदतिरिक्तपुरुषागमनस्येह विवक्षिततया दरिद्रस्य यद्देशादागमने च्छत्राद्यपेक्षा भवति तद्देशो दूरदेश इत्यादि विवक्षणात् । अनपेक्षणादिति । अनपेक्षायामपि तत्कल्पने निर्निमित्तं मध्येऽदृष्टकल्पनाज्ञानाद्बन्धनिवृत्तिस्थलेऽपि स्यात्ततश्च साक्षाज्ज्ञाननिवर्त्यत्वं च बन्धेऽस्तीत्या-द्युक्तमयुक्तमिति भावः । अनेनैव अन्यथा प्रकृतेऽप्यदृष्टकल्पनाप्रसङ्गादिति मूलमपि व्याख्यातप्रायम् । अत एव मध्ये दृष्टनिरासपरत्वेन तद्वाक्ययोजनायाः सिद्धत्वं शिष्यैरेव तदूह्यत्वं च मनसि कृत्वैव नियमादृष्टस्य सहकारित्वेनापेक्षा तत्रस्थितानामपि दुरितनिवृत्तीत्यादिपूर्वोक्तरीत्या कल्पकबलेनाङ्गीकृत्य विशिष्टज्ञान-निवर्त्यत्वस्य मिथ्यात्वव्यभिचारेऽपि ज्ञानमात्रनिवर्त्यत्वस्य तद्व्यभिचारो नेत्याशङ्कानिरासपरत्वेनाप्युत्तर-त्रैतद्वाक्ययोजनां करिष्यतीति न कश्चिद्दोषः । विशिष्टज्ञानेति । नियमादृष्टसहकृतज्ञानेत्यर्थः । यत्सत्यं पापादितन्नियमादृष्टसहकृतज्ञाननिवर्त्यम् । न तु ज्ञानमात्रनिवर्त्यम् । एवं च यत्सत्यं तद् ज्ञाननिवर्त्यं नेति व्याप्तिशरीरे मात्रपदप्रक्षेपेण यत्सत्यं तद् ज्ञानमात्रनिवर्त्यं नेति लाभे पापादेरपि व्यापकत्वेन व्यभिचारो नास्त्येव । यदि पुनरज्ञाननिवर्त्येनेत्येव व्यापकं विवक्षितं स्यात्तदा मिथ्यात्वस्य विशिष्टज्ञाननिवर्त्यत्वमादाय व्यतिरेकव्यभिचारः स्यात् । न चैवमित्यर्थः । उक्तस्थलीयन्यायामृतानुसारेण नियमादृष्टं बन्धनिवर्तकज्ञाने सहकारितयाऽऽह तर्हि भाषाप्रबन्धेत्यादि । यादृशतादृशब्रह्मज्ञानेनैव बन्धनिवृत्तिस्वीकारान्न नियमादृष्टं सहकारितया प्रकृते स्वीक्रियत इत्यत आह अथवा वेदान्तेति । अध्ययनस्येत्यादेर्वैयर्थ्यं स्यादित्यनेन सम्बन्धः । भाषाप्रबन्धजन्यज्ञानेन बन्धनिवृत्त्यङ्गीकारे प्रथमवैयर्थ्यं बाधकम् । अनधीतेत्यादि द्वितीये द्वितीयम् । अधीतवेदान्तेत्यादि तृतीये तृतीयं बाधकम् । तत्र प्रारब्धकर्मप्रतिबद्धज्ञानेन बन्धानिवृत्तिरिति चतुर्थपक्षोऽपि बुद्ध्या विवेकेन प्राप्तोऽतस्तं पृथक्कृत्य तत्र दूषणं भिन्नमेवाह प्रारब्धवशादिति । तथा च नियमादृष्टसहकृतब्रह्मज्ञानस्यैव बन्धनिवर्तकतायास्त्वयापि वाच्यत्वाद् यत्सत्यं तद्विशिष्टज्ञाननिवर्त्यं नेत्येव व्याप्तिशरीरस्याङ्गीकर्तव्यत्वे मिथ्यात्वशून्यपापादावुक्तव्यापकाभावेन मिथ्यात्वज्ञाननिवर्त्यत्वयोर्व्यतिरेक-व्यभिचारः स्यादेवेत्युपपन्नं व्यभिचाराभिधानमिति फलितमाह तथाच विशिष्टस्येति । मध्ये अदृष्टसापेक्षत्वे कल्पकसद्भावपक्षस्य प्रागर्थतो दूषणात्तं व्यावर्तयितुमन्यथेत्येतत्प्रकारान्तरेण व्याचष्टे सहकारित्वेनेति ।

अदृष्टकल्पनाप्रसङ्गादिति मूले अदृष्टकल्पनायाः सम्भवादित्यर्थः । कल्पकसद्भाव इत्यनेन कल्पना-सम्भवस्यैव प्राप्तेष्टीकायां प्रसङ्गपदं सम्भवार्थतया न व्याख्यातम् । यद्वा ननु सहकारित्वेनादृष्टसापेक्षत्वे कल्पकसद्भाव इत्यन्यथेत्यस्य व्याख्यानमयुक्तम् । पूर्ववाक्ये मध्ये दृष्टकल्पकाभावे उक्ते यदि तदभावेऽपि कल्पना तर्हीत्येवान्यथेत्यस्यार्थप्राप्त्योक्तार्थाप्राप्तेः । न च मध्येऽदृष्टेत्याद्यर्थपरत्वेनैतद्वाक्यमर्थतो व्याख्यात-मिति तदर्थपरत्वेन पुनर्न व्याख्यायते । अपि तु सेतुदर्शनादिस्थले नियमादृष्टसहकृतज्ञाननिवर्त्यत्वपक्ष-मवलम्ब्य विशिष्टज्ञाननिवर्त्यत्वस्य मिथ्यात्वव्यभिचारेऽपीत्यादिशङ्कानिवृत्त्यर्थं प्रवृत्तान्यथेति वाक्ये अन्यथेत्यस्य सहकारित्वेनेत्याद्यर्थपरतया व्याख्यानं युक्तमिति वाच्यम् । तथात्वेऽपि पापादेर्विशिष्टज्ञान-निवर्त्यत्वेन मिथ्यात्वव्यभिचारस्वीकार इत्येवार्थप्राप्त्या सहकारित्वेनेत्युक्तार्थप्राप्तेरिति चेन्न । सहकारित्वेना-दृष्टसापेक्षत्वे कल्पकसद्भाव इत्यस्य हि यदि सेतुदर्शनादिस्थले सेतुस्थानां पापनिवृत्तिर्नेति कल्पकबलेन सेतुदर्शनसहकारितया नियमादृष्टापेक्षायाः कल्पना स्वीक्रियत इत्यर्थः पर्यवसितः । ततश्च कल्पकसद्भाव इत्यन्तेनादृष्टापेक्षा कल्पनान्तप्रमेयप्रतिपादने सति एकदेशोत्कीर्तनस्य तत्स्थलीयव्यभिचारादोषत्वकथन-पर्यन्तत्वे तात्पर्यात्कल्पकसद्भावेन सहकारित्वेनादृष्टसापेक्षतां स्वीकृत्य पापादेर्विशिष्टादृष्टसापेक्षसेतु-दर्शनाजन्यत्वं चाङ्गीकृत्य तत्र तथाविधदर्शननिवर्त्यत्वे विद्यमानेऽपि ज्ञानमात्रनिवर्त्यत्वाभावात्तस्यैव च मिथ्यात्वव्याप्ततयाऽङ्गीकारादुक्तव्यभिचारो न दोषायेत्यङ्गीकार इति फलितोऽर्थः । तथाच कुतोऽसङ्गतिः । प्रकृतेऽपि साम्यादिति मूलस्यापि भाषाप्रबन्धेत्यादि टीकोक्तरीत्या प्रकृतेऽपि विशिष्टादृष्टजन्यत्वेऽपि ज्ञानमात्रनिवर्त्यत्वाभावान्न मिथ्यात्वप्रसक्तिरिति साम्यादित्यर्थान्वयोपपत्तेरिति ज्ञेयम् । यदि सेतुदर्शना-दावदृष्टं कल्प्यते तर्हि ब्रह्मज्ञानस्यापि सहकारित्वेनादृष्टं कल्पयितुं शक्यमित्युक्तं न च तत्सम्भवति । सेतुदर्शनादावदृष्टकल्पनायां बाधकाभावेन सहकारित्वेन तत्कल्पनोपपत्तावपि पुण्यचितो लोकः क्षीयत इति श्रुतेर्ब्रह्मज्ञाने अदृष्टकल्पनायां तत्साध्यपुरुषार्थस्य यागादिजन्यपुरुषार्थस्येवानित्यत्वापत्तिरूपबाधकसत्त्वेन ब्रह्मज्ञानसहकारित्वेनादृष्टकल्पनानुपपत्त्या वैषम्यादित्याशयं स्पष्टयन्नुत्तरमूलमवतारयति नन्वदृष्ट-साध्यस्येति । तर्हि ब्रह्मज्ञानस्थले कथञ्चिदप्यदृष्टापेक्षा नास्तीति प्राप्तमित्यतः सहकारीत्येतद्व्यावर्त्यमाह प्रस्तुतेति । ततश्च ब्रह्मज्ञानजनकमन्यथासिद्धत्वान्न मोक्षसाधनतया आयातीति भावः । अदृष्टजन्यत्वं प्रयोजकमिति । अदृष्टसाध्यत्वे इत्यत्रादृष्टसाध्यत्वं विशिष्टं प्रयोजकतयाऽभिप्रेतमुत साध्यत्वमात्र-मनित्यत्वप्रयोजकतयाऽभिप्रेतम् । तच्च साध्यत्वमदृष्टेनेति विवक्षया अदृष्टपदोपादानमिति भावेन विकल्प-प्रवृत्तिः । यद्यदृष्टजन्यत्वं मोक्षस्य स्यात्तर्हि अनित्यत्वं स्यादित्यापादनीयम् । तत्र चाप्रयोजकत्वम् । कारणान्तरेण जन्यतायामिवादृष्टजन्यत्वेऽपि अनित्यत्वाप्राप्त्युपपत्तेः । न च कारणान्तरजन्यत्वेऽप्य-नित्यत्वमेवेति वाच्यम् । तर्हि जन्यत्वमात्रस्यैव निराकर्तव्यतयाऽदृष्टजन्यत्वनिराकरणायोगात् । जन्यत्व-मेवेति द्वितीयपक्षान्तर्भावापाताच्चेति भावेनाद्यं निराकरोति कारणान्तरेति । अनेन ज्ञानजन्यत्वेऽपीति मूलमेव ज्ञानरूपकारणान्तरजन्यत्वेऽप्यनित्यत्वाभाववददृष्टजन्यत्वेऽपि तदभावोपपत्तेर्ज्ञानादृष्टजन्यत्व-पक्षयोः साम्यादिति योजितं भवति । साम्यं चादृष्टजन्यत्वपरित्यागे ज्ञानजन्यत्वमपि त्याज्यं स्यात्तत्स्वीकारे त्वदृष्टजन्यत्वमपि स्वीकार्यमित्येवंरूपेण ज्ञेयम् ।

द्वितीयनिरासेऽप्येतदेव मूलं योजयति न द्वितीय इत्याहेति । उपपादितप्रायत्वात् पृथगनुपपादनम् । ज्ञानजन्यत्वपक्षे जन्यत्वप्रयुक्तानित्यत्वस्यापि प्राप्तिरिति यथा नाभ्युपगम्यते एवमदृष्टजन्यत्वेऽपि जन्यत्व-प्रयुक्तमनित्यत्वं न प्राप्नोतीत्यभ्युपेयमिति साम्यमेवेत्याहेत्यर्थः । तथा च मोक्षस्य नित्यत्वप्रसङ्गवारणाया-दृष्टजन्यतानिराकरणे ब्रह्मज्ञानजन्यत्वमपि त्याज्यं स्यादिति मूलभावोऽपि दर्शितो भवति । एवं मोक्षस्य ज्ञानादृष्टजन्यत्वपक्षयोः साम्याभिधानमसज् जन्यत्वमात्रस्यानित्यत्वप्रयोजकत्वमङ्गीकृत्यादृष्टजन्यत्वमेव च प्रयोजकतयाऽङ्गीकृत्य अनित्यत्वापादने ज्ञानप्रतिबन्द्यवकाशे हि साम्यम् । न च ज्ञानजन्यत्वेऽनित्यत्वप्रसङ्ग आयाति । ‘‘नास्त्यकृतः कृतेन’’ इत्यादि श्रुत्या ज्ञानफलस्य नित्यत्वात् तच्छतिबलादेव ज्ञानजन्यत्वे विनाशप्रसञ्जकजन्यं विनाशीति व्याप्तेर्जन्यो भावो विनाशीति सङ्कोचकल्पनेन मोक्षस्य च ध्वंसरूपत्वेन जन्यभावत्वाभावादविनाशोपपत्तिरित्यनित्यतायाः परिहर्तुं शक्यत्वात् । अदृष्टजन्यत्वपक्षे तु नानित्यता-परिहारोपायोऽस्ति । तत्फलस्य नित्यताबोधकप्रमाणाभावेनोक्तरीत्या व्याप्तिसङ्कोचकल्पनाद्यनवकाशादिति वैषम्यशङ्कापरतया ज्ञानजन्यत्वेऽपि प्रध्वंसत्वादित्येतद्वाक्यं योजयति ननु ज्ञानफलस्येत्यादिनेत्यत इत्यन्तेन । जन्यत्व इत्यस्य जन्यत्वपक्ष इति व्याख्यानम् अपीत्यस्य समाधातुं शक्यत्वेऽपीति । अत्र चाशङ्कासमाधानयोर्मेलनेनावतारकरणाभिप्रायादित्यत इत्यन्तेनाशङ्कावाक्याशयमभिधायोक्तरीत्येत्यादिना समानमेतदिति परिहारवाक्याशयो वर्ण्यत इति विवेक्तुं शक्यत एवेति ज्ञानजन्यत्वेऽपीतीत्येव प्रतीकोपादानं न दोषाय यद्यपि तथापीत्यादिस्थले इत्याशङ्क्य परिहरतीति इत्याशङ्कते यद्यपीति । परिहरति तथाऽपीतीत्यादिरूपेणोभयथाऽप्यवतारदर्शनात् । ज्ञानजन्यत्वेऽपीतीत्यत्रत्येतिशब्दस्यावृत्तत्वमाश्रित्य द्वितीयस्याद्यर्थकत्वाद्वाक्यद्वयोपादानलाभसम्भवाच्चेत्यवधेयम् । उक्तरीत्येति । नियमादृष्टसहकृतब्रह्म-ज्ञानमेव तन्निवर्तकं त्वयापि वाच्यमित्युक्तरीत्येत्यर्थः । अदृष्टस्यापीति । सहकारिणः पृथक् फलाभावेन यत्सहकारिता तत्फलेनैव फलवत्तया तत्फलस्य नित्यताबोधकमेव सहकारिभूतादृष्टफलस्यापि नित्यता-बोधकमित्यर्थः । एवमदृष्टसाध्यत्वे मोक्षस्य अनित्यत्वप्रसङ्गान्न तत्साध्यत्वमिति परेणोक्ते तर्हि ज्ञान-साध्यत्वेऽपि जन्यत्वप्रयुक्तमनित्यत्वमायात्येवेति साम्यमिति समाहिते सति तेन प्राप्तनित्यतायाः परिहारोपायभावाभावाभ्यां ज्ञानादृष्टजन्यत्वपक्षयोर्विशेषेण साम्ये आक्षिप्तेऽनित्यतापरिहारोपायस्या-दृष्टपक्षेऽपि सम्भवप्रतिपादनेन विशेषासिद्ध्या साम्यमेवेति समाहितमित्येवं ज्ञानजन्यत्वेऽपि प्रध्वंसत्वादि-त्यादिवाक्यद्वयस्य जन्यत्वप्रयुक्तानित्यत्वशङ्का ज्ञानपक्षे नोदेति । अदृष्टपक्षे तूदेतीति शङ्का तत्परिहारार्थ-त्वाभ्यां योजना कृता । इदानीं किं जन्यत्वप्रयुक्तानित्यतापरिहारोपायकल्पनायासेन शङ्काप्रवृत्तिवर्णनेन तत्परिहारवर्णनेन च । अनेनादृष्टज्ञानयोर्जन्यताव च्छेदकतयाऽभ्युदयत्वध्वंसत्वयोर्नियमादभ्युदयध्वंसयोश्चा-नित्यत्वनित्यत्वनियमाददृष्टजन्यत्वपक्षेऽभ्युदयरूपतयाऽनित्यताप्रसङ्गप्राप्तावपि ज्ञानजन्यतापक्षे मोक्षस्य ध्वंसरूपतया नानित्यत्वमायातीत्येवं ज्ञानादृष्टजन्यत्वपक्षयोरभ्युदयत्वध्वंसत्वाभ्यामेव साक्षाद्वैषम्याशङ्कात-त्समाधानयोरुपपत्तेरिति भावेन तथा वैषम्याभिधानेन पूर्ववाक्योक्तसाम्याक्षेपपरत्वेन ज्ञानजन्यत्वेऽपीति शङ्कावाक्यप्रवृत्त्युपवर्णनपूर्वकं ज्ञानजन्यतापक्षवददृष्टजन्यत्वपक्षेऽपि ध्वंसरूपतासम्भवेनाभ्युदयत्वप्रयुक्ता-नित्यत्वाप्राप्त्या साम्यमेवेत्यर्थकतया समानमेतदित्युत्तरवाक्यप्रवृत्तिमुपवर्णयन् पक्षान्तरमाह यद्वा अदृष्ट-जन्यत्व इति । ज्ञानजन्यत्वेऽपीत्यपिपदसमुच्चितार्थोऽयम् । एतद्योजनायामपि वाक्यद्वयो-पादानाभिप्रायेणैव मिलित्वा शङ्कासमाधाने ज्ञानजन्यत्वेऽपीति प्रतीकोपादानम् । आदिपदार्थकतया वृत्तेतिशब्दाश्रयणं वेति न दोषः । श्रुत्यादीति । मोक्षनित्यताबोधक‘नास्त्यकृतः कृतेने’त्यादिश्रुत्यादीत्यर्थः । तथा च मोक्षस्य ज्ञानजन्यत्वप्रयुक्तध्वंसरूपत्वान् नित्यत्वं श्रुत्यादिबलाच्च ज्ञानफलत्वे नित्यत्वमिति योजितं भवति । अनेनैव ज्ञानसहकारित्वेन वाच्यादृष्टजन्यत्वेऽपि मोक्षस्याभ्युदयत्वाभावध्वंसत्वयोः सत्त्वासत्त्वेनानित्यता-परिहारवन्मोक्षनित्यताबोधकश्रुत्यादिबलादेवानित्यतापरिहार इति परिहारवाक्यमपि योज्यमिति सूचितं भवति । प्राक्ज्ञानस्य नित्यफलकताबोधकश्रुत्यादित्वं पुरस्कृत्य मोक्षस्यानित्यतापरिहारोऽभिप्रेतः । एतद्योजनायां तु साक्षादेव मोक्षस्य श्रुतिस्मृतिभ्यां नित्यत्वावगमाज् ज्ञानेन जन्यत्वेऽपि नानित्यत्वमायातीति विवक्षितमिति भेदः । न चैवं ध्वंसरूपत्वमपि श्रुत्यादिबलेनैवास्तु किं ज्ञानफलत्वप्रयुक्ततया तदाश्रयणेनेति वाच्यम् । तरतीत्यादि श्रुत्या ज्ञानफलत्वेनैव ध्वंसत्वप्रतिपादनेन ज्ञानफलत्वपुरस्कारेणैव
ध्वंसत्वा-श्रयणादित्यलं प्रसक्तानुप्रसक्तया ।





------------------------------------------------------------------------

इत्युक्तेर्बन्धमिथ्यात्वं नैव मुक्तिरपेक्षते

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

अपि च बन्धविध्वंसलक्षणत्वाद्बन्धमिथ्यात्वं नैव मुक्तिरपेक्षते । किं नाम सत्यत्व-मेव । न हि मिथ्याभूतस्य शशविषाणादेर्ध्वंसोऽस्ति । ननु यथा मिथ्याभूताच्छशविषाणादेर्व्यावृत्तौ ध्वंसः सत्ये पर्यवस्यतीति भवतोच्यते । तथा सत्याच्चिदात्मनोऽपि व्यावृत्तौ मिथ्याभूते पर्यवस्यतीति मयाऽपि वक्तुं शक्यत एव । सत्यमापाततस्तथा तथाऽप्यपि सौत्री अर्थापत्तिः सन्देहास्कन्दिता कुण्ठितैव । अनिर्वाच्यनिरासेन निश्चयमपि भवतो जनयिष्यामः । बन्धबाध एव मुक्तिरिति चेत् । नैवं श्रुतिसूत्रे वदतः । तरति शोकमित्यादौ विपरीताभिधानात् । विमुक्तश्च विमुच्यत इति श्रुतार्थापत्तिस्तु भाष्यकृतैवान्यथोपपादिता ।

### वाक्यार्थचन्द्रिका

एवं सम्मुग्धतया ज्ञाबाद्बन्धनिवृत्तिं मूलस्थमुक्तिपदाभिप्रेततया विवक्षित्वा तस्या अन्याथैवोपपत्तिरभिहिता । अधुना मूलस्थमुक्तिपदस्वारस्यानुरोधेन मुक्तिपदार्थस्य बन्धध्वंसस्य प्रतियोगिसत्यताव्याप्ततया न तद्विरुद्धबन्धमिथ्यात्वसापेक्षतेति विरुद्धताप्रतिपादनमुखेनान्यथैवोपपत्तिं दर्शयति ॥ अपि चेति ॥ अत्र मुक्तिशब्दार्थतया बन्धध्वंसस्य प्रसिद्धत्वान्मूलोक्तान्यथाऽनुपपत्तेश्च तत्पक्ष एव सम्भवात्तमेव पक्षं सिद्धवत्कृत्य विरुद्धतामभिधाय तद्दूषणनिरासाय परेण शङ्कितस्य स्वाभिमतमुक्तिशब्दार्थस्य निरासोऽभिहितो न तु प्रथममेव मुक्तिशब्दार्थं विकल्प्येति द्रष्टव्यम् । ननु पारमार्थिकत्वाकारेण त्रैकालिकनिषेधप्रतियोगित्वरूपमिथ्यात्ववतोऽपि बन्धस्य स्वरूपेण ध्वंस-सम्भवान्न प्रतियोगिसत्यतानियमो ध्वंसस्य येन मिथ्यात्वसापेक्षता विरुद्ध्येतेत्यतः सप्रतियोगिकस्या-सत्प्रतियोगिकत्वाभावे सत्यप्रतियोगिकत्वमेव सिद्ध्यतीत्यभिप्रेत्य लोकप्रसिद्धमिथ्या शब्दार्थतयोभय-सम्प्रतिपन्नासद्य्वावृत्तिं ध्वंसस्य प्रतियोगिसत्यत्वनियमे हेतुत्वेनाह ॥ न हीति ॥ उभयसम्प्रतिपन्न-सत्याद्य्वावृत्त्या प्रतिपक्षं शङ्कते ॥ नन्विति ॥ अयमप्यन्यथाऽप्युपपत्त्याऽर्थापत्तिराभास एवेति न त्वदिष्टसिद्धिरित्याह ॥ सत्यमिति ॥ अर्थापत्तेराभासत्वसिद्धावपि सत्यत्वमेवोपेक्षत इति मूलस्थैव-काराभिप्रेततयाऽन्यथैवोपपत्तिप्रतिपादनप्रकारस्य प्रतिज्ञातस्य हानिस्तवाप्यनिष्टमेवेत्यत आह ॥ अनिर्वाच्येति ॥ सत्याद् ध्वंसस्य व्यावृत्तिं वदतस्तवापि नोभयसिद्धमिथ्याशब्दार्थासत्प्रतियोगिकत्वं संमतमपि त्वनिर्वाच्यत्वं मिथ्याशब्दार्थत्वेन प्रकल्प्य तत्प्रतियोगित्वं वाच्यम् । तच्च वैलक्षण्यं सदसतोरित्यादिनानिर्वचनीयत्वनिरासेन सुलभमिति न प्रतिज्ञातहानिरिति भावः । यद्वा बन्धध्वंस-रूपत्वान्मुर्क्तिबन्धमिथ्यात्वं नैवापेक्षत इत्युक्तेऽप्रयोजकत्वे प्राप्ते तत्परिहाराय प्रतियोगिमिथ्यात्वस्य ध्वंसविरोधित्वे सिद्धान्तिना वक्तव्ये कथं विरोधित्वमित्याशङ्कते ॥ किन्नामेति ॥ मिथ्यात्वविरोधि-सत्यत्वव्याप्तत्वाद्विरोधित्वमिति समाधत्ते ॥ सत्यत्वमेवेति ॥ तां व्याप्तिमेवोपपादयति ॥ न हीति ॥ गूढाभिसन्धिः शङ्कते ॥ नन्विति ॥ अभिप्रायमजानान इवोत्तरमाह ॥ सत्यमिति ॥ तावताऽन्यथैवो-पपत्त्यभावेऽप्यन्यथाऽप्युपपत्त्याऽर्थापत्तेराभासत्वमेवेत्याह ॥ तथाऽपीति ॥ ध्वंसेऽसद्य्वावृत्ति-वत्सद्य्वावृत्तेरपि सत्त्वादसद्य्वावृत्त्या सत्ये पर्यवसाने सद्य्वावृत्त्याऽसत्यपि पर्यवसानापत्त्या तस्याश्च तवाप्यनिष्टत्वादुभयसम्प्रतिपन्नसदसद्य्वावृत्तिभ्यां सदसद्विलक्षणे पर्यवसानस्यावश्यवक्तव्यतया ध्वंस-प्रतियोगिनः सदसद्विलक्षणत्वसिद्धौ मदिष्टसिद्धिरिति पराभिसन्धिमधुना खण्डयति ॥ अनिर्वाच्येति ॥ एवं च सत्यान्तराद्य्वावृत्तस्यापि ध्वंसस्य सत्यान्तरप्रतियोगित्वसम्भवान्नानुपपत्तिरित्याशयः । निवृत्तिर्बाध इति स्वमतानुसारेणाविरोधं शङ्कते ॥ बन्धेति ॥ आदिपदेन ततो ह्यस्य बन्धविपर्यया-वित्यादिसूत्रोपादानम् ॥ विपरीतेति ॥ नदीं तरतीत्यादौ सत्यप्रतियोगिकसम्बन्धध्वंस इव शुक्तिरजतं तरतीत्यप्रयोगाच्छतौ तरतीत्यबाधस्यैवाभिधानादिति भावः ।

### परिमल

शेषोक्त्या व्याचष्टे ॥ बन्धविध्वंसलक्षणत्वादिति । मुक्तेरिति योज्यम् । शङ्कां निराह ॥ सत्यमित्यादिना ॥ अर्थापत्तिर् ज्ञाननिवर्त्यत्वान्यथाऽनुपपत्तिरूपार्थापत्तिः । कुण्ठितैव बन्धमिथ्यात्व निर्णयायाक्षमैवेत्यर्थः ॥ अनिर्वाच्यनिरासेनेति ॥ मिथ्यापदस्यानिर्वाच्यमर्थ इति त्वदभिमतस्य ‘वैलक्षण्यं सदसतोरप्येतेन निषिध्यत’ इत्यादिना वक्ष्यमाणदिशा निरासे सति ज्ञाननिवर्त्यत्वं सत्यस्यै-वेति तव निश्चयो भविष्यतीत्यर्थः । मुक्तिर्न बन्धध्वंसः । येनोक्तदोषः स्यादिति शङ्कते ॥ बन्धबाध इति ॥ श्रुतिसूत्र इति ॥ तरतीत्यादिश्रुतिरग्रे व्यक्ता । जिज्ञासासूत्रं चेत्यर्थः । तत्र बन्धरूपानर्थनिर्बहणहेतु-ब्रह्मज्ञानाय वेदान्तविचारः कर्तव्य इत्येव प्रतीत्या बन्धबाधस्याप्रतीतेरिति भावः । ननु मास्तु ज्ञान-निवर्त्यत्वबोधकश्रुत्यन्यथानुपपत्त्या बन्धमिथ्यात्वसिद्धिः । ‘विमुक्तश्च विमुच्यत’इति संसारिणोऽपि, विमुक्तत्वश्रवणान्यथानुपपत्त्या बन्धमिथ्यात्वसिद्धिरस्तु । बन्धस्य सत्यत्वे तदयोगादित्यत आह ॥ विमुक्तश्चेति ॥ ‘प्रमादात्मकत्वाद्बन्धस्य’ इत्यानन्दमयाधिकरणे भाष्यकृतैव जीवगतबन्धस्याज्ञान-मूलत्वेनास्वाभाविकत्वादस्वाभाविके चाविद्यमानपदप्रयोगदर्शनात्तदभिप्रायेण विमुक्तश्चेत्युक्तिर् न तु मिथ्यात्वाभिप्रायेणेत्युपपादितेत्यर्थः ।

### यादुपत्यम्

॥ वक्तुं शक्यत एवेति ॥ अनिर्वचनीयस्य मन्मते ध्वंसप्रतियोगित्वादिति भावः ॥ निश्चयमपीति ॥ ध्वंसप्रतियोगित्वं सत्यस्यैवेति निश्चयमित्यर्थः ॥ विपरीताभिधानादिति ॥ अविद्य-मानस्य तरणानुपपत्तेस्तरणोक्त्या बाधाभावस्यैवाभिधानादिति भावः । ‘विमुक्तश्च विमुच्यत’ इति श्रुत्या संसारिणोऽपि मुक्तत्वावगतेस्तदन्यथाऽनुपपत्त्याऽध्यस्तबन्धबाध एव मुक्तिरिति सिध्यतीत्यत आह ॥ विमुक्तश्च विमुच्यत इति ॥ बन्धस्याध्यस्तत्वाभावेऽपि मुक्तित्वोक्तिर्युज्यते । तस्याज्ञान-मूलकत्वेन जीवस्वभावत्वाभावात् । अस्वाभाविके चाविद्यमानपदप्रयोगादिति ‘प्रमादात्मकत्वाद्बन्धस्य विमुक्तत्वं च युज्यत’ इत्यनेन भाष्येणान्यथोपपादितेत्यर्थः ।

### श्रीनिवासतीर्थीया

अर्थापत्तिर् ज्ञाननिवर्त्यत्वान्यथाऽनुपपत्तिरूपार्थापत्तिः । कुण्ठितैव मिथ्यात्वनिर्णयाक्षमैवेत्यर्थः । मिथ्याभूतेऽनिर्वाच्ये ॥ निश्चेयमिति ॥ तथाच मिथ्याभूताच्छशविषाणा-देर्व्यावृत्तो ध्वंसः सत्य एव पयवस्यतीति निश्चयो भवतीति भावः ॥ बन्धबाध एवेति ॥ तथा च बन्धमिथ्यात्वं प्राप्नोति ।

### वाक्यार्थरत्नमाला

सम्मुग्धतयेति । अविवक्षितध्वंसत्वरूपविशेषनिवृत्तित्वसामान्येनेत्यर्थः । स्वारस्यानुरोधेनेति । स्वारस्यानुरोधेन मुक्तिपदस्यार्थतया प्राप्तो यो बन्धध्वंसस्तस्येति योजना । तं विवक्षित्वा तस्येति फलति । तस्येत्यस्यान्यथैवोपपत्तिमिति वक्ष्यमाणेन सम्बन्धः । अन्यथैवोपपत्ति-प्रदर्शनप्रकारनिरूपणं बन्धध्वंसस्य प्रतियोगीत्यादि । तद्विरुद्धेति । ध्वंसव्यापकसत्यताविरुद्धेत्यर्थः । विरुद्धतेति । ध्वंसस्य मिथ्यात्वरूपव्यापकस्याभावरूपसत्यतया व्याप्तत्वे व्यापकत्वाभिमताभावव्याप्तत्वेन विरुद्धतेत्यर्थः । ननु मूले अपि च मुक्तिर्नाम बन्धध्वंसो वा तद्बाधो वा । नाद्यः । तर्हि बन्धमिथ्यात्वं नैवेत्यादिकमुक्तवा अस्तु तर्हि बन्धबाध एव मुक्तिरिति द्वितीय इति चेन् नैवं श्रुतीत्येवं मुक्तिपदार्थं विकल्प्य प्रथमतः प्रवर्त्यक्रमेण कुतो न कृतम् । बन्धध्वंसरूपतापक्षं सिद्धवत्कृत्य तत्रान्यथैवोपपत्त्यादिकमभिधाय बन्धबाध एवेति पक्षान्तरशङ्कामुत्थाप्य निराकरणमिति प्रकारश्च कुत आश्रित इत्याशङ्कां मनसि कृत्वा परिहरति अत्र मुक्तिशब्दार्थतयेति । प्रसिद्धत्वादितिवचनेन विकल्पकोट्योः साम्ये किल तदवकाशः । न च प्रकृते तथास्तीति प्रथमत एव विकल्पप्रवृत्त्यनुदय इति सूचितं भवति । निरासोऽभिहित इति । नैवं श्रुतिसूत्रे इत्यादिनाऽभिधास्यत इत्यर्थः । अथवा पूर्वोत्तरग्रन्थं बुद्ध्या सङ्गृह्य विवेककथनमिति यथाश्रुत-मेवाभिहितपदम् । प्रतियोगिसत्यतानियम इति । किन्तु सत्यत्वमेवेत्यनेनोक्तस्तन्नियम इत्यर्थः । असत्प्रति-योगिकत्वाभाव इति । तदभावेऽपि सत्यप्रतियोगिकत्वं नायाति । निष्प्रतियोगिकत्वेनाप्युपपत्तेरित्यत उक्तं सत्यप्रतियोगिकस्येति । उभयप्रतियोगिकत्वयोरन्यतरनिषेधस्यान्यतरविधिव्याप्तत्वादिति भावः । लोक-प्रसिद्धेति । अत्यन्ताभावप्रतियोगित्वस्य मिथ्याशब्दप्रवृत्तिनिमित्ततया लोकप्रसिद्धत्वात्तेन निमित्तेन मिथ्या-शब्दार्थशुक्तिरजतादिवत्तच्छब्दार्थतयोभयसंप्रतिपन्नं यदसत्तस्माद्व्यावृत्तिमिति योजना । असत्प्रति-योगिकत्वाभावमिति यावत् । अनेन सदसद्विलक्षणत्वादिरूपमिथ्यात्वस्यासत्युभयसम्मत्यसम्भव इति शङ्काऽपि निराकृता । यद्वा बन्धध्वंसरूपत्वादिति । यद्यप्येतद्योजनायामपि विरुद्धताप्रतिपादनमुखेना-न्यथैवोपपत्तिप्रतिपादने तात्पर्यमविशिष्टमिति सिद्धमेव । प्रागप्यत्रेवाक्षरयोजना किं नामेत्यादेरभिप्रेत्यैव बन्धध्वंसस्य प्रतियोगिसत्यताव्याप्ततया न तद्विरुद्धमिथ्यात्वमपेक्षतेत्यनुवादश्च कृत इति च सिद्धमेव । न हीत्येतद्योजनायामपि व्याप्त्युपपादनस्य ननु पारमार्थिकत्वाकारेणेत्यादि प्रकारेणैवाश्रयणीयत्वस्य सिद्धेश्च । तदेवं न हि शशविषाणादेरित्येतद्वाक्यान्तमक्षरयोजनाद्यंशेऽवान्तरविशेषेऽपि प्रमेयैक्यमेव । तथाऽपि ननु तथापीत्यारभ्योत्तरग्रन्थस्य तु पूर्वयोजनातः प्रकारान्तरेण योजना वक्ष्यमाणरीत्या अनिर्वाच्यपदस्वारस्येन प्रमेयभेदाभिप्रायेणेत्येतावन्तं विशेषमाश्रित्य यद्वेत्युक्तमिति
ज्ञातव्यम् ।

उभयसंप्रतिपन्नेति । सत्यप्रतियोगिकत्वसाधकोभयसंप्रतिपन्नासद्व्यावृत्तिहेतोरिति शेषः । तत्प्रति-योगिकत्वमिति । अनिर्वचनीयरूपमिथ्याशब्दार्थप्रतियोगिकत्वं त्वया वाच्यमित्यर्थः । तच्चेति । अनिर्वचनीयप्रतियोगिकत्वं चेत्यर्थः । इत्यादिनेति । वक्ष्यमाणानुव्याख्यानेनेत्यर्थः । सुलभमिति । सुलभनिरास इति पाठ इति केचित् । शोधनादिपदगतसुशब्दस्येव दुरर्थतया दुर्लभमित्यर्थ इति त्वपरे । दुर्लभमित्येव पाठ इत्यन्ये । वस्तुतस् तच्चेति पाठस्थले तन्निराकरणं चेति पाठान्न दोषः । तन्निराकरणं चेति पाठस्य स्वरसतया व्याख्यानमर्यादया टीकाकृत्सम्मतत्वावगतेरिति मम प्रतिभाति । गूढाभिसन्धिरिति । ध्वंसप्रतियोगिनः सदसद्विलक्षणत्वसिद्धौ मदिष्टसिद्धिरिति मिथ्यात्ववादिनोऽभिसन्धिर्वक्ष्यमाणो द्रष्टव्यः । तथा च पूर्वयोजनायामिवोभयसंप्रतिपन्नसत्याद्व्यावृत्या प्रतिपक्षशङ्कने तात्पर्याभाव इति सूचितम् । ध्वंस-प्रतियोगिनः सदसद्विलक्षणत्वसिद्ध्यभिप्रायेणासद्व्यावृत्तो यथा ध्वंसो भवति तथा सत्यादपीत्याशयेन सत्यव्यावृत्तौ परेणोपवर्णितायामर्थापत्तेरन्यथोपपत्तिप्रतिपादनमसङ्गतमित्यतः परेण स्वाभिप्रायाना-विष्करणात्प्रतीतार्थमुपादायैवान्यथोपपत्तिप्रतिपादनकरणान्नासङ्गतिरित्याह अभिप्रायमजानान इति । पूर्व-योजनायामन्यथोपपत्तिप्रतिपादनं तु स्थिरदूषणत्वेन विवक्षितम् । नन्वित्येतच्छङ्काभिप्रेतप्रतिपक्ष-निरासकत्वात् । इह तु शङ्कावाक्यप्रतीतार्थमुपादाय तथाविधदूषणस्य न स्थिरत्वम् । पुनराशङ्कायां तद्भङ्गाद् इति पूर्वोत्तरयोजनयोर्भेदः स्पष्ट इति ज्ञेयम् । सत्यमित्येतत्परिहारप्रतिज्ञामात्रमवतार्य अन्यथाऽप्युपपत्ति-प्रतिपादनरूपपरिहारमवतारयति तावताऽन्यथैवेति । गूढाभिसन्धिरित्युक्ताभिसन्ध्युद्घाटनपूर्वकं तन्निरास-परतया निर्वाच्येति वाक्यमवतारयति ध्वंसेऽसद्व्यावृत्तिवदित्यादिना । पूर्वयोजनायामन्यथोपपत्त्या अर्थापत्तेर्दुष्टत्वेऽपि सत्यत्वेनैव ध्वंसोपपत्तिरिति सिद्धान्त्यभिप्रेतप्राप्तिर्न सम्भवतीति शङ्कानिरासाया-निर्वाच्येति वाक्यमवतार्य असत्त्वरूपत्वेन मिथ्यात्वनिर्वचनानङ्गीकारादनिर्वचनीयत्वरूपशशविषाणादि-व्यावृत्तमिथ्यात्वमाश्रित्य तथा मिथ्याभूतप्रतियोगिकत्वं ध्वंसस्य वाच्यमिति परेणाङ्गीकारयित्वा न चेदं युक्तमनिर्वाच्यस्य निराकरिष्यमाणत्वादित्यनिर्वाच्येति वाक्याभिप्रायो वर्णितः । परन्तु तत्र ध्वंसप्रति-योगिनोऽसद्भेदमात्रे तात्पर्येऽपि सद्भेदे तात्पर्याभावात्सदसद्विलक्षणत्वरूपमिथ्यात्वे पर्यवसानं परस्य नावश्यकमिति सामान्यतो मिथ्यात्वविवक्षयैव अनिर्वाच्यत्वव्यवहारो मूल इति चाश्रितम् । तद्योजनायां तु नार्थापत्तेरन्यथोपपत्त्या दुष्टत्वमायाति । अर्थापत्तिर्हि ध्वंसप्रतियोगिनः सदसद्भ्यां ध्वंसव्यावृत्त्या सद-सद्विलक्षणत्वं गमयति । तथा च कथं सत्यत्वेनाप्युपपत्त्याऽर्थापत्तेर्दुष्टत्वं वक्तुं शक्यमित्यन्यथोपपत्ति-खण्डनेन मिथ्याभूतस्यैव ध्वंस इति स्वाभिप्रेतसिद्धिः सम्भवत्येवेति वदतः परस्य शङ्कापरिहाराया-निर्वाच्येति वाक्यमवतार्य नार्थापत्त्या त्वदभिप्रेतसिद्धिः । ध्वंसप्रतियोगिनोऽसद्विलक्षणत्वसिद्धावपि ध्वंसस्य सत्यादात्मनो व्यावृत्त्या न सद्विलक्षणत्वसिद्धिः सम्भवति । आत्मवत् प्रपञ्चस्यापि सत्यत्वेन सत्यान्तरा-द्व्यावृत्तिमात्रेण सद्विलक्षणत्वासिद्धेः । ध्वंसो हि यत्सत्याद्व्यावर्तमानस्तत्सत्यविशेषविलक्षणत्वमेव ध्वंसप्रतियोगिनो गमयेत् । न तु यावत्सत्यविलक्षणत्वम् । अत एव मिथ्यात्वशब्दार्थः सदसद्विलक्षणत्वमपि सतोऽपि सदन्तरविलक्षणत्वोपपत्त्या वैलक्षण्यं सदसतोरित्यनेन निराकरिष्यते । तथा च कथं यावत्सत्य-विलक्षणत्वरूपं त्वदीयं सदसद्विलक्षणत्वरूपमर्थापत्तिप्रमेयं सिद्ध्यति । कुतश्चान्यथोपपत्त्याऽर्थापत्तेर्दुष्टत्वं परिहृतं स्याद् इत्यभिप्रायो वर्ण्यते । तथाऽत्र सदसद्विलक्षणत्वरूपानिर्वाच्यत्वस्यैवार्थापत्तिप्रमेयतया परेणाशङ्कनादनिर्वाच्येत्यनुवादोऽपि मुख्यार्थः । न तु पूर्वत्रेव मिथ्यात्वमात्रविवक्षयेति विशेष इति योजन-योर्भेदः स्पष्ट इति सूरयो विदाङ्कुर्वन्तु । सत्यान्तरप्रतियोगिकत्वसम्भवादित्यनेनैव मूलस्थनिश्चयपदं ध्वंसस्य सत्य एव पर्यवसाननिश्चयार्थकतया व्याख्यातं भवति ।

तरति शोकमित्यादावित्यव्यवहितोत्तरवाक्यगतादिपदसङ्ग्राह्यमाह आदिपदेनेति । इत्यादावितीति प्रतीकोपादानानन्तरमादिपदेनेति पाठस्तु स्वरस एव । इत्यादिसूत्रेत्यत्रादिपदेन तरति शोकमात्म-विदित्यादौ विपरीतेति मूले विपरीताभिधानं नाम बाधाभावस्यैवाभिधानमित्यर्थं द्योतयन्नभिधायकांशा-प्रतीतेस्तं च वदन् कथमस्याबाधपर्यवसानमित्यतस्तत्र नियामकं चाह नदीं तरतीत्यादाविति । निवृत्ति-प्रतिपादकं हि तरतीति पदं बाधरूपां निवृत्तिं प्रतिपादयतीति वाच्यम् । न च तत्सम्भवति । तत्सम्भवो हि तदा स्याद्यदि बाधितं यच्छुक्तिरजतादि तन्निवृत्तिप्रतिपादनस्थले तरतीति प्रयोगः स्यान्न चैवम् । किन्तु यत्र ध्वंसरूपा निवृत्तिः प्रतिपाद्यते तत्रैव सत्यनदीसम्बन्धप्रतियोगिकध्वंसेऽर्थे नदीं तरतीति तरतिपदप्रयोगो दृश्यते । तथा च तरतीत्यनेन ध्वंसाभिधानमुखेन प्रतियोगिसत्यतावगमस्यानुभवप्राप्तत्वात्तरतीति पदं बाधविपरीतबाधाभावपर्यवसायि जातमित्यर्थः । अत्र च ध्वंस इवेत्यत्र तरतिपदस्येति शेषः । बाधेऽपीति ततःपरं शेषः । तरतिपदस्येत्यस्य पूर्वोत्तरयोः सम्बन्धः । रजतं तरतीत्यप्रयोगादित्यत्र तरतीत्येवंरूपेण प्रयोगाभावादित्यर्थकत्वाद्बुध्या विवेकेन प्रयोगपदस्याकर्षणे नदीं तरतीत्यादौ सत्यप्रतियोगिकसम्बन्धध्वंसे तरतीतिपदस्य प्रयोगवदित्यर्थो लभ्यते । तत्र सत्यस्य ध्वंसाभावादुक्तं सत्यप्रतियोगिकसम्बन्धेति । सम्बन्धस्य सत्यत्वमपि सिद्धमिति नोक्तम् । तथोत्तरवाक्यस्य तरतिपदस्य बाधेऽपि शुक्तिरजतं तरतीत्येवं-रूपेण प्रयोगाभावादित्यर्थः । तथा चान्वयव्यतिरेकाभ्यां तरतीतिपदस्य ध्वंसाभिधानमुखेन प्रतियोगि-बाधाभाव एव पर्यवसन्नत्वान्न तस्य बाधरूपनिवृत्तिप्रतिपादकत्वं युक्तमिति वाक्ययोजनाया अभिप्रेतत्वा-दुक्तार्थलाभ इति ज्ञेयम् ।

------------------------------------------------------------------------

इत्युक्तेर्बन्धमिथ्यात्वं नैव मुक्तिरपेक्षते

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

अपि च ‘‘एवम् उक्तिः’’ ब्रह्मज्ञानं जीवगतं बन्धं निवर्तयतीति सौत्री प्रयोजनोक्ति-र्बन्धमिथ्यात्वं नापेक्षते । यदि जीवज्ञानं जीवगतस्य बन्धस्य निवर्तकमिति प्रयोजनोक्तिः सूत्रे स्यात्तदा कथञ्चिदपेक्षेताऽपि बन्धमिथ्यात्वम् । न चैवं सूत्रकृदाह । न हि शुक्तिकायामारोपितं रजतं घटज्ञानान्निवर्तते । ब्रह्मज्ञानं नाम त्वंपदार्थस्य जीवस्य तत्पदार्थेन ब्रह्मणैक्यानुभव इति तु स्वगोष्ठीनिष्ठं प्रलापमात्रम् । निराकरिष्यमाणत्वात् ।

### वाक्यार्थचन्द्रिका

एवं मुक्तिरिति पदच्छेदेनान्यथोपपत्तिमुपपाद्यैवम् उक्तिरितिपदच्छेदमुपेत्य तामुपपादयति ॥ अपि चेति ॥ अधिष्ठानज्ञानस्य तदारोपितनिवर्तकत्वदर्शनाज्जीवज्ञानं तद्गतबन्ध-निवर्तकमित्युक्ते बन्धस्यारोपितत्वलाभेऽप्यधिष्ठानेतरज्ञानस्यान्यगतनिवर्तकत्वादर्शनान्न तदुक्त्या तस्यारोपितत्वसिद्धिरित्याह ॥ ब्रह्मेति ॥ एवमित्युक्तिलब्धमाह ॥ यदीति ॥ जीवज्ञानेन सत्यस्यापि जीवगतबन्धस्य निवृत्तौ बाधकाभावान्न तथोक्त्याऽपि नियमेन बन्धमिथ्यात्वसिद्धिरित्याशयेनोक्तं कथञ्चिदिति । विवक्षितब्रह्मज्ञानस्य जीवज्ञान एव पर्यवसानान्नानुपपत्तिरिति शङ्कते ॥ ब्रह्मेति ॥ निराकरिष्यमाणत्वादिति ॥ सत्यत्वात्तेनेत्यादिनैक्यस्य न चाप्येकत्वविज्ञानादुक्तन्यायेन मुच्यत इत्यैक्यज्ञानस्य बन्धनिवृत्तिहेतुतायाश्च निराकरिष्यमाणत्वादित्याशयः ।

### परिमल

॥ इति प्रयोजनोक्तिरिति ॥ अथातो जीवजिज्ञासेति यदि स्यादित्यर्थः ॥ कथञ्चिदिति ॥ गरुडध्यानसेतुदर्शनरूपज्ञानस्य स्वसमानाधिकरणसत्यविषादिनिवर्तकत्वं दृष्टमिति तदाऽपि न मिथ्यात्वसिद्धिर्बन्धस्य । तथापि स्वात्मन्यारोपितदेहादितादात्म्यं स्वात्मयाथात्म्यज्ञाननिवर्त्यं दृष्टमिति तद्वच्छङ्कास्पदं भवतीति कथञ्चिदित्युक्तम् । जीवेऽध्यस्तो बन्धो ब्रह्मज्ञानान्निवर्ततामित्यत आह ॥ नहीति ॥ किन्त्वधिष्ठानभूतशुक्तितत्वज्ञानादेवेति वाक्यशेषः ॥ निराकरिष्यमाणत्वादिति ॥ ‘सत्यत्वात्तेन दुःखादेः प्रत्यक्षेण विरोधतः । न ब्रह्मतां वदेद्वेदो जीवस्य हि कथञ्चने’त्यादि-नाऽत्रैवाधिकरणे किञ्चिदुपरिभाग इति भावः ।

### श्रीनिवासतीर्थीया

एवं जीवस्वरूपे आरोपितकर्तृत्वभोक्तृत्वादिरूपबन्धोऽधिष्ठानभूतजीव-ज्ञानान्निवर्तत इत्युक्तिर्यदि स्यात्तदाबन्धमिथ्यात्वमपेक्षेतेत्यर्थः । सत्यस्यापि निवृत्तौ बाधकाभावा-स्योक्तत्वात्कथञ्चिदित्युक्तम् । ब्रह्मज्ञानं जीवगतं बन्धं निवर्तयतीति सौत्री प्रयोजनोक्तिः कुतो बन्धमिथ्यात्वं नापेक्षते ।

### वाक्यार्थरत्नमाला

न हि शुक्तिकायामारोपितमित्युत्तरवाक्यार्थं वक्तुमाह अधिष्ठानेतरेति । तदुक्तयेति । अधिष्ठानभूतजीवेतरब्रह्मज्ञाननिवर्त्यत्वोक्तयेत्यर्थः । एवमितीति । एवमुक्तिर्नापेक्षत इति । विशेषोक्तेस्तदितरोक्तौ तदपेक्षालाभादिति भावः । विवक्षितेति । तथा च जीवज्ञानं तद्गतबन्धनिवर्तक-मित्यनुक्तावपि ब्रह्मज्ञानमित्येवोक्तावपि जीवज्ञानमेव पर्यवसानेन लब्धमिति भावः । ब्रह्मज्ञानं नामेत्यनेन जीवब्रह्मणोरैक्यं तज्ज्ञानस्य मोक्षहेतुता चेति प्रमेयद्वयप्रतिपादनात्तदनुसारेण व्याख्याति सत्यत्वात्ते-नेत्यैक्यस्येत्यादिना ।

------------------------------------------------------------------------

इत्युक्तेर्बन्धमिथ्यात्वं नैव मुक्तिरपेक्षते

***इत्युक्तेर्बन्धमिथ्यात्वं नैव मुक्तिरपेक्षते***

### सुधा

अपिच यदि बन्धमिथ्यात्वं यदि च ज्ञानमात्राद्बन्धबाधः । तदा ज्ञाने सति किमपि मुक्तिर्नैवापेक्षत इति सद्य एव साक्षात्कृतब्रह्मणां शरीरादिनिवृत्तिः प्रसज्येतेत्यर्थापत्तेस्तर्कविरोधः । एतच्च तृतीये प्रपञ्चयिष्यामः । एवं सूत्रितप्रयोजनाक्षिप्तं बन्धमिथ्यात्वमिह वर्णितमित्येतन्निराकृतम् ।

### वाक्यार्थचन्द्रिका

एवमर्थापत्तेरन्यथोपपत्तिप्रतिपादकतया मूलं व्याख्यायाधुना बन्धमिथ्यात्व-मित्यस्योद्देश्यकोटिनिवेशं ज्ञानस्वभावत इत्यनुवृत्तस्य ज्ञानमात्रादित्यर्थं मुक्तिशब्दस्यावृत्तिं तस्य बन्ध-बाधार्थकत्वं योग्यतया ज्ञाने सति किमपीत्यस्योपपादके एवकारेण सद्य एवेत्यस्य ज्ञानमात्रादित्युक्ति-सामर्थ्येन साक्षात्कृतब्रह्मणामित्यस्य च लाभं मुक्तिशब्दस्य शरीरादिनिवृत्तिपरत्वमुद्देश्यस्य विधेयकोटिप्रवेशं प्रसङ्गतात्पर्यं चाभिप्रेत्य तर्कबाधपरतयाऽपि योजयति ॥ अपि चेति ॥ ननु ज्ञानमात्राद्बन्धबाधेऽपि प्रारब्धकर्मवशाद्वा दग्धपटायमानाविद्यावशाद्वाऽविद्यासंस्कारवशाद्वाऽविद्या-लेशवशाद्वाऽविद्याकारद्वयनिवृत्तावपि तृतीयाकारानुवृत्तेर्वा न सद्यः शरीरादिनिवृत्तिरित्यत आह ॥ एतच्चेति ॥ न चाप्येकत्वविज्ञानादिति वाक्यव्याख्यावसरे एतत्परिहारेण प्रपञ्चयिष्याम इत्यर्थः ।

### परिमल

यदि तदेत्यध्याहृत्य वाक्यं योजयति ॥ यदि बन्धमिथ्यात्वमिति ॥ तस्यैवार्थः यदि च ज्ञानमात्राद्बन्धबाध इति ॥ अर्थापत्तेरिति ॥ मिथ्यात्वसाधकज्ञाननिवर्त्यत्वान्यथाऽनुपपत्तेरित्यर्थः ॥ तृतीय इति ॥ अध्याये ‘परप्रसादनेच्छोस्तु विलम्बो नाम युज्यते । पुमिच्छाधीनता नो चेद्विलम्बः किं कृतो भवेदि’त्यादिनोपासनापादेऽन्त्यभागे प्रपञ्चयिष्याम इत्यर्थः ॥

### यादुपत्यम्

नन्वविद्यासंस्काराद्वा प्रारब्धकर्मवशाद्वा शरीराद्यवस्थानमित्यत आह ॥ एतच्चेति ॥ संस्कारकर्मादेरप्यज्ञानोपादानकत्वेन तन्निवृत्ताववस्थानासम्भवात् । न हि भावकार्यमुपादान-व्यतिरेकेणावतिष्ठते । न चाविद्यांशवती येनाविद्यालेशावस्थाननिमित्तमिदं सर्वमुपपद्यत इत्यादि प्रपञ्चयिष्याम इत्यर्थः ।

### वाक्यार्थरत्नमाला

पूर्वयोजनासु मुक्तिर्बन्धमिथ्यात्वं नापेक्षत इत्यादिरूपेण मिथ्यात्वस्य विधेय-कोटिनिवेशेनैव अर्थापत्तिदूषणपरत्ववर्णनं यथा तथोत्तरयोजनायां नेति दर्शयन् यदि बन्धमिथ्यात्वमित्येवं प्रागुक्तप्रकारातिरिक्तप्रकारेण योजनयोद्देश्यकोटिनिवेशलाभेऽपि तर्कविरोधप्रतिपादनोपयोगि यदि च ज्ञान-मात्रादित्यादेर्लाभः कथमित्यतो मूलकाराभिमतानुवृत्त्या वृत्त्यर्थान्तरस्वीकारादिबलादिति दर्शयन्नुत्तरयोजनां सङ्गमयति एवमर्थापत्तेरिति । मुक्तिपदस्योद्देश्यकोटिनिवेशं मिथ्यात्वमित्यस्य विधेयकोटिनिवेशं चाश्रित्येति वक्ष्यमाणविवेकाल्लभ्यते । उद्देश्यकोटिनिवेशमिति । यदि बन्धमिथ्यात्वं स्यादित्येवमित्यर्थः । द्वितीयान्तानां सप्तानामभिप्रेत्येति वक्ष्यमाणेनान्वयः । इत्यस्येत्येतद्द्वयस्य लाभमित्युत्तरेण सम्बन्धः । यदि च ज्ञानमात्रा-दित्यर्थलाभायोक्तं ज्ञानमात्रादित्यर्थमित्यन्तम् । बन्धबाध इत्यर्थलाभायाह मुक्तिशब्दस्येत्यादि । आवृत्तिश्च द्वेधेति ज्ञातव्यम् । तस्य बन्धेति द्वेधा वृत्तस्य त्रित्वे पर्यवसानाच्छतातिरिक्तद्वयोर्मध्ये आद्यस्येत्यर्थः । एवं सति यदि बन्धमिथ्यात्वं स्याद्यदि च ज्ञानमात्रादेव बन्धबाधः स्यात्तर्हि स बाध एवेत्येव तर्कप्रवृत्ताव-प्रयोजकत्वशङ्कावारणाय मध्ये आपादकस्योक्तापाद्यं प्रति प्रयोजकत्वोपपादनमावश्यकमिति भावेन तदुप-पादकाभिधानं मूल इत्याशयेन तल्लाभप्रकार उक्तो योग्यतयेति । इत्यस्योपपादक इति । मुक्तिपदस्य द्वितीयस्य सामान्यतो मुक्तिपदार्थत्वेनोभयसम्मतमात्रार्थत्वं नैवापेक्षत इत्यंशसम्बन्धं चाश्रित्य मुक्ति-र्नैवापेक्षत इत्येतदुपपादकम् । तत्र ज्ञाने सति किमपीत्येतयोर्योग्यतया लाभ इत्याशयो वर्णितोऽनेन भवति । एवकारेणेति । नैवेत्युपपादकगतैवकारेणेत्यर्थः । यद्वोपपादक इत्यस्योत्तरत्रापि सम्बन्धः । मुक्ति-शब्दस्येति । श्रुतमुक्तिशब्दस्येत्यर्थः । यद्वोपपादके श्रुतस्यैव यथास्थितस्य ग्रहणमिह त्वावृत्तस्येति ज्ञेयम् । उद्देेशेति । मुक्तिशब्दस्येति वर्तते । यदि च ज्ञानमात्राद्बन्धबाध इति पूर्वत्रोद्देश्यकोटिनिवेश उक्तः । इह तु शरीरादिनिवृत्तिः स्यादिति विधेयकोटिनिवेश इति पूर्वमेतदर्थद्वयं मिलित्वोभयप्रवेशोऽभिमतः । न तु सन्निधानाच्छरीरादिनिवृत्त्यर्थकस्योभयप्रवेश इति भ्रमितव्यमित्यदोषः । तात्पर्यं तर्कविरोधरूपम् । फलं तर्कस्वरूपनिर्माणस्येति भाव इति सुधीभिष्टीकाभिप्रायो बोध्यः । विद्यैव तु निर्धारणादित्येतदधिकरणीय-मोक्षसाधनविचारावसरे एकत्वविज्ञानं मोक्षसाधनमित्येतन्मतनिराकरणाय प्रवृत्तं ‘न चाप्येकत्व-विज्ञानादुक्तन्यायेन मुच्यत’ इत्येतदनुभाष्यव्याख्यानावसरे एतेन प्रारब्धकर्मवशादिति दग्धपटेति तत्संस्कारेण द्वैतेति । एतेनाविद्यालेशेति अथ मतं संसारमूलकारणेत्यादिकं च ग्रन्थं मनसि कृत्वाह ननु ज्ञानमात्रादित्यादिना । आकारद्वयेति । बन्धस्य परमार्थसत्यत्वविभ्रमहेतुरेकोऽपरोऽर्थक्रियासमर्थ-वस्तुकल्पक इत्याकारद्वयेत्यर्थः । तृतीयाकारेति । अपरोक्षप्रतिभासविषयाकारकल्पको योऽविद्याकारः स तृतीयो ज्ञेयः ।

[Load More](javaऽcriptःvoid(0))
