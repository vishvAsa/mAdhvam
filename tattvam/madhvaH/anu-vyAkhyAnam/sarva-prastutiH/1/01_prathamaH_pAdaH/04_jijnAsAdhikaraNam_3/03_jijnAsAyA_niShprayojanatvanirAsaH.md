+++
title = "०३ जिज्ञासाया निष्प्रयोजनत्वनिरासः"
upstream_url = "https://dvaitavedanta.in/category-details/4930/975/sharam/sathha/parath/parath/jajani/jajani"
+++
## ज्ञानी प्रियतमोऽतो मे तं विद्वानेव चामृतः

**जिज्ञासाया निष्प्रयोजनत्वनिरासः**

## अनुव्याख्यानम्

***ज्ञानी प्रियतमोऽतो मे तं विद्वानेव चामृतः ॥ ११ ॥***

***वृणुते यं तेन लभ्य इत्याद्युक्तिबलेन हि ।***

***जिज्ञासोत्थज्ञानजात्तत्प्रसादादेव मुच्यते ॥ १२ ॥***

### सुधा

ब्रह्मजिज्ञासाया निष्प्रयोजनत्वं शङ्कितमपाकर्तुम् अतःशब्दं व्याचष्टे ॥ ज्ञानीति ॥ तं विद्वानित्यनेन ‘तमेवं विद्वानमृत इह भवति’ इति वाक्यमेवशब्देन ‘नान्यः पन्था अयनाय’ इत्युत्तरवाक्यमवधारणार्थं च सङ्गृहीतम् । चशब्दो वाक्यसमुच्चये । वृणुते यमित्यनेन ‘यमेवैष वृणुत’ इति वाक्यं सङ्गृहीतम् । आदिपदेन ‘आत्मा वा ओ द्रष्टव्य’ इत्यादेः सङ्ग्रहः । हिशब्दो हेतौ । एवशब्दः प्रत्येकमभिसम्बध्यते । यस्मात्तस्य ब्रह्मणो नारायणस्य प्रसादात्परमानुग्रहादेव मुच्यते संसारान् न तु कर्मादिनेति ‘तमेवं’ ‘यमेवैष वृणुत’ इति श्रुतिबलेन गम्यते । यद्यपि तमेवमिति परमपुरुषप्रसादो न श्रूयते । तथाऽपि यमेवैप वृणुत इति वाक्यानुरोधेन तत्राप्यनुसन्धेयः । निमित्तेन नैमित्तिकोपलक्षणान्मुमुक्षुसम्बन्धिसाधनावधारणाय तु न साक्षादुक्तः । वरणं तु प्रसाद उच्यते । ‘अपाम सोमम्’ इत्याद्यास्तु श्रुतयः सावकाशत्वादन्यथा योज्याः । ईश्वरपरमप्रसादश्च तज्ज्ञानादेव भवति । न पुनः कर्मादिनेति ज्ञानी प्रियतमस्तमेवं विद्वानित्युक्तिबलेनावगम्यते । विद्वानित्यस्यापि प्रसादातिशयद्वारेणेत्यर्थपर्यवसानस्योक्तत्वात् । कर्मदेरनुग्रहमात्रहेतुत्वेनापि तद्वचनं सार्थकम् । ईश्वरज्ञानं च तज्जिज्ञासयैव नान्येनेति ‘आत्मा वा ओ द्रष्टव्य’ इति परमात्मदर्शनानुवादेन तत्साधनतया श्रोतव्य इत्यादिना श्रवणादिविधायकोक्तिबलेन प्रतीयते । कर्मणां त्वन्तःकरण-शुद्धिद्वारेण ज्ञानाङ्गत्वोपपत्तेस्तद्वाक्यं सार्थकं भविष्यति । अतो ब्रह्मजिज्ञासा कर्तव्येति सम्बन्धः ।

### वाक्यार्थचन्द्रिका

ओतत्ववाचीत्यादि विधीयत इत्यन्तस्येव ज्ञानीत्याद्युत्तरग्रन्थस्यापि विषयोपपादकत्वभ्रान्तिं निवारयन्नेव तत्प्रतिपादनसार्थक्यप्रदर्शनपूर्वकं तत्प्रतिपाद्यमाह ॥ ब्रह्मेति ॥ अत्र ज्ञानीत्याद्यनुव्याख्यानाद्यपादस्य ज्ञानी प्रियतमोऽतो मे ज्ञानोनासौ बिभर्ति मामित्येकादशस्कन्ध-गतवाक्याद्यपादस्वरूपानुवादत्वेनार्थकथनरूपत्वाभावादर्थानुवादरूपोत्तरपादादिसङ्ग्राह्यमेव दर्शयति ॥ तं विद्वान् इत्यादिना ॥ नन्वेतद्वाक्यार्थाननुवादत्वादेवेत्यंशस्य वैयर्थ्यम् । न च नान्यः पन्था इति वाक्यान्तरसङ्ग्राहकत्वं तस्येति वाच्यम् । तस्य तेनासमानार्थत्वात् । एवेत्येतावन्मात्रेण वाक्यविशेषा-लाभाच्च समानार्थकत्वेऽपि वाऽन्यशब्दस्य कर्मान्यपरत्वे प्रकृतविरोधापाताच्चेत्यतो जिज्ञासाद्यतिरिक्त-साधनस्य पूर्वपक्षिणा शङ्कितत्वेन तन्निवर्तके जिज्ञासोत्थेति वाक्ये जिज्ञासादीनां साध्यसाधनभावस्य साधनान्तरव्यावृत्तेश्च प्रतिपाद्यमानतया तत्र प्रमाणसमर्पके पूर्ववाक्ये उभयविधवाक्योपादानाय विद्वा-नेवेत्यनूदिते विद्वानित्येतत्समभिव्याहारेण वेदनातिरिक्तसाधननिषेधकवाक्योपादानसूचनात् । अवधारणफलान्यनिषेधप्रतिपादकस्य नान्य इत्यस्यावधारणार्थकैवकारेण समानार्थत्वसम्भवान्नान्य इत्यस्य च तमेवं विद्वानित्यत उतरत्वेन पूर्वप्रकृतवेदनान्यस्यैवान्यशब्देन ग्रहणयोग्यतयाऽप्रकृतकर्मादे-रन्यस्यायोग्यत्वाद्युक्तः प्रकृतोपयोग इत्यभिप्रेत्याह ॥ एवशब्देनेति ॥ एवशब्दवच्चशब्दस्याप्यर्थानु-वादकत्वभ्रान्तिं निराचष्टे ॥ चशब्द इति ॥ जिज्ञासोत्थेत्युत्तरवाक्यानुरोधेनादिपदसङ्ग्राह्यमाह ॥ आदीति ॥ हिशब्दस्य प्रसिध्द्याद्यर्थकत्वे ज्ञानीत्यादेरतःशब्दव्याख्यानरूपत्वाप्रतीतेराह ॥ हिशब्द इति ॥ ज्ञानप्रसादमोक्षणां साधनान्तरसाध्यत्वस्य पूर्वपक्षितत्वात्तन्निवर्तके जिज्ञासोत्थेतिवाक्ये बुध्द्या विवेकेन प्रत्येकमेवशब्दसम्बन्धो विवक्षित इत्याह ॥ एवेति ॥ नन्वेकवाक्यत्वादस्य नैवकारस्य प्रत्येकं सम्बन्धः सम्भवति । प्रसादशब्दस्य यत्किञ्चित्प्रसादपरत्वे च कर्मादेर्मोक्षसाधनत्वं वदताऽपि कर्मादिसाध्यस्य तस्याङ्गीकर्तुं शक्यत्वेन तस्य जिज्ञासोत्थज्ञानजन्यत्वाभावेन भवदभिमतजिज्ञासाप्रयोजनत्वासिद्धिः । मुच्यत इत्यस्य पापादिमुक्तिपरत्वे तस्याः कर्मादिसाध्याऽधमप्रसादादिसाध्यत्वस्य सिद्धान्तेऽ-प्यङ्गीकारात्साधनान्तरव्यावृत्यर्थकैवकारानुपपत्तेर् इति जिज्ञासावश्यकत्वस्यासिद्धिश्च । श्रुतेरेव साधक-त्वाद्बलशब्दप्रयोगे च न प्रयोजनं पश्यामः । हिशब्दस्य हेत्वर्थकत्वे वाक्यापूर्तिश्च इत्यतो बुध्द्या विवेकेन भिन्नवाक्यत्वमत्राभिप्रेत्योक्तशङ्कापरिहाराय वाक्यं योजयति ॥ यस्मादित्यादिना ॥ अत्र तस्य ब्रह्मण इत्यनेन विषयफलसम्बन्धप्रदर्शनम् । पररीत्या तस्य निर्गुणत्वे प्रसादोक्तयनुपपत्तेरुक्तं नारायणस्येति ॥ भिन्नवाक्यताप्रदर्शनेन प्रथमशङ्कापरिहारः । परमानुग्रहादिति विशेषविवक्षया द्वितीयायाः शङ्कायाः संसारादिति शेषोक्तया तृतीयायाः श्रुतेरापातप्रतीत्यैतदर्थालाभेऽपि प्रमाणान्तराविरोधेन वाक्यार्थपर्या-लोचनायामेतदर्थलाभ इत्यभिप्रेत्य बलशब्दप्रयोग इत्याह ॥ यद्यपीति ॥ पुरुषग्रहणेन तमेवमिति वाक्यस्य पुरुषसूक्तस्थत्वाद्युक्तं नारायणपरामर्शकत्वमिति सूचयति । परमग्रहणेन सोऽयं पुरुष इत्यपी-त्युक्तस्य न्यायस्य वक्ष्यमाणस्य चानुसन्धेयतां सूचयति । श्रूयते वचनवृत्त्या बोध्यते ॥ अनुसन्धेय इति ॥ विद्वांस्तत्प्रसादातिशयवांश्च इति विद्वच्छब्दलक्षणां सूचयति । वाक्यानुरोधेनेत्यनेन लक्षणाप्रयोजक-मुख्यार्थानुपपत्तेः प्रदर्शनम् । निमित्तेनेति शक्यसम्बन्धस्य । मुमुक्षुस्त्वित्यादिना च प्रयोजनस्य । एवं तमेवमिति वाक्ये बलशब्दप्रयोजनमुपपाद्य यमेवैष इत्यत्रापि तदुपपादयति ॥ वरणं त्विति ॥ साधनान्तरव्यावृत्त्यर्थकैवकारेण सूचितां पूर्वपक्ष्यभिमतसाधनान्तरप्रतिपादकवाक्यानां गतिमाह ॥ अपामेत्यादिना ॥ अन्यथा योज्या इति ॥ भाक्तं वेति सूत्रोक्तरीत्या त्रेधा योज्या इत्यर्थः । सूत्र एव स्पष्टत्वादत्र योजनाप्रकाराप्रदर्शनम् । तत्रास्पष्टत्वादेवानुग्रहमात्रहेतुत्वेनेत्यन्तःकरणशुद्धिद्वारेण चेत्युत्तर वाक्यान्तरे तत्प्रदर्शनमिति ध्येयम् । विद्वच्छब्दस्य प्रसादातिशये लक्षणायामपि ज्ञानप्रसादयोर्द्वार-द्वारिभावस्य पर्यवसानगत्या लाभमभिप्रेत्याह ॥ विद्वानितीति ॥ यद्वा मुख्यार्थानुपपत्तिशक्य-सम्बन्धाद्यनुसन्धानबललभ्यस्य लाक्षणिकस्य ज्ञानसाध्यप्रसादातिशयस्यैवेयं पर्यवसितोक्तिरिति ध्येयम् । अपूर्णताशङ्कानिराकरणाय सूत्रशेषरूपस्य ज्ञानीत्यादि मुच्यत इत्यन्तवाक्यस्य सूत्रेणान्वय इत्याह ॥ अत इति ॥

### परिमल

एवम् ओंब्रह्मपदाभ्यां चिदचिद्विलक्षणविषयसिद्धिमनुग्राह्य प्रमाणमन्येनागतार्थत्वं चोपपाद्य अथपदस्य भाष्य एव सङ्क्षेपविस्तराभ्यामर्थस्योक्तत्वेन इह वक्तव्यविशेषाभावादुपासना-पादोपक्रमे सङ्ग्रहेण व्याख्यास्यमानत्वाच्चातःपदस्यैव ज्ञानादिप्रणाड््या मोक्षफलकत्वाद्बन्धस्य सत्यत्वाद्वेदस्य सिद्धरूपवस्तुपरत्वाद्वेदस्य प्रामाण्याद्वेदस्यान्विताभिधायित्वादित्येवंरूपहेतुपञ्चक-परत्वेन पञ्चधा व्याख्या आचार्येण प्रारभ्यते ज्ञानीत्यादिना स्वयं भगवतेत्यतः प्राक्तनग्रन्थेन । तत्र ज्ञानीत्यादेर्वैयर्थ्यनिरासाय प्रयोजनमाह ॥ ब्रह्मेति ॥ ब्रह्मपदादिना चिदचिदन्यविषयसिद्ध्यैव ज्ञानस्वभावतोऽपीत्यत्र वक्ष्यमाणदिशाऽथपदजिज्ञासापदाभ्यामन्यथानुपपत्त्या च तज्ज्ञानतत्प्रसादद्वारा मोक्षाख्यप्रयोजनसिद्धावपि ज्ञानादित्रयस्यापि कर्मजत्वप्रयुक्तं यन्निष्प्रयोजनत्वं प्रयोजनं चेश्वरजिज्ञासाया इत्यादिना पूर्वपक्षे शङ्कितं तद्विचारैकजन्यज्ञानैकजन्यप्रसादद्वारकमोक्षाख्यफलवत्त्वोक्त्या निवारयितु-मित्यर्थः । ‘ज्ञानी प्रियतमोऽतो मे’ ‘ज्ञानेनासौ बिभर्ति माम्’ इति भागवतवाक्यं व्यक्तमिति तदनुक्त्वाऽन्यदाह ॥ तमिति ॥ अवधारणार्थं चेति बहुव्रीहिः । तमेवं विद्वानेवेत्यवधारणोक्तौ योऽर्थो लभ्यते तदर्थकथनपरमुत्तरवाक्यं च गृह्यत इत्यर्थः ॥ वाक्येति ॥ भाष्योपात्तश्रुतिस्मृतिवाक्या-नामन्योन्यसमुच्चय इत्यर्थः ॥ हेताविति ॥ एतच्च यस्मादित्यादिना अतो ब्रह्मजिज्ञासा कर्तव्ये-त्यन्तेनानुपदमेव व्यक्तम् ॥ प्रत्येकमिति ॥ प्रसादादेवेत्येवशब्दः जिज्ञासयैवोत्था ज्ज्ञानादेव जातात्प्रसादादिति सम्बध्यत इत्यर्थः । एतदप्यग्रे व्यक्तम् । एतच्चावधारणं ‘सिद्धे सत्यारम्भो नियमाय’ इति न्यायेन जीवान्यविषयसमर्पकब्रह्मपदेनैव ब्रह्मज्ञानादिद्वारा मोक्षफलकत्वसिद्धावपि पुनरत इति कथनाल्लब्धमिति भावः । भाष्यवाक्यानि योजयति ॥ यस्मादित्यादिना ॥ इति श्रुतिबलेन गम्यत इत्ययुक्तमित्याक्षिप्य समाधत्ते ॥ यद्यपीति ॥ निमित्तेनेति ॥ ज्ञानेन तज्जन्यप्रसादोपलक्षणाद् इत्यर्थः । तमेवं विद्वानित्यस्य तत्प्रसादवानित्यर्थो लक्षणया ध्येयः । वेदजन्यत्वरूपशक्यसम्बन्धसत्त्वाद् इति भावः । तथैव श्रुतौ कुतो नोक्तमित्यत आह ॥ मुमुक्ष्विति ॥ प्रसादो हीश्वरसम्बन्धी सन्मोक्षसाधनं ज्ञानं च मुमुक्षुनिष्ठत्वात्तत्सम्बन्धि सन् मोक्षसाधनं तत्र तत्प्रसादवानमृत इह भवतीत्युक्तौ नान्यः पन्था इति वाक्यशेषो व्यर्थः । भगवन्निष्ठस्य प्रसादादन्यस्य मोक्षसाधनतयाऽप्रसक्ततया तन्निरासायोगात् । विद्वानमृत इत्युक्तौ तु मुमुक्षुनिष्ठं भगवद्वेदनमिव कर्माप्यपाम सोममित्यादि पूर्वपक्ष्युक्तश्रुत्यादिवशेन प्रसक्तमिति तन्निरासकतया नान्यः पन्था इति वाक्यशेषोऽर्थवान् । मुमुक्षुनिष्ठं ज्ञानमेव मोक्षसाधनं न तु कर्मेत्यवधारणोपपत्तेः । अतः प्रसादो न साक्षादुक्त इत्यर्थः । एतेन नान्यः पन्था इति ज्ञानादन्यस्य साधनत्वनिषेधात्कथं प्रसादः साधनत्वेन निवेश्यत इति प्रत्युक्तम् । मुमुक्षुसम्बन्धिसाधनान्तरस्यैव निषेधात् । यमेवैष इति वाक्यानुरोधेनेत्ययुक्तम् । तत्र प्रसादाप्रतीतेरित्यत आह ॥ वरणं त्विति ॥ पूर्वपक्ष्युक्तश्रुतेः का गतिरित्यत आह ॥ अपामेति ॥ सावाकाशत्वादिति ॥ ‘भाक्तं वा अनात्म-वित्त्वात्’ इति वैराग्यपादीयसप्तमाधिकरणभाष्यटीकयोरुक्तदिशेति भावः । ज्ञानजादित्यंशं व्याचष्टे ॥ ईश्वरेति ॥ यस्मादित्येतदत्राप्यन्वेति । तत्कर्म हरितोषं यदित्यादिवचनाविरोधायोक्तम् ॥ परमेति ॥ कर्मजस्त्वपरम इति भावः । एवशब्दः प्रत्येकमभिसम्बध्यत इत्येतद्य्वक्तीकृतं ज्ञानादेवेति ॥ तद्वचन-मिति ॥ तत्कर्म हरितोषं यदित्यादि पूर्वपक्ष्युक्तवचनमित्यर्थः । जिज्ञासोत्थेत्येतद्योजयति ॥ ईश्वरज्ञानं चेति ॥ यस्मादित्येतदत्राप्यन्वेति । कर्मणा ज्ञानमातनोतीत्यादिपूर्वपक्ष्युक्तवचनानां गतिमाह ॥ कर्मणां त्विति ॥ ज्ञानाङ्गत्वेति ॥ ‘उत्क्रमिष्यत एवं भावादित्यादौ तथा वक्ष्यमाणत्वादिति भावः । जिज्ञास्योऽयं विधीयत इत्यनेनान्वयमुपेत्यातःशब्दाध्याहारेणार्थमाह ॥ अत इति ॥

### यादुपत्यम्

॥ निमित्तेनेति ॥ यथा लाङ्गलेन वयं नीवाम इत्यत्रान्ननिमित्तेन लाङ्गलेन तत्कार्यमन्नं लक्ष्यते तथा प्रकृतेऽपि ज्ञानलक्षणेन प्रसादसाधनेन तत्कार्यप्रसादो लक्ष्यत इत्यर्थः । लक्षणावृत्तिरर्थगतेति मतमाश्रित्येदमुक्तमित्यवगन्तव्यम् । उपलक्षणे कारणमाह ॥ मुमुक्षुसम्बन्धीति ॥ अयं भावः । अत्र हि ‘नान्यः पन्था अयनाय विद्यत’ इत्यन्यनिषेधेनोक्तावधारणं प्रतीयते । तेन मुमुक्षु-सम्बन्धीनि यानि साधनानीष्टापूर्तादिनि कर्माणि ब्रह्मज्ञानं चेति प्रसिद्धानि तेषु ब्रह्मज्ञानमेव मोक्षसाधनं नोक्तरूपं कर्मेति मुमुक्षुनिष्ठकर्माद्यनेकसाधनेषु ज्ञानस्यैव मोक्षसाधनत्वनिर्धारणाय प्रसादो न कण्ठरवेणोपात्तः । तस्य भगवन्निष्ठत्वेन मुमुक्षुसम्बन्धित्वाभावात् । यदि चात्र प्रसादोऽभिधीयते तदा तस्यैव मोक्षसाधनताप्रतीतिः स्यात् । न तु मुमुक्षुसम्बन्धित्वावच्छिन्नसाधनेषु अभिलषितैकसाधनता-प्रतीतिरिति । ज्ञानस्य भक्तिभागत्वेन ज्ञानशब्देन भक्तेरुपलक्षणान्मुमुक्षुसम्बन्धित्वेऽपि तस्या न व्यावर्त्यत्वमिति द्रष्टव्यम् ॥ सावकाशत्वादिति ॥ ‘अमृतो वाव सोमपो भवति यावदिन्द्रो यावन्मनु-र्यावदादित्य’ इति श्रुत्युक्तप्रकारेणेति भावः ॥ अनुग्रहमात्रहेतुत्वेनेति ॥ अधमप्रसादहेतुत्वेनापीत्यर्थः ॥ तद्वचनमिति ॥ ‘तत्कर्म हरितोषं यत्’ इत्यादिवचनमित्यर्थः ॥ तद्वाक्यमिति ॥ कर्मणा ज्ञानमातनोतीत्यादिवाक्यमित्यर्थः ॥

### श्रीनिवासतीर्थीया

ननु तं विद्वानित्यनेन तमेवं विद्वानिति वाक्यं सङ्गृहीतमिति यथोच्यते एवं ज्ञानी प्रियतमोऽतो म इत्यनेन प्रियो हि ज्ञानिनोऽत्यर्थमिति वाक्यं सङ्गृहीतमिति कस्मान्नोक्तमिति चेत् । उच्यते । ज्ञानी प्रियतमोऽतो मे ज्ञानेनासौ बिभर्ति मामित्येवमेवैकादशस्कन्धवाक्यसद्भावात्तथा नोक्तमिति सम्प्रदायः ।

### वाक्यार्थरत्नमाला

तत्प्रतिपादनसार्थक्येति । प्रतिपाद्यमाहेत्युत्तरवाक्यस्य ज्ञानीत्युत्तरवाक्य-प्रतिपाद्यमाहेत्यर्थकत्वात् तेन वाक्येन यदर्थप्रतिपादनं क्रियते तत्प्रतिपादनस्य सार्थक्येत्यर्थः । एकादशे-त्यतःपरं भागवतेति पूरणीयम् । अर्थकथनरूपत्वाभावादित्यादि । अनेन निमित्तकथनेन मूले सङ्ग्राह्य-प्रदर्शने वैषम्यायोगशङ्कानिराकरणम् । उत्तरपादादीत्यादिपदेन द्वितीयार्धपूर्वपादसङ्ग्रहः । अत्रोत्तर-पादेऽप्यंशभेदेन सङ्ग्राह्यमित्यपि विवेक्तव्यम् । एतद्वाक्येति । तमेवं विद्वानित्येतद्वाक्येत्यर्थः । अनेनामृत इत्यस्यैतद्वाक्यार्थानुवादरूपत्वमस्तीति सूचयता तं विद्वानितीति मूलम् । तं विद्वानमृत इत्यनेनेति व्याख्येयमित्यपि सूचितं भवति । तस्य तेनेति । वाक्यान्तरस्थैवशब्देनेत्यर्थः । वाक्यविशेषलाभमङ्गीकृत्या-समानार्थत्वमुक्तम् । वस्तुतस्तु वाक्यविशेषलाभ एवायुक्त इत्याह एवेत्येतावन्मात्रेणेति । समानार्थकत्वेऽ-पीति । एतच्च वाक्यविशेषलाभोपलक्षणम् । प्रकृतविरोधेति । ज्ञानस्य मोक्षकारणतायाः प्रागुक्तत्वेन कर्मान्यनिषेधस्य प्रकृतज्ञानसाधनेनाविरोधित्वादिति भावः । अतिरिक्तसाधनस्येति । कर्मणा ज्ञान-मातनोतीत्यागमोक्तकर्मरूपस्येत्यर्थः । तन्निवर्तके जिज्ञासोत्थेति वाक्य इति । तन्निवर्तकतयाऽतः-शब्दव्याख्यानपरे जिज्ञासेति वाक्य इत्यर्थः । क्वचित्तथैव पाठः । उत्तरवाक्येति च व्याख्येयम् । वक्ष्यति च पूर्ववाक्य इति । साध्यसाधनभावस्येति । प्रतिपाद्यमानतयेति सम्बन्धः । प्रतिपादयिष्यमाणतयेत्यर्थः । तत्रेति । तदुभयत्रेत्यर्थः । उभयवाक्येति । उभयविधार्थप्रतिपादकवाक्यद्वयेत्यर्थः । अन्यथा पूर्वोत्तर-विसंवादापत्तेरिति भावः । एवेत्यनेन वाक्यविशेषलाभं दर्शयति विद्वानित्येतदिति । केवले तत्सूचकत्वा-भावेऽपीति शेषः । अवधारणेति मूलोक्तं समानार्थत्वम् उपपादयति अवधारणेति । ननु वेदनातिरिक्त-साधननिषेधकवाक्योपादानसूचनं विद्वानेवेत्यनेन भाष्येण कृतमित्युक्तम् । तत्कथम् । नान्य इति वाक्येनापि कर्मान्यनिषेधस्यैव वक्तुं शक्यत्वेन वेदनातिरिक्तेति प्रकृताप्राप्तेरित्यतः विद्वानित्यनेन वेदनातिरिक्तलाभ-सूचनप्रकारं दर्शयन् विद्वानित्येतत्समभिव्याहारस्य उत्तरमिति मूलानुसारेण प्रागुक्तसाधनसूचनसाधकत्वं चोपपादयति नान्य इत्यस्य चेति । अत एवात्र श्रुतिविचारसूत्रेणापि प्रवृत्तिरिति न वेदनातिरिक्तेत्यादि-पूर्वग्रन्थेन गतार्थतेति ज्ञेयम् । पूर्वप्रकृतेति । पूर्वत्र मोक्षसाधनतया प्रकृतं यद्वेदनमिति योज्यम् । योग्यतयेत्यतःपरं तस्यैव निषेधोपपत्तावपीति पूरणीयम् । एवम् अयोग्यत्वादित्यनन्तरं तन्निषेधायोगादिति शेषः । प्रकृतेति । प्रकृतज्ञानमोक्षसाधनतया विरोधाभावस्तदुपयोगश्चेति योज्यम् । अर्थानुवादकत्वेति । समानार्थकयत्किञ्चिद्वाक्यार्थानुवादत्वेन तद्वाक्यसूचकत्वभ्रान्तिमित्यर्थः । जिज्ञासोत्थेत्युत्तरेति । तत्र जिज्ञासयैव ज्ञानं नान्येनेत्यर्थप्रतिपादनादिति भावः । अतःशब्देति । अतो ब्रह्मजिज्ञासा कर्तव्यैवेत्युत्तर-वाक्यानुसारेण यतो मुच्यत इत्यन्तानन्तरमत इत्येवमतःशब्दव्याख्यानरूपत्वेत्यर्थः । प्रसिद्ध्यादीत्यादिपदेन हेतुत्वार्थत्वव्यतिरिक्तावधारणाद्यर्थत्वपरिग्रहः । तन्निवर्तक इति । तन्निवर्तकतया अतःशब्दव्याख्यान- रूपेत्यर्थः । बुद्ध्येति । प्रसादादेवेति सम्बद्धस्यापि जिज्ञासयैवोत्थज्ञानेनैव जन्यप्रसादादिति

सम्बन्ध इत्यर्थः ।

नन्विति । अस्यैकवाक्यत्वादिति सम्बन्धः । नैवेति नकारस्य सम्भवतीत्युत्तरेण सम्बन्धः । वाक्य-भेदस्यैवाभावेन बुद्ध्या विवेकानवसरादिति भावः । यत्किञ्चिदिति । परमत्वं व्यावर्तयितुमेतत् । वाक्यापूर्तिश्चेति । यस्मादिति लाभेऽपि तस्यात इत्याद्यपेक्षत्वादित्याशयः । अपूर्णताशङ्कानिराकरणायेति वक्ष्यमाणत्वात् । ईश्वरस्य प्रसादश्चेत्यादिक्रमेण बद्धक्रमत्वादत्रैवापूर्तिशङ्कोत्थानम् । बुद्ध्या विवेकेन भिन्नेति । जिज्ञासया ज्ञानं भवति ज्ञानाच्च प्रसादो भवति प्रसादाच्च मुच्यत इति कार्यकारणयोर्विवेकेन प्रतिपादनायैकस्मिन्नपि वाक्ये बुद्ध्यैव विवेकं कृत्वेत्यर्थः । ब्रह्मण इत्यनेनेति । फलहेतुप्रसादनि-रूपकत्ववचनेनेत्यर्थः । द्वितीयाया इत्यादौ बुद्ध्या विवेकेन परिहार इति वर्तते । यद्यपीत्येतदवतारयति श्रुतेरिति । पुरुषेति । ईश्वरेति स्थाने इति शेषः । इत्यपीत्युक्तस्येति । स वा अयं पुरुष इति श्रुतेः पूर्णत्वादिना पुरुषशब्दवाच्यत्वस्य विष्णावेव सम्भवेन हिरण्यगर्भादेः पुरुषसूक्तप्रतिपाद्यत्वाभावा-दित्युक्तन्यायस्येत्यर्थः । वक्ष्यमाणस्य चेति । ‘मुक्तामुक्तपरेशत्वमिति तस्याह सा श्रुति’रित्याद्यनुव्याख्याने वक्ष्यमाणस्येत्यर्थः । लक्षणया श्रवणस्य विद्यमानत्वादाह श्रूयते वचनवृत्त्या बोध्यत इति । निमित्ते-नेत्युत्तरवाक्यानुसारेण लब्धा लक्षणा अनुसन्धाने मूलमिति तदभिप्रायमाह अनुसन्धेय इतीति । इत्यने-नेत्यर्थः । शक्यसम्बन्धस्येत्यादौ प्रदर्शनमित्यस्यानुवृत्तिः । मुमुक्ष्वित्यादिना चेति । ज्ञानशब्दस्य प्रसादे बहुलप्रयोगाभावेनारूढलक्षणात्वात् तल्लक्षणायां च प्रयोजनस्यावश्यवक्तव्यत्वादिति भावः । ज्ञानान्ता-नामेव मुमुक्षुसम्बधित्वम् । ज्ञानसाध्यः प्रसादस्तु मोक्षदातृसम्बन्धीत्यवधारणायेति तु मूलार्थः । अन्यथा-ख्यातिस्थमेतद्व्याख्यानं तु विनोदे दूषितम् । ज्ञानस्यापि भक्तिद्वारा प्रसादसाधनत्वेऽपि ज्ञानग्रहणेन स्वव्यापारविशिष्टज्ञानग्रहणात्तदन्तानां मुमुक्षुसम्बन्धित्वावधारणमित्यपि मूलेऽभिप्रेतमिति न कश्चिद्दोषः प्रयोजनस्य प्रदर्शनमित्यनन्तरं ज्ञातव्यमिति पूरणीयम् । इत्यत्रापीति । मुखतः प्रसादस्य तत्राप्यनुक्तेरिति भावः । योजनीया इति मूलपाठेऽपि तदर्थानुवादा योज्या इति प्रतीकोपादाने व्याख्याने च । तथैव मूलपाठोऽपि तत्रतत्रेत्यप्याहुः ।

एवकारेणेति । प्रसादादेवेत्येवकारेणेत्यर्थः । त्रेधेति । भागतस्तदमृतत्वं वा शब्दात्पर इत्यादितत्सूत्रीयभाष्याद्यनुसारेण त्रेधेत्यर्थः । भागत अमृतत्वमित्युक्तं काम्यकर्मिणामल्पकालीनममृतत्वं गौणमेकम् । अकाम्यकर्मिणां जिज्ञासूनां पारम्परिकं मुख्यमेवामृतत्वं द्वितीयम् अकाम्यकर्मिणां ज्ञानि-नामानन्दातिशयमात्रमिति तृतीयमिति विवेकः । तत्कर्म हरितोषम्, कर्मणा ज्ञानमित्येतद्वाक्ययोरिवापा-मेत्यादिवाक्यस्यापि योजनाप्रकारस्य मुखतोऽनुक्तिः कुतः । अन्यथा योजनीया इत्यनेन तत्प्रकारस्यान्यत ऊह्यत्वसूचनात् तत्प्रकारस्यान्यत ऊह्यत्वोक्तौ उक्तवाक्यान्तरेऽपि तदूह्यत्वं वा कुतो नोक्तमित्यतो वैषम्ये निमित्तमाह सूत्र एवेति । स्पष्टत्वादिति । प्रागुदाहृतभाष्योक्तरीत्या स्पष्टत्वादित्यर्थः । तत्रेति । भाक्तमिति सूत्र इत्यर्थः । वाक्यान्तर इति । तत्कर्म कर्मणा ज्ञानमित्येतद्वाक्ययोरित्यर्थः । लक्षणायामपीति । अनुसन्धेय इति पूर्ववाक्योक्तरीत्या लक्षणया प्रसादस्यापि लाभेऽपीत्यर्थः । अनेन लक्षणयैव प्रसादाति-शयलाभात्पर्यवसानोक्तययोग इति शङ्का सूचिता । लक्षणायामपि यो द्वारद्वारिभावस्तस्येत्यनेन द्वारद्वारि-भावप्रापकं किमपि नास्तीति मूलोक्तपर्यवसानविषयो द्वारद्वारिभाव एवेतिभावेन तदुक्तिरिति परिहारः सूचितः । पूर्वत्र प्रसादस्य लक्षणया लाभे उक्ते ज्ञानप्रसादयोः समकक्ष्यतया दण्डचक्रयोरिव न कारण-ताऽपि तु ज्ञानोत्तरभाविप्रसादो ज्ञानस्य द्वारतया मोक्षं प्रति साधनमायातीत्येवं वस्तुस्थितिमाश्रित्य द्वारद्वारिभावे पर्यवसानस्य वक्तव्यत्वादिति भावः । प्रसादस्य पूर्वत्र तत्तदुक्तिसामर्थ्याल्लाभ इति यदुक्तं तदेवायाससाम्यात्पर्यवसानमित्युपचर्यत इति प्रकारान्तरेण पर्यवसानोक्तिं घटयति यद्वेति । अत्र मुख्यार्थानु-पपत्त्युक्तया ज्ञानस्य साक्षात्साधनत्वाभावः प्राप्तः । निमित्तेन नैमित्तिकेत्युक्तरीत्या शक्यसम्बन्धप्रतिपादनेन प्रसादो द्वारमित्यस्यापि लाभ इति विवेकः । अपूर्णतेति । प्रसादादेव मुच्यत इत्यन्तभाष्ये ततः किमित्याकाङ्क्षोदयादपूर्णतेत्याशयः । अन्यशेषस्य सूत्रेणान्वयायोग इति शङ्कापरिहाराय सूत्रशेषस्येति वदता
सूत्रोपयुक्तप्रमेयप्रतिपादकस्य ज्ञानीत्यादेर्नोत्सूत्रत्वं शङ्कनीयमिति च सूचितम् ।





------------------------------------------------------------------------

ज्ञानी प्रियतमोऽतो मे तं विद्वानेव चामृतः

***ज्ञानी प्रियतमोऽतो मे तं विद्वानेव चामृतः***

### सुधा

इदमुक्तं भवति । यद्यपि न जिज्ञासायाः स्वर्गादिरूपोऽभ्युदयः प्रयोजनं सम्भवति । तथाऽपि मोक्षो भविष्यति । तस्यानन्यसाध्यत्वात् । मोक्षसाधनं हि साक्षाद् भगवानेव । ‘बन्धको भवपाशेन भवपाशाच्च मोचक’ इत्यादिवचनात् । साधनं च द्विविधम् । सिद्धमसिद्धं च । तत्रासिद्धमुत्पाद्यं फलकामेन । यथा यागादि । सिद्धं तु सव्यापारीकरणीयम् । यथा कुठारादि । सिद्धं च साधनं भगवानिति मुमुक्षुणा सव्यापारीकरणीयः । व्यापारश्च प्रसन्नतैव । निगडादि-मोचकेषु राजादिषु तथा दर्शनात् । ‘यस्य प्रसादात्परमार्तिरूपादस्मात्संसारान्मुच्यते नापरेण’ इत्यादिश्रुतेश्च । व्यापारप्राधान्योक्तिश्चेन्द्रियार्थसन्निकर्षः प्रत्यक्षमित्यादाविवौपचारिकी । मोचक-श्चेश्वरप्रसादस्तद्भक्त्येकसाध्यः । ‘भक्त्यैव तुष्टिमभ्येति विष्णुर्नान्येन केनचिदित्यादिवचनात् । स्वर्गादिहेतुप्रसादमात्रं कर्मादिसाध्यम् । ‘कर्मणा त्वधमः प्रोक्तः प्रसाद’ इत्यादिस्मृतेः । प्रसादो नामेच्छाविशेषो गुणान्तरं वा न नः काचित् क्षतिः ।

परमेश्वरभक्तिर्नाम निरवधिकानन्तानवद्यकल्याणगुणत्वज्ञानपूर्वकः स्वात्मात्मीयसमस्त-वस्तुभ्योऽनेकगुणाधिकोऽन्तरायसहस्रेणाप्यप्रतिबद्धो निरन्तरप्रेमप्रवाहः । यमधिकृत्य ‘यत्र नान्य-त्पश्यति’ ‘सा निशा पश्यतो मुनेः’ इत्यादिश्रुतिस्मृतयः । न चासौ तत्साक्षात्कारमन्तरेणोत्पद्यते । लोके तथाऽदर्शनात् । न चाव्यक्तस्वभावो भगवांत्सहस्रेणापि प्रयत्नानां शक्यः साक्षात्कर्तुं विना तदनुग्रहात् । प्रसन्नस्त्वनन्ताचिन्त्यशक्तियोगादात्मानं दर्शयतीति युज्यते । दर्शनसाधनं चानुग्रहः स्वयोग्यगुणोपेतस्य निर्दोषस्य भगवद्विग्रहविशेषस्यादरनैरन्तर्याभ्यां विषयवैराग्यतद्भक्तिसहिताद् बहुकालोपचितान्निदिध्यासनापरनामकाद्विचिन्तनादृते न लभ्यते । न च निदिध्यासनं वाक्यार्थ-ग्रहणलक्षणे श्रवणे कृतेऽपि विना मननापरनाम्ना विचारेणोपपद्यते । संशयविपर्ययोस्तादवस्थ्यात् । न हि तयोः सतोरादरनैरन्तर्याद्युपपद्यते । अतो जिज्ञासा निदिध्यासनपरमेश्वरानुग्रहतद्दर्शन-परमभक्तिपरमानुग्रहद्वारा मोक्षसाधनत्वात् कर्तव्येति । ये तु ध्यानमेव परमपाटवापन्नमपरोक्षा-कारमिति मन्यन्ते तेषां दर्शनश्रुतय उपचरितार्थाः प्रसज्येरन् ।

### वाक्यार्थचन्द्रिका

ननु प्रसादस्य मोक्षहेतुत्वं नातःशब्दार्थतया व्याख्यातुं युक्तम् । ‘ततो ह्यस्य बन्धविपर्ययौ,’ ‘परेण च शब्दस्य’ इत्यादिसूत्रैः ‘ज्ञानिनां मोक्षदश्च सः’ इति स्वेनैवोदाहरिष्य-माणप्रमाणेन ‘येनैव बन्धमोक्षः स्यात्’ इति वक्ष्यमाणस्ववचनेन च विरोधापत्तेः । न च तदनुसारेणे-श्वरस्यैव मोक्षहेतुत्वं प्रसादस्य च व्यापरत्वमत्राभिप्रेतमिति वाच्यम् । व्यापारस्यानावश्यकत्वा-त्तथात्वेऽपि वा तस्यैव व्यापारत्वे प्रमाणाभावात्तथैवोक्तिप्रसङ्गाच्च । ‘ज्ञानजात्तत्प्रसादात्’ इत्यप्य-युक्तम् । पूर्वपक्ष्युक्तादृष्टकल्पनानुद्धारात् । ज्ञानान्तरमेव प्रसादेन सद्यो मोक्षापत्तेश्च । न चैवमेव साक्षात्कारप्रसादयोरन्तरा साधनान्तरमत्राभिप्रेतमिति वक्तुमुचितम् । प्रसादस्येच्छामात्रत्वेन तस्या-श्चानादिसिद्धत्वेन साधनानपेक्षणाच्च । जिज्ञासोत्थज्ञानेत्यप्ययुक्तम् । अतोऽनन्तेनेत्येतद्विरोधापत्तेः । आदिपदेनात्मा वा ओ इति श्रवणादित्रयसङ्ग्राहकवाक्यविशेषोपादानप्रयोजनं च न पश्याम इत्यतः सूत्रद्यनुसारेणैतद्वाक्याभिप्रेतं साधनान्तरोपलक्षणमुक्तोपलक्षितानां साध्यसाधनभावोपपादनप्रकारं च दर्शयति ॥ इदमुक्तमिति ॥ अत्र यद्यपीत्यादि मुच्यत इत्यस्याभिप्रायकथनम् । मोक्षसाधनं हीत्यादि सहेतुकं प्रसादशब्दोपलक्षितार्थकथनम् । साधनं चेत्यादिनैवकारेण लब्धस्य प्रकृते व्यापारावश्यकत्वस्य प्रसन्नताया एव व्यापारत्वस्य चोपपादनेन साध्यसाधनभावोपपादनम् । मोचकश्चेत्यादिना सहेतुकमुप-लक्षितार्थकथनम् । प्रसादो नामेति तत्स्वरूपकथनेनेच्छामात्रस्य सिद्धत्वेऽपीच्छाविशेषस्य गुणान्तरस्य वाऽनभिव्यक्त्यादिसूचनेन साध्यसाधनभावोपपादनम् । एवं भक्तिप्रसादयोः साध्यसाधनभावमुपपाद्य भक्तिज्ञानयोः साध्यसाधनभावं न चासौ इत्यादिनोपपादयितुं ‘माहात्म्यज्ञानपूर्वस्तु’ इति प्रमाणं मनसि निधाय भक्तिस्वरूपकथनं परमेश्वरेति । तादृशभक्तिस्वरूपमनुभवारूढं कर्तुं तत्कार्यप्रतिपादक-प्रमाणोपन्यासो यमधिकृत्येति न चाव्यक्तेति सहेतुकं ज्ञानशब्देन प्रसादशब्देन वोपलक्षितार्थकथनम् । प्रसन्न इत्यादि साध्यसाधनभावोपपादनम् । जिज्ञासाशब्दस्य निदिध्यासनार्थत्वमभिप्रेत्य तस्य ज्ञान-साधनतोपपादनाय निदिध्यासनस्वरूपनिरूपणं दर्शनसाधनं चेत्यादि । जिज्ञासाशब्दार्थविचारस्य निदिध्यासनसाधनतोपपादनं न चेत्यादि । अत एव त्रितयसङ्ग्राहकवाक्यस्यादिपदेनोपादानम् । यद्वा नात्रोपलक्षितार्थकथनं किन्तु परम्परासाध्यसाधनभावाभिप्रायप्रवृत्तैतद्वाक्याभिप्रेतपरम्पराघटकानां कथनमिति द्रष्टव्यम् ।

### परिमल

कथमनेन ज्ञानीत्यादिना मुच्यत इत्यन्तेन भाष्येण पूर्वपक्षदशायामुक्तनिष्प्रयोजनत्व-शङ्कनिरास इत्यत आह ॥ इदमुक्तमिति ॥ श्रुतौ मूले च यस्य प्रसादादित्यादिप्रसादप्राधान्योक्तिः कथमित्यत आह ॥ व्यापारेति ॥ परेण चशब्दस्य ताद्विध्यं भूयस्त्वात्त्वनुबन्ध इति सूत्राद्युक्तमाह ॥ तद्भक्त्येकेति ॥ भारततात्पर्योक्तमाह ॥ भक्त्यैवेति ॥ तत्कर्म हरितोषं यदित्यादि तु कथमित्यत आह ॥ स्वर्गादीति ॥ भाष्योक्तस्मृतिमाह ॥ कर्मणेति ॥ ननु प्रसादस्येच्छाविशेषत्वाद्भगवतश्च ‘आप्तकामस्य का स्पृहा’ इति श्रुत्येच्छानिषेधात्कथं प्रसादो भगवत उच्यत इत्यत आह ॥ प्रसादो नामेति ॥ न नः काचित्क्षतिरिति ॥ प्रसादद्वारा ज्ञानं मुक्तिहेतुरिति प्रकृतप्रमेये काचिद्धानिर्नास्ति इत्यर्थः । युक्तिपादे ‘न प्रयोजनवत्त्वात्’ इत्यधिकरणानुव्याख्याने सुधायां च समर्थयिष्यमाणं प्रसादस्य इच्छारूपत्वं तु वास्तवाभिप्रायम् । अत एवेच्छाविशेष इति कोट््यन्तरोक्तिः श्रुतेरर्थान्तरस्य वक्ष्यमाणत्वादिति भावः । ननु प्रसादस्य भक्तिसाध्यत्वे ज्ञानजात्तत्प्रसादादिति कथमित्यतः ज्ञानस्य भक्तिभागत्वादिति भक्ति-पादान्त्यभागे वक्ष्यमाणदिशैकदेशकीर्तनमेतदिति भावेनाह ॥ परमेश्वरभक्तिर्नामेति ॥ ‘माहात्म्य-ज्ञानपूर्वस्तु सुदृढः सर्वतोऽधिकः । स्नेहो भक्तिरिति प्रोक्तस्तया मुक्तिर्न चान्यथा’ इति भारत-तात्पर्योक्तेरिति भावः । असम्भावितोऽयं प्रेमप्रवाह इत्यत आह ॥ यमधिकृत्येति ॥ उक्तरूपप्रेम-प्रवाहमाश्रित्य ‘यत्र नान्यत्पश्यति नान्यच्छृणोति नान्यद्विजानाति स भूमा’ इति छान्दोग्ये सप्तमाध्याये भूमप्रकरणे यत्र यस्मिन् भूमविषये उक्तरूपभक्तौ सत्यामन्यदर्शनादिकं नास्तीत्याद्यर्थकश्रुतयो वर्तन्ते । तथा । ‘या निशा सर्वभूतानां तस्यां जागर्ति संयमी । यस्यां जाग्रति भूतानि सा निशा पश्यतो मुनेः’ इत्यादि गीतादिस्मृतयः प्रवर्तन्त इत्यर्थः । अस्तु मोक्षहेतुप्रसादो भक्त्येकसाध्यः । किं जिज्ञासया कृत्यमित्यतः प्रणाड््या तदुपयोगमाह ॥ न चासावित्यादिना कर्तव्येत्यन्तेन । असौ भक्तिरित्यर्थः ॥ लोक इति ॥ राजादौ ॥ अव्यक्तेति ॥ ‘तदव्यक्तमाह हि’ इति वक्ष्यमाणन्यायेनेति भावः । नन्वव्यक्तैकस्वभावः प्रसन्नः सन्नपि कथं मुक्तिहेतुप्रसादजनकभक्तिकारणस्य साक्षात्कारस्य विषयः स्यादित्यतः ‘अतोऽनन्तेन तथा हि लिङ्गम्’ इति सूत्राद्युक्तमाह ॥ प्रसन्नस्त्विति ॥ नन्वस्त्वेवं तावता मुक्तिप्रसादजनकभक्तिकारणसाक्षात्कारोत्पादकस्येश्वरानुग्रहस्यान्येनापि सम्भवान्न जिज्ञासया विचार-रूपया कृत्यमित्यतस्तन्निर्धारणार्थनियमस्तद्दृष्टेः पृथग्ध्यप्रतिबन्धः फलम्’ इति सूत्राद्युक्तोपयोगमाह ॥ दर्शनसाधनं चेति ॥ विग्रहविशेषस्येति ॥ बिम्बरूपस्येत्यर्थः । न सामान्यादप्युपलब्धेरित्यादेरिति भावः ॥ भक्तीति ॥ ‘अनुबन्धादिभ्यः’ इति सूत्रादिति भावः । कर्तव्येतीति शब्दस्येदमुक्तं भवतीति पूर्वेणान्वयः ॥ ये त्विति ॥ रामानुजीयाः ॥ दर्शनश्रुतय इति ॥ ‘आत्मा वा ओ द्रष्टव्यः’ ‘दृष्ट्वैव तं मुच्यते’ इत्यादिश्रुतय इत्यर्थः ।

### यादुपत्यम्

॥ न नः काचिदिति ॥ प्रसादस्य पक्षद्वयेऽपि भगवद्गुणत्वेन तदभेदाद्भक्त्यादि- साध्यत्वानुपपत्तिरूपक्षतिर्नास्ति । अस्माभिर् विशेषबलेन शक्त्यात्मना सतोऽपि व्यक्त्यात्मना साध्यत्वाङ्गीकारादिति भावः । यद्वा ननु भगवतो निर्गुणत्वात्कथं तत्रेच्छारूपो गुणः । सगुणत्वेऽपि वा तस्य अष्टगुणत्वात्कथं गुणान्तररूपप्रसादसम्भव इत्यत आह ॥ न नः काचिदिति ॥ अस्माभि-रनन्तगुणवत्त्वाङ्गीकारान्नोक्तदोष इति भावः । मोचकप्रसादहेतुभूतभक्तिस्वरूपं दर्शयति ॥ परमेश्वर-भक्तिर् इति ॥ मोचकप्रसादहेतुभूतेति शेषः । एतादृशः प्रेमप्रवाहोऽसम्भावित इत्याशङ्कापरिहाराय सम्भावकं प्रमाणेनाह ॥ यमधिकृत्येति ॥ यं ज्ञापयितुमित्यर्थः । अत्रोभयत्र जाग्रदवस्थायामपि बाह्य-विषयाज्ञानोक्त्या भगवत्युक्तप्रेमप्रवाहोऽस्तीति ज्ञायते । अन्यथा तदसम्भसवादिति भावः ॥ दर्शनश्रुतय इति ॥ ‘आत्मा वा ओ द्रष्टव्यः’ ‘दृष्ट्वैव तं मुच्यत’ इत्याद्याः श्रुतय इत्यर्थः । ध्यानस्य परमपाट-वत्वेऽपि परोक्षत्वानपगमादिति भावः । न च ध्यानस्यापि मानसापरोक्षरूपत्वेनाविरोध इति वाच्यम् । ध्येयांशे तस्य परोक्षत्वात् । यथाऽऽहुः । ‘परोक्षज्ञानसन्ततिर्ध्यानम्’ इति । केचित्तु दर्शनश्रुतय इत्युक्तस्य दर्शनस्य ध्यानसाध्यश्रुतय इत्यर्थ इत्याहुः ।

### वाक्यार्थरत्नमाला

इत्यादिसूत्रैरिति । आदिना अतोऽनन्तेन तथाहि लिङ्गमिति सूत्रपरिग्रहः । वक्ष्यमाणेति । उपासनापादे तस्यैव प्रसादस्यैव । तथैवेति । तस्येति वर्तते । व्यापारस्य सतः प्रसादान्मुच्यत इति प्राधान्येनोक्तिं विहाय व्यापारत्वेनैवोक्तिप्रसङ्गाच्चेत्यर्थः । न चैवमेवेति । अत्रेति वक्तुं नोचितमिति प्रतिज्ञायामेवमेवेति हेतूगर्भं प्रोक्तम् । प्रमाणाभावेऽपीत्यर्थकेन तेन प्रमाणाभावेन तथा वक्तुमनुचितत्वादिति हेतुसमर्पणात् । अत एवोत्तरवाक्येऽनपेक्षणाच्चेति चशब्दप्रयोगो युक्तः । एतेन चशब्दायोगशङ्का गर्भस्रावेणैव निराकृतेति ज्ञेयम् । अतोऽनन्तेनेत्येतदिति । अव्यक्तत्वप्रतिपादक-तदव्यक्तमाह हीत्येतत्सूत्रशेषत्वादस्यानेन तत्सूत्रमुपलक्ष्यते । उपलक्षणायां प्रयोजनं तु न तत्सूत्रेण सर्वथाऽव्यक्तत्वमुच्यते किन्तु पुरुषप्रयत्नाद्यभावे तदित्याशङ्कावारणम् । एतत्सूत्रेऽव्यक्तस्वभावस्यापि भगवतः प्रसादे सत्येव दर्शनविषयतेति प्रतिपादनात् । अथवा अत्र जिज्ञासया ज्ञानमित्ययुक्तम् । अव्यक्तस्वभावस्य भगवतः स्वाचिन्त्यशक्तयैव दर्शनप्रतिपादकातोऽनन्तेनेत्येतद्विरोधादिति योज्यम् । प्रयोजनं च नेति । श्रवणमात्रेण वा श्रवणनिदिध्यासनाभ्यां वा साक्षात्कारसिद्धेस्त्रितयस्यानावश्यकत्वेन तत्र सङ्ग्राहकवाक्यविशेषोपादानप्रयोजनाभावादित्याशयः । सूत्रादीति । आदिपदेन श्रुतिस्मृतिपरिग्रहः । उपलक्षणमित्यस्य दर्शयतीत्यनेन सम्बन्धः । उक्तेति । उक्तानि चोपलक्षितानि चोक्तोपलक्षितानि तेषामित्यर्थः । ननु प्रसादस्य मोक्षसाधनत्वमित्यादिना प्रदर्शितशङ्कानां मध्ये कस्याः परिहारः केन जात इत्याशङ्कायामंशभेदेन तत्तच्छङ्कापरिहारं दर्शयति अत्र यद्यपीत्यादि मुच्यत इत्यस्येत्यादिना । इत्यादि इत्यादिकं मुच्यत इति मोक्षसाधनत्वोक्तया सूचितस्यार्थस्य कथनरूपमित्यर्थः । अत्रेत्यादीत्यादिपदेन मोक्षसाधनं हीत्युत्तरोपक्रमपर्यन्तं ग्राह्यम् । एवमुत्तरत्रापि तत्तदुपक्रम एव पूर्वपूर्वावधिरिति ज्ञेयम् । अत्रेत्यस्येति द्रष्टव्यमित्युत्तरेण सम्बन्धः । यद्यपीत्यादिग्रन्थे साधनान्तरोपलक्षणादिविवेकाप्रतीत्या तत्प्रदर्शनं कृतम् । प्रसाद एव व्यापार इति कुत्र दृष्टमित्यत आह निगडादीति मूलम् । एवं दर्शने प्रमाणमभिधाय श्रुतिमप्याह यस्येति । व्यापारस्य सतः प्रसादस्य व्यापारतयैवोक्तया भवितव्यं तत्कथं प्रधानतया तस्योक्तिरित्यतस्तत्र निमित्तं दृष्टान्तेनाह व्यापारेति । दृष्टान्तप्रदर्शनेन रूढव्यवहारे प्रयोजनान्वेषणायासो नेति ध्वनयति । तत्कर्म हरितोषमित्यादिवचनगतिमाह स्वर्गादिहेतुरिति । अनभिव्यक्तयादीति टीका । अनेन नः काचित् क्षतिर्नेत्यस्य निर्गुणत्ववाद्यष्टगुणत्ववादिमते तादृश-गुणान्तरानुपपत्तावपि सगुणत्ववादिमते तदनुपपत्तिरूपा क्षतिर्नेत्यर्थः । तथा तादृशगुणविशेषस्य नित्य-व्यक्तगुणके हरावभावकालासम्भवेन भक्तयादिसाध्यत्वानुपपत्तेः सदा तत्सद्भावे च सदा मोक्षापत्तिरूपा क्षतिश्च नास्ति । शक्तयात्मना प्राग्विद्यमानस्यापि विशेषबलेन व्यक्तिकाले तेन मोक्षोपपत्तेरिति व्याख्यानं कृतं भवति । मूले परमेश्वरेति । मोचकप्रसादहेतुभूतेति शेषः । परमेश्वरेत्युक्तयैव देवतान्तरगुर्वादि-भक्तिरलक्ष्येति सूचनान्न तद्भक्तावव्याप्तिरिति दर्शितम् । प्रमाणं मनसीति टीका । माहात्म्यज्ञानपूर्वस्तु सुदृढः सर्वतोऽधिकः । स्नेहो भक्तिरिति प्रमाणवाक्यगतप्रथमपादविवरणपूर्वकं तदुक्ताभिधानं निरवधिके-त्यादिना कृतम् । तथा सर्वतोऽधिक इत्येतद्विवरणपूर्वकं तदुक्ताभिधानं स्वात्मात्मीयेत्यादिना कृतम् । सुदृढ इत्येतस्यापि विवरणपूर्वकं तदुक्ताभिधानमन्तरायेत्यादिना कृतम् । स्नेहपदार्थविवरणपूर्वकं तदुक्तोपादानं च निरन्तरेत्यादिना कृतमिति स्पष्टत्वादिति भावः । जरासन्धादिभगवद्द्वेषिषु विषयासक्तेषु वा कार्यदर्शनेन वा शास्त्रतो वोपदेशतो वा निरवधिकेत्याद्युक्तमाहात्म्यज्ञानसद्भावेऽपि भक्तयभावादतिव्याप्तिरित्यतस्त-द्व्यवच्छेदाय निरन्तरेत्याद्युक्तम् । तेषु च केषाञ्चित् स्नेहप्रसक्तेरभावात् केषाञ्चिदल्पस्नेहेऽपि निरन्तरे-त्याद्युक्तस्नेहस्याभावात् तद्व्यवच्छेदो युक्तः । निरन्तरप्रेमप्रवाहमात्रं द्रव्याद्युपार्जननिमित्तस्वाम्यादावस्तीति तद्व्युदासाय प्रेमप्रवाहाविच्छेदसमर्पकान्तरायसहस्रेणेत्यादि । तादृशोऽपि स्नेहः स्वात्मादाविति तद्व्युदासाय स्वात्मात्मीयेत्यादि । नचैवं सति प्रथमविशेषणानर्थक्यम् । तस्य माहात्म्यज्ञाने सति अधिकारिणस् तथाविधप्रेमप्रवाहो भवितुमर्हतीति सम्भावकतया कथनात् । स्वात्मात्मीयसमस्त-वस्तुभ्योऽधिकप्रेमप्रवाहस्य क्वचिदाभिमानिकेऽपि सत्त्वात् । अत एवार्जुनादीनां तादृशकार्यार्थं प्राणत्यागादिप्रतिज्ञा । रावणेन सीतानिमित्तं दशाननानामपगमितत्वस्य भवत्कृते खंजनेत्यादिषूक्ते-रतोऽन्तरायेत्याद्यपि सार्थकम् । तत्र चाभिमानापगमे वा जन्मान्तरे वा तत्प्रतिबन्धादित्यादि ज्ञेयम् । विशेषतस्तत्कृत्यं लेख्यमस्ति । असाविति मूलम् । निरन्तरप्रेमप्रवाह इत्यर्थः । नतु संपूर्णभक्ति-पदार्थभूतनिरवधिकेत्यादिविशेषणविशिष्टोऽत्रासावित्यनेनोच्यते । तस्य परमात्मनोऽन्यत्राभावात् । तेन लोके तथा दर्शनादित्युत्तरग्रन्थोपपत्तिरिति ज्ञेयम् । प्रसादपदेन वेति । य उपलक्षितोऽर्थो दर्शनसाधनानु-ग्रहरूपस्तस्य कथन-मित्यर्थः । अनेन मोक्षसाधनीभूतपरमानुग्रहसमर्पकप्रसादपदेन स्वसाधनभक्तिसाधन-साक्षात्कारसाधनभूतावान्तर प्रसादोऽप्यन्यथानुपपत्त्योपलक्षणया ग्राह्य इत्युक्तं भवति । साध्यसाधन-भावेति । अनुग्रहशब्दोक्तावान्तरप्रसाददर्शनयोर्यः साध्यसाधनभावस्तदुपपादनमित्यर्थः । अव्यक्त-स्वभावस्याप्यतोऽनन्तेत्युक्तरीत्याऽनन्ताचिन्त्यशक्तियोगादित्यस्य तदुपपादकमिति ज्ञेयम् । शब्दार्थेति । विचारापरनामकेति प्रागर्थत्वेनोक्तस्योत्तरत्र चार्थत्वेन वक्ष्यमाणस्येत्यर्थः । साधनतोपपादनमिति । संशय-विपर्ययोर्निवृत्त्यर्थं श्रवणानन्तरं निदिध्यासनतः प्राङ्मननापरनामकविचारस्यावश्यकतोक्तया तदुपपादनादिति भावः । अत एवेति । एवं त्रितयस्यावश्यकत्वादेव तत्सङ्ग्राहकवाक्यस्येत्यादेरित्यादिपदेनोपादानवर्णनं युक्तमित्यर्थः । एवं ननु प्रसादस्य मोक्षसाधनत्वमित्यारभ्य प्रयोजनं च न पश्याम इत्यन्तशङ्कापरिहारा-योक्तोपलक्षितसाधनानां साध्यसाधनभावोपपादनप्रकारं दर्शयतीत्यवतारयता मध्ये घटकत्वेनोक्त-भगवदादीनामुपलक्षणया ग्रहणमिति भावं वर्णयित्वा तदनुसारेण तत्तदंशेनोपलक्षिततत्तत्पदार्थविवेकः कृतः । इदानीं किं मध्ये लक्षणोक्तयाश्रयणेन । जिज्ञासाया ज्ञानसाधनत्वोक्तेः परम्पराभिप्रायस्य सिद्धत्वात्तदभिप्रेतानि मध्ये यावन्ति साधनानि परम्पराघटकत्वेन प्राप्तानि तेषां कथनाय भगवदादीनां यद्यपीत्यादितत्तदंशेन प्रतिपादनमिति प्रकारान्तरमाह यद्वेति । परम्पराभिप्रायप्रवृत्तेति । साध्यसाधन-योरुक्तयोर्योग्यताविरहेणानन्वयप्रसङ्गादिति वक्ष्यमाणरीत्याऽन्वयायोगेन तदभिप्रायस्य आवश्यकत्वादिति भावः । घटकानां कथनमिति । क्वचिदुपपादनं च
कृतमिति पूरणीयम् ।

------------------------------------------------------------------------

ज्ञानी प्रियतमोऽतो मे तं विद्वानेव चामृतः

***ज्ञानी प्रियतमोऽतो मे तं विद्वानेव चामृतः***

### सुधा

स्यादेतत् । अतःशब्दस्तावत्प्रकृतस्य हेतुभावे वर्तते । तत्र ब्रह्मजिज्ञासायाः प्रयोजनाकाङ्क्षायामधिकारिविशेषणतयाऽथशब्देन प्रकृतो मोक्षः सम्बध्यते । ज्ञातुमिच्छा जिज्ञासा । न चात्रावयवार्थेन जिज्ञासाशब्दोऽर्थवान् । इच्छायाः स्वातन्त्र्याविषयत्वेन विधातुमशक्यत्वात् । अत एवेष्यमाणज्ञानोपलक्षणाऽप्ययुक्ता । तस्माज्ज्ञानेच्छान्तर्णीतो विचारो जिज्ञासापदेन लक्ष्यते । मुख्यप्रयोगातिक्रमेण लाक्षणिकाश्रयणे चेदं प्रयोजनम् । यद्विचारस्य ज्ञानद्वारैव मोक्षसाधनत्व-ज्ञापनम् । अन्यथा योग्यताविरहेणान्वयाभावप्रसङ्गात् । यदि च जिज्ञासाशब्दो मीमांसा-शब्दवद्विचार एवोपसङ्ख्यायते । तदाऽप्यन्वयव्यतिरेकाभ्यां विचारस्य ज्ञानसाधनता ज्ञास्यते । एवं च विचारो यतो ज्ञानसाधनं ज्ञानं च मोक्षसाधनमतो असौ कर्तव्य इति लभ्यते ।

### वाक्यार्थचन्द्रिका

ननु द्रव्यं कर्म चेति ज्ञानस्वभावतो मुक्तिनिषेधकमुत्तरवाक्यमसङ्गतम् । न च जिज्ञासोत्थेति पूर्ववाक्योक्तप्रसादस्यातःशब्दार्थतया लाभोपपादनाय तदिति वाच्यम् । तद्वाक्योक्त-विचारज्ञानमोक्षाणामिव प्रसादस्यापि हेतुसमर्पकातःशब्देन लाभोपपत्त्या विशेषशङ्काभावेन प्रसाद-लाभस्यैव विशिष्यानुपपादनीयत्वाज्ज्ञानस्वभावतो मुक्तेः साधकाभावेनेश्वराधीनत्ववचनविरोधेनानु-पपत्तिश्चेत्यतः प्रकृतहेतुत्वसमर्पकेणातःशब्देन प्रकृतत्वाद्विचारज्ञानमोक्षाणां हेतुत्वलाभेऽपि प्रसादस्या-प्रकृतत्वान्न तल्लाभ इति विशेषशङ्कासद्भावाद्युक्तं तदुपपादनमित्यभिप्रेत्य विशेषशङ्कामुत्थापयति ॥ स्यादेतदिति ॥ एतत्प्रसादार्थकतयाऽतःशब्दव्याख्यानं तदा स्याद्यदि प्रसादः प्रकृतः स्यादिति शेषः । मोक्षादीनां प्रकृतत्वं प्रसादस्य तदभावं चोपपादयति ॥ तत्रेत्यादिना ॥ अथशब्देनाधिकारिविशेषणतया मोक्षस्येव शमादीनामपि प्रकृतत्वान्न मोक्षस्यैव सम्बन्धे विशेषनियामकमित्यत उक्तं ब्रह्मजिज्ञासायाः प्रयोजनाकाङ्क्षायामिति । एवमथशब्देन मोक्षस्य प्रकृतत्वमुपपाद्य विचारे ज्ञानसाधनत्वस्य ज्ञाने मोक्ष-साधनत्वस्य जिज्ञासाशब्दलक्षणानिमित्तशक्यसम्बन्धत्वेन लक्षणाप्रयोजनत्वेन च लाभार्थं लक्षणाया मुख्यार्थानुपपत्त्यादिपूर्वकत्वात्प्रसिद्धयौगिकार्थानुपपत्त्यादिप्रतिपादनाय जिज्ञासाशब्दस्य यौगिकमर्थं तावदाह ॥ ज्ञातुमिच्छेति ॥ इच्छाया इति ॥ इच्छाया विषयसौन्दर्याधीनत्वेन पुमनधीनत्वेन विधेयत्वा-त्सम्भवादित्यर्थः ॥ अत एवेति ॥ ज्ञानस्य स्वकारणे सति पुमनिच्छायामपि दर्शनात्स्वातन्त्र्या-विषयत्वेनाविधेयत्वादेवेत्यर्थः । इष्यमाणेति शक्यसम्बन्धप्रदर्शनम् । एवं च मुख्यार्थानुपपत्ते-रुपलक्षणीयान्तरस्य चाभावाद्विचार एवोपलक्षणीय इत्युपसंहरन् शक्यसम्बन्धं च दर्शयति ॥ तस्मादिति ॥ इष्यमाणज्ञानं प्रति साक्षादिच्छायाः साधनत्वासम्भवादिच्छानन्तरभाविज्ञाना-त्प्राक्कालसम्बन्धी विचारो ज्ञानेच्छयोरन्तर्मध्ये नीत इत्यर्थः । यद्वा श्रुतिसिद्धस्वर्गसाधनभावो यागः स्वर्गेच्छासाध्य इवान्वयव्यतिरेकसिद्धज्ञानसाधनभावो ज्ञानेच्छासाध्यो विचारो ज्ञानेच्छयोरन्तर्णीत इत्यर्थः । एवं च ज्ञानेच्छासाध्यत्वं विचारस्य शक्यसम्बन्ध इति भावः । अत्र ज्ञानेच्छासाध्य इत्येव वक्तव्येऽन्तर्णीत इत्युक्तिः शक्यसम्बन्धगवेषणायां विचारो ज्ञानसाधनत्वस्यापि लाभ इति सूचयितुम् । अस्तु तर्ह्यथशब्दान्मोक्षस्य जिज्ञासाशब्दाच्च विचारे ज्ञानसाध्यत्वस्य च लाभः । ज्ञानस्य मोक्ष-साधनतालाभस्तु कथमित्यतः स्वायत्तन्ययविरोधेन लाक्षणिकप्रयोगानुपपत्तेस्तत्प्रयोगप्रयोजनत्वेन तत्सिद्धिरित्याह ॥ मुख्येति ॥ अन्यथेति ॥ विचारे मुख्यस्य विचारशब्दस्यैव सूत्रे प्रयोगेऽतो मोक्षाद्धेतोर्विचार कर्तव्य इति सूत्रवाक्यान्मोक्षविचारयोः साक्षात्साध्यसाधनभावप्रतीत्या विचारस्य चान्वयव्यतिरेकाभ्यां साक्षाज्ज्ञानसाधनत्वस्यैव सिद्धतया विचारे साक्षान्मोक्षसाधनत्वस्य बाधितत्वे-नान्वयाभावप्रसङ्गादित्यर्थः । एवं लक्षणापक्षे ज्ञानसाधनत्वादिलाभं प्रदर्श्य रूढिपक्षेऽपि तं दर्शयति ॥ यदि चेति ॥ एवं च पूर्वोक्तान्वयाभावप्रसङ्गो ज्ञानान्वयव्यतिरेकाननुसन्धानेन साक्षात्साध्यसाधनभावेन सूत्रव्यख्यान इति न विरोध इति द्रष्टव्यम् । अस्मिन्पक्षेऽथ मुमुक्षानन्तरं ज्ञानसाधनविचारः कर्तव्य इति सूत्रवाक्यार्थान्यथाऽनुपपत्त्या ज्ञानस्य मोक्षसाधनतालाभ इति द्रष्टव्यम् ।

### परिमल

‘द्रव्यं कर्म च कालश्च’ इत्यादिश्लोकद्वयं पूर्वसङ्गतमिति दर्शयंस्तार्किकशङ्कोत्तरत्वेन अवतारयति ॥ स्यादेतदित्यादिना ॥ एतद् वक्ष्यमाणम् । पूर्वं मोक्षहेतुप्रसादजनकज्ञानजनकत्वा-ज्जिज्ञासा कर्तव्येति जिज्ञासोत्थेत्यादिनोक्तम् । तत्र मोक्षहेतुज्ञानजनकत्वमात्रस्य प्रकृतत्वसम्भवोऽतः- शब्दस्तावदित्यादिनोपपाद्यते । ईश्वरप्रसादस्य त्वित्यादिना तु प्रसादांशस्याप्रकृतत्वमुच्यते ॥ प्रकृतस्य हेतुभाव इति ॥ एतस्माद्धेतोरित्यर्थे वर्तत इत्यर्थः । एतच्छब्दात्पञ्चम्यास्तसिलादेशे एतदोशिति प्रातिपदिकस्याशादेशेऽत इति रूपम् । तथाच सर्वनामसंज्ञकेन प्रातिपदिकेनाकारेण प्रकृतं परामृश्य तस्य तसिल्विभक्त्या हेतुत्वमतःशब्दो वक्तीत्यर्थः ॥ अधिकारीति ॥ अधिकारिविशेषणेच्छाविषयत्वेन इत्यर्थः । अथेत्यस्याधिकारानन्तर्यमर्थः । अधिकारश्च मुमुक्षादिरिति भाष्य एव व्यक्तत्वादिति भावः । मोक्षस्याथपदेन प्रकृतत्वमुक्त्वा ज्ञानस्य जिज्ञासापदेन प्रकृतत्वं वक्तुं वाचस्पतिनोक्तमर्थमनूद्य निराह ॥ ज्ञातुमिच्छेति ॥ स्वातन्त्र्येति ॥ विषयविशेषदर्शनादेवेच्छाया जायमानत्वेन प्रयत्नानपेक्षणादिति भावः ॥ विधातुमशक्त्यत्वादिति ॥ प्रयत्नविषयस्यैव विधेयत्वादिति भावः । रामानुजाभिमतार्थं निराह ॥ अत एवेति ॥ ज्ञानस्य करणपरतन्त्रतया पुरुषप्रयत्नाविषयत्वादेवेत्यर्थः ॥ अन्तर्णीत इति ॥ प्रकृत्यर्थ-ज्ञानसाधनत्वेन सन्प्रत्ययार्थरूपेच्छसाध्यत्वेन मध्ये प्राप्त इत्यर्थः । अनेन मुख्यार्थसम्बन्धो लक्षणा-बीजभूतो दर्शितः । अत्रान्तर्णीतेति पाठः साधुः ।‘ श्रदन्तरोरुपसर्गवद्वृत्तिर्वाच्या’ इत्युक्त्यन्तः-शब्दस्योपसर्गत्वेनोपसर्गादसमासेऽपि ‘णोपदेशस्य’ इति णत्वेन भाव्यत्वात् ॥ अन्यथेति ॥ मुख्य-विचारपदस्यैवोक्तावित्यर्थः । साक्षाद्धेतुत्वाभावादिति भावः ॥ विचार एवोपसङ्ख्यायत इति ॥ यद्यपि श्रीमद्भाष्यटीकायां जिज्ञासितं सुसम्पन्नमिति प्रयोगान्मुख्यार्थ एव जिज्ञासाशब्दो विचारेऽभिमत-स्तथापि पूर्वत्र लक्ष्यत इत्युक्तिः । अत्र च यदि चोपसङ्ख्यायत इति चोक्तिरनास्थेयेति चन्द्रिकायामुक्तम् ।

### यादुपत्यम्

असूत्रितः प्रसादः किमर्थं मोक्षसाधनतयोच्यत इति वक्तुमाह ॥ अतः शब्द-स्तावदित्यादिना ॥ हेतुभाव इति ॥ हेतुत्व इत्यर्थः । अत्र हेतुशब्दो लिङ्गवचनो न कारणवचनः । प्रकृतस्य मोक्षस्य जिज्ञासां प्रत्यकारणत्वात् । तथाच ब्रह्मजिज्ञासाकर्तव्यत्वरूपसाध्येऽधिकारि-विशेषणतया प्रकृतस्य मोक्षस्य प्रयोजनरूपतया लिङ्गत्वमिति भावः ॥ प्रयोजनाकाङ्क्षायामिति ॥ मुख्यप्रयोजनाकाङ्क्षायामित्यर्थः । ज्ञानस्य तु सुखदुःखावाप्तिहान्योरन्यतरत्वाभावान्न मुख्यत्वमिति भावः । तेन जिज्ञासाशब्देनैव ज्ञानस्य विचारप्रयोजनस्योक्तत्वान्न प्रयोजनाकाङ्क्षाऽनुपपन्नेति शङ्काऽ-नवकाश इति ध्येयम् ॥ अधिकारिविशेषणतयेति ॥ स्वर्गकामो यजेतेत्यत्राधिकारिविशेषणस्य स्वर्गस्य यथा मुख्यफलत्वं तद्वदिति भावः ।

अत्र कश्चित् । अधिकारिविशेषणत्वेन न मोक्षस्य फलता साधयितुं शक्या । जीवनगृहदाहादेरपि फलताप्रसङ्गात् । नापि काम्यत्वविशेषितेन । परस्त्रीकामः प्रायश्चित्तं कुर्यादित्यत्र काम्यमान-योषित्पिण्डस्यापि फलतापातादित्याशङ्क्य न विशेषणत्वमात्रेण काम्यत्वमात्रेण वा मुक्तेः फलत्वं किन्तु काम्यत्वे सत्यनिन्दितविशेषणत्वेनातो नोक्तदोष इत्याह । तच्चिन्त्यम् । न ह्यत्राधिकारिविशेषण-तयेत्येतन्मोक्षस्य फलत्वसाधनायोक्तं येनोक्तशङ्कासमाधाने सङ्गच्छतः किन्तु तस्य प्रकृतत्वोपपादनाय । फलत्वं तु मोक्षस्य दुःखनिवृत्त्यादिरूपतया प्रसिद्धमेवेति नोपपादकापेक्षेति ॥ स्वातन्त्र्येति ॥ प्रयत्नाविषयत्वेनेत्यर्थः । विषयविशेषदर्शनादेवेच्छाया जायमानत्वेन प्रयत्नानपेक्षणादिति भावः ॥ अत एवेति ॥ ज्ञानसाधनस्य विचारादेव साक्षात्प्रयत्नविषयत्वं न ज्ञानस्येति भावः । चशब्देन तथात्वे ब्रह्मणो विधेयविशेषणत्वापत्त्याऽप्राधान्यप्रसङ्ग इत्युक्तदूषणं ग्राह्यम् । विचारस्यैव लक्षणायां को हेतुरित्यत आह ॥ ज्ञानेच्छान्तर्णीत इति ॥ ज्ञानेच्छयोरन्तर्मध्ये नीत इत्यर्थः । सन्दिग्धे विपर्यस्ते वा तत्त्वावधारणमिष्यते । तच्च विचाराविनाभूतमिति विचारे लक्षणेत्यर्थः । नन्वत्र जिज्ञासापदं यौगिकं वाक्यरूपं कथं लक्षकं लक्षणायाः पदवृत्तित्वादिति चेत् । अत्र वदन्ति । न प्रकृतिप्रत्ययसमुदायोऽत्र लक्षकः । किन्तु प्रत्यय एक एवेति । तच्चिन्त्यम् । तथात्वे मुख्यार्थसम्बन्धप्रदर्शनायेच्छासाध्य इत्येव वक्तव्यत्वेन ज्ञानेच्छान्तर्णीत इति प्रकृतिप्रत्ययोभयार्थसम्बन्धप्रदर्शनवैयर्थ्यप्रसङ्गात् । तस्मादत्र प्रकृतिप्रत्यययोरपि लक्षकत्वं वाच्यमित्यपरे । न च वाक्ये कथं लक्षणेति चोद्यावतारः । गम्भीरायां नद्यां घोष इत्यत्र गम्भीरनदीपदयोर्गम्भीरनदीसम्बद्धतीरलक्षकत्वस्य सत्यादिपदानां ब्रह्मस्वरूपमात्र-लक्षकत्वस्य च वेदान्तिभिरङ्गीकारात् । तत्रैकैकस्य लक्षकत्वे शक्यासम्बन्धिनो गम्भीरनदीतीरादेर-प्रतीतिप्रसङ्गवदत्राप्येकैकस्य लक्षकत्वे शक्यासम्बन्धिनो ज्ञानसाधनेच्छासाध्यविचारस्याप्रतीति-प्रसङ्गात् । अत एव तादृशविचारोपस्थित्यर्थं प्रकृतिप्रत्यययोरुभयोरपि लक्षकत्वं वेदान्तिरित्या वक्तव्यमिति । इदमप्यनुपपन्नम् । अत्र किं प्रकृतिप्रत्यययोरजहत्स्वार्थलक्षणोत जहत्स्वार्थलक्षणा । नाद्यः । छत्रिणो गच्छन्तीत्यादौ छत्र्यछत्रिसमुदायस्य गमनान्वय इवात्रापि ज्ञानेच्छाविचाररूपसमुदाये कर्तव्यत्वान्वयप्रसङ्गेन ज्ञानेच्छयोरपि विधेयत्वप्राप्तेः । नापि द्वितीयः । तथात्वे ज्ञानेच्छाबोधकस्या-न्यस्याभावेन ब्रह्मण इष्यमाणज्ञानान्वयोक्तिविरोधात् । तस्माद्विचारो लक्ष्यत इत्यस्याक्षिप्यत इत्यर्थो वर्णनीयः । तथाहि । जिज्ञासा कर्तव्येत्यत्रेष्यमाणज्ञानस्य साक्षादिच्छासाध्यत्वासम्भवादिच्छाया वा साक्षात्तत्साधनत्वे अनन्वयात्तन्निर्वाहको विचार आश्रयणीयः । क्रियायाः कालान्तरभाविफल-साधनत्वानुपपत्त्याऽपूर्वाभ्युपगमवदित्याहुः । तदपि चिन्त्यम् । मुख्यातिक्रमेणेत्यग्रिमफक्किकाऽ-स्वारस्यात् । विचारस्याक्षेपलभ्यत्वे कर्तव्यपदानन्वयप्रसङ्गाच्च । न ह्याक्षेपलभ्यस्य वाक्यार्थे समन्वयो दृष्टः । अत एवमत्रास्वरसात्पक्षान्तरमाह ॥ यदि चेति ॥ मीमांसाशब्दवदित्यनेन जिज्ञासाशब्दो विचारे रूढ एव । इच्छाप्रतीत्यभावेऽपि विचारप्रतिपादकत्वान् मीमांसाशब्दवदिति युक्तिं सूचयति । यथाहुः । ‘मीमांसाशब्दतो हीच्छामज्ञात्वैव विजानते । विचारं लौकिकास्तेन तत्रायं रूढ इष्यत’ इति । एवं चास्मिन्पक्षे तद्विजिज्ञासस्व इत्यादौ अस्मिंश्च सूत्रे विधौ न लक्षणाश्रयणमिति ज्ञातव्यम् । मीमांसा-शब्दवद्विचार एवोपसङ्ख्यायत इत्यनेन मीमांसाशब्दो यथा इच्छार्थत्वाभावेऽपि विचार एव ‘मान्बध-दान्शाम्भ्यो दीर्घश्चाभ्यासे’त्यत्र सन्नन्त उक्तः । तथा जिज्ञासाशब्दोऽपि इच्छार्थत्वाभावेऽपि विचार एव सन्नन्त उपसङ्ख्येय इति सूचयति । ननु रूढ््या जिज्ञासाशब्दस्य विचारवाचकत्वे तस्य साक्षान्मोक्षसाधनत्वासम्भवेन ज्ञानद्वारकत्वं कथं ज्ञेयमित्यत आह ॥ तदाऽप्यन्वयव्यतिरेकाभ्यामिति ॥ अस्मिन्नपि पक्षे ब्रह्मण उद्देश्यफलसम्बन्धित्वेनैव जिज्ञासाकर्मत्वं न साक्षादतो न विधेय-विशेषणतयाऽप्राधान्यमिति शङ्कावकाश इति ध्येयम् ।

### श्रीनिवासतीर्थीया

॥ अधिकारिविशषणतयेति ॥ नित्यानित्यवस्तुविवेको विषयवैराग्यं शमदमादिसम्पत्तिर्मुमुक्षेति साधनचतुष्टयसम्पन्नस्यैवाधिकारित्वादित्यर्थः ॥ अन्यथेति ॥ ज्ञानद्वार-मन्तरेण साक्षाद्विचारस्यैव मोक्षहेतुत्वोक्तावित्यर्थः ॥ योग्यतेति ॥ विचारे क्रियमाणेऽपि मोक्षानुप-लम्भेनार्थाबाधरूपयोग्यताविरहादित्यर्थः ।

### वाक्यार्थरत्नमाला

पूर्ववाक्योक्तप्रसादस्येति । सूत्रकाराभिप्रेततया ज्ञानमोक्षयोरन्तरावश्यकत्वेन व्याख्यातस्येत्यर्थः । लाभोपपत्त्येति । यदि हेतुसमर्पकातःशब्देन विचारज्ञानमोक्षाणां लाभसौलभ्यात्तेषां ततो लाभस्यानुपपादनीयता तर्हि तद्वदेव प्रसादस्यापि तेन लाभाभ्युपगमे बाधकाभावेन तल्लाभस्याप्यनु-पपाद्यत्वमेव । तथात्वेऽपि तदुपपादने च विचारादीनां ततो लाभस्याप्युपपादनप्रसङ्गोऽर्धजरतीयायोगादि- त्याशयः । ज्ञानस्वभावत एव मोक्षोपपत्तेर्न प्रसादापेक्षेति विशेषशङ्कासद्भावात्तदभावोऽसिद्ध इत्यत आह ज्ञानस्वभावत इति । साधकाभावेन अनुपपत्तिरिति सम्बन्धः । अनुपपत्तौ हेत्वन्तरमीश्वरेति । अत्रेश्वराधीनत्ववचनविरोधेन चेति चशब्दयुक्तः पाठः । तदभावे वा चशब्दार्थान्तर्भावेनैवार्थो योज्यः । पूर्वदूषणसमुच्चये चशब्दः । लाभोपपादने विशेषशङ्काभावोऽसिद्ध इति प्रतिपादितं प्रकृतहेतुत्व-समर्पकेत्यादिसद्भावादित्यन्तेन । अनेन न तु यस्य कस्यापि हेतुत्वसमर्पकताऽतः शब्दस्य । येन प्रसादस्याप्रकृतत्वेऽपि तेन लाभः स्यादिति दर्शयितुं प्रकृतस्येत्युक्तमिति मूलाशय उक्तो भवति । मूलार्थस्तु अतःशब्दप्रतिपादकेन पूर्वप्रकृतं परामृश्य तस्य हेतुता तत्परया विभक्तयोच्यत इति । तत्रेत्यादिनेति । तत्रेत्यस्य मूले तथा सतीत्यर्थः । प्रकृतस्य हेतुभावेऽतःशब्दो वर्तत इति यदा सिद्धं तदेति यावत् । प्रयोजनाकाङ्क्षायामितीति । अयमर्थः । ब्रह्मज्ञानाय विचारकर्तव्यता तावत्प्रतीयते । न च ब्रह्मज्ञानस्य स्वरूपेण पुरुषार्थता । सुखदुःखावाप्तिनिवृत्त्यन्यतरत्वाभावात् । तस्मात्फलविशेषाकाङ्क्षायामथ-शब्दोपात्ताधिकारिविशेषणभूतो मोक्षः फलत्वेन सम्बध्यते । यथा स्वर्गकामो यजेतेत्यत्राधिकारि-विशेषणस्वर्गफलत्वेन । नन्वधिकारिविशेषणत्वेन मोक्षस्य फलत्वे यावज्जीवमग्निहोत्रं जुहोतीत्यत्र । यस्याग्निर्गृहान् दहेत् सोऽग्नये क्षामवतेऽष्टाकपालमित्यादावधिकारिविशेषणत्वेनोक्तजीवनगृहदाहादेरपि फलत्वापत्तिः । अथ काम्यत्वेन फलत्वमिति चेन्न । परस्त्रीकामः प्रायश्चित्तं कुर्यादित्यत्र काम्यमान-योषित्पिण्डस्यापि फलतापातात् । तत्कथमेतदिति चेन्न । विशेषणत्वमात्रेण काम्यत्वमात्रेण वा फलत्वा-नङ्गीकारात् । किन्तु काम्यत्वे सत्यनिन्दितत्वेन । प्रकृते चाधिकारिविशेषणपदस्य काम्यत्वे सत्यनिन्दितत्वे तात्पर्यान्न कश्चिद्दोषः । एवमेव वक्ष्यति च बन्धमिथ्यात्वमित्येतदवताररूपपरापभाष्याद्यनुवादमूलटीकायां टीकाकृदिति ज्ञेयम् । प्रकृतत्वमुपपाद्येति । ततश्च मोक्षसाधनत्वाज्जिज्ञासा कर्तव्येति प्रागुक्तार्थैकदेशः सम्भवतीति सूचयित्वेत्यपि ज्ञेयम् । विचारे ज्ञानेत्यादि । अत्र विचारे ज्ञानसाधनत्वस्य जिज्ञासाशब्द-लक्षणानिमित्तशक्यसम्बन्धत्वेनेत्यादिरूपेण यथाक्रमं सम्बन्धः । एतच्च ज्ञानेच्छान्तर्णीत इत्यादि-व्याख्यावसरे टीकायामेव स्पष्टं भविष्यति । लाभार्थमिति । ततश्च जिज्ञासाशब्दार्थो विचारो दर्शनद्वारा मोक्षसाधनत्वात्कर्तव्य इत्यंशोऽपि सम्भवतीति सूचयितुमित्यपि ज्ञेयम् । अनुपपत्त्यादीत्यादिपदेन शक्यसम्बन्धपरिग्रहः । तावदाहेति ।

अनेन जिज्ञासापदस्य विचाररूपार्थेनैव व्याख्येयतया विचारो हि जिज्ञासेति वाच्ये ज्ञातुमिच्छा हीत्यसङ्गतमिति शङ्का गर्भस्रावपराहतेति ज्ञापितम् । विचारे तस्य शक्तयभावात् । लक्षणार्थं च मुख्यार्थ-प्रदर्शनादेरावश्यकतया मुख्यार्थप्रदर्शनार्थमेवेच्छया व्याख्यानात् । इच्छेतीति । इच्छायां सन्विधानादिति भावः । इच्छाया अर्थत्वानुपपत्त्या न विचारस्यैवोपलक्षणया सिद्धिः । इष्यमाणज्ञानस्यैवोपलक्षणया ग्रहणोपपत्तेरित्याशङ्कापरिहाराय प्रवृत्तात एव चेष्यमाणेति मूलगतमत एवेत्येतद्यथा प्रकृतोपयोगि स्यात् तथा व्याचष्टे ज्ञानस्येति । पुमनिच्छायामपीति । अनिच्छतोऽपि दुर्गन्धादेर्ज्ञानदर्शनादिति भावः । शक्य-सम्बन्धेति । इच्छावाचकजिज्ञासापदेन ज्ञानलक्षणायामिच्छाविषयत्वं सम्बन्धो दर्शित इत्यर्थः । मुख्यार्थेति । इच्छारूपेत्यर्थः । उपलक्षणीयान्तरस्येति । ज्ञानरूपस्य पूर्वोक्तरीत्याऽभावात्तदन्यस्यापि तथाविधस्याभावादित्यर्थः । शक्यसम्बन्धमिति । इच्छावाचकजिज्ञासापदेन विचारलक्षणायां शक्य-सम्बन्धमित्यर्थः । इच्छानन्तरभावीत्यादेरिच्छासाध्यो ज्ञानसाधनं चेत्यर्थः । जिज्ञासा कर्तव्ये-त्यत्रेष्यमाणज्ञानस्य साक्षादिच्छासाध्यत्वासम्भवादिच्छाया अपि साक्षाज्ज्ञानसाधनत्वेनानन्वयाज्ज्ञानेन वेच्छाया वोक्तसाध्यत्वस्य वा साधनत्वस्य वा निर्वाहाय मध्ये विचार आक्षिप्यते । कालान्तरभाविस्वर्ग-रूपफलसाधनत्वस्य यागक्रियायामनुपपत्त्याऽपूर्वस्य मध्ये कल्पनवदिति भावः । अस्मिन् पक्षे इच्छाया एव ज्ञानसाधनत्वं प्रमाणप्राप्तं विचारस्त्वाक्षेपलभ्य इत्यङ्गीकृतं स्यात् । तथात्वे च विचारज्ञानसाधनत्व-स्यान्वयव्यतिरेकसिद्धताविरोध इत्यतो विचारस्यैवान्वयव्यतिरेकाभ्यां ज्ञानसाधनत्वसिद्धे-र्नापूर्वतुल्यता । न चेच्छासाध्यत्वं शक्यसम्बन्धरूपं कथं तर्हि निर्वाह्यमिति वाच्यम् । यथा स्वर्गकामो यजेतेति विहित-त्वाच्छतिसिद्धस्वर्गसाधनभावेऽपि यागो वस्तुतः स्वर्गेच्छाया साध्योऽपि भवत्येवं ज्ञानान्वयव्यतिरेक-सिद्धज्ञानसाधनभावोऽपि विचारो ज्ञानेच्छया साध्यो भवतीत्येवं फलेच्छासाध्यत्वेनेच्छासाध्यत्वरूपशक्य-सम्बन्धलाभोपपत्तेरिति प्रकारान्तरमाह यद्वा श्रुतीति । तथा च ज्ञानेच्छयोः कार्यकारण-भावानापन्नयोरन्तर्मध्ये वस्तुतः फलेच्छासाध्यत्वेन नीत इत्याशयः सूचितो भवति । एवं चेच्छावाचकपदेन कथञ्चिच्छक्यसम्बन्धलाभायैव विचारस्य ज्ञानेच्छान्तर्णीतत्वमुक्तमिति भावः । तर्हि लाघवाज्ज्ञानेच्छासाध्य इत्येवोच्यतां किं तदन्तर्णीतत्वोक्तया । न हि पूर्वव्याख्यान इवेह विचारस्य मध्ये व्यापारतयावस्थानमस्ति । विचारप्रयोजकेच्छायाः परम्परया ज्ञानसाधनत्वे मानाभावादित्यत आह अत्र ज्ञानेच्छासाध्य इत्येवेति । ज्ञानसाधनत्वस्यापीति । ज्ञानेच्छया साध्यो विचार इत्येवोक्ते शक्यसम्बन्धमात्रं लभ्यते न तु तस्य विचारस्य ज्ञानसाधनतापि । ज्ञानेच्छान्तर्णीत इत्युक्तौ च वस्तुतो विचारो यथेच्छया साध्य एव ज्ञानसाधनमपि भवतीति शक्यसम्बन्धगवेषणायामेव लाभात्प्रकृते च लक्ष्यविचारस्य ज्ञानसाधनताया विवक्षितत्वाद्विवक्षितज्ञानसाधनतालाभाय ज्ञानेच्छान्तर्णीत इति गुरूक्तिरित्यर्थः ।

स्वायत्तन्यायेति । अस्मदायत्ते वाक्प्रयोगे किमित्यवाचकपदं प्रयुञ्ज्महे इति न्यायेनेत्यर्थः । अयं चात एव चोपमेत्येतद्व्याख्यानादौ तत्रतत्र मूलकृतोदाहृत इति ज्ञेयम् । तत्प्रयोगेति । अनुपपन्नोऽपि यो लाक्षणिकप्रयोगस्तत्प्रयोजनेति योज्यम् । पावित्र्यादिज्ञापनाय गङ्गायां घोष इत्यादौ अवाचकप्रयोगदर्शनेन तन्न्यायस्य प्रयोजनाभावस्थलविषयत्वादिति भावः । लक्षणापक्ष इति । जिज्ञासाशब्दस्य विचारे लक्षणेति पक्षे विचारस्य ज्ञानसाधनत्वं लक्षणानिमित्तशक्यसम्बन्धत्वेन ज्ञाने मोक्षसाधनत्वं च लक्षणाप्रयोजनत्वेन लभ्यत इत्येवं तदुभयलाभं प्रदर्श्येत्यर्थः । रूढिपक्षेऽपीति । जिज्ञासाशब्दस्य विचारे रूढिपक्षेऽपीत्यर्थः । तं पक्षमाश्रित्यापीति यावत् । मूले विचार एवोपसङ्ख्यायते । विचारे रूढतया स्वीक्रियत इत्यर्थः । जिज्ञासितं सुसंपन्नमिति विचारेऽपि तत्प्रयोगादिति भावः । ननु रूढिपक्षे जिज्ञासापदोक्तविचारस्य साक्षान्मोक्ष-साधनत्वानुपपत्तिं परिहर्तुमन्वयव्यतिरेकाभ्यां विचारस्य ज्ञानसाधनतावगमोऽङ्गीकृतः । नचासौ युज्यते । लक्षणापक्षे तदाश्रयणप्रयोजनत्वेन विचारस्य ज्ञानद्वारैव मोक्षसाधनताज्ञापनमुक्तवा विचारे मुख्यविचार-शब्दप्रयोगश्चेदतो मोक्षाद्धेतोर्विचारः कर्तव्य इति सूत्रवाक्यप्रतीतविचारमोक्षयोः साक्षात्साध्यसाधनभावानु-पपत्त्याऽन्वयाभावप्रसङ्ग इत्यभिधानेन तद्विरोधप्रसङ्गात् । तत्पक्षेऽपि विचारस्य ज्ञानसाधनताया अन्वयव्यतिरेकाभ्यामवगमसम्भवेन तस्य साक्षान्मोक्षसाधनत्वस्यानङ्गीकारादिति वक्तुं शक्यत्वादित्यत आह एवं चेति । साक्षात्साध्यसाधनभावेन व्याख्यान इति । यदि च रूढिपक्ष इव लक्षणापक्षेऽपि साक्षात्तयोः साध्यसाधनभावमव्याख्यायान्वयव्यतिरेकाभ्यां विचारस्य ज्ञानसाधनतावगम्यत इति व्याख्यायते तदान्वयाभावप्रसङ्गोऽप्यत्रेव तत्रापि नेति भावः । ननु विचारस्य ज्ञानसाधनताया उक्तरीत्या लाभोऽस्तु । तथाऽपि ज्ञानस्य मोक्षसाधनताया एतत्पक्षे कथं लाभः । लक्षणाप्रयोजनत्वेन हि प्राक्तल्लाभ उदित इत्यतः पूर्वत्रेव तल्लाभस्यासम्भवेऽपि प्रकारान्तरेण तल्लाभसम्भवान्न दोष इत्याह अस्मिंश्च पक्ष इति । लाभ इति । भोजनेच्छानन्तरं पाकसाधनाधिश्रयणादि कार्यमित्युक्तेऽसङ्गतिपरिहाराय पाकश्च भोजनसाधनमिति लाभवन्मुमुक्षानन्तरं मोक्षसाधनस्यैवानुष्ठेयत्वे विधातव्ये ज्ञानसाधनविचारविधानमसङ्गतमित्यसङ्गति-परिहाराय ज्ञानं च मोक्षसाधनमित्यत्र पर्यवसन्नमिति ज्ञानस्य मोक्षसाधनताया लाभ इत्यर्थः ।

[Load More](javaऽcriptःvoid(0))
