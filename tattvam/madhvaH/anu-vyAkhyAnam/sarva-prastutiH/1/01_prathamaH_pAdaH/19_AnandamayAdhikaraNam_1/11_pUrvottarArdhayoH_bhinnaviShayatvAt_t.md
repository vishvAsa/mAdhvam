+++
title = "११ पूर्वोत्तरार्धयोर् भिन्नविषयत्वात् तापनीयवाक्ये न रुद्रस्य परब्रह्मत्वोक्तिः"
upstream_url = "https://dvaitavedanta.in/category-details/5175/975/sharam/sathha/parath/parath/aanana/parava"
+++
## ऋतं सत्यं परं ब्रह्म पुरुषं कृष्णपिङ्गलम्

**पूर्वोत्तरार्धयोर् भिन्नविषयत्वात् तापनीयवाक्ये न रुद्रस्य परब्रह्मत्वोक्तिः**

**ऋतं सत्यं परं ब्रह्म पुरुषं कृष्णपिङ्गलम्**

### **सुधा**

स्यादेतत् । ब्रह्मशब्दबलेनान्नमयादीनां विष्णुत्वं न निश्चेतुं शक्यते । ‘ऋतं सत्यं परं ब्रह्म पुरुषं कृष्णपिङ्गलम् । ऊर्ध्वरेतं विरूपाक्षं शङ्करं नीललोहितम्’ इति तापनीयवाक्ये रुद्रेऽपि परंब्रह्मशब्दश्रवणादित्यतः पूर्वोत्तरार्धे भिन्नविषयतया व्याख्याति ऋतमिति ।

## **अनुव्याख्यानम्**

***ऋतं सत्यं परं ब्रह्म पुरुषं कृष्णपिङ्गलम् ॥***

***विष्णवाख्यमुक्तमन्यत्र ह्यूर्ध्वरेतं च तत्प्रति ॥***

***विरूपाक्षाख्यमपरं ब्रह्मोक्तं तद्ब्रते स्थितम् ॥***

**सुधा**

इति पूर्वार्धे विष्ण्वाख्यं परंब्रह्मोक्तमिति योजना । अन्यत्र उत्तरार्धे विरूपाक्षाख्य-मुक्तमिति पूर्वोत्तरार्धयोर्भिन्नविषयत्वमुक्तम् । भिन्नविषयत्वेऽन्वयः कथमित्यत उक्तं तत्प्रत्यूर्ध्वरेत-मिति । अनेन ऋतमित्यादीनि द्वितीयान्तान्यूर्ध्वरेतसमित्यादीनि प्रथमान्तानीत्युक्तं भवति । तर्हि नपुंसकलिङ्गप्रयोगः कथमित्यत उक्तमपरं ब्रह्मेति । अमुख्यया वृत्त्या जीवेऽपि ब्रह्मशब्दसद्भावा-त्तदपेक्षया नपुंसकलिङ्गमिति । तत्प्रत्यूर्ध्वरेतमिति विवृणोति तद्ब्रते स्थितमिति ।

एकविषयतया प्रतीयमानयोः पूर्वोत्तरार्धयोः कुतो भिन्नविषयता कल्प्यत इत्यत आह समानेति ।

**अनुव्याख्यानम्**

***समानाधिकृतत्वं चेदुत्तरं नीललोहितम् ॥***

***कृष्णपिङ्गलरूपेण पुनरुक्तं भविष्यति ।***

समानमेकमधिकृतमधिकरणं विषयो ययोः पूर्वोत्तरार्धयोस्ते समानाधिकृते तयोर्भावः । यदि पूर्वोत्तरार्धयोरेकविषयत्वं स्यात्तदोत्तरम् उत्तरार्धोक्तं नीललोहितं कृष्णपिङ्गलरूपेण पूर्वार्धोक्तेन निमित्तेन पुनरुक्तं भविष्यति । कृष्णपिङ्गलनीललोहितशब्दयोरेकार्थत्वात् । अतः प्रतीतमप्येक-विषयत्वं परित्यज्य भिन्नविषयत्वग्रहणं न्याय्यमिति ।

### **शेषवाक्यार्थचन्द्रिका**

ननु पूर्वोत्तरार्धयोर्भिन्नविषयत्ववर्णनेनैव सौत्रहेतोरव्यभिचारसिद्धेर्भाष्ये तत्प्रतीत्यधिकमित्यतो नेदं विषयभेदप्रतिपादनार्थं किं नाम पूर्वोत्तरार्धयोर्भिन्नविषयत्वे प्राप्तान्वयानु-पपत्तिपरिहारायान्वयप्रदर्शनार्थमित्यशयेन तत्तथा योजयति भिन्नेति । तथाऽपि भाष्येऽपरब्रह्मेत्यंश-स्याधिक्यमित्यतः ‘ऊर्ध्वरेतं विरूपाक्षं शङ्करं नीललोहितमि’त्येतेषां पूर्वार्धेन प्रथमान्ततयाऽन्वये प्राप्तानुपपत्तिपरिहारार्थं तदित्याशयेन योजयति तर्हीति । प्रथमान्ततया पूर्वार्धेऽन्वये ऊर्ध्वरेता इत्यादि पुल्लिङ्गमेव स्यान्न नपुंसकमित्यर्थः । तदपेक्षयेति । तथा चोत्तरार्धे ब्रह्मेत्येतद्विशेष्यतयाऽनुवर्तनीयमित्युक्तं भवति ॥ विवृणोतीति । तथा च न तद्व्रते स्थितमित्यंशस्यापि वैय्यर्थ्यमिति भावः ।

### **परिमल**

‘‘कृष्णपिंगलं’’ इत्यनंतरं ‘‘इति पूर्वार्धे परंब्रह्मे’’ति पदद्वयमध्याहृत्य योजयति इति पूर्वार्ध इति ।

### **यादुपत्यम्**

तदपेक्षया नपुंसकेति । तथा चोत्तरार्धे ब्रह्मेत्येतद्विशेष्यतयाऽनुवर्तनीयमित भावः ।

### **वाक्यार्थरत्नमाला**

व्यभिचारसिद्धेरिति । अनेन ऋतं सत्यमित्यादिविशिष्टवाक्यर्थकत्वेऽपीति सूचितम् । भिन्नविषयतया व्याख्यातीत्यवतारात्तदाश्रयणेनाशङ्कोत्थापनमिति ज्ञेयम् । यद्यपि भद्रंकर्णेभि रित्युपक्रम्य प्रवृत्ता तापनीयश्रुते । ऋतं सत्यं परम्ब्रह्म पुरुषं नृकेसरिविग्रहं कृष्णपिङ्गलस्योत्तरार्धगततया पाठविशेषश्रवणोपपत्तिस्तु तत्स्थऋतमित्यारभ्य लोहितमित्यन्ते नृकेसरिविग्रहमित्यंशत्यागेन यथाश्रुतस्य श्लोकरूपेण भाष्ये उक्तिः । तदनुसारेण पूर्वोत्तरार्धव्यवहारोऽपि तदुपनिषेधादिपिंगलमित्यन्तद्वितीयान्तम् ऊर्ध्वरेतमित्यादिकं प्रथमान्तमिति योज्यमित्याशयेनेति प्रतिभाति । तत्तथेति । तत्प्रतीतेस्तदन्यथानु-पपत्तिपरिहारार्थत्वेनेत्यर्थः । योजयतीति । तद्य्वार्त्यशङ्काकथनाशयकथनाभ्यां संगमयतीत्यर्थः । इत्येतेषां पूर्वार्धेनेति । एषां पूर्वार्धेनेति । एतेषां पूर्वार्धेन प्रथमांततयोक्तो योऽन्वयस्तत्रेत्यर्थः । ब्रह्मेत्येतदिति । न तु परमित्यपीति भावः । विवृणोतीति । तदुपलक्षणमिति भावेन विशिष्टार्थमाहेत्यर्थः । तस्माद्विष्णुं परंब्रह्मेत्युत्तरानुव्याख्यानमूले उपलक्षणमित्याशयनेत्याद्युक्तेः । कृष्णपिङ्गललोहितशब्दयोरेकार्थ-त्वादिति । अत्र लेख्यमस्ति ॥

------------------------------------------------------------------------

ब्रह्माधिपतिरित्यत्र तापनीयश्रुतौ पुरः

**ब्रह्माधिपतिरित्यत्र तापनीयश्रुतौ पुरः**

### **सुधा**

किञ्च ब्रह्माधिपतिर्ब्रह्मणोऽधिपतिरित्युत्तरवाक्ये ब्रह्म अधिपतिर्यस्य रुद्रस्य असौ ब्रह्माधिपतिरिति रुद्रस्य ब्रह्म अधिपतिः प्रतीयते । यस्य चाधिपतिरस्ति कथं तस्य परब्रह्मता स्यादित्यतश्च पूर्वार्धो न रुद्रविषय इत्याशयवानाह ब्रह्मधिपतिरिति ।

## **अनुव्याख्यानम्**

***ब्रह्माधिपतिरित्यत्र तापनीयश्रुतौ पुरः ॥***

**सुधा**

ऋतं सत्यमिति वाक्यं यद्गतम् अत्र तापनीयश्रुतौ ऋतमित्यस्मात्पुरः पुरत उपरिष्टा-दिति यावत् । ब्रह्माधिपतिरिति रुद्रस्य पराधीनताप्रतिपादकं पदमस्तीति योजना ।

स्यादेवं यदि ब्रह्माधिपतिशब्दस्य बहुव्रीहित्वं स्यात् । न चैवम् । षष्ठीतत्पुरुषे कर्मधारये वा संभवति बहुव्रीहित्वनिश्चायकाभावादित्यत आह स्वरितेति ।

**अनुव्याख्यानम्**

***स्वरितब्रह्मशब्दान्तं बहुव्रीहित्वमेष्यति ॥***

**सुधा**

यस्माद्ब्रह्माधिपतिप्रातिपादिकं स्वरितब्रह्मशब्दान्तं तस्माद्ब्रहुव्रीहित्वमेव प्राप्नोति । न समासान्तरत्वम् । तथात्वेऽन्तोदात्तत्वेनानुदात्तं पदमेकवर्जमित्यस्य प्रसङ्गेन पूर्वपदस्य (स्वरितान् तता) स्वरितपूर्वपदान्तता न स्यात् । अथवोद्ग्रन्थमेव पूर्वोक्तमर्थमुक्त्वोक्तशङ्कोत्तरत्वेन समस्तोऽपि श्लोको योज्यः । यद्यपि बहुव्रीहित्वं पूर्वसिद्धमेव । तथाऽपि तन्निश्चयापेक्षयैष्यतीति प्रयोगः ।

ननु पूर्वपदान्तस्वरस्य स्वरितत्वेऽपि कुतो बहुव्रीहित्वमिति चेत् । उदाहरणदर्शनादित्याह स्वाहेति ।

**अनुव्याख्यानम्**

***स्वाहेन्द्रशत्रुर्वर्धस्व यद्बहुव्रीहितामगात् ॥***

यद्यस्मास्त्वाहेन्द्रशत्रुर्वधस्वेत्यत्रेन्द्रशत्रुप्रातिपदिकं स्वरितेन्द्रशब्दान्तं बहुव्रीहितां प्राप्तं तस्मादिदमपि तथाविधं बहुव्रीहिरेवेति ।

### **शेषवाक्यार्थचन्द्रिका**

ब्रह्माधिपतिरित्युत्तरवाक्ये किञ्चेत्युक्तार्थस्य स्पष्टमप्रतिभासादित्या- शयवानित्युक्तम् । ब्रह्माधिपतिप्रातिपदिकस्य षष्ठीतत्पुरुषत्वे ब्रह्मणोऽधिपतिरित्युत्तरवाक्येन गतार्थत्व-मित्यरुचिं मनसि निधायाह कर्मधारये वेति ॥ बहुव्रीहित्वनिश्चायकाभावादिति । समासप्राबल्यादेव कर्मधारयत्वनिश्चय इति भावः । हेतुत्वसमर्पकाभावेन स्वरितब्रह्मशब्दान्तत्वस्य बहुव्रीहित्वे हेतुत्व-स्यैवावगन्तुमशक्यत्वाद्यत्तच्छद्बाध्याहारेण कथञ्चितदवगमेऽपि विपक्षे बाधकाभावेनाप्रयोजकत्वात् कथमनेन बहुव्रीहित्वनिश्चय इत्यतो हेतूच्छित्तेरेव विपक्षे बाधकत्वान्नाप्रयोजकतेत्याह यस्मादित्यादीति ॥ स्वरितेति । ब्रह्मशब्दस्य मनिन्प्रत्ययान्तत्वेन निदन्तत्वात् । ञ्नित्यादिर्नित्यमित्यादिभूताकार-स्योदात्तत्वेऽनुदात्तं पदमिति शेषभूताकरस्यानुदात्तत्वे उदात्तादनुदात्तस्य स्वरित इति तस्यैव स्वरितत्वेन ब्रह्मशब्दस्य स्वरितान्तत्वादित्यर्थः ॥ न समासान्तरत्वमिति । षष्ठीतत्पुरुषत्वकर्मधारयत्व-रूपमित्यर्थः ॥ तथात्वे हीति । समासस्येत्यनेन सामान्यतः समासान्तोदात्तताया विहितत्वादिति भावः । पूर्वोक्तमर्थमिति । किञ्च ब्रह्माधिपतिरित्यादियोजनेत्यन्तेनोक्तमर्थमित्यर्थः ॥ उक्तशङ्केति । स्यादेतद्यदि ब्रह्मादिपतिशब्दस्येत्यादिनोक्तशङ्कोत्तरत्वेनेत्यर्थः ।

### **परिमल**

अत्रेति मूलपदस्यार्थमाह । ऋतं सत्यमितिवाक्यं यद्गतम् अत्रेति ॥ स्वरितेति । स्वरितं ब्रह्मशब्दान्तं यस्य तदीति विग्रहः । एवमग्रेपि ॥ तथात्व इति । तत्पुरुषादिसमासान्तरत्वे इत्यर्थः । ‘समासस्येति’ षष्ठाद्यापादान्तिमसूत्रेण सामान्यतोऽन्तोदात्तताया विधानादिति भावः ॥ अनुदात्तमिति । यस्योदात्तादिस्वरो विधीयते तं वर्णं वर्जयित्वाऽवशिष्टं पदमनुदात्तं भवतीत्यनुदात्त-स्वरप्रसङ्गेनेत्यर्थः । पूर्वं हि पुर इत्यनन्तरं ‘रुद्रस्य पराधीनत्वप्रतिपादकं पदस्ती’त्यध्याहृत्य योजयित्वा तत्र शङ्कानिरासकत्वेनोत्तरार्धं योजितमिदानीं विनैव पदाध्याहारं योजनामाह अथवेति । उद्ग्रन्थं मूलास्पृष्टमेव । किं च ‘ब्रह्माधिपतिर्ब्रह्मणोऽधिपतिरित्युत्तरवाक्य इत्यादिना पूर्वार्धो न रुद्रविषय इत्यन्तेनोक्तमर्थमुक्त्वा स्यादेवं यदीत्यादिनोक्तशङ्कोत्तरत्वेन ‘ब्रह्माधिपतिरि’त्यादिसमग्रश्लाको व्याख्येय इत्यर्थः ॥ स्वरितेन्द्रेति । औणादिकरन्प्रत्ययांतस्येंद्रशब्दस्य ‘ञ्नित्यादिर्नित्य’मित्यद्युदात्तत्वे शेषनिघाते ‘उदात्तादनुदात्तस्य स्वरित’ इति स्वरितान्तत्वादिति भावः ।

### **यादुपत्यम्**

स्वरितब्रह्मशब्देति । ब्रह्मशब्दस्य मन्प्रत्ययान्तत्वेन ञ्नित्यादिर्नित्यमित्यनेन प्रकृतिरूपबृंहतेराद्युदात्तत्वे परस्य मन्प्रत्यस्यानुदात्तं पदमेकवर्जमित्यनेनानुदात्तत्वे उदात्तानुदात्तस्य स्वरित इत्यनेन मन्प्रत्ययस्य स्वरितत्वम् । ततश्च ब्रह्मशब्दः स्वरितान्त इति ज्ञेयम् ॥ तथात्वेऽन्तोदात्त-त्वेनेति । समासस्येत्यनेन सामान्यतः समासस्यान्तोदात्तताया विहितत्वादिति भावः ॥ अनुदात्तं पदमिति । यत्रान्त्यः स्वर उपात्तः स्वरितो वा विधीयते तमेकमचं वर्जयित्वा परिशिष्ट सर्वोऽच् अनुदात्तो भवतीति सूत्रार्थः ॥ पूर्वोक्तमर्थमिति । किञ्च ब्रह्माधिपतिरित्यादिना योजनेत्यन्तोनोक्तमर्थ-मित्यर्थः ॥ उक्तशङ्केति । स्यादेवं यदि ब्रह्माधिपतिशब्दस्येत्यादिनोक्तशङ्केत्तरत्वेनेत्यर्थः ॥ स्वरितेन्द्र-शब्देति । इन्द्रशब्दस्य रन्प्रत्ययान्तस्य निपातितत्वाद् ब्रह्मशब्दवत्स्वरितान्तत्वं ज्ञेयम् ।

### **श्रीनिवासतीर्थीया**

कर्मधारय इति । ब्रह्मा चासावधिपतिश्चेति कर्मधारय इत्यर्थः ॥ प्रातिपदिकमिति । समासप्रातिपदिकमित्यर्थः । स्वरितब्रह्मशब्दान्तमिति । बृहधातोर्मनिन् प्रत्यये अमागमे यणादेशे च सति निष्पन्नो ब्रह्मशब्दो मनिन्प्रत्ययान्तः । तथा च ञ्नित्यादिर्नित्यम् । ञिति निति च प्रत्यये परे प्रकृतेरादिरुदात्तो भवतीति सूत्रार्थः । तथा च प्रकृते बृहधातोरादेर्बृ इत्यत्रत्य-ऋवर्णरूपस्याच उदात्तस्वरवत्त्वे सति, तत्परतो विद्यमानस्य मनिन्प्रत्ययस्य मकारस्थिताकार-रूपस्याच इति यावत् । अनुदात्तं पदमेकवर्जमिति सूत्रेणानुदात्तस्वरूपत्वं प्राप्तम् । तथा हि । यत्रान्यः स्वर उदात्तः स्वरितो वा विधीयते तमेकमचं वर्जयित्वा परिशिष्टः सर्वोऽप्यच् अनुदात्तो भवतीति सूत्रार्थः । एवं च बृ इत्यत्रऋवर्णस्वरस्योदात्तत्वे तद्व्यतिरिक्तस्याचो मकारस्थस्याकारस्यानुदात्त-स्वरवत्त्वे प्राप्ते ‘उदात्तदनुदात्तस्य स्वरितः’ उदात्तात्स्वरात्परस्थानुदात्तस्वरस्य स्थाने स्वरितः स्वर आदेशो भवतीति सूत्रार्थः । तथा च मकारस्थानुदात्तस्वरस्य स्वरितत्वे ब्रह्मशब्दः स्वरितान्त इति मन्तव्यम् ॥ तथात्व इति । षष्ठीतत्पुरुषकर्मधारयरूपसमासान्तरत्व इत्यर्थः ॥ अन्तोदात्तत्वेनेति । ब्रह्माधिपतिरिति समासस्येति शेषः । पूर्वपदस्यानुदात्तं पदमेकवर्जमित्यस्य प्रसङ्गेनेत्यन्वयः । पूर्वपदस्य ब्रह्मपदस्य अनुदात्त पदमेकवर्जमिति सूत्रविहितानुदात्तस्वरवत्त्वस्य, बहुव्रीहिभिन्नषष्ठीतत्पुरुषकर्मधारय रूपसमासान्तरत्वे ‘‘समासस्य’’ समासस्यान्त उदात्तो भवतीति सूत्रेण समासस्यान्ते उदात्तस्वर-विधानाद्ब्रह्माधिपतिरिति समासस्यान्ते तकारस्थे इकारे उदात्तस्वरप्राप्तौ । ‘‘अनुदात्तं पदमेकजर्व’’मिति सूत्रेण तद्व्यतिरिक्तस्य पूर्वस्याचोऽनुदात्तस्वरविधानाद्ब्रह्माधिपतेत्यत्र स्थितानां चतुर्णामप्यचामनुदात्त-स्वरवत्त्वं प्राप्तम् । तथा च ब्रह्मपदे ब्रेत्यत्रानुदात्तस्वरं ह्येत्यत्र मकारे च स्वरितस्वरं वैदिका पठन्ति तन्न स्यादिति । अधःपठ्यमानः स्वरोऽनुदात्तः । दक्षिणभागे समाहारेण पठ्यमानः स्वर उदात्तः । ऊर्ध्वं पठ्यमायः स्वर स्वरितः । तदूर्ध्वं पठ्यमानस्तु स्वरः प्रचय इति वैदिकसम्प्रदायः । उद्ग्रन्थमिति ग्रन्थादुद्गतं ग्रन्थव्याख्यानरूपं न भवतीत्यर्थः ॥

### **वाक्यार्थरत्नमाला**

इत्युक्तार्थस्येति । पराधीनत्वोक्तेः परब्रह्मता न संभवतीत्यर्थस्येत्यर्थः । त्वत्पक्षेऽपि कर्मधारयत्वनिश्चयायोग इति समानमित्यत आह । समासप्राबल्यादेवेति । वृत्तिपदार्थ-प्रधानतयाऽन्यपदार्थ प्रधानबहुव्रीह्यपेक्षया कर्मधारयस्य प्राबल्यमिति भावः । अशक्यत्वाद्यत्तच्छब्देति पाठः । यच्छब्दाध्याहारं सिद्धवत्कृत्य हेतूच्छित्तेरित्याद्येवोक्तम् । नाप्रयोजकतेत्याहेति ॥ उपलक्षण-मेतत् । ब्रह्माधिपतिरित्यस्य पूर्ववाक्यादनुवृत्तस्य ब्रह्माधिपतिप्रतिपादकरूपपक्षत्वसमर्पकत्वान्न न्यूनतेत्याशयेनेत्यपि द्रष्टव्यम् । मनिन्प्रत्ययान्तत्वेनेति । ब्रह्मशब्दस्य बृहितिप्रकृतिकत्वे अन्येभ्योपि दश्यत इत्यनेन मनिनि दृशिग्रहणसामर्थ्यादमागमे इति , बृंहिप्रकृतित्वे च बृंहेर्नोच्चेति सूत्रेण मनिनि नकारस्याकारे ब्रह्मशब्दनिष्पत्तिरिति मनसि निधाय मनिन्प्रत्ययान्तत्वेनेत्येवोक्तम् । एतच्च जिज्ञासाधि-करणे प्रागुपपादितम् । निदन्तत्वादिति । निदन्तस्यादिरुदात्त इत्यर्थं मनसि निधायैवमुक्तम् । यद्वा निति परत इत्यर्थोपि अनेनैव संगृहीत इत्यर्थद्वयाभिप्रायेणेदम् । अनुदात्तमिति । यस्मिन्पदे यस्योदात्तः स्वरितो वा विधीयते तमेकमचं वर्जयित्वा शेषं तत्पदमनुदात्ताच्कं भवतीति सूत्रार्थः । तथा च ब्रह्मशब्दस्य निदन्ततयाऽऽदिभूतब्रेत्यकारस्योदात्तत्वे विहिते शिष्टो हेत्यत्रत्याकारोऽनुदात्तो जात इत्यर्थः । उदात्तादिति । उदात्तात्परस्यानुदात्तस्य स्वरितो भवतीत्यर्थः । कार्यं हार्यमित्यादौ स्वरितस्य विधानानन्तरं शिष्टस्यानुदात्तत्वोपलंभात् । तथाहि कार्यमित्येतत्तावत् कृञ्धातोर् ऋहलोर्ण्यदिति ण्यत्प्रत्यये णित्वादचोञ्णितीति वृद्धौ निष्पन्नम् । तत्र धातोरित्यनेन कृञो ऽन्त उदात्त आद्युदात्तश्चेति ण्यदाद्युदात्तस् तथाचोभयोरुदात्तत्वे प्राप्तेऽनुदात्तं पदमेकवर्जमिति यस्योदात्तो विहितस्तं विहायान्यस्यानुदात्तत्वमिति विहितान्यानुदात्तत्वस्याप्युभयत्राविशेषेण स्वरानिर्णयप्राप्तौ सति शिष्टस्वर-बलीयस्त्वमन्यत्र विकरणेभ्य इति वचनं प्रवृत्तम् । तदर्थस्थयस्मिन्स्वरेति विद्यमानो यः स्वरः शिष्यते विधीयते स सति शिष्ट इत्युच्यते । स पश्चात्परवर्तमानः स्वरः पूर्वे विद्यमानप्रकृतिस्वराद्बलीयानतस्तं बाधते विकरणस्वरस्तु सति शिष्टोपि न बलीयान् । प्रत्ययस्वरापेक्षया बलवत्वनिषेधोऽयम् । प्रकृतिस्वरापेक्षयातु बलीयानेव । यथाचैतत्तथा स्वरमञ्जर्यां स्पष्टम् ।

धातुस्वरस्तु न बलीयान् प्रकृतिरूपधातोः क्लीबादौ प्रत्ययलोपेऽपि प्रकृत्यवस्थानवत् प्रत्यय-लोपेऽप्यवस्थानेन तथाभूतधातुस्वरस्य सावकाशत्वात् । प्रत्ययस्तु व्यतिषे व्यतिषाते इत्यादौ लोपात् क्वचित्प्रकृतिपरिहारेणावस्थानेऽपि प्रायोऽवस्थानाभावेन निरवकाशतया तत्स्वरो निरवकाश एवेति । तथाच विकरणस्वरव्यतिरिक्ते सति शिष्टस्वरस्य बलीयस्त्वेन तत्र प्रत्ययस्वरस्य यथास्थितश्रवण-मङ्गीकृत्य प्रकृतिस्वर एव बाधतेऽतः स एवानुदात्तत्वेन विहित इति सिध्यति । ततस्तित्स्वरितमिति सूत्रेण तिद्भूतण्यत्प्रत्ययस्य स्वरितत्वे विहिते प्रकृतिभूतकृधातोः पुनरनुदात्तस्यैवावस्थानं प्राप्तम् । ब्रह्म-शब्दे स्वरितविधानानन्तरमाद्यस्यानुदात्तत्वम् अनुदात्तमिति विधानलब्धमित्युच्यते अत्र तु तद्विधानानन्तरं प्रागेव विद्यमानं दृढीकृतमिति विशेषस्तु अकिंचित्करः । बिल्वाशब्दस्याकृतिगणविषयत्वेनाद्युदात्ततया स्वरितांतत्वे सति तत्स्वरितस्य बिल्वविषययोः स्वरितोरेवेति फिट्सूत्रेण पक्षे उदात्तत्वे सति बिल्वभक्ष वीर्याणि छन्दसीति न सूत्रेणैव छन्दसि नित्यं स्वरितांतत्वे च सति आद्यनुदात्तत्वस्य बिल्वेत्यादा-वुपलम्भाच्च एवमन्यत्रापि तत्र तत्रांत्यस्य स्वरितत्वप्राप्त्यनन्तरमाद्यस्योदात्तत्वदर्शनमुदाहार्या तत्कथं ब्रह्मशब्दस्य स्वरितांतत्वेऽप्याद्युदात्तत्वमिति चेन् मैवं पूर्वत्रासिद्धमित्येतत्परिभाषया सपादसप्ताध्याय्यां विहितकार्ये प्रति शिष्टपादोनाध्यायविहितकार्यमसिद्धं भवतीत्यर्थकतयाऽनुदात्तं पदमेकवर्जमिति पूर्वविधौ कर्त्तव्ये परस्योदात्तादनुदात्तस्य स्वरिति इति स्वरितविधेर सिद्धतयाऽनुदात्तविधेर्निवृत्याऽऽद्यनुदात्त-त्वानापत्तितिसंभवात् । उक्तं च प्रकाशिकादशपादीश्वरमञ्जर्योः । अस्य स्वरितस्यासिद्धत्वादनुदात्तं त्वपदमेकवर्जमित्येतन्न प्रवर्त्तते । तेनोदात्तः स्वरितश्च द्वावपि श्रूयेतेत्यादि । ततश्चानुदात्तविधिनिवृत्य-नन्तरं पुनः स्वरितविधेः प्रवृत्तौ ब्रह्मशब्दस्याद्युदात्तत्वं स्वरिताम् । तत्वं चोपपन्नम् । नच पुनः स्वरितविधिप्रवृत्तौ तदुत्तरमनुदात्तविधिरपि प्रवर्त्तिष्यत एवेति वाच्यम् । पुनः स्वरितविधेरसिद्धत्वा-श्रयणेनानुदात्तविधेर्निवृत्तिसंभवात् । तन्निवृत्यनन्तरंच पुनःस्वरितविधिप्रवृत्तिसम्भवाच्च । यदिच पुनरनुदात्तविधिः प्रवर्त्तिष्यते तर्हि पुनरसिद्धवद्भावान्निवर्तते, निवृत्तश्च पुनस्तत्प्रवृत्तौ प्रवर्तते प्रवर्ततोऽपि पुनस्तदसिध्या निवर्तते पुनचश्च तत्प्रवृत्तौ प्रवर्तत इत्येवं प्रवृत्तिनिवृत्यनवस्था स्यात् । तस्मान्न पुनरनुदात्तविधिःप्रवर्तनीयः । न च तर्ह्यपर्यवसितार्थाभिधायिता सूत्रकारस्य प्राप्तेति शङ्क्यम् । सूत्रप्रणयनरूपायाः सूत्रकारप्रवृत्तेरनवस्थापादकत्वायोगात् किन्तु पुनस्तप्रवृत्तौ तत्प्रवृत्तिरिति चोद्ये तथात्वेऽनवस्था स्यादित्येवमनवस्थारूपदूषणप्रदर्शनमुखेनानपेक्षितकार्यानिवारणपरत्वमेव तस्याः ।

तथाहि । पूर्वत्रासिद्धमिति विधिः कस्यचिद्विधेः सिद्धस्यासिद्धत्वप्रतिपादको नाङ्गीकर्त्तुमुचितः व्याघातप्रसंगात् । किन्तु यथासिद्धमविद्यमानं न किंचित्कार्यं प्रवर्तयतीत्येवं सिद्धोऽप्ययं विरोधी पूर्वविधिर्न प्रवृर्त्तयतीति स्वप्रयुक्तपूर्वविधेः प्रवृत्तिं प्रतिबध्नातीति सूत्रे तात्पर्यप्रतीतेः । तथाचापरोऽपि स्वरितविधिर्न पूर्वशेषविघातं प्रयोजयतीत्यङ्गीकारे न कश्चिद्दोषः । रमायांतु तमिति स्वरितत्वमाश्रित्य शेषविधानस्तु न च सन्निपातपरिभाषया निर्वाहः । तस्या अनित्यत्वेन स्वरविधावप्रवृत्तेः । अन्यथाऽन्तोदात्तादुत्तरपदादन्यतरस्यां ह्रस्वड्भ्यां मतुबित्यादिभिरपि स्वरे कृते शेषनिघातो न प्रवर्त्तेतेत्यादिकमाक्षिप्य यथोद्देशपक्षाश्रयणेनेयं परिभाषा त्रिपाद्यां न प्रवर्त्तते । तव्यतस्तित्वं यतोनाव इति सूत्रं चेह ज्ञापकम् । परिभाषान्तराणि तु कार्यकालपक्षाश्रयात्प्रवर्त्तन्त एव । अतो न कश्चित्प्रागुक्त-दोष इति अनुदात्तं पदमिति परिभाषायाः पादोनाष्टमाध्याये प्रवृत्तिर्नेत्यङ्गीकृत्य उदात्तानुदात्तस्य स्वरित इति स्वरितानंतरम् अनुदात्तमित्यनेन पूर्वस्य अनुदात्तत्वं नायातीति प्रतिपादनेन प्रकृतेऽपि ब्रह्मशब्दांत्यस्य उदात्तानुदात्तस्य स्वरित इति स्वरितविधानान्तरम् अनुदात्तं पदमित्येतत्परिभाषाया अप्रवृत्तत्वात् । न शेषनिघातप्रसक्तिर् भाष्ये हि यथोद्देशं संज्ञापरिभाषमित्युक्तम् । संज्ञाच परिभाषाचेति समाहारद्वन्द्वः । संज्ञापरिभाषाच यथोद्देशम् उद्देशानुसारेण यत्प्रकरणे संज्ञावा परिभाषावा उक्ता । तत्रैव ससंज्ञितस्थले परिभाषाविषयेच स्वस्वप्रमेयावगतिहेतुभूता भवतीति तदर्थः । उक्तं च कौस्तुभे वृद्धिसूत्रे । आद्यपक्षे तु यन्न दुःखेत्यनेत्यादौ स्वर्गशब्दार्थावगतिवद् इहैव वृध्यादिशब्दार्थावगम इति । कार्यकालं संज्ञापरिभाष-मित्यपि भाष्यादावुक्तं पूर्वत्रासिद्धसूत्रीयकार्यकालसंज्ञापरिभाषत्वमासां परिभाषाणां पूर्वत्वं नास्तीति काशिकावाक्यव्याख्यावसरे संज्ञाः परार्था अत्यन्तपरिभाषाश्च तद्दिधाः । न स्वातन्त्र्येण तास्तस्मात्

कार्यावगतिहेतवो ऽनेकस्य प्रधानस्य शेषभूता भवंत्विति । एताः केवलमाचार्यः पृथगादेशा उपादिशत् ।

विधिवाक्यैस्तु संहत्य तत्र तत्र स्थितैरपि ।

चोदयंत्यः स्वकार्याणि नैव पूर्वा इमा इति ।

इति मञ्जर्युक्तरीत्या वृद्धिविधिवाक्येनैव वृद्धिसंज्ञाविशिष्टमानादेषामवगतिः । यथा ज्योतिष्टोमराजसूयादिशब्दानां यागविधावेव समानाधिकरण्यान्नामधेयत्वावगतिः । न तु वाक्यान्तरेण । तथा अस्मिन्पक्षे वृध्द्यादीनामपि इति कौस्तुभे उक्तत्वात् पूर्वत्रासिद्धसूत्रे येत्वत्र त्रिपाद्यां षष्टीनिर्देशाः सप्तमीनिर्देशाः पञ्चमीनिर्देशाश्च तेषां षष्टीस्थाने योगा, तस्मिन्निति निर्दिष्टे पूर्वस्य, तस्मादित्युत्तरस्य इत्यादौ कर्त्रव्येनासिद्धत्वं भवति । यतः पूर्वत्वमासां परिभाषाणां नास्तीति तत्र तत्रोक्तयनुसारेण च एतत्परिभाषाया अप्यर्थो ज्ञातव्यः । ईदूदेद्द्विवचनं प्रगृह्यम् इति सूत्रीयकार्यकालं संज्ञापरिभाषं यत्र कार्यं तत्रोपस्थितं द्रष्व्यम् इत्यादिभाष्यतत्कैयटादौ स्पष्टमेतत् । उक्तं च कैयटे । यदाऽनुद्दिश्य प्रयोजनविशेषं प्रयोजनमात्रमभिसंधाय भविष्यति किञ्चिदनेन प्रयोजनमिति संज्ञापरिभाषं प्रणीयते तदा संभवत्येव अयं पक्षो यथा श्रुतप्रतिपत्रपेक्षः । महावाक्यार्थपर्यालोचनप्रवृत्तप्रतिपत्रपेक्षस्थकार्यकालपक्ष इति । एवमन्य-त्रापि तत्तदुक्तयो द्रष्टव्याः । तस्माद्युक्तं ब्रह्मशब्दस्य स्वरितांतत्वेपि आद्युदात्तत्वमिति स्थितम् । ननु तथापि स्वरितब्रह्मशब्दान्तमित्यनुव्याख्याने तत्सुधायां तद्य्वाख्याने च इन्द्रशत्रुप्रातिपदिके इन्द्रशब्द इव ब्रह्मशब्दो ब्रह्माधिपत्तिप्रातिपदिके स्वरितान्तः । न तु समासप्रातिपदिकस्य समासत्वप्रयुक्तांतो-दातत्वे शेषनिषेधे चानुदात्तान्त इत्याद्युक्तम् । तत्कथम् । अत्रहि दृष्टान्तत्वेनोक्तमिन्द्रशत्रुप्रातिपदिकं स्वरितेन्द्र शब्दपूर्वपदकम् । इन्द्रशब्दस्य रनुप्रत्ययान्तत्वादित्यादिवक्ष्यमाणटीकोक्तरीत्येन्द्रशब्दे सिद्धस्य स्वरितान्तत्वस्यानपायात् । ब्रह्मशब्दे तु ब्रह्मशब्दस्य मनिनित्याद्युक्तरीत्या प्राप्तस्य स्वरितांतत्वस्य केवले सत्वेपि समासप्रातिपदकांतर्गते न तत्सम्भवः । तदन्तर्गतस्य पूर्वपदांत्याकारोत्तरपदभूताधिपत्ति-शब्दाद्याकारयोरेकादेशभूतसवर्णदीर्घस्यैकादेश उदात्तेनोदात्त इत्युदात्ततयोदात्तांतत्वात् । नन्वेकादेश उदात्तेनेति सूत्रे उदात्तस्वरितयोर्यणः स्वरितोऽनुदात्तस्येति पूर्वसूत्रादनुदात्तस्येति वर्त्तते ॥ ततोऽनुदात्त-स्योदात्तेनैवैकादेशस्योदात्तताविधानेऽपि स्वरितस्यानेकादेशास्योदात्तताया विधानाभावात्कथमनेनो-दात्तत्वमिति चेन्न । अनुदात्तस्येत्यस्यानुवृत्तेर्निष्फलत्वेनाकर्तव्यत्वात् । तथाहि । अग्नी वायू इत्यत्र प्रातिपदिकत्वेन फिष इत्यन्तोदात्तावग्निवायुशब्दौ । अनुदात्तौ सुप्पिताविति विभक्तिरनुदात्ता । वोश्वा इत्यत्रानुदात्तं सर्वमपदादावित्यधिकारे बहुवचनस्य वस्तसाविति विधानादित्यनुदात्तम् । अशूपुसि-लटिकणिखटिविशिभ्यक्वनित्युणादिसूत्रेण अशेः क्वनिव्युत्पादिताश्वशब्दोऽञ्चित्यादिर्नित्यमित्याद्युदात्त इत्येवमुदात्तानुदात्तयोः पूर्वोत्तरभावक्रमेण संधिस्थले यथानुदात्त एकादेशो दृश्यते । एवं स्वरितपूर्वे उदात्तपरे च जात एकादेश उदातो दृष्टः । क्वावरमित्यत्र हिकिमोदिति किमोऽतिप्रत्यये क्वातीत्यनेनाति-परतः किमः क्वादेशे यस्येतिचेत्यकारलोपे च तित्स्वरितमिति क्वशब्दः स्वरितान्तः । अवरशब्दः स्वाङ्गशिटामिति सूत्रेण सर्वनामाख्यसिद्धेनाद्युदात्तः । तयोश्च स्वरितोदात्तयोर्य एकादेशस्तस्योदात्त-त्वेनैव बहृचैः पठ्यमानत्वात् । एवं स्वरितपूर्वे उदात्तपरे गवेऽश्वायेत्यादावपि एकादेशस्योत्तरत्वं स्वरमञ्जर्यामुक्तप्रकारेणोह्यम् । तत्र चोदात्तैकादेशविधानायास्यैव प्रवृत्तिरेष्टव्या । तथाच अनुदात्तग्रहणानु वृत्तौ क्वावरमित्यादावुदात्तैकादेशाप्रवृत्तिरिति तदनुवृत्तेर्लक्ष्यविरोधेनायोगः । उदात्तपूर्वं स्वरितोत्तरं प्रातिपदिकं तु दृश्यत एव । उदात्तपूर्वोत्तरपदस्थले सते मास्थादित्यत्रतु आन्तरस्यादुदात्त एव । अनुदात्तपूर्वोत्तरस्थले आन्तरतम्यादनुदात्त एव स्वरितपूर्वानुदात्तोत्तरयोरेकस्यादेशस्यान्तर्यात्स्वरित एवेत्यादेः सिद्धत्वान्न वक्तव्यता । स्पष्टं चेदं स्वरमंजर्यां च ।

अस्तुवाऽनुदात्तग्रहणानुवृत्तिस्तथाप्युदात्त एकादेशोऽवकाशवानेव । पूर्वत्रासिद्धमित्यत्र त्रिपाद्यां विहितकार्येषु उत्तरोत्तरकार्यस्य पूर्वपूर्वकार्यं प्रत्यसिद्धत्वस्याप्यभिधानेन तत्परिभाषयोदात्तादनुदात्तस्य स्वरित इति अन्त्यपादगतस्य एकादेश उदात्तेनेति द्वितीयपादगतं प्रत्यसिद्धतया स्वरितस्थानिभूतानु-दात्तस्यैवावस्थाने एकादेश उदात्तेनेति विहितोदात्तानुदात्तैकादेशलक्षणोदात्तस्यावर्जनीयत्वात् । एवं ब्रह्मपदे आद्युदातत्वस्यैकादेशमादायान्तोदात्तत्वस्य च प्रसंगे अनुदात्तं पदमेक वर्जमितिपरिभाषाप्रवृत्तौ पूर्वस्मिन्नुदात्ते विद्यमानस्यैकादेशरूपोदात्तस्य प्रवृत्या तस्यैव सतिशिष्टत्वेन सति शिष्टं स्वरबलीय-स्त्वमिति वचनात्तस्यैव बलीयस्त्वेन तस्मिन् यथास्थितत्वस्यैव प्राप्त्या तन्निघाताप्रसङ्गेन आद्याकार-स्यैवानुदात्ततायाः प्रसक्तेः । यदि चाद्याकारस्योदात्ततया पाठो दृश्यते तर्हि पूर्वत्र सिद्धिपरिभाषाया केवलब्रह्मपद इव समासेऽपि शेषनिघातं प्रत्युत्तरस्यासिद्धत्वेन वा बहुव्रीहिपूर्वपदप्रकृतिस्वरत्वेनोत्तर-स्येव पूर्वाकारस्यापि निघाताभावेन वा द्वयोरप्युदात्तत्वस्यैव तादवस्थ्यात् । एतेनैवाधिपतिशब्दस्याव्ययी भावत्वसमासस्वरेणांतोदात्ततया नोदात्तैकादेशप्राप्तिरित्यपि निरस्तम् ।

ब्रह्मशब्दस्यान्तोदात्ततयाऽध्येतृपाठबलेनैव व्यत्ययो बहुलमिति वा परादिश्छन्दसि बहुलमिति वा बहुलग्रहणेन नाधिपतिशब्दस्याद्यनुदात्तत्वस्याभावोपपत्योदात्त परत्वसंभवात् । तस्माद्ब्रह्माधिपति-प्रातिपदिकस्थ ब्रह्मशब्दस्यान्तोदात्तत्वान्न स्वरितांतत्वोक्तिरुपपन्ना । अत एव समासानन्तर्गतयोश्चेति शेषपूरणं च टीकास्थं वक्ष्यामाणं दुर्घटमिति चेत् । अत्रोच्यते । यथावत्केवलस्य स्वरितान्तत्वेऽपि समासप्रातिपदिकान्तर्गतस्यान्तोदात्तत्वमिति प्रतिज्ञाय तदुपपादनं चाकारि । तत्सर्वमनुमतमेवास्माभिः। अध्यापकपाठादेस्तथैव सत्वात् । स्वरितान्तत्वोक्तिस्ततत्स्वरितस्य समासस्येत्यंतोदात्तरूपसमा-सस्वरेण राजपुरुषो ब्राह्मणकंबल इत्यपि तत्पुरुषगतपूर्वपदस्थस्वरबाधवद् बाधो नास्तीत्यभिप्रायेण । अत एव अधीत्युपसर्गाभावे ब्रह्मपतिसमास इन्द्रशत्रुप्रातिपदिकवत्स्वरितपूर्वपदान्तमेव भवेत् । तथाच बहुव्रीहित्वप्रयुक्तोऽन्तोदात्तत्वाभावः । पूर्वपदस्य स्वरितान्तत्वेपि एकादेशप्रयुक्तोदात्तत्वे सति शेष-निघाते प्राप्ते आद्युदात्ततयाऽध्येतृपाठान्निघाताभावश्चेत्येव बहुव्रीह्यश्रयणफलं न तु पूर्वपदस्य स्वरितान्त त्वेनावस्थितिनियमः । एकादेशप्रयुक्तोदात्तताश्रयणाभावे बहुव्रीहेरेवाप्रसङ्गेन समासस्वरस्येवैकादेश-स्वरस्याबहुव्रीहित्वप्रयुक्तबाधस्यायोगात् । प्रयोगभेदस्वरवैषम्यं तु सुखेनाङ्गीकर्तुंमुचितम् । राजकुमार इत्यादौ कर्मधारये स्वरितान्तपूर्वपदकत्वेपि तत्पुरुषे अन्तोदात्तत्वमेवेति दृष्टत्वात् । समासप्रयुक्तपूर्वपद- प्रकृतिस्वरापवादाभावाशयेनैव स्वरितान्तब्रह्मशब्दान्तमित्याद्यनुव्याख्यानाद्युक्तीनां प्रवृत्तिः । योहि

विदितप्रकृतिप्रत्ययविभागादिः स ब्रह्माधिपतिरित्यत्र स्वरितोऽन्तमेव ब्रह्मपदमेकादेशेन पुनरुदात्तान्तम् । न तु समासस्येयुक्तलक्षणासारेणानुदात्तान्तमिति बहुव्रीहित्वकार्यं विज्ञास्यत्येवेति न कश्चिद्दोषः ॥

स्वामिचरणास्तु सस्वरितेऽपि अर्धमात्रोदात्तैव उदात्तानुदात्तसमाहाररूपस्वरिते को भाग उदात्तः कश्चानुदात्तः कियान्वोदात्त इत्यादि जिज्ञासायां विवेकाय प्रवृत्तेन तस्यादित उदात्तधर्मह्रस्वमिति सूत्रेणादौ विद्यमानभागस्योदात्तता उत्तरस्यानुदात्तता । आदिभागेऽपि अर्धमात्रोदात्तता । द्वितीया अर्धमात्रोदात्ततेत्यादि प्रतिपादनात् । विशदश्चायं विचारस्तनूनयाछवीपतिमित्यादि सम्बन्धिप्रातिशाख्ये तद्भाष्ये च । तथाच ब्रह्मशब्दस्य स्वरितान्तत्वेऽपि अर्धमात्राया उदात्तत्वस्य स्वतःसिद्धत्वाद्वितीयार्ध- मात्रायास्त्वनुदात्तभूताया अधी इत्युत्तरोदात्ताकरणे सवर्णदीर्घैकरूपैकादेशस्यैकादेश उदात्तेनोदात्त इति उदात्तत्वेन स्वव्यत्यासेपि तद्य्वत्यासस्यवेत्यादिवदेकादेशप्रयुक्तत्वेन समासप्रयुक्तत्वाभावात्समास-प्रयुक्तस्वरव्यत्यासाभावरूपपूर्वपदप्रकृतिस्वरत्वमक्षतमेवेति भावं वर्णायांबभूवुः । क्ववोश्वा इत्यत्र क्वेति स्वरितान्तत्वम् इत्यनुदात्तम् । संहिताकाले वसु इत्यत्र सस्य रुत्वे गुणे वो इत्येवोकारस्य अश्वा इत्यकारे औकारादेशे स्वरिते वानुदात्त इत्यनोनोकारस्य स्वरितत्वात्स्वरिते परतः पूर्वस्वरिते योनुदात्त भागस्तस्य कंपकाले स्पष्टत्वात् । एवमन्यत्रापीत्यादि रमायां तस्यादित उदात्तमर्धह्रस्वमिति सूत्रे स्पष्टम् ॥ यद्यपि तैत्तरीये ऋतं सत्यमिति वाक्यस्थविरूपाक्षमित्यनन्तरं विश्वरूपाय वै नमोनम इत्यादिकः पाठः । तापनीये तु शङ्करं नीललोहीतमित्यादिपाठ इति तदुभयस्थलस्य सर्वप्रकारेणैकविषयत्वायोगात्तैत्तरीये ब्रह्माधिपतिप्रातिपदिकस्य स्वरितपूर्वपदकत्वाभावेपि तापनीये तत्पूर्वकत्वमेव कल्पयितुं शक्यम् । अत एव मूले तापनीयेति भाष्यानुसारेण तापनीयेत्यनेकधा व्यवहृतम् । अस्तिच ब्रह्मपदस्य स्वरितांतत्वेऽपि तदंत्यस्य स्वरितस्योत्तरपदादिभूतोदात्ताकारस्य चान्तर्यात्स्वरित एवैकादेशः । उत्तराकारस्य निघात-प्रयुक्तानुदात्तत्वे वाऽऽन्तर्यात्स्वरित एवेति स्वरितत्वप्रापकम् । तथाच सर्वेपि बहुव्रीहित्वादिविचारः सुलभ एवेति शक्यते वक्तुम् । तथापि तैत्तरीयेऽध्येतृपाठवत्तापनीयेऽपि ब्रह्मपदस्योदात्ततयैव पाठान्न पाठान्तरकल्पना युक्ता । तस्मात्पूर्वोक्तरीत्यैव स्वरितांतत्वमुपपादनीयमित्यलम् ॥

समासस्येत्यनेनेति । समासस्यांत उदातो भवतीति तत्सूत्रार्थः । अस्मिन् पक्षे एकवाक्यतया प्रतीयमानस्यास्य श्लोकस्य भिन्नवाक्यत्वेन योजनीयत्वम् । अध्याहारश्च कर्त्तव्यतया प्राप्नोतीत्यतोऽ-ध्याहारनिरपेक्षमेकवाक्यत्वेन योजनान्तरमाह । अथवेति मूलम् । स्वरितेन्द्रशब्दान्तमिति । स्वरित इन्द्र-शब्दस्यांतो यस्मिन्निति स्वरितेन्द्रशब्दान्तम् । यत्र पूर्वपदभूत इन्द्रशब्दः स्वरितान्तोऽस्तीति यावत् ।

------------------------------------------------------------------------

तस्मादस्येन्द्र एवाभूच्छत्रुरित्युत्तरश्रुतेः

**तस्मादस्येन्द्र एवाभूच्छत्रुरित्युत्तरश्रुतेः**

### **सुधा**

इन्द्रशत्रुप्रातिपदिकस्यापि कुतो बहुव्रीहित्वम् । षष्ठीसमासत्वसम्भवादित्यत आह ॥ तस्मादिति ॥

## **अनुव्याख्यानम्**

***तस्मादस्येन्द्र एवाभूच्छत्रुरित्युत्तरश्रुतेः ॥***

**सुधा**

यस्मादिन्द्रशब्दः स्वरितान्त उपात्तस्तस्मात् । मन्त्रस्याभिमतस्वरहीनतादोषात् । अस्य वृत्रस्येन्द्रः शत्रुः शातयिताऽभवत् । न पुनस्त्वष्टुरभिप्रायानुसारेणेन्द्रस्य शत्रुरभवत् । इत्युत्तर-वाक्यबलादिदं ज्ञायते यदिन्द्रशत्रुप्रातिपदिकं बहुव्रीहिर्न तत्पुरुष इति । तथा चाहुः

‘मन्त्रो हीनः स्वरतो वर्णतो वा मिथ्याप्रयुक्तो न तमर्थमाह ।

स वाग्वज्रो यजमानं हीनस्ति यथेन्द्रशत्रुः स्वरतोऽपराधादि’ति ।

### **शेषवाक्यार्थचन्द्रिका**

॥ कुतो बहुव्रीहित्वमिति । दृष्टान्ताभावेन स्वरितपूर्वपदान्तत्वस्य बहुव्रीहित्वेन व्याप्त्यसिद्धेरिति भावः । इदमपि ब्रह्माधिपतिप्रातिपदिकमपि । तथाविधं स्वरितब्रह्म-शब्दान्तमित्यर्थः ॥ स्वरितान्त इति ॥ इन्द्रशब्दस्य रन्प्रत्ययान्तत्वात् ञ्नित्यादिर्नित्यमित्यादि-भूतेकारस्योदात्तत्वेऽनुदात्तं पदमिति शेषभूताकारस्यानुदात्तत्वे तस्यैवेदात्तादनुदात्तस्य स्वरित इति स्वरितत्वेनेन्द्रशब्दस्य स्वरितान्तत्वमिति ज्ञेयम् ॥ मन्त्रो हीन इति । दृष्टः शब्दः स्वरत इत्यप्रसिद्धः पाठः । अतः प्रसिद्धस्यैवोदाहरणम् । स्वरेणेति स्वरतः । आद्यादित्वात्तसिः । यदर्थप्रतिपादनाय प्रयुक्तस्ततोऽर्थान्तरं स्वरवर्णदोषात् प्रतिपादयन्नभिमतमर्थं नाहेत्यर्थः । वागेव वज्रः वाग्वज्रः । यथेत्युदाहरणे । इन्द्रशत्रुरिन्द्रशत्रुशब्दः स्वरकृतादपराधाद्यजनमानं हिंसितवान् । इन्द्रमभिचरता हतपुत्रेण त्वष्ट्रा इन्द्रशत्रुर्वर्धस्वेति मन्त्रः प्रयुक्तः । तत्र षष्ठीसमासार्थे विवक्षितेऽतोदात्ते प्रयोक्तव्ये आद्युदात्तः प्रयुक्तः । तत्र बहुव्रीह्यर्थोपसंहारादिन्द्र एव शत्रुरभवत् । कः पुनर्बहुव्रीहितत्पुरुषयोरर्थभेदः । यावता यस्येन्द्रः शत्रुरिन्द्रस्याप्यसौ । शत्रुरेव । सपत्नपर्यायो हि शत्रुशब्दः । नैष दोषः । क्रियाशब्दोऽत्र शत्रुशब्दः शातयिता शत्रुरिति । तथा चेन्द्रस्य शातयिता भूत्वा वर्धस्वेति षष्ठीसमासेऽर्थः । बहुव्रीहौ त्विन्द्रशातयितृक इति स्पष्ट एवार्थभेदः । कथं पुनरत्राद्युदात्तत्वस्य वा अन्तोदात्तत्वस्य वा प्रसङ्गः । यावता यज्ञकर्मणीत्येकश्रुत्या भवितव्यम् । अयमप्यदोषः । तत्र हि जपादिपर्युदासेन मन्त्रणामेक-श्रुतिर्विधीयते । स्वेच्छया प्रयुज्यमानश्च मन्त्रो न भवति । यदि वैकश्रुत्यभावादेवात्र प्रत्यवायस्तथा यस्तु प्रयुङ्क्त इत्यत्र श्लोके दुष्यति चापशब्दैरिति दोषो दर्शितः । तस्मादस्त्यपशब्दप्रयोगेऽधर्म इति ।

### **परिमल**

शिक्षाग्रन्थश्लोकमुदाहरति तथाचाहुरित्यादिना । मिथ्याप्रयुक्तः । वाग्वज्रः । इन्द्रशत्रुर् इन्द्रशत्रुरितिमन्त्रः । स्वरतोऽपराधात्स्वरभ्रंशनिमित्तात् । उदाहृतश्च श्लोको महाभाष्ये पस्पशाह्निके ॥

### **यादुपत्यम्**

स वाग्वज्र इति । सः स्वरवर्णहीनः प्रयुक्तो मन्त्रो वज्रवद्धिंसको यजमानं हिनस्ति । तत्र पुराकल्पसिद्धमुदाहरणं यथेन्द्रशत्रुरिति । इन्द्रशत्रुरिति मन्त्रो यथा स्वरतो जातादपराधादित्यर्थः । त्वष्टुः पुत्रो विश्वरूपः शक्रेण हतः । स त्वष्टा इन्द्रस्य हन्तारं पुत्रं लिप्सुस्तदर्थं सोमायणमनुतिष्ठन् भागलिप्सुमपीन्द्रं नाजुहाव । इन्द्रः स्वयमेवागत्य प्रसह्य सोमरसं पपौ । त्वष्टा सोमपात्रेऽवशिष्टं सोमरसमिन्द्रस्य शातयिता पुत्रो भूयादित्यांशसमानः स्वाहेन्द्रशत्रो वर्धस्वेति मन्त्रेण जुहाव । तदेन्द्रशत्रुरिति शब्दे स्वाभिप्रेतफलाय तत्पुरुषस्वरोहः कर्तव्यः । तं विहाय यथास्थितो बहुव्रीहिस्वर एव तत्र प्रयुक्तः । तेन स्वरापराधेन तत्रोत्पन्नस्य वृत्रासुरस्य शत्रुः शातयिताऽभूदिति त्वष्टा हतपुत्र इत्यादि तैत्तिरीयश्रुतिसिद्धमेतदिति द्रष्टव्यम् ॥

### **श्रीनिवासतीर्थीया**

इन्द्रशब्दः स्वरितान्त इति । इन्द्रशब्दस्यापि रन्प्रत्ययान्तत्वेन ञ्नित्यादि र्नित्यमिति सूत्रेण नितिप्रत्यये परे इन्द्धातोरादेरुदात्तत्वे तत्परतः स्थितस्य रन्प्रत्ययस्थरेफस्थास्याकार स्यानुदात्तं पदमेकवर्जमित्यनेनानुदात्तत्वे उदात्तादनुदात्तस्य स्वरित इत्यनेन तस्य रादेशे इन्द्रशब्दः स्यरितान्त इत्यर्थः ।

### **वाक्यार्थरत्नमाला**

तथाविधं स्वरितब्रह्मेति । अत्र तथाविधमित्यनेन स्वरितेन्द्रशब्दान्तत्वस्य न परामर्शः । किन्तु स्वरितपूर्वपदकत्वसामान्यस्वरित पूर्वपदान्तत्वादेरुक्तत्वात् । तस्यापि प्रकृते पर्यवसाने तथाविधमित्यस्य स्वरितब्रह्मशब्दान्तमित्यर्थलाभ इत्याशयः । रन्प्रत्ययान्तत्वादिति । ऋज्रेन्द्राग्रवज्रविप्रकुव्रचुब्रक्षुरखुभद्रोग्रभेरभेलशुक्रशुक्लगौरवम्रेरामाला इत्युणादिसूत्रेण रन्प्रत्ययान्तानाम् ऋज्रादिशब्दानां निपातनादिन्द्रशब्देऽपीदेर्धातो रन्प्रत्यये नुमि सति नोपधात्तयोपधाभावेन भूतस्येको लघूपधगुणाभावे चेंद्रशब्दनिष्पत्तेरिति भावः । तस्यैवानुदात्तस्यैव । स्वरितत्वेनेति । न च तथात्वे शेषनिघातेनेकारोऽनुदात्तः स्यादिति वाच्यम् । पूर्वत्रासिद्धमिति परिभाषया स्वरितत्वस्यासिद्धत्वेन वा रमाकाराश्रितस्यानुदात्तमिति परिभाषाया यथोद्देशपरिभाषात्वमित्याश्रयणेन वा शेषनिघातप्रसङ्गात् । विस्तृतं चेदं पूर्वत्र ॥ एवमेवञ्जातीयके द्रष्टव्यम् ।

ननु भाष्ये दुष्टः शब्द इति पाठात्कथं मन्त्रो हीन इति पाठोदाहरणं मूले इत्यत आह । दुष्टः शब्द इतीति । तथाच पाठस्याप्रसिद्धत्वात्तत्परित्यागेन मंत्रो हीन इति प्रसिद्धपाठस्यैवात्रोदाहरणमित्यर्थः । उक्तं मञ्जर्याम् । मन्त्रो हीनः स्वरतो वर्णत इति प्रसिद्धः पाठ इतीति भावः । तर्हि भाष्यकारीयं तथापाठोदाहरणं किंनिमित्तकमिति चेत् । उच्यते । मन्त्रो हीन इति शिक्षाकृत्पाठे प्राप्तानुपपत्तिपरिहाराय तद्य्वाख्यानकरणनिमित्तकं तथापाठोदाहरणम् । तथाहि । इन्द्रशत्रुर्वर्धस्वेति दृष्टान्तीकृतं वाक्यं न मन्त्रः । ततस्तस्य स्वरवर्णहीनत्वप्रयुक्तमर्थाप्रतिपादकत्वं न वक्तुं शक्यमिति मन्त्रशब्दोऽयं बोधक-शब्दमात्रपरः । मन्त्रिगुप्तभाषण इत्यस्य धातोरर्थान्तरत्वेन मन्त्रयति बोधयतीति व्युत्पत्तेः सम्भवात् । एवं हीनशब्दस्य त्यक्तवाचितया तेन स्वरादित्यादौ निमित्तकं दुष्टत्वं लक्ष्यते । अन्यथा मन्त्रातिरिक्तस्य स्वराद्यभावप्रयुक्ताप्रतिपादकत्ववचनायोगप्रसङ्गः । तस्मादुक्तरीत्या व्याख्येयं शिक्षाकृद्वाक्यमिति भावेन भाष्यकारो दुष्टः शब्द इति पाठान्तरमुपात्तवानिति न कश्चिद्दोष इति ॥

ननु स्वरत इति तसिलात्तसिल्प्रत्ययस्य पञ्चम्यास्तसिलिति सूत्रेणाविधानात्तत्रच किं सर्वनाम-बहुभ्योऽद्य्वादिभ्य इति तसिलादिविधिषु द्य्वादिव्यतिरिक्तकिमादीनामेवाधिकारप्रतिपादनानुसारेण किमादिभ्य इत्येव नियमात् प्रकृतेच स्वरशब्दस्य किं सर्वनामबहुशब्दाभिन्नत्वेन तेन सूत्रेण तस्मात्त-सिल्प्राप्तेरयोगात् । पर्यभिन्नतया पर्यभिभ्यां चेत्यनेनापि तत्प्रत्ययायोगात् । नापि स्वरत इति तसिः । प्रतियोगे पञ्चम्यास्तसिरिति प्रतियोगे विहितपञ्चम्यां तावदेव तसेर्विधानेन प्रद्युम्नः कृष्णतः प्रतीत्यादा-विव प्रकृते प्रतियोगे पञ्चम्यभावेन तसिल्प्रत्ययस्य तेन सूत्रेणापादानेचाहाय(?)रुहोरित्यादिसूत्राणां चान्यविषयतया एतद्विषयेऽप्रसङ्गेन सूत्रान्तरेण चानुपपत्तिरित्यतः कैयटमञ्जरीकाराभ्यामुक्तं समाधि-माह । स्वरेणेति स्वरत इति । तथा च पञ्चम्यन्तात्तसिल् तस्योररीकारान्नोक्तदोष इत्युक्तं भवति । कथं तर्हि स्वरत इति तसिलिवा तसौवा रूपमित्यत्रोक्ततसिप्रापकमाह । आद्यादित्वादिति । तस्मादित उदात्तमर्धहृस्वमित्यत्रादावित्यादित इति सूत्रनिर्देशबलात्सिद्धस्यादिमध्यपृष्टपार्श्वादिभ्य उपसङ्ख्यान-मिति वार्तिकस्य सङ्ग्रहः । आद्यादिभ्य उपसङ्ख्यानमिति वाक्यम् । तेनाद्यादिशब्दान्तरेभ्योऽपि तसे-र्विधानात् स्वरत इति तसिरुपपन्न इति भावः । इदं च मन्त्रो हीन इति वाक्यव्याख्यावसरे मञ्जर्यांद्युक्तं समाधानमुक्तम् । अपादाने चाहीयरुहोरित्येतत्सूत्रीयकाशिकायां जहातेर्विकारनिर्देशभूतहीयेत्यस्योदा-हरणेन सार्थाद्धीयत इत्यादौ तसिर्नेति प्रतिपाद्यं कथं मन्त्रो हीनः स्वरतो वर्णतो वेति नैषा पञ्चमी किन्तु तृतीया स्वरेण वर्णेन हीन इत्यर्थ इति यदुक्तं तद्वाख्यानरूपमञ्जर्यां तु हेतौ करणे च तृतीया । तदन्तात् हीयमानपापयोगाच्चेति सूत्रेण तसिरित्यर्थः । स्वरेण वर्णेन वा विवक्षिताद्धीन इत्यर्थः । संपद्यत इति समाधानान्तरं प्रतिपादितम् । तत्प्रकारोऽप्युपलक्षणया ज्ञेयः । तमर्थमिति तच्छब्दस्य यच्छब्दार्थापेक्ष-त्वाद्यच्छब्दार्थं वदन् मिथ्याप्रयुक्त इत्येतदनूद्य व्याचष्टे । मिथ्याप्रयुक्त इत्यादि । स्वरवर्णदोषात्प्रति-पादयन्नित्यनेन मिथ्याप्रयुक्तत्वे पूर्वोक्तो हेतुतया योजत इति ज्ञेयम् । केचित्तु यद्यो मिथ्याप्रयुक्तोऽन्यथो-च्चरितः स मन्त्रस्तमर्थं प्रयोक्तृविवक्षितमर्थं नाह किन्तु विपरीतमेवार्थं ब्रूते ततः मत्रः स्वरतो वर्णतो वा हीन इति ज्ञेयमित्येवमपि हेतुमद्भावेन योजयन्ति । तमभिमतमिति कैयटानुसारी पाठः स्वरसः ।

ननु वाग्वज्र इति न द्वन्द्वः । द्विवचनप्रसङ्गात् । एकवद्भावेपि नपुंसकत्वस्य प्राप्तेः । बहुव्रीहिरित्यपि न । प्रकृतदृष्टपरामर्शिना इत्यनेन समानाधिकरण्यानुपपत्तेरित्यत आह । वागेवेति । हिनस्तीति किं-निमित्तको गौणोयं प्रयोग इति भावः । कैय्यटे हिंसकत्वनिमित्तको गौणेयमित्युक्तेः । अन्यथाऽन्य-स्यान्यत्वायोगः । यद्यप्यत्र हिंसकत्वादित्यधिकं कैय्यटस्थं वक्तुमिष्टं तथा मञ्जरीग्रन्थस्यैवात्र टीकाकृता पुरस्कारात्तदनुसारेणानुवादावसरेऽधिकानुक्तिरिति ज्ञेयम् । उदाहरण इति । दृष्टं चैवमित्यर्थः । कुत्रेत्यत उक्तम् इन्द्रशत्रुरित्यादिकश्लोके । तत्रेद्रः शत्रुर्यस्येति पुरुषविशेषवाचकत्वेन प्रतीयमानस्येन्द्रशत्रु-शब्दस्योपादानं न युज्यते । दार्ष्टान्तिके शब्दस्यैवोपादानेन दृष्टान्तेपि तस्यैव वाच्यत्वात् । इन्द्ररूपशत्रु-युक्तपुरुषस्य स्वरभ्रंशेन यजमानहिंसकत्वायोगश्चेत्यत इन्द्रशत्रुशब्दं शब्दपरतया व्याचष्टे । इन्द्रशत्रु-रिति । स्वरकृतादिति । आद्युदात्तवैशिष्ट्येनार्थान्तर प्रतिपादनादित्यर्थः । दृष्टान्ते यजमानाप्रतीतेर्मन्त्र-प्रयोगनिमित्ताप्रतीतेश्च तं विशदयति । इन्द्रमभिचरतेति । त्वष्ट्रेति यजमानकीर्तनम् । मन्त्रप्रयोगे आश्रयत्वेन आभिचारिकसोमयागप्रतिपादनायाभिचरतेत्युक्तम् । तद्यागानुष्टाने निमित्तकीर्तनं हतपुत्रे-णेति । पुरा किल त्वाष्ट्रपुत्रो विश्वरूपो दैत्येषु पक्षपाते देवानिष्टं दैत्यकार्यमपि साधयिष्यतीति बुध्या देवेन्द्रहतः । ततः स्वपुत्रहन्तरींद्रे कोपेन त्वष्ट्रा पुत्रान्तरमुत्पाद्येन्द्रं घातयिष्यामीति बुध्या अभिचारिक-सोममनुष्टितत्वात् तत्र त्वष्ट्रा वृतेन ऋत्विजा इन्द्रशत्रुर्वर्धस्वेति मन्त्रः प्रयुक्त इत्यर्थः । इदञ्चात्रावधेयम् । यागानुष्टानले सोमनिष्यत्यनन्तरमिन्द्रे स्वभागमाकांक्षति सति यदा त्वष्टा तद्भागं न प्रायच्छत्तदेन्द्र एवागत्य बलात्स्वभागं पीतवान् । तदोर्वरितं सोमं स्वाहेद्रशत्रुर्वर्धस्वेति मन्त्रेणेंद्रस्य शातयिता भूत्वा वर्धस्वेत्यभिप्रायकेण हुतवान् इति । तदेतत् त्वष्टा हतपुत्रोऽपींद्रं स्तेममाहरतस्मिन्निन्द्र उपहवमैछत-तन्नोपांहूतेत्यादिना त्वष्टानुवाके शतपथब्राह्मणादौच स्पष्टम् । ऋत्विजाप्रयुक्त इति कैय्यटे स्पष्टम-भिधानादध्वर्युकृतादपराधाद्यजमाने प्रत्यवायः । यथाऽध्वर्युकृताद्धोमाद्यजमाने धर्मोत्पत्तिस्तथेति ज्ञेयम् । अत्रेंद्रशत्रो वर्धस्वेति आमन्त्रणविभक्तिरूपसंबुद्धेः प्रयोगाभावस्तु सम्बोधनविभक्तेरनुवाद्यविषयत्वादिह च इन्द्रशत्रुत्वस्य विधेयत्वेनानुवाद्यत्वाभावात् । यथा राजा भव युध्द्यस्वेत्वत्रामन्त्रणविभक्त्यभावः सिद्धस्यैव कार्यान्तरविधानायानुवाददर्शनेनासिद्धे तदयोगाद् इति कैय्यटाद्युक्तं ज्ञेयम् ।

अन्तोदात्त इति । समासस्येति समासस्यान्तोदात्तताविधानादिति भावः । आद्युदात्त इति । व्युत्पन्न इन्द्रशब्द इति पक्षे अजेद्राग्रेति पूर्वोदाहृतसूत्रे रन्प्रत्ययान्तत्वेन निपातनान्निदन्ततयाश्रित्यादि-रित्यनेनाद्युदात्तत्वं पूर्वमुपपादितमेव । उणादयोऽव्युत्पन्नानि प्रातिपदिकानीति वचनानुसारेणाव्युत्पत्ति-पक्षे ग्रामादीनां चेत्यादिना ग्रामादिशब्दानामाद्युदात्ततया विधानाद् ग्रामादित्वेनावृषादित्वेन वाऽऽद्यु-दात्तत्वमित्यपि ज्ञेयम् । आद्युदातत्वे कस्यार्थस्य लाभ इत्यत्र उक्तं तत्र बहुव्रीह्यर्थेति । आद्युदातेन्द्र-शब्दस्य पूर्वोक्तरीत्या स्वरितान्ततया प्रयोगान्तस्य च ब्रहुव्रीहौ प्रकृत्या पूर्वपदमिति विधानानुसारेण बहुव्रीहित्वनिश्चायकत्वादिति भावः ।

बहुव्रीहितत्पुरुषयोरर्थभेदाभावाद्बहुव्रीहित्वेपि नेन्द्रस्यैव शत्रुत्वप्राप्तिरित्याशयेन शङ्कते ॥ कः पुनरिति । सपत्नेति । अमित्रेत्यर्थः । ततश्च बहुव्रीहितत्पुरुषयोरिन्द्रगतशत्रुत्ववृत्रगतशत्रुत्वयोर्लाभेऽपि । अन्योन्यगतशत्रुत्वयोरन्योन्यगतशत्रुत्वाविनाभावात्पक्षद्वयेऽप्येक एवार्थ इत्याशयः । क्रियाशब्द इति । न तु रूढो येनार्थैक्यं स्यादित्यर्थः । शातयितेति क्रियाशब्दत्वोपपादनम् । शदेर्ण्यन्ताद् रुशातिभ्यां क्रुन्नित्यौणादिकसूत्रेण क्रुप्रत्यये णित्वेन तद्धितप्राप्तावपि प्रज्ञादिषु पाठेन ह्रस्वत्वे च शत्रुरिति निष्पत्ते-रिति भावः । यज्ञकर्मणीति । यज्ञकर्मण्यजपन्यूङ्खसामस्विति सूत्रेण जपन्यूखसामपर्युदासेन स्वाध्याय-कालातिरेकेण च एकश्रुतिर्विधीयते । तत्रायां रेतां सिजित्वतोमित्याद्युदाहरणम् । त्रैस्वर्येण पठ्यमानानां मन्त्राणां त्रैश्वर्यस्य ममाग्ने वर्चो विहवेष्वस्त्वित्यादिमन्त्रजपेऽपि यथास्थितत्वात् । न्यूंखशब्दाभिहित-षोडशाकारेषु प्रथमसप्तमत्रयोदशास्त्रय उदात्ताः शेषास्त्वनुदात्ता इति तत्राप्येके श्रुत्यभावः । वाक्य-विशेषगीतिरूपसामस्वपि । एवं विश्वं समत्रिणं दहेति स्वरपाठेन तत्राऽप्येकश्रुत्यभावः । एवं च जपादि भिन्ने यज्ञकर्मणि एकश्रुतिरेवेन्द्रशत्रुशब्दस्य स्यान्नतु स्वरप्रसङ्ग इति भावः । अस्य दोषस्य परिहारा-भावेनायं मन्त्रदोष एव न भवतीत्याह । अयमिति । मन्त्रो न भवतीति । ऊहस्येच्छानुसारित-योह्यमानस्य स्वेछानुसारेण प्रयुज्यमानस्यामन्त्रतया पूर्वमीमांसामनाम्नातेष्वमन्त्रत्वमाम्नातेषुहि विभाग-स्यादित्याधिकरणे निरूपितत्वादिति भावः । एतच्चाधिकरणशरीरं जिज्ञासाधिकरणे ओङ्कारप्रसङ्गे टीकायास्तद्य्वाख्यानाच्चावगन्तव्यम् । तदधिकरणवार्तिकं त्वित्थम् ।

अभियुक्तयप्रसिध्या हि मन्त्रत्वमवकल्प्यते ।

स्वाध्यायकाले ह्येषां च समाम्नातेषु मन्त्रधीः ।

मन्त्रानध्यापयामोऽथ तथा मन्त्रानधीमहे ।

समाम्नायबहिर्भूते ऊहादौ नास्ति मन्त्रधीः ॥ इति ।

तथा च स्वाध्यायाध्ययनकालेऽपगृमानोह्यमानस्यामन्त्रतया तत्रैकश्रुतिर्न प्रसरति । जपादि-पर्युदासेन तद्भिन्नदतत्सदृशस्यैव प्राप्त्या मन्त्रेष्वेवैकश्रुतिविधानादिति फलितोर्थः । यजुर्वेदे इन्द्रशत्रुशब्द आद्युदात्ततया पठ्यते । सतु पाठो ऋत्विक्प्रयुक्तानुकरणत्वाद्वेदस्य युज्यते । संसारस्यानादित्वेनानादि-भूतेनापि वेदेनानुकरणोपपत्तेरित्यादि ज्ञेयम् । वेदेनानूह्यमानस्य मन्त्रत्वायोग इत्यतो मन्त्रत्वमङ्गीकृत्यापि स्वरकृतापराधं प्रकारेण व्याख्यातुमाह । यदि वेति । निपातसमुदायः पक्षांतरद्योतकः । अत्र च मन्त्रा-भावेन तद्य्वावर्तनस्यानपेक्षितत्वेन पर्युदासमङ्गीकृत्य प्रसज्यप्रतिषेध एवाङ्गीकार्य इत्यर्थः । श्लोक इति ।

यस्तु प्रयुंक्ते कुशलो विशेषशब्दान्यथावद्य्ववहारकाले ।

सोऽनन्तमाप्नोति जयं परत्र वाग्योगविद्दुष्यति चापशब्दैः ॥

इति संपूर्णः श्लोको भाष्ये उदाहृतो ज्ञेयः । दोषो दर्शित इति । अवाग्योगविदोऽपशब्दप्रयोग इति शेषः । उपसंहरति । तस्मादिति । तथाचेन्द्रशत्रुशब्दप्रयोगेऽप्यधर्मादेव यजमानाभीप्सितः कार्यभाव इति तद्दृष्टान्तेन मन्त्रमात्रस्यापि स्वरापराधेन यजमानाभीप्सितसाधकत्वायोगइत्यत्र फलितं ज्ञेयम् ।

------------------------------------------------------------------------

पूर्वान्तस्वरिते पुंसोर्बहुव्रीहित्वमेष्यति

**पूर्वान्तस्वरिते पुंसोर्बहुव्रीहित्वमेष्यति**

### **सुधा**

न केवलं पूर्वपदान्तस्वरितत्वे बहुव्रीहित्वमुदाहरणबलादुदाहरणेऽप्युत्तरश्रुति-बलात्कल्प्यते । किं नामानुशासनमप्येवमस्तीत्याह । पूर्वान्तस्वरित इति ।

## **अनुव्याख्यानम्**

***पूर्वान्तस्वरिते पुंसोर्बहुव्रीहित्वमेष्यति ॥***

***महाव्याकरणे सूत्रमिति स्वरविनिर्णये ॥***

**सुधा**

पुंसोः पुल्लिङ्गयोः समस्यमानयोः पूर्वपदान्ते स्वरे स्वरिते सति तत्समासप्रातिपदिकं बहुव्रीहित्वमेष्यतीति सूत्रार्थः । अत्र केचिद्व्यभिचारमुद्भावयन्ति तदसत् । सामान्यलक्षणप्राप्तं हि पुनर्विशेषलक्षणैरपोद्यत इति व्याकरणप्रकिया । यथोक्तम् । सामान्यविशेषवता लक्षणेनेति । तत्र विशेषलक्षणान्यपर्यालोच्य सामान्यलक्षणे व्यभिचारोद्भावनं कथं युज्यते । किञ्चानेन सूत्रेण बहुव्रीहौ पूर्वपदे प्रकृतिस्वरत्वमुपलक्ष्यते । ब्रह्मेन्द्रशब्दयोः सरितान्तत्वात् । तथा च कुतो व्यभिचारः । यथाऽऽह पाणिनिः । बहुव्रीहौ प्रकृत्या पूर्वपदमिति । अत एव स्वरविनिर्णय इत्याह । अन्यथा समासनिर्णय इत्यवक्ष्यत् । अपि च सन्देहे सति स्वरेण समासनिर्णयार्थमिदमुच्यते । यथोक्तम् । असन्देहं प्रयोजनं व्याचक्षाणेन भाष्यकृता स्थूलपृषतीमनड्वाहीमालभेतेत्यत्र स्थूलपृषती शब्दे तत्पुरुषबहुव्रीहिसन्देहं व्युत्पाद्य यदि पूर्वपदप्रकृतित्वं बहुव्रीहिस् तदा यदि समासान्तोदात्तत्वं तदा तत्पुरुष इत्यादि । तथा चासन्दिग्धे व्यभिचारोद्भावनामसङ्गतमिति ॥ ननु पूर्वान्तस्वरित इति कथम् । सामर्थ्याभावेन समासानुपपत्तेरिति । मैवम् । समासप्रातिपदिके पूर्वान्तस्वरिते सतीति व्याख्यानात् । तथापि स्वरितपूर्वान्त इति स्यात् । बहुव्रीहौ विशेषणस्य पूर्वनिपातात् । न । विशेषणविशेष्यभावस्य कामचारित्वात् । आहिताग्न्यादित्वाद्वेति ।

### **शेषवाक्यार्थचन्द्रिका**

॥ पुंसोरिति ॥ अत्र पदद्वयस्यापि पुंस्त्वनियमो न विवक्षितः । अन्यथा पूर्वपक्षानुसारेण सहस्रप्रधधनेष्वित्यत्र बहुव्रीहिर्न स्यात् किं चेत्युत्तरपक्षानुसारेण चानवद्यै-रभिद्युभिरित्यत्राभिद्युभिरित्यस्य पूर्वोदाहृतस्य च पूर्वपदप्रकृतिस्वरत्वं न स्यादिति द्रष्टव्यम् ॥ तथाच ब्रह्माधिपतिरित्यत्र ब्रह्मशब्दस्य नपुंसकत्वेऽपि न तद्विषये एतत्सूत्रोदाहरणासङ्गतिरिति बोध्यम् । वस्तुतस्तु ब्रह्माधिपतिर्यस्येति प्रकृते उभयोः पुल्लिङ्गत्वेऽप्यदोषः । न च पुल्लिङ्गब्रह्मशब्दस्य न विष्णु-परत्वमिति वाच्यम् । ‘स आविवेश ब्रह्मा ब्रह्मणं च चतुर्मुखम्’इत्यदौ पुल्लिङ्गस्यापि ब्रह्मशब्दस्य विष्णौ प्रयोगादिति द्रष्टव्यम् ॥ अत्र तत्पुरुषे तुल्यार्थेत्यादिविषये यतोऽनाव इत्याद्युदात्ततुल्यपूर्वपद-कतुल्यश्वेत इत्यादि तत्पुरुषे । इगन्तकालेत्यादिविषये ञः सङ्ख्याया इत्याद्युदात्तपञ्चपूर्वपदकपञ्चवर्ष इत्यादि द्विगौ । आर्यो ब्रह्मणेत्यादिविषये ण्यदन्तस्वरितान्तपूर्वपदके आर्यब्रह्मण इत्यादिकर्मधारये । सङ्ख्येत्यादिविषये कन्नन्ताद्युदात्तैकपूर्वपदकैकादेशेत्यादि द्वन्द्वे च स्वरितपूर्वपदान्तत्वेऽपि बहुव्रीहित्वा भावाद्य्वभिचार उक्तलक्षणस्येति केषाञ्चिद्वैय्याकरणमन्यानां भ्रान्तिं प्रतिक्षेप्तुमुद्भावयति अत्र केचिद् व्यभिचारमुद्भावयन्तीति । पूर्वान्तस्वरित इति सामान्यवतोऽस्य महाव्याकरणस्थलक्षणस्य समासान्तर विधायकतुल्यार्थादिविशेषवत्तत्स्थसूत्रविषये समासस्येत्यस्य बहुव्रीहौ प्रकृत्येत्यादिविषये व्यभिचारो-द्भावनेन च तुल्ययोगक्षेममित्यसाम्प्रदायिकं वैय्याकरणानामित्यभिप्रेत्य वैय्याकरणसम्प्रदायं तत्सम्मत्यैव दर्शयन्तमाधत्ते समान्येति । सामान्योपेतं लक्षणं सामान्यलक्षणमित्युत्तरपदलोपी तत्पुरुषः । एवं विशेषलक्षणैरित्यत्रापि द्रष्टव्यम् । शब्दानुशासनहेतुप्रकृत्यादिविभागकल्पनां प्रति करणे सामान्य-विशेषवता लक्षणेनेति तृतीया । विशेषलक्षणानीति महाव्याकरणस्थानीति शेषः ।

एवं सूत्रस्य यथा स्थितार्थमङ्गीकृत्य परन्यायेनैव व्यभिचारसमाधानमभ्यधायि । अधुना परकीय-व्यभिचारशङ्काऽवकाशशून्यप्रसिद्धव्याकरणानुसारिसूत्रस्यार्थान्तरमाह किञ्चेति । एवंच निमित्त-नैमित्तिकभावव्यत्यासं बहुव्रीहित्वशब्दार्थान्तरगतभावप्रत्ययस्य च पूर्वपदप्रकृतिस्वरत्वोपलक्षकपूर्वान्त- स्वरितशब्देन सम्बन्धं चाङ्गीकृत्य बहुव्रीहौ पूर्वपदप्रकृतिस्वरत्वं भवतीति सूत्रं व्याख्यातं भवति ।

ननु सूत्रस्य यथास्थितार्थकत्वे स्वरेण समासनिश्चयकत्वेनास्य प्रकृतोपयोगेऽप्यर्थान्तरपक्षे समासेन स्वरनिश्चायकत्वापत्त्या नास्य सूत्रस्य प्रकृतोप्रयोग इत्यतो बहुव्रीहिनिमित्तकपूर्वपदप्रकृतिस्वरत्वं विदध-ताऽप्यनेन पूर्वपदप्रकृतिस्वरेण कार्येण बहुव्रीहिरूपनिमित्तनिश्चयस्याभ्यनुज्ञातत्वाद्युक्तोऽस्य प्रकृतोपयोग इत्यभिप्रेत्य कथं ब्रह्माधिपतीन्द्रशत्रुसमासयोः पूर्वपदप्रकृतिस्वरत्वं येन बहुव्रीहित्वं निश्चिनुम इत्या-शङ्कापरिहाराय तयोः पूर्वपदप्रकृतिरूपत्वमुपपादयति ब्रह्मेन्द्रशब्दयोरिति । ब्रह्मशब्दस्य मनिन् प्रत्ययान्तत्वेनेन्द्रशब्दस्य रन्प्रत्ययान्तत्वेन च नित्वात् ञ्न्नित्यादिर्नित्यमित्यादिभूताकारेकारयोरु-दात्तत्वेऽनुदात्तं पदमिति शेषभूताकारयोरनुदात्तत्वे उदात्तादनुदात्तस्य स्वरित इति तयोरेव स्वरितत्वे ब्रह्मेन्द्रशब्दयोः स्वरितान्तत्वादित्यर्थः । समासानन्तर्गतयोरेतत्समासान्तर्गतयोश्चेति शेषः । नन्वेवमपि पूर्वोदाहृतेष्वेव सत्यपि पूर्वपदप्रकृतिस्वरत्वे बहुव्रीहित्वाभावद्य्वभिचार इत्यतो बहुव्रीहौ प्रकृत्या पूर्वपद-मिति प्रसिद्धव्याकरणेऽप्येवं निमित्तनैमित्तिकभावाश्रयणात् । यदि पूर्वपदप्रकृतिस्वरत्वं तर्हि बहुव्रीहि-त्वमिति वदता भाष्यकृता पूर्वपदप्रकृतिस्वरत्वेन बहुव्रीहित्वनिश्चयस्याभिप्रेतत्वात्तत्रत्यव्यभिचार-शङ्कायाश्च सामान्यविशेषभावादिनोभयसमाधेयत्वान्नस्मान्प्रत्येव पर्यनुयोगो युक्त इत्याह तथा चेति । अन्यथा परस्यापीदं दूषणं समानमित्याह यथाऽऽहेति । एवम् अर्थान्तरवर्णनेऽनुव्याख्यानज्ञापकमाह अत एवेति । अस्मिंश्च पक्षे यथास्थितनिमित्तनैमित्तिकभावव्यत्यासाद्यभ्युपगमगौरवमुपलभ्य यथास्थित निमित्तनैमित्तिकभावपक्षमेवाभ्युपेत्य विशेषनिर्णायकाभावेन सन्देहप्रसक्तिस्थल एव निर्णयार्थं प्रवृत्तस्य प्रकारान्तरेणासन्दिग्धे व्यभिचारोद्भावनमप्यसाम्प्रदायिकं वैय्याकरणानामित्यभिप्रेत्य सन्देहस्थल एव पूर्वपदप्रकृति स्वरत्वादिकं बहुर्वीहित्वादि निश्चायकमित्ये तद्भाष्यसमत्त्याद्रढयति अपि चेति । एतेन स्वरविनिर्णय इत्येतदप्यन्यथासिद्धमित्युक्तं भवति । एतेन द्वितीयपक्षेऽपि व्यभिचारचोदनं गर्भस्त्रावेणैव गतं वेदिव्यम् । असन्देहं सन्देहप्रागभावमित्यर्थः । वैय्याकरणस्य सन्देहाभावेन तद्ध्वंसानुपपत्तेरिति द्रष्टव्यम् ॥ सन्देहं व्युत्पाद्येति । स्थूला चासौ स्पृषती चेति स्थूलपृषतीति कर्मधारयः । अत्र पृषतीशब्दो मत्वर्थलक्षणया पृषद्वतीं बिन्दुमतीं धेनुमाह । स्थूला च सैव । बिन्दूनां स्थौल्यं तानवं वा यथा तथाऽस्तु । स्थूलानि पृषन्ति यस्तामिति बहुव्रीहिः । अत्र स्थौल्यं पृषतामेव लभ्यते । स्थौल्यं तानवं वा गोरस्त्विति विशेषः ॥ यदीति । अन्तोदात्तस्थूलशब्दस्य समासेऽपि तथैव श्रवणात् । पूर्वपदप्रकृतिस्वरेण बहुव्रीहित्वनिश्चय इति वाक्यशेषः । आदिशब्देन च सन्देहस्थल एव नियमार्थं प्रवृत्ते ‘षष्ठी स्थानेयोगे’त्येनेन विशेषविहितावयवषष्ठ्या निवृत्तिरिति षष्ठी स्थाने योगे त्यत्रत्यभाष्य-ग्रन्थ-सङ्ग्रहः ॥ सामर्थ्याभावेनेति । पूर्वान्तपदस्य पुंसोरित्येतत्सापेक्षत्वादिति भावः ॥ इति व्याख्याना-दिति । तथा च न तत्सापेक्षत्वमिति भावः ॥ बहुव्रीहाविति । सप्तमी विशेषणे बहुव्रीहावित्यनेनेत्यर्थः ॥ कामचारित्वादिति । विशेषणस्य भेदकत्वरूपत्वेन पूर्वान्तपदस्या पूर्वान्तत्वात्स्वरितव्यावर्तकत्वस्य स्वरितपदस्य चास्वरितात्पूर्वान्तव्यावर्तकत्वसम्भवेनोभयोरपि तत्त्वसम्भवादित्यर्थः । विशेषणविशेष-भावस्य कामचारेऽप्युपसर्जनसंज्ञाया अन्वर्थत्वात्स्वरितशब्दस्य पूर्वान्तनिष्ठधर्माभिधायकत्वेनाप्रधान-वाचित्वात्तस्यैव पूर्वनिपातेन भवितव्यम् । अन्यथा कर्मधारये गुणवाचकयोः क्रियावाचकयोर्गुणक्रिया-वाचकयोर्वापूर्वनिपातनियमवद् गुणद्रव्यवाचकयोः क्रियाद्रव्यवाचकयोर्द्रव्यवाचकयोरपि बव्हल्पविषययोः पूर्वनिपातानियमः स्यादित्यस्वरसात् पक्षान्तरमाह आहिताग्न्यादित्वाद्वेति ।

### **परिमल**

पुंसोःपुल्लिङ्गयोरिति । ‘एतच्चाश्वपते गोपते इत्यादौ पूर्वपदस्वरितान्तत्वेऽपि बहुव्रीहित्वाभावात्तत्र व्यभिचारनिरासायेत्युक्तं’ नयचन्द्रिकायाम् ॥ व्यभिचारमिति । ‘समस्यमान-पदयोः पूर्वपदान्तस्वरे स्वरिते सति तत्समासप्रातिपदिकं बहुव्रीहित्वमेष्यती’त्यत्र अन्वयतो व्यतिरेक-तश्च वैयाकरणा व्यभिचारमुद्भावयन्तीत्यर्थः । तथाहि । आर्यश्चासौ ब्राह्मणश्चार्यब्राह्मण इत्यादिकर्मधारये पूर्वपदस्य स्वरितान्तत्वेपि तत्र बहुव्रीहित्वाभावात् । आर्येतिपदस्य ऋगतावितिधातोः ‘ऋहलोर्ण्यदि’ति सूत्रेण ण्यत्प्रत्यये निष्पन्नत्वात् । ण्यत्प्रत्ययस्य ‘तित्खरित’मिति षष्ठाद्यपादीयसूत्रेण स्वरितत्वा-त्तदन्तस्यार्येति पूर्वपदस्य स्वरितान्तत्वात् । नच ‘समासस्येति सूत्रेण समासान्तोदात्तत्वे’ति अनुदात्तं पदमेकवर्जमिरिति शेषनिघातेनानुदात्तत्वान्न स्वरितान्तत्वमिति वाच्यम् । ‘आर्यो ब्राह्मणकुमारयोरि’ति षष्ठद्वितीयपादीयसूत्रेण ब्राह्मणकुमारशब्दयोः परयोरार्यशब्दः प्रकृतिस्वरं प्राप्नोति कर्मधारये इति प्रकृति स्वरेण स्वरितान्तत्वात् । ‘ब्रह्मचारिपरिस्पन्द’ इति बहुव्रीहौ ब्रह्मचारिपदस्य स्वरितान्तत्वाभावेऽपि बहुव्रीहिदर्शनात् । अत एव बहुव्रीहौ प्रकृत्या पूर्वपदमिति षष्ठद्वितीयाद्यसूत्रे वृत्तौ ब्रह्मचारिपदं कृदुत्तरपदप्रकृतिस्वरत्वेनान्तोदात्तमित्युक्तमिति ॥ सामान्यलक्षणेति । लक्षणशब्दोऽत्र सूत्रपर्यायः । स्वरितान्तं पूर्वपदं बहुव्रीहिर्भवतीति सामान्यसूत्रम् । तस्यार्यब्राह्मण इत्यादावार्य इत्यादिविशेष-सूत्रेणापवादित्वेऽपि न दोषः । नह्यपवादकृतव्यभिचारो दोषाय । ‘व्यभिचार्यपवादेन मानमेव भविष्यती’ति वक्ष्यमाणत्वात् । पस्पशाग्रन्थे महाभाष्योक्तमाह यथोक्तमित्यादीना । सामान्यविशेषवता लक्षणेनेति । शब्दानुशासनं क्रियत इति योज्यम् ॥ अनेन सूत्रेणेति । महाव्याकरणसूत्रेणेत्यर्थः ॥ पूर्वपदप्रकृतिस्वरत्वमुपलक्ष्यत इति । तथा च ब्रह्माधिपतीत्यादौ तत्पुरुषादित्वे समासान्तोदात्तताप्राप्तौ शेषनिघातेन पूर्वपदस्य स्वरितान्तत्वं न स्यादिति भावः ।

नन्वेवं प्रकृतेऽसम्भव इत्यत आह । ब्रह्मेन्द्रशब्दयोरिति । समासकारोपीति शेषः ॥ अत एवेति । प्रकृतिस्वरोपलक्षकत्वादेवेत्यर्थः ॥ अन्यथेति । स्वरितान्तपूर्वपदस्यैव बहुव्रीहित्व इत्यर्थः । तथा च बहुव्रीहौ पूर्वपदस्य क्वचिदन्तोदात्तत्वेपि स्वरिताद्यन्तत्वे च न दोषो भवतीति । प्रकारान्तरेण व्यभिचार दोषं निराह । अपि चेति ॥ इदमिति । पूर्वपदान्ते स्वरिते सतीत्यादिना प्रागुक्तसूत्रमित्यर्थः । यद्वा बहुव्रीहौ प्रकृत्या पूर्वपदमित्येतदित्यर्थः । यथोक्तं पस्पशाह्णिके किं प्रयोजनं व्याकरणस्येति शङ्का-परिहारार्थं ‘रक्षोहागमलध्वसन्देहाः प्रयोजनमित्युक्तवा’ एवं वा समासो ऽन्यथा वेत्यादिसन्देहाभावः प्रयोजनमिति । तद्विवृतं महाभाष्यकृतेत्यर्थः ॥ तथा चासन्दिग्ध इति । आर्यब्राह्मण इत्यादै कर्मधारय- त्वस्य निर्णीतत्वाद्विशेषणाभावेन व्याप्यस्यैवाभावान्न तत्र व्यभिचारोद्भावनं सङ्गतमिति भावः । सामर्थ्याभावेनेति । पूर्वपदान्ते स्वरिते सतीत्यर्थे पूर्वान्तस्वरितपदयोरसामर्थ्येन समर्थः पदविधिरिति समर्थाधिकारे पूर्वान्तं च स्वरितं चेति ‘विशेषणं विशेष्येण बहुल’मित्युक्तसमासानुपपत्तिरिति भावः ।

पूर्वान्तं स्वरितं यस्येति बहुव्रीहिमाश्रित्य समासप्रातिपादिक इति पदाध्याहारेण समाधत्ते मैवमित्या-दिना । पुंसोः समस्यमानपुंसोः सम्बन्धिनि समासप्रातिपादिक इति योजनेति भावः ॥ कामचारि-त्वादिति । तथा चात्र स्वरितपदस्यैव विशेष्यत्वाददोष इति भावः। विशेषणत्वं तस्योपेत्याप्याह आ- हितेति । आहिताग्न्यादिगणे विशेष्यस्यापि पूर्वनिपातोक्तेस् तद्गणमध्येऽस्यापि ग्रहणसम्भवादिति भावः ॥

### **यादुपत्यम्**

पुंसोः पुल्लिङ्गयोरिति । इदं च विशेषणं कन्याप्रियो मृदङ्गो धान्यपतिरित्यादि-तत्पुरुषे पूर्वपदान्तस्वरितत्वसत्त्वेऽपि बहुव्रीहित्वाभावेन व्यभिचारवारणाय । तथा हि । कन्याप्रियो मृदङ्ग इत्यत्र प्रीतौ चेति सूत्रेणातिशयितप्रीतौ गम्यमानायां सुखप्रिययोरुत्तरपदयोस् तत्पुरुषसमासे पूर्वपदप्रकृतिस्वरत्वं विहितम् । तथा धान्यपतिरित्यत्र पत्यावैश्वर्य इत्यैश्वर्यवाचिपतिशब्दे परतस्तत्पुरुष-समासे पूर्वपदे प्रकृतिस्वरत्वम् । कन्याधान्यशब्दौ तिल्यशिक्यमर्त्यकाष्मर्यधान्यकन्याराजन्यमनुष्याणाम् अन्तरिति फिट्सूत्रेण स्वरितान्तौ । तथा च तत्रोक्तनियमस्य व्यभिचारे प्राप्ते पुंसोरित्युक्तम् । उक्तोदाहरणयोस्तु कन्याधान्यशब्दयोरपुंस्त्वेन समस्यमानयोरुभयोः पुंस्त्वस्य विवक्षितस्याभावान्न व्यभिचार इति ॥ अत्र केचिदिति । अत्र यो बहुव्रीहिः सः स्वरितपूर्वपदान्तः । यः स्वरितपूर्वपदान्तः स बहुव्रीहिरित्युभयथाऽपि व्याप्तिरभिमता । अस्य सूत्रस्य स्वरविनिर्णयार्थतया मूले उक्तत्वादाद्या व्याप्तिरत्राभिप्रेतेति गम्यते । प्रकृते समासनिर्णयार्थमुपात्तत्वाद् द्वितीयाऽपि । एवं चात्राभिमते व्याप्तिद्वये केचिद्वैय्याकरणा व्यभिचारमुद्भावयन्तीत्यर्थः । तथा हि । न तावदाद्या व्याप्तिः सम्भवति । ब्रह्मचारिपरस्पन्द इति बहुव्रीहेः स्वरितपूर्वपदान्तत्वाभावात् । तत्र पूर्वपदभूतब्रह्मचारिपदस्य कृदुत्तर-पदप्रकृतिस्वरेणान्तोदात्तत्वात् । समासान्तोदात्तत्वस्य च बहुव्रीहौ प्रकृत्या पूर्वपदमित्यपोदितत्वात् । नापि द्वितीया । आर्यब्राह्मण आर्यकुमार इति कर्मधारयसमासे व्यभिचारात् । आर्यशब्दस्य ण्यदन्तत्वेन तित्स्वरितमिति स्वरितान्तत्वात् । आर्यो ब्राह्मणकुमारयोरित्यनेनात्रापि पूर्वपदप्रकृतिस्वरत्वविधानेन न समासान्तोदात्तताप्राप्तिः । ततश्चोभयथाऽपि व्याप्तिरयुक्तेति । अत्र यद्यपि प्रकृतसङ्गतत्वाद् द्वितीयैव व्याप्तिर्वाच्या । तथाऽप्याद्याया अपि सूत्रार्थतयाऽभिप्रेतत्वस्य मूले व्यक्तत्वात्साऽपि विचार्यत इत्यव-गन्तव्यम् ॥ सामान्यलक्षणेति । सामान्यसूत्रेणोत्सर्गतः प्राप्तं हीत्यर्थः ॥ विशेषलक्षणानीति । तथा च विशेषसूत्रापोदितोदाहरणव्यतिरिक्तोदाहरणेषु प्रागुक्तव्याप्त्योरुपपत्तिः । ब्रह्माधिपतीन्द्र शत्रुप्रतिपदिक- योश्च पूर्वपदान्तस्वरितयोर्न समासान्तरप्रापकं विशेषसूत्रमस्तीति भावः । एवं व्याप्तिद्वये शङ्कित-व्यभिचारं साधारण्येन परिहृत्याद्यव्याप्तावेव समाधानान्तरमाह किञ्चानेनेति । नन्वेवं प्रकृतेऽसम्भव इत्यत आह ब्रह्मेन्द्रशब्दयोरिति ॥ स्वरितान्त्वादिति । समासकालेऽपीति शेषः । तथा च यो बहुव्रीहिः स प्रकृतिस्वरोपेतपूर्वपदान्त इत्येव व्याप्तिर्न तु स्वरितपूर्वपदान्त इति । अतो नो व्यभिचार शङ्केति भावः । यद्यप्येवमपि बहुव्रीहौ विश्वं संज्ञायामित्यादिना विश्वदेव इत्यादौ पूर्वपदप्रकृतिस्वराप-वादेनान्तोदात्तताया विहित्वाद्व्यभिचार एव । तथाऽपि समासस्येत्यनेन विहितसमासान्तोदात्तत्वा भावस्यैव व्यापकतयाऽत्र विवक्षितत्वान्न कुत्रापि व्यभिचार इति ध्येयम् । ननु प्रकृतानुपयुक्तेयं व्याप्तिरेतत्सूत्रार्थतया कुतोऽभिमतेति कल्प्यते । येन तद्व्यभिचारपरिहरणं सङ्गतं स्यादित्यत आह अत एव स्वरेति यत इयं व्याप्तिरेतत्सूत्रार्थतया ग्रन्थकृतोऽभिमताऽत एवेत्यर्थः । द्वितीयव्याप्तावप्यसाधारणं समाधानमाह अपि चेति सन्देहे सतीति । तत्पुरुषबहुव्रीहिसन्देहे सतीत्यर्थः ॥ असन्देहं प्रयोजन-मिति । व्याकरणशास्त्रमनारम्भणीयं निष्प्रयोजनत्वादित्याशङ्कापरिहाराय रक्षोहागमलब्धसन्देहाः प्रयोजनमिति प्रतिज्ञातम् । सन्देहानुत्पादरूपं विवृण्वतेत्यर्थः ॥ इत्याद्युक्तमिति । स्थूलपृषतीमनङ्-वाहीमालभेतेत्यत्र श्रुतौ स्थूलपृषतीशब्दः कर्मधारयो बहुव्रीहिर्वेति सन्देहः । तत्र यदि कर्मधारयस्तदा पृषतीशब्देन मत्वर्थलक्षणया पृषद्वती बिन्दुमती स्थूला गौरेवाभिधीयते । बिन्दूनां स्थौल्यं सौक्ष्म्यं वा तत्र नादरः । यदा बहुव्रीहिस्तदा स्थूलत्वस्य पृषद्विशेषणत्वेन बिन्दूनां स्थौल्यमायाति, गोस्तु पृषद्वत्त्वमत्रायाति । स्थौल्ये तु नादरः । एवं च यदि स्थूलशब्दान्तोदात्तता तदा कर्मधारय इत्याद्युक्त-मित्यर्थः ॥ तथा चासन्दिग्ध इति । तथा च सन्दिग्धसमासत्वे सति यः पूर्वपद प्रकृतिस्वरः स बहुव्रीहिरिति द्वितीयव्याप्तौ विवक्षितम् । आर्यब्राह्मण इत्यादौ तु कर्मधारय इत्यस्य सुप्सुपेति वा साधनं कृतेति वा स्वरेण विनिर्णय इति तृतीयातत्पुरुषत्वं ज्ञातव्यम् । सामर्थ्याभावेनेति । समस्यमानयोः पुंसोर्मध्ये पूर्वान्ते स्वरिते सतीति ह्यत्र विवक्षितो वाक्यार्थः । न चैतदर्थाभिधानेऽयं समासः शक्तोऽ-स्मात्तथाऽप्रतीतेः । अतोऽत्र न सामर्थ्यम् । उक्तं हि काशिकायाम् । विग्रहवाक्यार्थाभिधाने यः शक्तः स समर्थो वेदितव्य इति । तथा च समर्थः पदविधिरित्यधिकारात् प्रकृते च सामर्थ्याभावात्कथं समास इत्यर्थः । स्यादयं दोषो यदि पूर्वान्तं स्वरिते सतीति वाक्याथोऽत्र विवक्षितः स्यात् ॥ न चैवम् । किन्तु पूर्वान्तः स्वरितो यस्य स इति वाक्यार्थस्य विवक्षणात् । नन्वेवमन्यपदार्थभूतविशेष्यप्रातिपादकपदा-भावात् । साकाङ्क्षं वाक्यमपूर्णमित्यत आह समासप्रातिपदिक इति । तथा चाध्याहारेण वाक्यस्य निराकाङ्क्षतेति भावः । न चैवं पुंसोरिति निर्धारणासङ्गतिः । पुंसोः सम्बन्धिनि समासप्रातिपदिक इति विवक्षितत्वाद् विशेषणस्येति । चित्रगुरित्यादौ चित्रादिविशेषणपदानां पूर्वनिपातदर्शनादिति भावः ॥ समाधानमाह ॥ विशेषणेत्यादिना ॥

### **श्रीनिवासतीर्थीया**

पुंल्लिङ्गयोरिति । कन्यायाः प्रियः कन्याप्रियः । धान्यानां पतिर् धान्यपति-रिति षष्ठीतत्पुरुषसमासौ । षष्ठीतत्पुरुषसमासे च कन्याधान्यशब्दौ कन्याधान्यराजन्यमनुष्याणामन्त-रिति फिट्सूत्रेण स्वरितान्त्वेन निपातितौ । ब्रह्मेन्द्रशब्दयोरुक्तरीतेरत्रासम्भवात् । तथाच तत्र स्वरित-पूर्वपदान्तत्वेऽपि बहुव्रीहित्वाभावाद्व्यभिचारः स्यादतः पुल्लिङ्गयोरित्युक्तम् । तथाच कन्याप्रियशब्द-योरुभयोः पुल्लिङ्गत्वाभावाद् धान्यशब्दस्य नित्यनपुंसकत्वेन पतिशब्दस्य च नित्यपुंल्लिङ्गत्वाभावान्न व्यभिचार इत्यर्थः। प्रकृते च ब्रह्माधिपतिशब्दयोरुभयोरपि पुल्लिङ्गत्वादिति द्रष्टव्यम् ॥ अत्र केचिदिति । यो बहुव्रीहिः स स्वरितपूर्वपदान्तः यः स्वरितपूर्वपदान्तः स बहुव्रीहिरिति व्याप्तिद्वयं विवक्षितम् । स्वरविनिर्णय इति स्वरस्य निर्णेयताया मूले उक्तत्वादाद्या व्याप्तिरभिप्रेतेति गम्यते । प्रकृते समा-निर्णयार्थमुपात्तत्वाद्द्वितीयापि । एवं च व्याप्तिद्वयेऽपि केचिद्वैयाकरणा व्यभिचारमुद्भावयन्तीत्यर्थः । तथा हि तावदाद्या व्याप्तिः सम्भवति । ब्रह्मचारी परिस्पन्दो यस्य स ब्रह्मचारिपरिस्पन्द इति बहुव्रीहिसमासे स्वरितपूर्वपदान्तत्वाभावेन व्यभिचारात् । चारिशब्दस्य इन्प्रत्ययान्तत्वात् । तस्य च कृदतिङितिसूत्रेण कृत्वोक्तेः । गतिकारकोपपदात्कृदिति सूत्रेण कृदन्तस्योदात्तस्वरविधानात् । पूर्वपदे ब्रह्मचारिपदे अन्तस्येकारस्योदात्तस्वरवत्त्वेन स्वरितस्वरवत्त्वाभावात् ।

ननु समासस्येति सूत्रेण समासस्यान्तोदात्तत्वोक्तेर्ब्रह्मचारिपरिस्पन्द इति समासान्तदकार-स्थाकारस्योदात्तत्वे अनुदात्तं पदमेकवर्जमित्यवशिष्टस्यानुदात्तत्वे अनुदात्तं पदमेकवर्जमित्यवशिष्ट-स्यानुदात्तत्वे उदात्तादनुदात्तस्य स्वरित इति तस्य स्वरितत्वे च स्वरितपूर्वपदान्तत्वप्राप्त्या न व्यभिचार इति चेत् । उच्यते । बहुव्रीहौ प्रकृत्या पूर्वपदम् । अत्र पूर्वपदग्रहणं पूर्वपदस्वरे उदात्ते स्वरिते वा वर्तते । तथाच बहुव्रीहौ समासे पूर्वस्य पदस्य यः स्वर उदात्तः स्वरितो वा स प्रकृत्या भवति । स्वभावे-नैवावतिष्ठते । न विकारं समासान्तोदत्तत्वप्रत्युक्तमनुदात्तत्वमापद्यत इति सूत्रार्थः । अयं च समासस्येति सूत्रविहितं यत्समासान्तोदात्तत्वं तत्प्रयुक्तं यदनुदात्तं पदमेकवर्जमित्यादिसूत्रविहितमनुदात्तत्वादि तदपवादः । तथाच ब्रह्मचारिपरिस्पन्द इति बहुव्रीहौ पूर्वपदे ब्रह्मचारिपदे कृदन्तत्वप्रयुक्तप्रकृति-स्वरस्योदात्तस्वरस्य स्वभावेनैवावस्थितत्वेनानुदात्तत्वादिरूपविकाराभावात्स्वरितपूर्वपदान्तत्वं नास्तीति व्यभिचारः स्यादेव । तथा यः स्वरितपूर्वपदान्तः स बहुव्रीहिरिति द्वितीयापि व्याप्तिरयुक्ता । आर्यश्चासौ ब्राह्मणश्चार्यब्राह्मण इति कर्मदारयसमासे व्यभिचारात् । तथाहि । आर्यशब्दो हि ण्यदन्तः । ऋगता-वित्यस्मात् ण्यत्प्रत्यये णकारतकारयोर्लोपे ऋवर्णस्याकाररूपे गुणे तस्य च रपरत्वे णित्वादादिवृद्धौ च सत्यामार्येति रूपम् । एवं च ण्यत्प्रत्ययस्य तित्वात्तदन्तस्यार्थपदस्य तित्स्वरितमिति सूत्रेण स्वरितान्त त्वादार्यब्राह्मण इति समासस्य स्वरितपूर्वपदान्तत्वेऽपि बहुव्रीहित्वाभावाद्व्यभिचार इति व्यभिचारद्वयं साधारण्येन परिहरति सामान्यलक्षणे इति । सामान्यसूत्रेत्यर्थः । विशेषलक्षणैर्विशेषसूत्रैः ॥ तत्र विशेषलक्षणानीत्यादि । तथा च पूर्वान्तस्वरिते पुंसोर्बहुव्रीहित्वमेष्यतीति महाव्याकरणसूत्रं सामान्यसूत्रम् । तथा च यो बहुव्रीहिः स स्वरितपूर्वपदान्त इत्युत्सर्गः । ब्रह्मचारिपरिस्पन्द इत्यादौ तु बहुव्रीहित्वेऽपि गतिकारकोपपदात्कृदिति विशेषसूत्रेणोदात्तस्वरविघानेनापवादसद्भावात्तद्य्वतिरिक्त-स्थलेऽयं नियमः । तथा यः स्वतिरपूर्वपदान्तः स बहुव्रीहिरित्यपि सामान्यव्याप्तिरुत्सर्ग । आर्यब्राह्मण इत्यादौ तुस्वरितपूर्वपदान्तत्वेऽपि कर्मधारयसमासप्रापक आर्यो ब्राह्मणकुमारयोरिति कर्मधारयसमास-प्रापक आर्यो ब्राह्मणकुमारयोरिति कर्मधारयसमासविधायकविशेषसूत्रापवादसद्भावाद्य्वतिरिक्तस्थलेऽयं नियम इति भावः । आद्यव्याप्तौ व्यभिचारपरिहाराय समाधानान्तरमाह किञ्चानेनेति । पूर्वान्तस्वरित इत्यनेन बहुव्रीहौ पूर्वपदेन प्रकृतिस्वरत्त्वमुपलक्ष्यते । एवंच यो बहुव्रीहिः स प्रकृतिस्वरोपेतपूर्वपद इत्येव व्याप्तिर्न तु स्वरितपूर्वपदान्त इति । प्रकृतिस्वरश्च धातुस्वरः । स च क्वचिदुदात्तः क्वचित्स्वरितः । तथाच ब्रह्मचारिपरिस्पन्द इति बहुव्रीहौ पूर्वपदे ब्रह्मचारिपदे प्रकृतिस्वरवत्त्वमस्त्येव । चारीत्यत्र चरदातोरिन्प्रत्ययान्तस्य कृदन्तत्वेनोदात्तस्वरवत्त्वात् । प्रकृते च ब्रह्माधिपतिरित्यत्रेन्द्रशत्रुरित्यत्र च बहुव्रीहौ पूर्वपदे ब्रह्मपदे इन्द्रपदे च प्रकृतिस्वरवत्त्वं वर्तत एवेति न व्याप्त्यसम्भवः । कथं प्रकृति-स्वरवत्त्वमस्तीत्यत आह ब्रह्मेन्द्रशब्दयोः स्वरितान्तत्वादिति । उदात्तस्वरितयोरुभयोरपि प्रकृति-स्वरत्वेनात्रोदात्तस्वराभावेऽपि स्वरितस्वरसद्भावात्प्रकृतिस्वरवत्त्वमक्षतमिति भावः । द्वितीयव्याप्तौ व्यभिचारपरिहाराय समाधानान्तरमाह अपि चेति ॥ सन्देहे सतीति । अत्र तत्पुरुषशब्देन कर्मधारयो ग्राह्यः ‘तत्पुरुषः समानाधिकरणः कर्मधारय’ इति सूत्रेण समानाधिकरणतत्पुरुषस्य कर्मधारयत्वोक्ते-रिति ध्येयम् । तथा चैवं सन्देहं व्युत्पाद्य पूर्वपदप्रकृतिस्वरत्वे बहुव्रीहत्वं यदोक्तं तदा सन्दिग्धसमासत्वे सतीति विशेषणं हेतावभिप्रेतमिति सूचितं भवति । तथाच सन्दिग्धसमासत्वे सति यः प्रकृति-स्वरोपेतपूर्वपदः स बहुव्रीहिरिति द्वितीयव्याप्तौ विवक्षितत्वात् । आर्यब्राह्मण इत्यादौ तु कर्मदारयत्वस्य निर्णीतत्वेन सन्दिग्धसमासत्वरूपविशेषणाभावेन तद्विशिष्टहेतोरेवाभावान्न तत्र व्यभिचारोद्भावनं सङ्गमिति भावः ॥ विशेषणस्येति । स्वरितेति विशेषणस्येत्यर्थः ॥ कामचारित्वादीति । तथाच पूर्वान्त इत्यस्यैव विशेषणत्वमभिप्रेतमिति भावः ॥ विशेषणस्येति । स्वरितेति विशेषणस्येत्यर्थः ॥ कामचारित्वादिति । तथाच पूर्वान्त इत्यस्यैव विशेषणत्वमभिप्रेतमिति भावः ॥ आहितेति । आहितोऽग्निर्येनासावित्यात्राहितशब्दस्य परनिपातेनाग्न्याहित इति भवति । एवं स्वरितः पूर्वान्तो यत्रेत्यत्रापि स्वरितशब्दस्य परनिपातेन पूर्वान्तस्वरित इत्युक्तमित्यर्थः । उत्तरवाक्यबलेन ब्रह्मधिपति-रित्युत्तरवाक्यबलेनेत्यर्थः ।

### **वाक्यार्थरत्नमाला**

पूर्वपक्षानुसारेणेति । पूर्वान्तस्वरितत्वेन समासनिर्णयार्थतया करिष्यमाण-व्याख्यानानुसारेणेत्यर्थः । सहस्रेण प्रधनं युद्धं येषां ते तथोक्ता इति सहस्रप्रधनशब्दे समासप्रतिपदिकं बहुव्रीहिर्भवति । तत्र सहस्रशब्दो येन पूर्वपदान्तस्वरेणोपेतस् तद्रूपपूर्वपदप्रकृतिस्वरत्वमात्रे विद्यमानेऽपि समस्यमानयोः पुल्लिङ्गयोर्मध्ये पूर्वपदप्रकृतिस्वरत्वं नास्ति । पदद्वयस्यापि नपुंसकत्वात् । तथाच तत्र बहुव्रीहित्वनिश्चायकाभावेन बहुव्रीहित्वं न स्यादित्यर्थः । किं चेत्युत्तरपक्षेऽपि बहुव्रीहिणा स्वरनिर्णयार्थ-कत्वेन करिष्यमाणयोजनानुसारेणेत्यर्थः । बहुव्रीहित्वनिमित्तेन पुंल्लिङ्गसमस्यमानयोर्मध्ये पूर्वपदं प्रकृति-स्वरं भवतीत्युक्तेऽभिद्युभिरित्यत्रोपसर्गद्युशब्दयोरनेकमन्यपदार्थ इत्येतत्सूत्रीयाव्ययानांचेति वचना-द्दुष्ठैर्मुख इत्यादाविव बहुव्रीहिसमासपुंल्लिङ्गत्वाभावेन तयोर्मध्येऽभीत्यस्य प्रकृतिस्वरत्वनिर्णयायोगात् । बहुव्रीहिणा पुल्लिङ्गयोरेव पूर्वपदप्रकृतिस्वरनिर्णयेऽपि अतथाभूतस्थ लेतन्निर्णयानुपपत्तेः । अभीत्युप-सर्गस्योपसर्गाश्चाभिवर्जमिति फिट्सूत्रेण अभिव्यतिरिक्तानां प्रादीनामाद्युदात्तताविधानादाद्युदात्तत्वा-योगेनाभेः प्रातिपदिकत्वादन्तोदात्तत्वेंऽतोदात्तप्रकृतिस्वरत्वम् । सहस्रप्रधनेष्वित्यत्रतु सहस्रशब्दस्य ग्रामादित्वेन वा स्वरितांतत्वेन स्वरितपूर्वपदान्तत्वरूपं प्रकृतिस्वरत्वमिति विवेकः । किंचेति पक्षे वक्ष्यमाणरीत्या पूर्वपदप्रकृतिस्वरत्वमेव व्यापकतयाऽभिमतम् । न तु स्वरितान्तपूर्वपदकत्वमिति द्योतनाय पूर्वपदेत्युक्तम् । न केवलं द्वितीयपक्षानुसारेणाभिद्युभिरित्यत्र स्वरनिर्णायोगोऽपि तु सहस्र-प्रधनेष्वित्यत्रापि स्वरनिर्णयायोग इत्याह । पूर्वोदाहृतस्य चेति । अत्र पूर्वोदाहृतस्य ग्रहणवत्पूर्वत्राप्य-त्रोदाहृतस्य ग्रहणे कर्त्तव्येऽपि पूर्वत्रोक्तोपलक्षणाभिप्रायेणैवात्र पूर्वोदाहृतस्य चेत्युक्तत्वान्न कश्चिद्दोष इति ज्ञेयम् । नियमस्याविवक्षणे प्रकृते फलं किमित्यत आह । तथाच ब्रह्मेति । पुल्लिङ्गत्वेऽपीति ।

ननु स्वरमञ्जर्यां ब्रह्मन्शब्दो यदा पुल्लिङ्गस्तदाऽन्तोदात्तस्तत्पक्षे मिथुने मनिरिति मनिच्प्रत्ययान्तः। चित्वाश्चित्त इत्यन्तोदात्तत्वे शेषनिघातो आद्यनुदात्तस्य । यदा नपुंसकस्तदा मनिन्प्रत्ययान्त आद्युदात्तः शेषनिघातेनान्तानुदात्तत्वस्यापि प्राप्तौ उदात्तादनुदात्तस्येति स्वरितान्तः । ब्रह्माहोत , ब्रह्म ब्रह्माऽ-भवदित्यादि उदाहरणं पाप्मानमपि दहति । प्रस्वाद्भानो रसानाम् । आत्मानं ते मनसेत्यादावन्यत्रापि मनिच्प्रत्ययान्तानामन्तोदात्तत्वमेव । तथा नपुंसकलिंगानामाद्युदातत्वमेव । सद्म वार्थिवं रजः । कर्मणे वाम् । शर्म यच्छतु इत्यादौ तथैव दृष्टेः । सत्यप्येवं नियामके क्वचित् समासे पुल्लिङ्गोऽप्याद्युदात्तः । सुशर्माणमित्यत्र सोर्मनसीति आद्युदात्तत्वविधानात् । आतोमनिन् क्वनिप् वनिपश्चेति आकारान्ता-द्विहितमनिन्प्रत्ययान्तस्तु पुल्लिङ्ग एवाद्युदात्तः । सूत्रामेत्यत्राद्युदात्तस्य प्रयोगेऽपि स्वतन्त्रस्य त्रामेति पदस्याद्युदात्तत्वेनाप्रयोगाद् इति प्रतिपादितत्वेन ब्रह्मन्शब्दस्य नपुंसकत्वे मनिन्प्रत्ययान्ततया आद्युदा-तत्वेऽपि पुलिङ्गत्वे मिथुने मनिरिति सूत्रेण स्त्रियां पुंसिच धातुमात्रान् मनिज्विधायकेन मनिचि चित्त इत्यन्तोदात्तत्वमेव । ब्रह्माऽऽहोतध्वर्युरग्राद् ब्रह्म ब्रह्माऽभवत्स्वयमिति नपुंसकब्रह्मशब्दस्य स्वरितान्त-तया पुल्लिङ्गब्रह्मशब्दस्य चान्तोदात्तत्तया दृष्टत्वात् । अन्ततः स आविवेश ब्रह्मेत्यत्रैव ब्रह्मशब्दोन्तोदात्त एव । तथा च कथं पुंल्लिङ्गत्वाश्रयणमिति चेत् । सत्यम् । अस्तिहि शर्म यच्छत्वित्यत्र शर्मशब्द-स्याद्युदात्तत्वेपि सुशर्माऽसि इत्यादौ पुल्लिङ्गस्यापि समासे आद्युदात्तत्वे सोर्मनसी अलोमोषसि इति सूत्रेण सोःपरयोर् मन्नन्तासन्तयोर्लोमोषसी वर्जयित्वा आद्युदात्तत्वविधानात् ॥ तथा ब्रह्मशब्दस्य पुल्लिङ्गस्यान्तोदान्तत्वेऽपि समासे आद्युदात्तत्वस्याङ्गीकारे बाधकाभावात् । न च सुशर्माऽसीत्य-त्रोदाहृतस्य साधकस्येव प्रकृते तदभावात्कथमेतदिति वाच्यम् । व्यत्ययेनाद्युदात्वस्य परादिश्चन्दसीति सूत्रविषये वाक्पतिरित्यादौ बहुलं दृष्टतया प्रकृतेऽपि तथैवाश्रयणादित्याहुः ॥

वयं ब्रूमः ॥ यदुक्तं ब्रह्मशब्दो नपुंसकः स्वरितान्तः । पुल्लिङ्गस्थ अन्तोदात्त इति ॥ तद्वैषम्य-मात्रम् । ब्रह्मशब्दस्य स्वरितात्वोपपादनाय प्रागुक्तरीतिद्वयेपि नपुंसकशब्दस्योद्भूतावयवभेदकाले स्वरितान्तत्वेऽपि समासे अधिपतिपदस्थाकारेण ब्रह्मपदान्ताकारस्यैकादेशे यः सवर्णदीर्घस्तस्यैकादेश उदात्तेनेत्यनेनोदात्ततयोदात्तात्तत्वस्यैव विद्यमानत्वेन पुंल्लिङ्गत्वेऽपि ब्रह्मपदान्ताकारस्योदात्तस्योत्तरेणा द्युदात्तोपसर्गभूतादेरकारेणैकादेशससवर्णदीर्घस्याप्यान्तरतम्याद्युदात्ततयोदात्तान्तत्वस्यैव सत्वेन नपुंसकत्वपुंल्लिङ्गत्वयोर्ब्रह्माधिपतिसमासप्रातिपदिके विशेषाभावात् । स्वरितब्रह्मशब्दान्तमित्यनुव्याख्यानं तट्टीकोक्तयादिकं च प्रागुक्तरीत्या स्वरितान्तत्वे समासस्येत्यन्तोदात्तत्वविधिबलेन समासप्रयुक्तं स्वराप-वादो न । एकादेशप्रयुक्तस्तु स्वरापवादो वर्तत एव । बहुव्रीहित्वेन समासस्येत्युक्तसमासान्तोदात्तत्वस्य एकादेशस्योदात्ततया विधानानन्तरंशेषनिघातस्य वा प्राप्तस्य आद्युदात्ततया पाठपक्षे निवारणेऽपि एकादेशप्रयुक्तस्वरस्य निवारणाभावाद् इत्याभिप्रायेण दोषः । न हि कोपि स्वस्थात्मा इन्द्रशत्रु-र्वर्धस्वेत्यत्र इन्द्रपदं स्वरितमिव ब्रह्माधिपतिप्रातिपदिकेऽपि ब्रह्मपदं स्वरितान्तमिति वक्तुम् उत्सहेतापि । तथाच लिङ्गद्वयेऽपि ब्रह्माधिपतिप्रातिपदिकपूर्वपदप्रकृतिस्वरमेव । स्वरितब्रह्मेत्यादेरपि पूर्वपद-प्रकृतिस्वरत्वमात्रे तात्पर्यमिति पक्षेतु न दोषशङ्कापि । किञ्चेत्युक्तद्वितीयपक्षप्रतिपादनावसरे तथैव मूले प्रतिपादयिष्यमाणं चेदम् । केचित् स्वरितस्योदात्तानुदात्तसमाहाररूपतयापुल्लिङ्गत्व इव नपुंसकत्वेऽ-प्युदात्तत्वसत्वेनोदात्तरूपपूर्वपदप्रकृतिस्वरत्वं नपुंसकपुल्लिङ्गत्वपक्षयोः समानमिति नानुपपत्तिरिति वदन्ति । तस्माद्युक्तं ब्रह्मशब्दस्य पुल्लिङ्गत्वेऽपि पूर्वपदप्रकृतिस्वरत्वमिति पुंसोरित्यंशस्य प्रवृत्तये यत्पुल्लिङ्गत्वाश्रयणं तद्युक्तमिति ॥

एवं गुरुक्तब्रह्मेतिशब्दपुल्लिङ्गतावचः ।

व्याख्यानं गुरुसेवात्वबुध्या सौख्याय धीमताम् ॥

अत्र तत्पुरुष इत्यादि । अत्रेत्यस्य वैय्याकरणंमन्यानां भ्रान्तिमिति वक्ष्यमाणेनान्वयः । मूले सामान्यतो व्यभिचारमुद्भावयन्तीत्युक्तेऽपि स्थलविशेषाप्रतीतेस्तत्तत्स्थलोदाहरणम् ॥ केचित्पद-व्याख्यानं वैयाकरणं मन्यानामिति । वस्तुतो व्यभिचाराभावाद्भ्रान्तिमित्युक्तम् । तदुद्भावनोपपादनं कर्त्तुमियमवतारिका । अत्र च कर्मण्यणित्यत्र कर्मणीत्यस्य निमित्तत्वम् अणित्यस्य च नैमित्तिक-भावस्याभिप्रेततायाः स्पष्टत्वमित्यभिप्रेत्य तत्र तत्पुरुषे तुल्यार्थेत्यादिना व्यभिचारस्यैवोद्भावनमिति न दोषः । अत एव किं चेत्युत्तरवाक्यव्याख्यावसरे वक्ष्यति । निमित्तनैमित्तिकभावव्यत्यासमितीति ज्ञेयम् । तुल्यार्थेत्यादीत्यादिपदेन तृतीयसप्तम्युपमानाव्ययद्वितीयाकृत्या इति समग्रसूत्रोपादानम् । यद्वैकदेशो-पादानेनैव समग्रसूत्रग्रहणसिद्धेरादिपदेन कृष्णसारंगः लोहितसारङ्गो ऽरुणबभ्रुरित्यादि तत्पुरुषे पूर्वपद प्रकृतिस्वरताविधायक वर्णो वर्णेष्वनेत इत्यादिसूत्रपरिग्रहः । तत्पुरुषे समासे तुल्यार्थं तृतीयान्तं सप्तम्यन्तम् उपमानवाचि अव्ययं द्वितीयान्तकृत्यान्तं च यत्पूर्वपदत्वं प्रकृत्या पूर्वपदप्रकृतिस्वरं भवतीति सूत्रार्थः । तुल्यार्थ इति तुल्यपर्यायसदृक्सदृशशब्दयोरप्युपादानम् । सदृक्श्वेतः सदृशश्वेत इत्याद्युदा-हरम् । तुल्यश्वेत इत्यत्र हि तुलया संमितस्तुल्य इत्यर्थे तुल्यशब्दो न वयोधर्मविषमूलसीतातुलेत्यादिना तद्वितयप्रत्ययान्तः । ततस्तित्स्वरितमित्यनेन प्रत्ययेन स्वरभूताद्युदात्ततापवादेन स्वरितान्तत्वे प्राप्ते शेषनिघाते च तदपवादेन यतोनाव इति सूत्रेण नौशब्दात्परं यतं विना यत्प्रत्ययान्तस्य द्य्वच आदे-रुदात्तत्ताविधानात्तुतुल्यशब्द आद्युदात्तस् ततः शेषनिघातेनान्तानुदात्तत्वे उदात्तादनुदात्तत्वे उदात्ता-दनुदात्तस्येति सूत्रेण स्वरितान्तः । तादृशतुल्यशब्दस्य श्वेतशब्देन गुणवाचकत्वेन विशेषणतया विशेषणं विशेष्येणेति कर्मधारये प्राप्ते पूर्वनिपातनियमार्थं प्रवृत्तेन कृत्यतुल्याख्या अजात्येत्यनेना-जातिवचनेन कृत्यप्रत्ययान्तानां तुल्यपर्यायाणां च शब्दानां तत्पुरुषसमासविधायकेन तत्पुरुषसमासः । उक्तं च काशिकायाम् । एते कृत्यतुल्याख्या अजात्येति कर्मधारया इति । मञ्जर्यामपि भोज्योष्णादाव- नियमे प्राप्ते पूर्वनिपातनियमार्थं वचनमिति उष्णादयः शब्दाः सर्वे गुणवचनाः सन्त्यस्मिन्योगे विशेषण मित्यादिना समासे कृते तेषां पूर्वनिपातः स्यादतःपरं निपातार्थोऽयमारंभ इति कुसुमविकासेऽपि प्रतिपादितम् । तथाच तुल्यश्वेत इति तत्पुरुषप्रातिपदिके समासस्येति सूत्रेण समासत्वप्रयुक्तान्तोदात्ते प्राप्ते तत्पुरुषे तुल्यार्थे तृतीयेति सूत्रेण समासस्वरूपापवादेन तुल्यार्थपदस्य प्रकृतिस्वरताविधानेन पूर्वपदप्रकृतिस्वरत्वे सति तुल्यपदस्य प्रागुक्तरीत्या स्वरितान्तत्वेन स्वरितान्तपूर्वपदकत्वमेव तत्समास-प्रातिपदिकस्यास्तीति तत्र व्यभिचार उक्तलक्षणस्येति वक्ष्यमाणेनान्वयः । एवम् आदिपदात्तेष्वपि काशिकास्वरमञ्जर्यनुसारेण पूर्वपदस्वरितान्तत्वमुपपाद्यमिति भावः ।

इगन्तेति । अत्रादिपदेन कपालगभगालशरावेषु द्विगाविति सूत्रशेषस्य वा बह्वन्यतरस्यामित्यादेर् बहुरत्निरित्यादौ विकल्पेन पूर्वपदप्रकृतिस्वरविधायकस्य सूत्रस्य वा ग्रहणम् । इगन्ते उत्तरपदे काल-वाचिनि कपालभगालशरावेषु च द्विगौ समासपूर्वपदं प्रकृतिस्वरं भवतीति सूत्रार्थः । पञ्चवर्ष इत्यत्र पञ्चशब्दः रेफनकारान्तसङ्ख्याया आदिरुदात्तो भवतीत्यर्थकन्रःसख्याया इति सूत्रेणाद्युदात्तः । पञ्च-वर्षाणि समाहृतानि पञ्चवर्षमिति तद्धितार्थोत्तरपदसमाहारेचेति सूत्रेण समाहारे समानाधिकरणसमासे सङ्क्यापूर्वो द्विगुरित्यादिना द्विगुत्वादौ सति पञ्चवर्षेण निर्वृत्तमित्याद्यर्थे वर्षाल्लुक् चेत्यनेन खठञो-र्विकल्पपूर्वकलुकश्च विकल्पेन विधानात्तेनोभयलुक्पक्षे निष्पन्नपञ्चवर्षे प्रातिपदिके इगन्तेति सूत्रेण कालवाचिवर्षे शब्दे परतःपूर्वस्य पञ्चपदस्य प्रकृतिस्वरे सति पञ्चशब्दस्याद्युदातत्वानंतरं शेषनिघाते उदात्तादिति स्वरितत्वेन स्वरितान्तपूर्वपदकत्वमेवास्तीति तत्र व्यभिचार इति वक्ष्यमाणेनान्वयः । आर्यो ब्राह्मणेत्यादीति । आदिपदेन कुमारयोरिति सूत्रशेषस्य वा राजब्राह्मणः राजकुमार इत्यत्र ब्राह्मणकुमारयोः परतो राजशब्दस्य विकल्पेन प्रकृतिस्वरत्वविधायकराजावेति सूत्रस्य वा परिग्रहः । कर्मधारयाभावपक्षे राज्ञो ब्राह्मण इति समासत्वेनान्तोदात्तत्वेपि कर्मधारयपक्षे राजब्राह्मण इत्यादौ स्वरितान्तत्वात् । ण्यदन्तस्वरितान्तेति । ऋहलोर्ण्यदिति सूत्रेणार्त्तेर्ण्यप्रत्यये । अचोञितीति वृद्धावार्य शब्दोण्यदन्तत्वेनेति तू भवतीति त्स्वरिमित्यनेन स्वरितान्तो भवति तथा चार्य तद्यस्येति योजनश्चासौ ब्राह्मणश्चेति कर्मधारये आर्योब्राह्मणेति सूत्रेण ब्राह्मणशब्दे उत्तरपदे आर्यपदस्य प्रकृतिस्वरत्वे सति स्वरितान्तार्येति पूर्वपदकत्वमार्यब्राह्मण इति समासप्रातिपदिकस्येति भावः । व्यभिचार इति वक्ष्यमाणे-नान्वयः । ण्यदन्तत्वादेव स्वरितान्ततित्स्वरितमित्यनेन पूर्वपदमार्य इत्येतद्यस्येति योजना ॥ सङ्ख्ये-त्यादीति । अत्र सङ्ख्येत्येव सूत्रम् । सङ्ख्यावाचिपूर्वपदं द्वन्द्वे प्रकृत्येति तदर्थः । आदिपदेन राजन्य-बहुवचनद्वन्द्वेंऽधकवृष्णिष्विति सूत्रपरिग्रहः । तेन सूत्रेण राजन्यवाचिनां बहुवचनान्तानां यो द्वन्द्वः सोंधकवृष्णिषु वर्तते । यत्र पूर्वपदं प्रकृतिस्वरं भवतीति प्रतिपादयता शिनेरपत्येषु अभेदोपचारेण प्रयुक्तशिनिपदक शिनिवासुदेवा इत्यादौ द्वन्द्वेशिनीत्यादि पूर्वपदे प्रकृतिस्वरताविधानात् ।

कन्नन्तेति । कन्नन्तत्वादाद्युदात्तं यदेकं पदं तत्पूर्वपदं यस्य एवंरूपो य एकादेशेति द्वन्द्वस् तत्रेति विग्रहः । आदिपदात् त्रेस्त्रय इति संख्यायामुत्तरपदे त्रेस्त्रयसादेश विधायकसूत्रेण त्रयसादेशे तस्य आद्युदात्ततया विधानात् स्वरितान्ताद्युदातत्रयःपूर्वपदकत्रयोदशेऽपि द्वन्द्वस्य न्रः सङ्ख्याया इत्याद्युदात्त पञ्चदशेति द्वन्द्वस्य च ग्रहणम् । एकादश च मे त्रयोदश च मे पञ्चदश च म इति वैदिकोदाहरणात् । मिमते द्वादशेत्यादिस्थद्वादशादिशब्दा अप्युदाहार्यः । अयमर्थः । इण्भीकापाशल्यतिमर्चिभ्यः कन्निति सूत्रेण इणादिधातुभ्यः कनि सति एकभेकपाककाकादिशब्दानां साधुत्वात्कन्नन्तैकशब्दस्य निदन्ततया ञ्नित्यादिर्नित्यमिति नित्स्वरेणाद्युत्तत्वे शेषे निघाते उदात्तादनुदात्तस्य स्वरित इति स्वरितत्वे स्वरितान्तैकपदेन दशपदस्य एकंचेति इतरेतरयोगे द्वन्द्वे प्रागेकादशभ्योऽच्छन्दसीति निपातनाद्दीर्घे एकादशेति समासप्रातिपदिकम् । तत्रैकपदस्य संख्यावाचितया सङ्ख्येत्यनेन सङ्ख्यावाचिपूर्वपदके द्वन्द्वे तद्वाचिनः प्रकृतिस्वरताविधायकेन प्रकृतिस्वरतायां स्वरितपूर्वपदान्ततया तत्र व्यभिचारमुपपादयति स्वरितेति ॥ अत्रव्यभिचारस्थलोदाहरणं परिप्रत्युपापा वर्ज्यमानाऽहोरात्रावयवेष्वित्येतद्विषयभूत-परित्रिगर्त्तं वृष्टो देवः परिपूर्वाह्वं परिपूर्वरात्रमित्यादेर् उपसर्गाश्चाभिवर्जमिति अभिव्यक्तिरिक्तानामुप-सर्गाणामाद्युदात्तताविधानादाद्युदात्तपरीत्याद्युपसर्गपूर्वपदकाव्ययीभावस्याप्युपलक्षणम् । परित्रिगर्त-मित्यादौ हि वर्ज्यमानवाचिनि अहरवयववाचिनि चोत्तरपदे परि, प्रति, उप, अय, इत्येतच्छब्दानां पूर्वपदभूतानां प्रकृतिस्वरताविधायकप्ररिप्रतीति सूत्रेणाभिव्यतिरिक्ततया स्वरेणाद्युदात्तपरीत्यादि-पूर्वपदस्य वर्जने परिविष्णु संसार इतिवद्वर्ज्यमानत्रिर्गादिवाचिनि परतः प्रकृतिस्वरत्वे सति स्वरितान्त-पूर्वपदकत्वसत्वेन तत्रापि व्यभिचारासम्भवात् । उक्तं च परिप्रत्युपेति सूत्रीयकाशिकादौ । तत्पुरुषे बहुव्रीहौ च सिद्धत्वादव्ययीभावार्थोऽयमारम्भ इतीति ज्ञेयम् । तदसदित्यस्यैव प्रतीकतयोपादाने कर्त्तव्ये प्रतिज्ञामात्रस्यासाधकतया तत्र हेतोरेवावश्यकत्व बुध्या सामान्यलक्षणेत्यादिकमेव प्रतीकमुपाददानः सामान्यविशेषवतेति भाष्यवाक्यस्य संमतितयोदाहरणमिति मूलार्थं सूचयंस्तद्वाक्यानुसारेण मूलस्थ-सामान्यादिशब्दं व्याकुर्वन् कुतः सामान्योपेतलक्षणस्य विशेषलक्षणवति व्यभिचारोद्भावनं न कार्यमित्य तस्तथात्वे स्थलान्तरे लक्षणानुपपत्तिरिति बाधकं वदन् सामान्यविशेषलक्षणयोरुभयोरपि महाव्याकरण स्थत्वं नेति भ्रान्तिं चापाकरोति । पूर्वान्तस्वरित इति सामान्यवत इत्यादिना । सामान्यवत इति । पूर्वान्तस्वरितत्वस्य बहुव्रीहितत्पुरुषादिसाधारणत्वादिति भावः । तुल्यार्थादिति विशेषादित्यनेन कृत्य-तुल्याख्येत्यादिसूत्रसमानार्थकमहाव्याकरणस्थविशेषसूत्रग्रहणम् । समासान्तरविधायकानि तुल्यार्थादि विशेषणवन्ति यानि तस्थसूत्राणि तद्विषय इति योज्यम् । यद्वा समासान्तरविधायकेत्यनेन कृत्यतुल्याख्ये त्यादिप्रसिद्धसूत्राणि गृह्यन्ते । सप्तमीसमासश्चायं विधायकेषु विद्यमानो यस्तुल्यार्थादिविशेषस्तद्वतीति विग्रहः । सूत्रोपात्तस्य विशेषत्वोक्तया तदुपेतसूत्रस्यापि विशेषवत्तालाभात् ।

तत्स्थेति । महाव्याकरणस्थेत्यर्थः । प्रसिद्धसूत्रगतविशेषवत्वेन विशेषसूत्रत्वप्रतिपादनं च स्पष्ट-त्वार्थम् । अन्यथा विशेषसूत्राकरस्येदानीमप्रतिभासेन तत्सरूपप्रतिभासायोग इति ज्ञेयम् । व्यभिचारो-द्भावनमित्यस्य तुल्ययोगक्षेममिति वक्ष्यमाणेनान्वयः । कर्मणीति । अयमर्थः । कर्मण्यणीत्यत्र कर्मवाचकपदस्य निमित्तत्वेनाणश्च नैमित्तिकत्वेनाभिप्रेतत्वाद्यत्र कर्मवाचकमुपपदं तत्र धातोरण्प्रत्यय इति प्रतिपादिताया व्याप्तेर्गोदः कंबल इत्यादौ कर्मवाचकोपपदे सत्यपि आतोऽनुपसर्गे क इति कप्रत्ययस्यैव विद्यमानतया अणोऽभावेन व्यभिचारेण व्यभिचारोद्भावनेनेति । आद्यादिपदेन तद्भुण इत्यादि सामान्यविधेश्चाद्यादिपुरस्कारेण प्रवृत्तस्य ग्रहणम् । द्वितीयेन णश्चादिपुरस्कारेण प्रवृत्त्या विशेषो ये वृद्धिरेचित्यादेर्ग्रहणम् । तृतीयादिपदेन कृष्णैकत्वमित्यादेर्ग्रहणमिति ज्ञेयम् । बहुव्रीहौ प्रकृत्ये-त्यादीति । आदिपदेन तत्पुरुषे तुल्यार्थेत्यादेर्ग्रहणम् । उपलक्षणं चेदम् । आद्युदात्तश्चेत्यादेस्तित्स्वरित-मित्यादिविशेषवल्लक्षणविषय इत्यपि ज्ञेयम् । विषय इति । पञ्चाक्षरा । दशाक्षरेत्यादिरूपेत्यर्थः । पञ्चाक्षरेत्यादौहि पञ्च अक्षराणि यस्यामिति । बहुव्रीहौ समासस्येति समासान्तोदात्तत्वे प्राप्ते पञ्चशब्दस्य न्रः संख्याया इति नान्तसंख्यात्वेनाद्युदात्तत्वेनाद्युदात्तत्वे शेषनिघाते चोदात्तादनुदात्तस्येति स्वरितत्वेन स्वरितान्तपञ्चपूर्वपदकतया बहुव्रीहौ प्रकृत्येति सूत्रेण बहुव्रीहिसमासे पूर्वपदं पूर्वपदस्थ उदात्तोवा स्वरितोवा स्वरः प्रकृत्या भवति स्वभावेनावतिष्ठते । न विकारमाप्नोतीत्यर्थकेन पूर्वपद-प्रकृतिसमास्येत्यस्य व्यभिचारः । तदुद्भावनेनेत्यर्थः । तुल्ययोगक्षेममित्यनेनेदं सूचयति । कर्मण्य-णित्यादेर्व्यभिचारोद्भावनं हि परस्याप्यसांप्रदायिकत्वेन संमतम् । तद्विधेरप्रमाणत्वानङ्गीकारात् । किन्तु कर्मण्यणित्यस्य कर्मणीति धातोरिति च सामान्यवल्लक्षणत्वात् तत्प्रत्पस्य चोण आत इति अनुपसर्ग इति च विशेषवदातोनुपसर्गे क इति प्राप्तकप्रत्ययेनापवादेऽपि सामान्यविशेषभावादेव सामान्यलक्षण-विषये गोद इत्यादौ न व्यभिचारः । एवं समास्येत्यादेरपि बहुव्रीहावित्यादिविषये व्यभिचारः परिहरणीय इत्येवं सामान्यविशेषभावाश्रयणेन व्यभिचारापरिहार एव कर्त्तव्यः । एवं प्रकृतेऽपि पूर्वपदान्तस्वरितत्वरूपसामान्योपेतलक्षणस्य तुल्यार्थपदादिरूपविशेषोपेतलक्षणविषये व्यभिचार-परिहारः सम्भवति । विशेषलक्षणविषये सामान्यलक्षणस्यापवादमात्रेऽपि व्यभिचाराभावात् । सत्यप्येवं व्यभिचारोद्भावने कर्मणित्यादेरपि तदुद्भावनापत्तिरिति बहुव्याकुली स्यादिति । सामान्यविशेषवता लक्षणेनेति संमतिग्रन्थानुसाराय व्याचष्टे । सामान्योपेतमिति । शाकापार्थिवादित्वादिनेति शेषः । न्यासादौ स्पष्टमेतत् ।

कथमनुशासनं प्रकृत्यादिविभागकल्पनया सामान्यविशेषवतालक्षणेनेति काशिकायामुदाहृतम् । तत्र शब्दानुशासने कल्पनाहेतुः कल्पनायां तु लक्षणं करणमिति मञ्जर्यनुसारेण व्यधिकरणे तृतीयेत्यभिप्रायं तत्र व्यञ्जयन्नाह । शब्दानुशासनहेत्विति । सामान्यविशेषवता लक्षणेन करणभूतेन या प्रकृत्यादिविभागकल्पना तया हेतुभूतया शब्दानामनुशासनमनुशिष्टिरिति मञ्जर्यनुसारेण योज्यमिति भावः ॥ भाष्ये किंचित्समान्यविशेषवल्लक्षणं प्रवृत्तम् । येन येनाल्पेन यत्नेन महतो महतः शब्दौघान् । किं पुनस्तदुत्सर्गापवादौ । कश्चिदुत्सर्गः कर्तव्यः । कश्चिपदवाद इत्यादि ग्रन्थे सामान्यविशेषवल्लक्षणा-योरुत्सर्गापवाद इत्यादिग्रन्थे स्ममान्यविशेष रूपतयाऽभिधानं कर्मणीत्यादेरुदाहरणं च कृतमिति तदनुसारेणोत्सर्गापवादरूपे सामान्यविशेषोपेतलक्षणे इत्यर्थमभिप्रेत्य मूलेऽपोघत इति व्यवहारः । महाव्याकरणस्थानीतीति । तेषामपि तत्पुरुषे तुल्यार्थेत्यादिविशेषविषयत्वस्य सत्वेनोपवादरूपत्वादिति भावः । यथास्थितेति । कर्मण्यणित्यादौ निमित्तनैमित्तिकाभाववत्पूर्वान्तरस्वरित इति सप्तम्यन्त-पदवाच्यस्य निमित्तताया बहुव्रीहित्वस्य नैमित्तिकतायाश्च पदमर्यादया लाभाद्यथास्थितेत्युक्तम् । परकीयेति । परकीया या शङ्का तदवकाशशून्येत्यर्थान्तरविशेषणं प्रसिद्धव्याकरणानुसारिति हेतुगर्भ-विशेषणं प्रसिद्धव्याकरणानुसारित्वाच्छङ्कावकाशशून्यत्वमिति । प्रसिद्धव्याकरणानुसार्येतस्मिन्नर्थे व्यभिचारचोदनमयुक्तम् । अन्यथाप्रसिद्धव्याकरणेऽपि तद्दोषप्रसङ्गादिति भावः । अर्थान्तरमाहेत्यनेन पूर्वत्र स्वरितान्तपूर्वपदकत्वं व्याप्यतयोक्तमत्रतूदात्तस्वरितसाधारणपूर्वपदप्रकृतिस्वरत्वं व्यापकत-योच्यते । अत एव नाग्न्याहितादिशब्देषूदात्तांतपूर्वपदके व्यभिचार इत्यपि सूचितं वक्ष्यति चोपलक्षणे-त्यादि । अर्थान्तरे पूर्वपक्षाद्योजनाभेदं दर्शयति । एवं चेति । यत्र स्वरितान्तपूर्वपदकं तत्र बहुव्रीहि-त्वमिति प्राचीनपक्षे विवक्षितनिमित्तकभावापेक्षया यत्र बहुव्रीहित्वं तत्र पूर्वपदप्रकृतिस्वरो भवतीति निमित्तनैमित्तिकभावे व्यत्यासोऽस्तीति भावः ॥ पूर्वोक्तबहुव्रीहौ समासे पूर्वपदमित्यादिव्याख्यानानु-सारेण बहुव्रीहौ प्रकृत्येति सूत्रस्य बहुव्रीहिरूपे निमित्ते पूर्वपदप्रकृतिस्वरत्वे नैमित्तिकं भवतीति निमित्त-नैमित्तिकभाववन् मूले किं चानेनेत्युक्तो व्यत्यस्तो निमित्तनैमित्तिकभावोऽपि बहुव्रीहित्वस्य निमित्तता-श्रयणेन प्रवृत्त इति भवति प्रसिद्धव्याकरणानुसारित्वमस्येति भावः । प्रकृतोपयोगेऽपीति । बहुव्रीहि-त्वनिश्चायिकाभावादित्याशङ्कापरिहारसिध्या प्रकृतोपयोगेऽपीत्यर्थः । नास्येति । उक्तशङ्कापरिहार-कत्वाभावान्न प्रकृतोपयोग इत्यर्थः । कार्येणेति । पूर्वान्तस्वरे स्वरिते सतीत्यादि प्रागुक्तयोजनायां निमित्तनैमित्तिकनिश्चय आश्रितः कर्मणीत्यादिवत् करणेन कार्यानुमानं च विशिष्टमेघोन्नत्या वृष्ट्यनुमानं स्पष्टतया युक्तमेव । अत्र पक्षे कर्मणीत्यादिवदेव बहुव्रीहौ पूर्वपदप्रकृतिस्वरो भवतीति निमित्तनैमित्तिक भावव्यत्यासाश्रयणेपि धूमेन वह्नेरिव कार्येण कारणानुमानमिति विशेष इति ज्ञेयम् ।

निश्चयस्येति । दृश्यते तावत्पूर्वपदप्रकृतिस्वरत्वरूपं कार्यम् । नच तन्निर्निमित्तकमकारण-कार्योत्पत्तिप्रसङ्गात् । न च निमित्तान्तरमस्तीति बहुव्रीहित्वमेव निमित्तमिति निश्चयोपपत्तिरित्यर्थः । तयोःपूर्वपदेति । प्राचीनपक्षे पूर्वपदान्तत्वस्यैव निमित्तकत्वेऽपि इह पक्षे पूर्वपदप्रकृति स्वरत्वोप-लक्षणाश्रयणापूर्वपदप्रकृतिस्वरत्वस्य च सामान्यतया तत्र स्वरितान्तपूर्वपदत्वमुपपादकतया वक्तुं युक्तम् । एतेनाग्न्याहित इत्यादौ सत्यपि बहुव्रीहित्वे स्वरितपूर्वपदत्वाभावेन व्यभिचार इति भ्रान्तिरपि परास्ता । मूलकृतोदात्तस्वरितसाधारण्येन पूर्वपदप्रकृतिस्वरत्वमात्राभिधानेन तस्य च तत्रापि सत्वा-दिति द्रष्टव्यम् । एतत्समासप्रातिपदिकतामात्रदशायां वा समासान्ते वा तयोः स्वरितान्तत्वेनै-तत्समासस्य पूर्वपदप्रकृतिस्वरत्वमुपपादयितुमलमित्यतः शेषं पूरयति । समासान्तर्गतयोरिति । एतत्समासविग्रहवाक्ये प्रयुज्यमानयोरित्याद्यषष्ट्यन्तार्थः । नचेन्द्र शत्रुरित्यत्रेन्द्रशब्दस्य स्वरितान्त-त्वेऽपि ब्रह्माधिपतिरित्यत्र समासे ब्रह्मशब्दस्यान्तोदात्तत्वेन प्रागुक्तरीत्या स्वरितान्तत्वापायात् कथं पूर्वपदप्रकृतिस्वरत्वमिति वाच्यम् । अत्र हि समासस्येति सामान्यलक्षणप्राप्तान्तोदात्तत्वं तत्प्रयुक्तं शेषानु-दात्तत्वं न चास्तीत्येतदेव पूर्वपदप्रकृतिस्वरत्वं नाम बहुव्रीहेः । तत्रैवेन्द्रशत्रुशब्दान्तर्गतेन्द्रशब्दो दृष्टान्तितः । तथाच यथेन्द्रशब्दस्य समासे समासान्तोदात्तत्वप्रयुक्तमनुदात्तं नास्ति एवं ब्रह्मशब्द-स्यापीति शब्दद्वयं समानमेव । एतावांस्तु विशेषः । उपसर्गस्वरेणाद्युदात्ताधीत्युपसर्गाकारेण सवर्णदीर्घाख्यैकदेशस्येह प्रवृत्या तस्य चैकदेश इति लक्षणान्तरप्राप्तोदात्ततयोदात्तत्वं ब्रह्मशब्दस्य इन्द्रशब्देतु लक्षणान्तरप्रवृत्यभावात्स्वरितान्त्वमेवेति । नचेमं विशेषमाश्रित्यापि मूलकृतावा अनुव्याख्यानकृता वा इन्द्रशत्रुशब्दो दृष्टान्तीक्रियते ।

तथासति ब्रह्माधिपतिप्रातिपदिके इन्द्रशब्दवद् ब्रह्मशब्दोप्यध्यापकैः पठ्यमानः स्वरितान्ततया पठ्यत इति भ्रान्तिस्तयोरङ्गीकर्त्तव्या स्यात् । अपठ्यमानत्वनिश्चयेतु कथं नाम विशेषस्यानुव्याख्यानादौ विवक्षितत्वमिति शङ्कते वक्तुम् । तस्मात्समासान्तोदात्तत्वप्रयुक्तं शेषानुदात्तत्वाभावस्यैव मूले पूर्वपद-प्रकृतिस्वरत्वाद्ब्रह्मशब्दांत्यस्वरस्यैकादेशप्रयुक्तस्वरितत्वापायेति उदात्तत्वस्यैव सत्वेनानुदात्तत्वाभावाद् अधीत्युपसर्गेप्याद्युदात्तत्वाभावाद् ब्रह्माधिपतिप्रातिपदिकस्य युक्तं पूर्वपदप्रकृतिस्वरत्वम् । टीकोक्त-पुल्लिङ्गब्रह्मशब्दपक्षेतु नैषाऽनुपपत्तिरवकाशवती । ब्रह्मशब्दस्य मनिच्प्रत्ययान्तस्य पुल्लिङ्गस्यान्तोदात्त-तयोदात्तस्यैव पूर्वपदान्त्यस्वरत्वात् । तस्य चैकादेशेऽप्यनपायात् । उक्तं चैतत्पक्षे पूर्वपदप्रकृति-स्वरत्वमात्रोक्तेः पुल्लिङ्गपक्षेऽपि नानुपपत्तिः। नपुंसकत्वेऽपि अनुदात्तत्वाभावमात्रेण स्वरितान्तत्वोक्ति-रित्यादि प्रागेव । उदात्तानुदात्तसमाहाररूपस्वरिते पूर्वार्धह्रस्वोपदात्तत्वस्य स्वतः सिद्धत्वा-दुत्तरार्धानुदात्तमात्रस्यैकादेशेन विघातेऽपि समासप्रयुक्तविघाताभावेन समासप्रयुक्तव्यत्यासाभावरूप-पूर्वपदप्रकृतिस्वरितत्वमक्षतमेवेति स्वामिचरणपक्षेऽप्ययमेवार्थोऽभिप्रेत इति सकलमकलङ्कम् ।

सामान्यविशेषभावादिनेति । प्रागुक्तरीत्या सामान्यविशेषभावेन आदिपदाद् यदि तत्र प्रकारेण व्यभिचारशङ्कां परिहरिष्यामीत्यभिमानस्तदा तदभिमतशङ्किष्यमाणप्रकारान्तरेण वेत्यर्थः । स च परिहारो ममापि समान इत्याशयेनोक्तमुभयेति । अनेन यत्रोभयोः समो दोष इति न्यायमभिप्रैति । वक्ष्यतिच अन्यथापरव्यत्यासादीत्यादिपदेन । अन्ततः प्रथमपक्षोक्तहेतुहेतुमद्भावस्याश्रयणं तत्र प्राप्त-व्यभिचारपरिहाराय प्रागुक्तसमाधानस्यैवाश्रयणं किमेतेनार्थान्तरेण वर्णितेनेत्यनुपपत्ति परिहाराय भाष्यस्थस्वरनिर्णयइत्येतत्सामंजस्यलाभवर्णनं चेत्यस्य परिग्रहः । गौरवमित्यनेन भाष्यस्यान्यथा-सिद्धत्वाद्वृथा व्यत्यासाद्याश्रयणमयुक्तमिति सूचयति । गौरवरूपारुचिं मनसि निधायेत्यर्थः । सन्देहेति । बहुव्रीहि तत्पुरुषसन्देहेत्यर्थः । प्रकारान्तरेण । सन्दिग्ध इति । विशेषलक्षणैर्निर्णीत इत्यर्थः। स्वरत्वादिकमित्यत्रादिपदेनान्तोदात्तत्वपरिग्रहः । भाष्यसंमत्येत्यनेन यथोक्तमिति मूलमत्रार्थे भाष्य-संमतिमाहेत्यवतारितं भवति । अनेनेति । स्वरेण समासेति तृतीयासमासव्याख्यानेनेत्यर्थः । प्राक्तु स्वरस्य निर्णय इति षष्टीसमासप्रतीतिमाश्रित्य साधकत्वेनोपन्यास इति हृदयम् । एतेनेति । सन्देहस्थले स्वरेण समासनिर्णय इति विवक्षणेन प्रथमपक्षीयनिमित्तनैमित्तिकयोरेवाव्यभिचरितत्वोपदपादनेनेत्यर्थः । वेदितव्यमित्यनन्तरंमिति सूचितमिति शेषः । तेनास्य प्रकृतसङ्गतिः । अयमाशयः । उक्तनिमित्त-नैमित्तिकभावे व्यभिचारस्य प्रसक्तावपि विवक्षया परिहार्यत्वं द्वितीयपक्षोक्ततद्य्वत्यासे तु व्यभिचारस्यैवा प्रसक्तया त्तदुद्भावनस्य सर्वथाऽयोगो ऽत एवोक्तं प्रागस्माभिर्व्यभिचारशंकावकाशशून्येति । इममेव विशेषं द्योतयितुं प्राचीनपक्षे कथं युज्यत इत्युक्तातृतीयपक्षे चासङ्गतमित्युक्तवा द्वितीये कुतो व्यभिचार इत्युक्तम् । अन्यथा स्वरेण समासनिर्णयपक्षवत्समासेन स्वरनिर्णयपक्षेऽपि सन्देहरूपविशेषणेन व्यभिचारस्य परिहर्तुं शक्यतया ग्रन्थकृत्तथा परिहारं वर्णयेत् । यद्यपि बहुव्रीहौ विश्वं संज्ञायामित्यादि-विषये विश्वरूपो वै त्वाष्ट्र इत्यादौ पूर्वपदान्त्यस्वरितत्वस्यापवादेनान्तोदात्ततायाः सत्वाद्वितीयकल्पेऽपि व्यभिचारः शङ्क्योद्भावनस्तथापि तस्य सामान्यविशेषभावाश्रयणेन परिहारः परस्यापि संमत एवेति न तदाशङ्कनं युक्तम् अस्भाभिरुक्तयथोक्तनिमित्तनैमित्तिकभावे व्यभिचारस्याप्रसङ्गेऽपि प्रकृतोपयोगाश्रित-पूर्वकल्पपर्यवसन्नकार्यानुमाने प्रागुक्तरीत्यैव व्यभिचारः परिहृत इति । वस्तुतस्तु एतेनेत्यस्य द्वितीयपक्ष प्रापकं भाष्यमिति प्रतीतेस्तृतीयासमासाश्रयणेन मूलविघटनान्निराकरणेनेत्यर्थः । गर्भस्रावेणैवेति । तत्पक्षस्यैवानङ्गीकारेण तत्र प्रकृतोपयोगाय कार्यानुमानानङ्गीकारेण च त्वदनुमाने व्यभिचारचोदनस्य निर्विषयतया गर्भस्रावादेव तन्निराकृतं वेदितव्यमिति सूचितमित्यर्थान्न कश्चित्क्षुद्रोपद्रव इति ज्ञेयम् ।

असंदेहार्थं चाध्येयं व्याकरणमित्यत्रत्यासन्देहशब्दं व्याकुर्वता कैयटेन सन्देहस्य प्राग्भावोऽत्र वेदितव्यः । न तु प्रध्वंसाभावः । नहि वैयाकरणस्य संशय उत्पद्य विनश्यति इतरस्यैव तदुत्पादादिति प्रतिपादितं तदनुसारेण व्याचष्टे । सन्देहप्रागभावमित्यर्थ इत्यादिना । अयमाशयो ऽभावे वर्तमानस्य नञः सन्देहशब्देन समासे सन्देहाभावमात्रलाभेऽपि प्रध्वंसस्यायोगात्प्रागभाव एव वाच्यः । तथाहि । प्रध्वंसो हि भवन्नभाववदनागतस्य तस्य निवर्तयितुमशक्यत्वात् । नाप्यतीतस्याकरणान्तरादेव तदुत्पत्तेः सिद्धत्वात् । नापि वर्तमानस्य सन्देहस्य । वर्त्तमानसन्देहध्वंसस्य विरोधिगुणान्तरोपनिपात-मात्रसाध्यतया व्याकरणाप्रयोजनत्वात् । लोकसन्देहध्वंसस्तु व्याख्यातृपरंपरयैव सिध्द्यति न प्रध्वंसस्य व्याकरणप्रयोजनत्वमपितु प्रागभावस्यैव । न च प्रागभावस्यानादितया साध्यत्वायोगात् कथं व्याकरण प्रयोजनतेति वाच्यम् । हेतूच्छेदेषु पुरुषव्यापार इति न्यायेनोत्पत्स्यमानसन्देहप्रागभावपरिपालनस्यैव प्रागभावप्रयोजनत्ववादिनः प्रयोजनत्वेन विवक्षितत्वात् । परिपालनं च प्रतियोगिजनककारण-विध्वंसनम् । तथाविधपरिपालनस्य प्रायश्चित्तादिना दुरितप्रागभावपरिपालनवत्प्रयोजनत्वं युक्तमिति । कर्मधारयबहुव्रीहिसन्देहप्रकारं स्पष्टत्वादनुक्तवा अर्थतस्तसूचनमात्रं कुर्वन् समासद्वयेऽर्थभेदस्य सत्वात् सार्थको निर्णय इत्यपि दर्शयितुं तत्तत्समासस्वरूपमात्रप्रदर्शनपूर्वकं फलाभेदमात्रमाह । स्थूलाचासा-वित्यादिना । एतेन सन्देहप्रकारदर्शनाभावो व्याख्यानत्वव्यापकेत्यर्थ इत्यादेरभावाच्चायुक्त इति दूषणा-नवकाश इति ज्ञेयम् । पृषद्वतीमित्यनूद्य बिन्दुमतीमिति व्याख्यानम् । तानवंवेति । धेन्वाः स्थूलपदेन स्थूलत्वमुक्तम् । तद्गतबिंदूनां तु वचनानाभावात् स्थूलत्वं तनुत्वं वा यथा तथास्त्वित्यर्थः । एवं गोपक्षेऽपि । विशेष इत्यनन्तरमेव सन्देहं व्युत्पाद्येत्यर्थ इति शेष इत्यपि वदन्ति । भाष्यकृता यद्या-लिङ्गिततया समासज्ञापकभेदेन समासद्वयस्याभिधानेऽपि निर्णीताभिप्रेतपक्षस्यावचनेन न्यूनत्वमेव समासस्वरनिर्णयाय भाष्यप्रवर्त्यसमाससन्देहव्युत्पादनमात्रस्य भाष्यप्रयोजनत्वायोगादित्यतस्तत्पक्ष-समर्पकत्वेन भाष्यं योजयितुं वाक्यशेषमाह । अन्तोदात्तस्थूलेति । फिष इति प्रातिपदिकत्वेन स्थूलशब्दस्यान्तोदात्तत्वादिति भावः । वाक्यशेष इति । तत्पुरुष इति भाष्यवाक्यानंतरं शेष इत्यर्थः । यद्यप्यत्र पूर्वान्तस्वरितत्वपूर्वपदान्तोदात्तत्वरूपनिमित्तद्वयस्य बहुव्रीहित्वज्ञापकताया बहुव्रीहौ प्रकृत्या पूर्वपदमित्यत्र परैरुक्तत्वादत्र च पूर्वान्तस्वरिते पुंसोरिति पूर्वान्तरस्वरितत्वरूपैकनिमित्तस्यैव तथा-त्वाभिधाने यत्र पूर्वान्त स्वरितत्वाभावस्तत्र बहुव्रीहित्वाभाव इति करणताप्रयोजकव्यतिरेकस्य वाच्यतया तत्र चैतन्निमित्ताभावेऽपि अग्न्याहित इत्यादौ पूर्वपदान्तोदात्ते बहुव्रीहित्वसत्वेन तत्र व्यभिचारः स्यादित्यर्थकतया अत्र केचिदिति वाक्यं व्याख्याय द्वयनिमित्तमङ्गीकृत्यापि यत्र द्वयाभावेऽपि विश्वरूपो वै त्वाष्ट्र इत्यादौ बहुव्रीहिस्तत्र बहुव्रीहौ विश्वमित्यादिविशेषवचनैरपवादस्याङ्गीकर्त्तव्यत्वाद् एकस्य निमित्तत्वमङ्गीकुर्वता मयाऽपि पूर्वपदात्तोदात्तेऽपि यत्र बहुव्रीहिस्तस्यापवादविषयत्वाङ्गीकारान्न व्यतिरेकव्यभिचार इत्याशयकतया तदसत् सामान्येति वाक्यप्रवृत्तिमुपवर्ण्य एवं परैर्निमित्तद्वयाङ्गी-कारेऽपि एकमेव निमित्तं स्वयमङ्गीकृत्य सामान्यविशेषभावाश्रयणेन व्यभिचारपरिहारः कृत इदानीन्तु पूर्वान्तस्वरिते पुंसोरित्यत्र पूर्वान्तस्वरित इत्यनेन पूर्वपदप्रकृतिस्वरत्वस्योपलक्षणाङ्गीकारात् पूर्वपदान्त-स्वरितत्वपूर्वपदान्तोदात्तत्वरूपनिमित्तद्वयस्यापि लाभेन पूर्वपदान्तोदात्ते व्यभिचारशङ्कानवकाशान् निमित्तद्वयस्यापि सुगुरि(?)यादावभावाद्य्वभिचार इति शङ्कायाश्च बहुव्रीहौ प्रकृत्या पूर्वपदमित्यत्रापि साम्येन वैयाकरणेन तस्यानुत्थाप्यत्वानिमित्तद्वये परेणाभिहिते एकमात्रनिममिताभिधानायोग इति वैषम्यशङ्कामात्रपरिहाराय प्रवृत्तमस्माभिस्तस्य आवश्यमपरिहार्यत्वाच्च नानुपपत्तिरित्याशयकतया किञ्चेतिवाक्यप्रवृत्तिरुपवर्णयितुं शक्या तथापि अपि चेति तृतीयपक्षानुसारेण न तथा तत्प्रवृत्तिरुपवर्ण-यितुं शक्या । तृतीयपक्षेहि प्रथमपक्ष एव विशेषणादानेन व्यभिचारः परिह्रियते । तत्र च टीकोक्त-योजनापक्षे तुल्यश्वेत इत्यादौ स्वरितपूर्वपदे यत्र स्वरितान्तपूर्वपदकत्वमित्यदि व्याप्तेर्व्यभिचारस्य सन्देहे सतीति व्याप्यकोटौ निवेशेन तत्र चासन्देहेन व्यभिचारो नास्तिति परिहारसम्भवेऽप्युक्तयोजनान्तरे यत्र स्वरितान्तपूर्वपदकत्वाभावस्तत्र बहुव्रीहित्वाभाव इति व्याप्तेरग्न्याहित इत्यादौ व्यभिचारवारणं न युक्तम् । सन्देहे सतीत्यस्य प्रतियोगिविशेषणत्वे विशिष्टाभावस्य तत्रापि व्याप्तेर् अभावविशेषणत्वेऽपि तत्पुरुषबहुव्रीहिसन्देहस्य स्वरित इवोदात्तस्थलेऽप्यविशेषेण पूर्वपदान्तोदात्तकबहुव्रीहिसमासस्यापि स्वरितपूर्वपदान्तबहुव्रीहि-समासात्सन्दिग्धतया तत्र व्यभिचारशङ्कापरिहारायोगेन विशेषणदानवैयर्थ्य-प्रसङ्गः । किञ्च योजनान्तरविशेषयोरेवापवाद्यापवादकभावाश्रयणप्रसङ्गेन सामान्यलक्षणेत्यादि-मूलास्वारस्यं प्रसज्यते ततस्तथाप्रवृत्तिमनुपवर्ण्य तत्पुरुषादौ व्यभिचारशङ्कादिपरत्वेनैव ग्रन्थो योजित इत्यवधेयम् । व्याख्यानान्तराणि तु टीकापर्यालोचनायामस्मदीयतद्य्वाख्यानपर्यालोचनायां च पूतिकूश्माण्डीकृतानि भविष्यन्तीति न तन्निरासाय यतामहे इति सुज्ञामहेजानन्तु ॥

श्रीस्वामिचरणौ स्मृत्वा गुरुराजपदे अपि ।

यथाबुद्धि केचिदत्रेत्यादेर्व्याख्या विचारिता ॥

यत्नतो ह्यनुचिन्त्या सा समाहितमनस्विभिः ।

समाहितमनस्कस्य स्वयोग्योऽर्थः प्रकाशते ॥

सापेक्षत्वादिति । सापेक्षत्वेचासमर्थमतः समर्थाधिकारविहितसमासानुपपत्तिः ‘सापेक्षम-समर्थमि’ति न्यायादिति भावः । एतच्च ‘वृत्तौहिराजपदमि’त्यादिना टीकायां किं चित्स्यष्टीभविष्यति । सापेक्षत्वोपपादनादिकमधिकमदृश्यन्त्वादिनये टीकात्तट्टीकयोर्व्यक्तं भविष्यतीति न तत्सापेक्षत्वमिति । अयमाशयः । ‘पूंसोः पूर्वान्त स्वरिते सती’ति व्याख्याने हि सापेक्षत्वं प्रसज्यते । पुंसेरित्येतत्सामर्थ्यात् पुल्लिङ्गशब्दाख्यपूर्वोत्तरभागसमर्पकं सत्तद्युक्तसमास प्रातिपदिकं लक्षणया बोधयतीति समासप्राप्ति-पदिक एव सप्तम्यर्थान्वेय इत्यभ्युपगमस्तदा समासप्रातिपदिके पूर्वान्तस्वारिते सतीति समानाधि-करण्येन योजनाप्राप्त्या समासप्रातिपदिकस्य च पूर्वोत्तरभागवत्तया पूर्वान्ते पदस्येतरसापेक्षत्वाभावेन स्वरितपदेन समासो युक्त इति । एतेनैवपुंसोरित्यस्यानन्वयशङ्कापरिहाराय पुंसोः सम्बन्धिनि समास-प्रातिपदिक इति सम्बन्धाङ्गीकारेण व्याख्यानम् अन्यथाख्यात्यादौ कृतमपास्तं वेदितव्यम् । समास-प्रातिपदिक इत्यस्य पुंसोरित्येतदर्थतया मूलेऽभिधानेन तदज्ञात्वा अध्याहारे मूलतात्पर्यां परिकल्प्यान्वयं कथनायोगात् ॥ सप्तमीति सप्तम्यन्तं विशेषणं च बहुव्रीहौ प्राक्क्प्रयोज्यमिति सूत्रार्थः । कण्डकाल इति । सप्तम्यन्तोदाहरणं पीताम्बर इत्यादिकं तु विशेषणोदाहरणमिति ज्ञेयम् । अन्वर्थत्वादिति । लोके ह्यप्रधानमुपसर्जनमित्युच्यते । तथाचा प्रधानस्यैवोपसर्जनाख्यमहासंज्ञाकरणमिति वैयाकरणनिर्णयादिति भावः । गुणवाचकयोरित्यादौखंजकुब्जः पाचकपाठकः स्वंचपाजक इत्याद्युदाहरणानि क्रमेण ज्ञेयानि । गुणद्रव्यवाचकयोरित्यादेस्तु नीलोत्पलं पाचक ब्राह्मणः शिंशुपावृक्ष इत्याद्युदाहरणानि । तत्र द्रव्यविषययोरुभयोरपि प्रधानवाचितया कथं पूर्वनिपात इत्यत उक्तं बह्वल्पविषययोरिति । उभयोर्द्रव्य-वाचकत्वाविशेषेऽपि वृक्षत्वशिंशुपात्वयोर्मध्ये वृक्षस्य व्यापकत्वान्महाविषयत्वाद् दूरात्प्रथमत एवोप-लम्भाच्च प्राधान्यमितरस्य तदभावादप्राधान्यमिति तच्छब्दयोरपि पूर्वनिपातनियमो युक्त इत्याशयः । बह्वल्पेति यथायोग्यं सम्भवनीयम् । किञ्चिदधिकमहिकुण्डलाधिकरणे वक्ष्यामः ।

[Load More](javaऽcriptःvoid(0))
