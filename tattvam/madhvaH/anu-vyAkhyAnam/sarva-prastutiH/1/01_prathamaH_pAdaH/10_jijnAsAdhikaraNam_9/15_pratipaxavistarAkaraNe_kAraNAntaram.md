+++
title = "१५ प्रतिपक्षविस्तराकरणे कारणान्तरम्"
upstream_url = "https://dvaitavedanta.in/category-details/5090/975/sharam/sathha/parath/parath/jajani/parata"
+++
## एता ह्यवज्ञेया युक्तयः प्रतिपक्षगाः

**प्रतिपक्षविस्तराकरणे कारणान्तरम्**

## अनुव्याख्यानम्

**एता ह्यवज्ञेया युक्तयः प्रतिपक्षगाः ।**

### **सुधा**

विस्तराकरणे कारणान्तरमप्याह ॥ एता इति ॥ यस्मादेताः प्रतिपक्षगा बन्धमिथ्या-त्वादौ प्रतिवादिनोपन्यस्ता युक्तयोऽवज्ञेयाः । निर्दलत्वात् । अतोऽपि सूत्रकारस्तन्निराकरणे नातिविस्तृतिं चकार । किन्तु हेयताज्ञापनाय संक्षेपं चक्रे । अस्माभिस्तु तामेव निर्दलतां दर्शयितुं किञ्चित्प्रपञ्चितमिति भावः ।

### **वाक्यार्थचन्द्रिका**

यदि वस्तुतः प्रतिपक्षगतत्वं तर्हि नावज्ञेयमित्यतः प्रतिवादिनोपन्यस्तयुक्तय इत्युक्तम् । अतोऽपीत्यादिना चशब्दस्य नातिविस्तृतिं चकारेत्यस्य चानुवृत्तिं च सूचयति । तर्हि सङ्क्षेपेण निरासोऽपि न कर्तव्य इत्याशङ्कते ॥ किन्त्विति ॥ तर्हि भाष्यकारेणापि न विस्तरतो निरस्या ओयता-ज्ञापनापत्त्या सूत्रकारविरुद्धाचरणापत्तेरित्यतो भाष्यकाराभिप्रायमाह ॥ अस्माभिस्त्विति ॥

### **श्रीनिवासतीर्थीया**

ननु तर्हि बन्धमिथ्यात्वं नैव मुक्तिरपेक्षते इत्यादिना बन्धमिथ्यात्व-निराकरणं भवद्भिः कस्मात्प्रपञ्चेन कृतमित्यत आह ॥ अस्माभिस्त्विति ॥ तामेवेति ॥ सूत्रकाराभिप्रेतामेवेत्यर्थः।

### **वाक्यार्थरत्नमाला**

चशब्दस्येति । देवैश्चेत्यत्रत्यचशब्दस्यातश्चेति प्रकारान्तरसमुच्चयार्थतया योजितत्वादत्रापि तस्यानुवृत्तौ यच्छब्दार्थकहिशब्दबलादेवात इत्यस्य लाभे चशब्दस्य तेन सम्बन्धे अतश्चेत्यस्य पूर्ववल्लाभे अतोऽपीति सिध्यतीति भावेन चशब्दस्यानुवृत्त्युक्तिरिति ज्ञेयम् ।

[Load More](javaऽcriptःvoid(0))
