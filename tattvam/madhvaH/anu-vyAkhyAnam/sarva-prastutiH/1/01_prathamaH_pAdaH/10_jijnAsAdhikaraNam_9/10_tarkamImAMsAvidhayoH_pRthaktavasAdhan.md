+++
title = "१० तर्कमीमांसाविधयोः पृथक्तवसाधनम्"
upstream_url = "https://dvaitavedanta.in/category-details/19686/975/sharam/sathha/parath/parath/jajani/taraka"
+++
## तावत्तर्कमीमांसाविद्ययोः पृथक्त्वम्

**तर्कमीमांसाविधयोः पृथक्तवसाधनम्**

**तावत्तर्कमीमांसाविद्ययोः पृथक्त्वम्**

### **सुधा**

एतदुक्तं भवति । अस्ति तावत्तर्कमीमांसाविद्ययोः पृथक्त्वम् । वेदाः सर्वाङ्गानि सत्यमायतनमिति पृथक् श्रवणात् । वेदाश्चत्वारः सर्वाङ्गानीति पुराणस्मृतितर्कशास्त्रसंहितानि षडङ्गानि गृह्यन्ते । सत्यमिति मीमांसा । तथा च चतुर्दशविद्यास्थानान्युक्तानि भवन्ति । तदर्थं च व्युत्पाद्यभेदेनावश्यम्भवितव्यम् । ततश्च प्रमेयव्युत्पादनपरे मीमांसाशास्त्रे तर्कशास्त्रव्युत्पाद्यं वेद-प्रामाण्यादिकं यदि विस्तराद्व्युत्पाद्येत तदा विद्याभेदो न स्यात् । सङ्क्षेपेण सूचने तु नायं दोषः । प्रायिकत्वाद्विद्याभेदस्य ॥ सर्वथाऽन्योन्यासंस्पर्शेऽङ्गाङ्गिभावानुपपत्तेः । अतोऽत्रास्य सर्वस्य संक्षेपकरणमेवोचितमिति ॥ अनेन जैमिनीयानां प्रमाणलक्षणादिनिरूपणं नातीव मीमांसायां सङ्गतमिति सूचितं भवति । अत एव न तत्रोक्तस्यात्रोपजीवनमिति ।

### **वाक्यार्थचन्द्रिका**

ननु विद्यापृथक्त्वोक्तेस्तत्रोक्तस्यात्र विस्तरेणोक्तौ बाधकाभावादिति पूर्वेक्तदोषपरिहाराक्षमत्वमित्येव नापि त्वपौनरुक्त्यसम्पादकत्वेन प्रतिकूलत्वमेवेत्यतस्तदभिप्रायं विद्या-पृथक्त्वे साधकं वदन्नेवाह ॥ इदमुक्तं भवतीति । यद्यपि ‘ऋग्यजुःसामाथर्वाख्याः पञ्चरात्रं च भारतम् । मूलरामायणं चैव पुराणं भगवत्परम् । वेदा इत्युच्यते सद्भिः शिक्षाद्यं स्मृतयस्तथा । अङ्गानि सत्यं मीमांसा तद्विद्यायतनं त्रयमि’ति तलवकारोपनिषद्भाष्योदाहृत एतद्य्वाख्यानरूपे प्रमाणे पुराणादीनां वेदशब्देन ग्रहणमङ्गशब्देन तु शिक्षादीनां स्मृतिशब्दोक्तधर्मशास्त्रस्यैव ग्रहणमित्युक्तं तर्कशास्त्रस्य तु न केनापि । तथाऽपि वेदान्तरङ्गतया वेदशब्देन गृहीतानामपि पुराणादीनामितिहासपुराणाभ्यां वेदं समुपबृंहयेदित्युक्तरीत्या वेदार्थप्रतिपत्तिहेतुतया सर्वाङ्गानीत्यत्रत्यसर्वशब्दस्वारस्यानुरोधेन च शिक्षादि-वदङ्गशब्देनैव ग्रहणं युक्तम् । ‘पुराणन्यायमीमांसाधर्मशास्त्राङ्गमिश्रिताः । वेदाः स्थानानि विद्यानां धर्मस्य च चतुर्दशे’त्युक्तरीत्या न्यायशब्दोक्ततर्कशास्त्रस्याप्युपलक्षणत्वेन प्रमाणे ग्रहणम् । वेदशब्दश्च मुख्यवृत्त्या चतुष्टयमात्रपर इत्यभिप्रेत्योपनिषद्वाक्यं व्याख्याति ॥ वेदा इत्यादिना ॥ अत्र पुराणशब्दः प्रमाणानुसारेण भारतपञ्चरात्रमूलरामायणानामुपलक्षणमिति बोध्यम् । ‘निर्णीयते यतः सम्यगिदं सत्यमिति स्फुटम् । श्रुतिस्मृत्युदितं सर्वं व्यक्तं मीमांसयैतया । सत्यमित्युच्यते तस्मान्मीमांसा ब्रह्मनिश्चये’ इति प्रमाणं मनसि निधाय सत्यमिति मीमांसेति भाष्यमनुकरोति । नन्वेषामेव कुतोऽत्रोपपादनं कुतश्च प्रमाणानुक्तस्यापि तर्कशास्त्रस्यात्र सङ्ग्रह इत्यत आह ॥ तथा चेति ॥ अन्यथा यथास्थित-प्रमाणानुसारेणाधिक्यस्य वा पुराणस्य भारतादित्रयस्य चैकत्वविवक्षायां त्रयोदशत्वस्य वा प्राप्त्या चतुर्दशविद्यास्थानानि नोक्तानि स्युरिति भावः । नन्वेवं सङ्क्षेपेण सूचनमपि न स्यात् । एवं च प्रायिकत्वस्याप्यनाश्रयणेन मुख्य एव विद्याभेदः सिध्येदित्यत आह ॥ सर्वथेति ॥

### **परिमल**

इति पृथक्श्रवणादिति ॥ तलवकारोपनिषदि श्रवणादित्यर्थः । कथमत्र मीमांसाया-स्तर्कशास्त्रात्पार्थक्योक्तिरित्यतस्तद्वाक्यं व्यनक्ति ॥ वेदाश्चत्वार इति ॥ यद्यपि ‘ऋग्यजु-स्सामाथर्व वाख्याः पञ्चरात्रं च भारतम् । मूलरामायणं चैव पुराणं भगवत्परम् । वेदा इत्युच्यते सद्भिः शिक्षाद्यं स्मृतयस्तथा । अङ्गानि सत्यं मीमांसा तद्विद्यायतनं तथे’ति तलवकारभाष्येऽन्यथा वेदादिस्वरूप-मुक्तम् । तर्कशास्त्रं च नोक्तम् । तथापीहानुग्राह्यप्रमाणानां वेदपदेन ग्रहणं वेदोपबृंहकत्वेन तदङ्गत्वात् पुराणादेर् अङ्गपदस्वारस्येन सर्वाङ्गानीत्यनेन, पुराणादीनां ग्रहणम् । अनुक्तस्यापि तर्कस्योप लक्षकत्व मुपेत्य वा शिक्षाद्यमित्यत्राद्यपदेन वा ग्रहणमभिप्रेत्य व्याख्यानान्तरमित्यदोषः । षडङ्गानि शिक्षाकल्पो व्याकरणं निरुक्तं छन्दोज्योतिषमिति षडङ्गानि । ‘अङ्गानि वेदाश्चत्वारो मीमांसान्यायविस्तरः । पुराणं धर्मशास्त्रं च विद्या ह्येताश्चतुर्दशे’ति स्मृतिं हृदि कृत्वाह ॥ तथा च चतुर्दशेति ॥ अनेनेति ॥ ब्रह्मतर्कस्याङ्गत्व कथनेनेत्यर्थः ॥ प्रमाणलक्षणादिनिरूपणमिति ॥ तद्धि पद्धत्यादौ व्यक्तम् ॥

### **यादुपत्यम्**

नन्वत्र कथं मीमांसायास्तर्कशास्त्रात्पार्थक्योक्तिरित्यतस्तद्वाक्यं व्याचष्टे ॥ वेदाश्चत्वार इति ॥ नन्विदं व्याख्यानं ‘ऋग्यजुःसामाथर्वाख्याः पञ्चरात्रं च भारतम् । मूलरामायणं चैव पुराणं भगवत्परम् । वेदा इत्युच्यते सद्भिः शिक्षाद्यं स्मृतयस्तथा । अङ्गानि सत्यं मीमांसा तद्विद्यायतनं त्रयम्’ इति तलवकारभाष्योदाहृतप्रमाणविरुद्धम् । तत्र पुराणस्य वेदान्तर्भावकथनात् । तर्कशास्त्रस्याकथनाच्चेत्यत आह ॥ तथा च चतुर्दशेति ॥ तथा च ‘पुराणन्यायमीमांसाधर्मशास्त्राङ्ग-माश्रिताः । वेदाः स्थानानि विद्यानां धर्मस्य च चतुर्दश ॥’ इति प्रमाणान्तरोक्तविद्यास्थान-विवक्षामाश्रित्य प्रकृतोपयोगार्थमित्थं व्याख्यातम् । एवं च प्रमाणद्वयबलाद्विवक्षाभेदेन व्याख्यानद्वयमपि श्रुत्यभिप्रेतमिति भावः ॥ प्रायिकत्वादिति ॥ प्राधान्याभिप्रायकत्वादित्यर्थः । तथा च योऽर्थो यत्र प्राधान्येन प्रतिपाद्यते सा विद्या तदर्थेति भावः । ननु किं प्रायिकत्वाङ्गीकारेण विद्याभेदभङ्ग-भयात्सङ्क्षेपेणापि सूचनं नाङ्गीकार्यमित्यत आह ॥ सर्वथाऽन्योन्येति ॥ जैमिनीयानामिति ॥ जैमिनीयानामित्युक्त्या प्रमाणलक्षणादिकं सूत्रार्थतया शबरादिभिरेव वर्णितम् । न तत्सूत्रकारस्य जैमिनेरभिप्रेतमिति सूचयति ॥ अत एवेति ॥

### **वाक्यार्थरत्नमाला**

प्रायिकत्वाद्विद्याभेदस्येति मूलम् । विद्याभेदो हि प्रतिपाद्यभेदेन निर्वाह्यः । तत्र प्रायः प्रतिपाद्यभेदे सति क्वचिदंशे प्रतिपाद्यैकेऽपि प्रायिकप्रतिपाद्यभेदनिमित्तकः प्रायिको विद्य•भेदः सम्भवतीति न विद्याभेदानुपपत्तिरिति भावः । एवं चेति । एवं सतीत्यर्थः । प्रायिकत्व-स्याप्यनाश्रयणेनेति । सर्वांशे प्रतिपाद्यभेदेन विद्याभेदस्य मुख्यत्वादिति भावः । अनेन जैमिनीयानामिति मूलम् । ननु न विलक्षणत्वाधिकरणस्थयाथार्थ्यमेव मानत्वमित्यादिना प्रमाण-लक्षणादिनिरूपणं करिष्यते । तन्मूलेऽसङ्गतिमाशङ्क्य शिष्यहितैषिणा प्रसङ्गागतमिदं निरूपितम् । यथा पूर्वमीमांसाभाष्यकारेणेत्यदोष इति परभाष्यकारीयं तन्निरूपणं सङ्गतत्वे दृष्टान्तीकृतं तत्कथमत्र तदसङ्गतिप्रतिपादनम् । तथा सति तद्वत्स्वपक्षेऽप्यसङ्गतिरेव स्यात् । प्रसङ्गागतत्वशिष्यहितैषित्वाभ्यां समाधानं तु परभाष्येऽपि सममितीह तदसङ्गतत्वोक्तययोग इति चेदत्र ब्रूमः ।

अत्र हि सूत्रकृता अतःशब्देन वेदप्रामाण्यादेः सूचनमिति व्याख्याने मुखत एव वेदप्रामाण्यादिकं तेन कुतो नोक्तमिति शङ्कापरिहाराय ब्रह्मतर्के तस्योक्तत्वादत्रापि तदुक्तौ विद्यापृथक्तवाभावा-पत्तेरतःशब्देन सङ्क्षेपेणैव तत्सूचनमित्याद्युक्तवा अनेन जैमिनीयानां प्रमाणं लक्षणादिनिरूपणं नातीव मीमांसाया सङ्गतमित्युक्तावेवं ज्ञायते । यदस्मद्भाष्यकारेणातःशब्दसूचिततया वेदप्रामाण्यादेर्व्याख्या-तत्वाद् विद्यापृथक्तवार्थं किञ्चित्तन्निरूपणं यत्कृतं तत्सङ्गतं भवति । जैमिनीयैस्तु यथा व्याख्यानमकृत्वा चोदनादेर्लक्षणार्थो धर्म इत्यत्र धर्मे चोदनैव प्रमाणं न प्रत्यक्षादीत्येवं व्याख्याय प्रमाणोपस्थिति-मात्रमवलम्ब्य तल्लक्षणनिरूपणादिकं कृतं तदसङ्गतम् । चोदनादिप्रमाणत्वादेः सूत्रसूचितत्वाभावात् । यद्यपि कथञ्चिदुपस्थितिमात्रेणापि तल्लक्षणादिनिरूपणं प्रसङ्गसङ्गत्या शिष्यहितैषित्वेन कर्तुं शक्यम् । तथाप्यस्मद्भाष्यकारस्येवातिसङ्गतं न भवति । अत एव न विलक्षणत्वाधिकरणे प्रसङ्गसङ्गत्यादिना तन्निरूपणमस्मद्भाष्यकारोऽपि करिष्यति । शास्त्रारम्भसमर्थनार्थसूत्रव्याख्यानावसरे तु सूत्रसूचितं प्रामाण्यस्य स्वतस्त्वादिकमुपयुक्तमेव भाष्यकार उक्तवान् । तत्कस्य हेतोः । सूत्रव्याख्यात्रा सूत्रसूचितार्थस्यैवोपवर्णनीयत्वात् । परभाष्यकारेण तु प्रथमसूत्रे वाऽन्यत्र वा सूत्रसूचितत्वेन वेदप्रामाण्यादेरव्याख्यातत्वात् तत्सूत्रे वा सूत्रान्तरे वा तल्लक्षणादिनिरूपणं न कर्तुमुचितमिति । अत एवोक्तं नातीव सङ्गतमिति मूले । यत्तु युक्तिपादे प्रमाणलक्षणादिनिरूपणस्यासङ्गतिमाशङ्क्य शिष्यहितैषितया प्रसङ्गसङ्गत्या तन्निरूपणमित्यभिधाय यथा पूर्वमीमांसाभाष्यकारेणेत्यदोष इति पूर्वमीमांसाभाष्यकारीयं निरूपणं सङ्गतत्वेन मूलकृतोऽभिहितम् । तदुक्तरीत्या सूत्रसूचितार्थ-प्रतिपादकत्वाभावेऽतिसङ्गतत्वाभावेऽपि प्रसङ्गसङ्गत्यादिना कथञ्चित्सङ्गतमित्यभ्युपगमवादेन । न त्वतिसङ्गतत्वाङ्गीकारेणेति न पूर्वोत्तरविरोधः । यथा भेदविशेषसमर्थनादिस्थले ऐक्यसमवायादिदृष्टान्तो ज्ञातत्वाज्ञातत्वादिविरुद्धधर्मोपपादनाय तत्र तत्र मूलादौ स्वीक्रियत इति सूरयो विदांकुर्वन्तु । पूर्वोत्तरयोजनयोर्विद्याभेदार्थं प्रतिपाद्य भेदाश्रयणस्य तुल्यतया योजनाभेदानुपपत्तिरित्यतः पूर्वत्र प्रतिपाद्य भेद उपपादकत्वे नाश्रितः ।
