+++
title = "१९ श्रुतौ ब्रह्मशब्दस्य विष्णौ सिद्धिः"
upstream_url = "https://dvaitavedanta.in/category-details/5094/975/sharam/sathha/parath/parath/jajani/sharat"
+++
## ब्रह्मशब्दोऽपि हि गुणपूर्तिमेव वदत्ययम्

**श्रुतौ ब्रह्मशब्दस्य विष्णौ सिद्धिः**

## **अनुव्याख्यानम्**

***ब्रह्मशब्दोऽपि हि गुणपूर्तिमेव वदत्ययम् ॥***

### **सुधा**

एवं नारायणशब्दं निरुच्य स एव ब्रह्मशब्दार्थ इत्याह ॥ ब्रह्मशब्दोऽपीति ॥ हिशब्देन अथ कस्मादुच्यते ब्रह्मेति बृहन्तो ह्यस्मिन्गुणा इत्यादिप्रसिद्धिं द्योतयति । एवशब्देन सर्वात्म-कत्वादिपरापव्याख्यां सर्वप्रमाणविरुद्धां व्यावर्तयति ॥ अयमिति ॥ सूत्रप्रयुक्तः ।

### **वाक्यार्थचन्द्रिका**

ननु गुणपूर्तिवद्देशादिपूर्तेरपि ब्रह्मशब्दार्थत्वे बाधकाभावात्सिद्धान्ते तथाऽभ्युपगमाच्च तद्य्वावृत्त्यर्थकैवकारानुपपत्तिरित्यतोऽनभिमतव्यवच्छेदार्थकतया तं व्याख्याति ॥ एवशब्देनेति ॥ बृहतेर्वृद्ध्यर्थकत्वान्निरङ्कुशमहत्त्वार्थकेन तेन सकलवस्त्वभेदरूपवस्तुपूर्तेरप्युक्तत्वादिति परव्याख्यानादिति भावः । आदिपदेन सर्वात्मकत्वाद्युक्तिलब्धाद्वितीयत्वादिपरिग्रहः । सौत्रब्रह्मशब्दस्य विष्णुविषयत्व विप्रतिपत्तेस्तस्यैव विष्णुविषयत्वसमर्थनस्य मूलारूढतां दर्शयितुमयमिति तद्विषयतया व्याख्याति ॥ अयमितीति ॥

### **यादुपत्यम्**

सर्वात्मकत्वादिपरव्यामिति ॥ यद्यपि ब्रह्मशब्दान्नित्यशुद्धबुद्धमुक्तस्वभावं सर्वशक्तिसमन्वितं प्रतीयते, बृहधातोरर्थानुगमादित्येव परेण व्याख्यातम् । तथाऽपि पञ्चपादिकाकारेणै- तद्भाष्यव्याख्यानावसरे यदि ब्रह्मातिरिक्तं वस्तु किञ्चित्स्यात्तदा तद्रूपविकलत्वाद्ब्रह्मणोऽल्पत्वं स्यात् । तच्च निरतिशयमहत्त्वपराद्ब्रह्मशब्दादेवापास्यते । तस्मादेकरसमद्वैतं वस्तु ब्रह्मपदात्प्रतीयत इत्युक्तम् । तदभिप्रायेण सर्वात्मकत्वादित्युक्तम् । आदिपदाद्देशादिकृताल्पतानिराकरणं बुद्धत्वादिकं च ग्राह्यम् । सर्व प्रमाणविरुद्धमिति ॥ सर्वात्मकत्वं हि चेतनभेदाभावेऽचेतनमिथ्यात्वे च पर्यवस्यति । अत एवैकरस- मद्वैतमित्युक्तम् । तदुभयं च सर्वप्रमाणविरुद्धमित्यर्थः । एवमादिशब्दोपात्तस्य देशादिपरिच्छेदा भावस्य देशादेरभावात्तत्कृतः परिच्छेदो नास्तीति यत्तदीयमुपपादनं तदपि सर्वप्रमाणविरुद्धमिति द्रष्टव्यम् ॥

### **वाक्यार्थरत्नमाला**

सिद्धान्त इति । देशतः कालतश्चैवेति प्रमाणानुसारेण त्रिविध-परिच्छेदाभावस्य ब्रह्मशब्दार्थतया वैशेषिकनयानुक्त(?)भाष्यमूले उक्तेरिति भावः । तदिति देशादि-पूर्तिपरामर्शः । व्यावर्त्यान्तराप्रतीतिस्तस्या एव व्यावर्त्यत्वप्रसक्तिरित्याशयेन सिद्धवत्कारेण तद्व्यावृत्त्यर्थ केत्युक्तम् । अनभिमतेति । ‘नरं च नारायणमेव चादौ’ इत्यादाविवेति भावः । तथा परव्याख्यानमेव नास्तीति शङ्कावारणायाह बृहतेरिति । वृध्यर्थकत्वादिति । बृहबृहिवृद्धाविति धातुव्याख्यानादिति भावः । सर्वात्मकत्वाद्युक्तीति । सर्वात्मकत्वादेरुक्तया लब्धेत्यर्थः । तस्यैवेति । न तु श्रुतिस्थस्येत्येवकारार्थः ।

------------------------------------------------------------------------

अतो नारायणस्यैव जिज्ञासाऽत्र विधीयते

## **अनुव्याख्यानम्**

***अतो नारायणस्यैव जिज्ञासाऽत्र विधीयते ॥***

### **सुधा**

किमतो यद्येवमित्यत आह ॥ अत इति ॥ यतो ब्रह्मशब्दो नारायणशब्दसमानार्थोऽतो ब्रह्मजिज्ञासा कर्तव्येति वाक्येन नारायणस्यैव जिज्ञासा विधीयत इति ज्ञायत (इत्यत) इत्यर्थः ।

------------------------------------------------------------------------

सिद्धत्वाद्ब्रह्मशब्दस्य विष्णौ स्पष्टतया श्रुतौ

## **अनुव्याख्यानम्**

***सिद्धत्वाद्ब्रह्मशब्दस्य विष्णौ स्पष्टतया श्रुतौ ।***

### **सुधा**

यस्तूक्तामर्थसमाख्यां निर्वचनान्तरदर्शनान्नानुमन्यते । तं प्रत्युपपत्त्यन्तरमाह ॥ सिद्धत्वादिति ॥ तदेव ब्रह्म परमं कवीनामित्यस्यां श्रुतौ ब्रह्मशब्दस्य विष्णौ स्पष्टतया मुख्यतया सिद्धत्वाच्च सौत्रो ब्रह्मशब्दो विष्णुपर इति ज्ञायत इत्यर्थः ॥ एतदुक्तं भवति । मुख्यामुख्ययोर्हि मुख्यस्तवद्ग्राह्यः, शक्तिवशात्तस्यैवादौ बुद्धिसन्निधानात् । तदनुपपत्तौ त्वमुख्यः । दृष्टं चैतदुभयं गङ्गायां जलं गङ्गायां घोष इत्यादौ । ब्रह्मशब्दश्च विष्णावेव मुख्यः । तदेव ब्रह्मेति श्रुतेः । अत्र हि विष्णोरन्यस्य ब्रह्मत्वं निषिध्यते । त(त्र)तो ब्रह्मशब्दस्य विष्णावेव शक्तिर्नान्यत्रेति व्याख्या-नाङ्गीकारेऽभिधानादिविरोधः स्यात् । अतो मुख्यवृत्तिर्विष्णावेव नान्यत्रेति व्याख्यानमुचितम् ॥ न चात्र सूत्रे ब्रह्मशब्देन मुख्यार्थस्य विष्णोः परिग्रहे बाधकमस्ति । अतः प्रकरणादिसद्भावेऽसद्भावे वा विष्णुपर एवायं ब्रह्माशब्द इति ज्ञायत इति ।

### **वाक्यार्थचन्द्रिका**

ननु श्रुतौ ब्रह्मशब्दस्य विष्णुविषयतायाः स्पष्टत्वमात्रेण न सौत्रस्य तस्य विष्णुविषयत्वं सिध्यतीत्यतोऽस्य मुख्यामुख्यन्यायसूचकत्वेन तद्बलात्तत्सिद्धिरित्याशयेन स्पष्टताशब्दं मुख्यार्थतया व्याख्याति ॥ स्पष्टतयेति ॥ ननु मुख्यस्यैव सौत्रब्रह्मशब्देनोपादाने न नियामकम् । तथात्वे ब्रह्मैव सन्नित्यत्रापि जीवोपादानं न स्यात् । कथं चानया श्रुत्या विष्णौ तस्य मुख्यत्वसिद्धिः । अतोऽन्ततः, प्रकरणादेरनुसर्तव्यत्वे मुख्यत्वोक्तेर्वैयर्थ्यमित्यत आह ॥ एतदुक्तं भवतीति ॥

### **परिमल**

अर्थसमाख्यां नारायणशब्दार्थसमाख्याम् । ननु श्रुतौ मुख्यत्वोक्तावपि अत्र स्थले मुख्यस्य ग्रहणं कुतः, श्रुतौ वा कथं मुख्यत्वस्य स्पष्टत्वं मुख्यपदाभावादित्यत आह ॥ एतदुक्तं भवतीति ॥ अतो मुख्यवृत्तिरिति ॥ परममुख्यवृत्तिरित्यर्थः । मुख्यवृत्तेर्बृहजातिजीवकमलासने-त्याद्यभिधान सिद्धत्वेन तन्निरासायोगात् ॥ प्रकरणादीति ॥ ‘स विष्णुराह ही’त्यादिविष्णोर्ब्रह्म-शब्दार्थपरत्वोक्तिपरब्रह्मप्रकरणादीत्यर्थः । आदिपदेन श्रुतिलिङ्गादिपरिग्रहः ।

### **यादुपत्यम्**

निर्वचनान्तरदर्शनादिति ॥ नारायणशब्दस्य आपो नारा इति प्रोक्ता इति स्मृत्यादिसिद्धनिर्वचनान्तरदर्शनादित्यर्थः ॥ मुख्यवृत्तिरिति ॥ परममुख्यवृत्तिरित्यर्थः । अतो नात्र अभिधानादिविरोध इति ध्येयम् ।

------------------------------------------------------------------------

अम्भस्यपार इत्युक्तो नारायणपदोदितः

## **अनुव्याख्यानम्**

***अम्भस्यपार इत्युक्तो नारायणपदोदितः ॥***

***आपो नारा इति प्राह ।***

### **सुधा**

स्यादेतत् । यदि तदेव ब्रह्मेत्यस्यां श्रुतौ तच्छब्दपरामृष्टो विष्णुर्भवेत्तदेव कुत इत्यत आह ॥ अम्भसीति ॥ तदेव ब्रह्मेत्यस्य ह्यम्भस्यपारे भुवनस्य मध्ये नाकस्य पृष्ठे महतो महीया-नित्युपक्रमवाक्यम् अत्र नारायणपदोदित एवोक्तः ॥ एतदुक्तं भवति । अम्भस्यपार इत्युपक्रमवाक्यं तावन्नारायणपरं नारायणशब्दसमानार्थत्वात् । तथा च प्रकृतपरामर्शं परित्यज्याप्रकृत परामर्शाङ्गीकारायोगात्तदिति परामृष्टो विष्णुरेवेति ।

अम्भस्यपार इति वाक्यं कथं नारायणपदसमानार्थमित्यत आह ॥ आप इति ॥ हि यस्मात् ‘आपो नारा इति प्रोक्ता आपो वै नरसूनवः । अयनं तस्य ताः पूर्वं तेन नारायणः स्मृतः’ इति स्मृतिरप्सु स्थितत्वं नारायणशब्दार्थमाह ॥ तस्मादपारेऽम्भसि स्थित इति वाक्यं नारायण शब्दसमानार्थं भवतीति ।

### **परिमल**

ननु तच्छब्दपरामृष्टो विष्णुः कुत इति प्रश्न अम्भसीति वाक्योक्तो नारायण इति व्यधिकरणम् । तत्रोक्तस्य नारायणत्वं निर्बीजमित्यत आह ॥ एतदुक्तं भवतीति ॥ इति ह्याहेत्यत्राध्याहारमाह ॥ इति स्मृतिरित्यादि ॥

------------------------------------------------------------------------

स एवाप्स्वन्तरीरितः

## **अनुव्याख्यानम्**

***स एवाप्स्वन्तरीरितः ॥***

***कामतो विधिरुद्रादिपददात्र्या स्वयं श्रिया ॥***

***योनित्वेनात्मनः ।***

### **सुधा**

किञ्च शाखान्तरे मम योनिरप्स्वन्तरिति विष्णुरेवाप्स्वन्तरीरितस्तत्समाख्या-नाच्चाम्भस्यपार इत्युपक्रमवाक्यं विष्णुपरमित्याह ॥ स एवेति ॥ स्यादेतत् । यदि मम योनिरिति शाखान्तरस्थमपि वाक्यं विष्णुपरं स्यात्तदेव कुत इत्यत आह ॥ स्वयमिति ॥

श्रीशब्दोऽन्यत्राप्युपचाराद्वर्तते । यथोक्तम् ‘ताश्चेन्द्रधर्मनासत्यसंश्रयाच्छ्रिय ईरिताः’ इति तद्व्युदासार्थं स्वयमित्युक्तम् । महालक्ष्म्या मम योनिरित्यात्मनः कारणत्वेनेतितत्वादप्स्वन्त-रित्युक्तो विष्णुरेव ॥ भवेदेतत् । यदीदं श्रीवाक्यं स्यात्तदेव कुतो निश्चेयम् । अम्भृणी वा वागात्मानं तुष्टावेत्यम्भृणीवाक्यत्वस्योक्तत्वादित्यत आह ॥ कामत इति ॥ अत्र हि यं कामये तं तमुग्रं कृणोमि तं ब्रह्माणं तमृषिं तं सुमेधामित्यादिनाऽस्या अम्भृण्या वाचः स्वेच्छामात्रेण ब्रह्मरुद्रादिपददातृत्वं प्रतीयते । न चैतच्छ्रियं विनाऽन्यस्या युक्तमन्यासां ब्रह्मसृष्टत्वात् । अतः परशक्तेः श्रिय एवेदं वाक्यमिति निश्चीयते ॥ अथवा श्रियाऽऽत्मनो योनित्वेनोक्तत्वादप्स्वन्तरिति विष्णुरेवोच्यत इत्युक्तं तन्न श्रीयोनित्वस्य ब्रह्मरुद्राद्यन्यतमस्मिन्संभवात्; इत्याशङ्काऽपनोदाय कामत इत्यादिविशेषणमुक्तम् ।

### **वाक्यार्थचन्द्रिका**

श्रियोक्तत्वादित्युक्ते स्वयमित्यस्यानुक्तिसिद्धत्वात्स्वयमिति व्यर्थमित्यतो मुख्यत्वं स्वयंशब्दार्थ इत्यभिप्रेत्य तद्य्वावर्त्यमाह ॥ श्रीशब्द इति ॥ पूर्वं श्रिया स्वकारणत्वेनोक्तत्वादिति हेतोरसिद्धिपरिहारकत्वेन कामत इत्यादिविशेषणं योजितम् । अधुना तस्यैव हेतोरप्रयोजकत्व-परिहारकतयाऽपि तदेव योजयति ॥ अथवेति ॥

### **परिमल**

स एवेत्यादि योजयति ॥ किं चेति ॥ यथोक्तमिति ॥ भारततात्पर्यनिर्णये अष्टादशेऽध्याये । ताः शचीशामलोषानाम्नयः । अम्भ्रणी वाक् अम्भ्रणीनामिका वागित्यर्थः ॥

### **श्रीनिवासतीर्थीया**

ताश्चेति ॥ शच्याद्या इत्यर्थः ॥

### **वाक्यार्थरत्नमाला**

श्रिया स्वयमुक्तत्वादित्यर्थलाभार्थं स्वयंपदमिति न तस्य वैयर्थ्यप्रसक्ति-रित्यत आह श्रियेति ।

------------------------------------------------------------------------

विष्णोस्तिष्ठन्तीत्युदितस्य च

## **अनुव्याख्यानम्**

***विष्णोस्तिष्ठन्तीत्युदितस्य च ॥ यस्मिन्देवा अधीत्युक्त्वा***

### **सुधा**

एवं नारायणशब्दसमाख्ययाऽम्भृणीसूक्तसमाख्यया चाम्भस्यपार इत्युपक्रमवाक्यस्य विष्णुविषयत्वं समर्थ्य तदेव ब्रह्मेति परामर्शस्य तद्विषयत्वं समर्थितम्; हेत्वन्तरेणापि समर्थयते ॥ विष्णोरिति ॥ सप्तार्धगर्भा भुवनस्य रेतो विष्णोस्तिष्ठन्ति प्रदिशा विधर्मणीत्यैतरेयश्रुतावाज्ञा-धृतमहदादिदेवतासमूहत्वेनोदितस्य विष्णोरत्रापि यस्मिन्निदं सञ्च विचैधि सर्वं यस्मिन्देवा अधि विश्वे निषेदुरिति सर्वदेवाश्रयत्वमुक्त्वा तदेव ब्रह्मेत्यब्रवीदिति सम्बन्धः ॥ अयमर्थः । तदेव ब्रह्मेति परामर्शविषयो हि यस्मिन्देवा इति सर्वदेवाश्रयत्वेन प्रतीयते । तच्च शाखान्तरे सप्तार्धगर्भा इति विष्णुधर्मत्वेनावगतम् । अतोऽपि तदिति परामृश्यमानो विष्णुरेवेति ।

### **वाक्यार्थचन्द्रिका**

विष्णोरित्युत्तरवाक्यस्याप्युपक्रमस्य विष्णुविषयत्वसमर्थनार्थत्वभ्रान्तिं निवारयितुं पूर्वोत्तरप्रकरणविषयं विविच्य दर्शयति ॥ एवमिति ॥ एवमुत्तरत्रापि पूर्वशेषत्वभ्रान्ति-निवारणायावतारितेति द्रष्टव्यम् । अनेनोक्तहेतुस्वरूपस्य स्पष्टाप्रतीतेराह ॥ अयमर्थ इति ॥

### **परिमल**

सप्तेति ॥ आर्धगर्भा आसमन्ताद् ऋद्धब्रह्माण्डगर्भाः सप्त महदहङ्कारपञ्चमहा-भूतदेवता भुवनस्य रेतो रतिप्रदस्य विष्णोः प्रदिशा आज्ञया विधर्मणि विविधधारणकर्मणि तिष्ठन्तीति श्रुत्यर्थं हृदि निधायाह ॥ आज्ञाधृतेत्यादि ॥ अत्रापीति ॥ उपनिषद्यपीत्यर्थः । मूले इत्युक्त्वेति क्त्वाप्रत्ययान्तस्यान्वयमाह ॥ उक्त्वा तदेव ब्रह्मेत्यबवीदिति सम्बन्ध इति ॥ तदेव ब्रह्म चाब्रवीदिति श्रवणेऽपि चशब्द इतिशब्दार्थ इति वक्ष्यमाणत्वाद्ब्रह्मेतीत्यनुवादः ॥

### **श्रीनिवासतीर्थीया**

सम्यग्विधप्रकारेण । एधि अस्तीत्यर्थः । एधीति अस् भुवीति धातो रूपम् ।

### **वाक्यार्थरत्नमाला**

अवतारिका इति । लिङ्गान्तरमाह इत्युक्तयन्तरमाह लिङ्गान्तरमाहेति स्थलत्रयरूपावतारिका इत्यर्थः ।

------------------------------------------------------------------------

समुद्रं स्थानमेव च

## **अनुव्याख्यानम्**

***समुद्रं स्थानमेव च ॥***

### **सुधा**

लिङ्गान्तरमाह ॥ समुद्रमिति ॥ यमन्तः समुद्रे कवयो वयन्तीत्यस्य पुरुषस्य समुद्रस्थानं चोक्त्वा तदेव ब्रह्मेत्यब्रवीत्तस्मादपि समुद्रस्थानत्वलिङ्गाद्विष्णुरेव परामर्शविषय इति गम्यते । एवशब्देन समुद्रस्थानत्वं मम योनिरप्स्वन्तःसमुद्र इत्यादिश्रुतेरन्यत्रानवकाशमित्याह । विष्णोरेव यत्समुद्रस्थानत्वमिति योजना ।

### **वाक्यार्थचन्द्रिका**

विष्णोरित्यनुवर्तितेनैवकारसम्बन्धेन योजनां प्रदर्शयितुमेवकारव्यावर्त्यमाह ॥ एवशब्देनेति ॥

### **परिमल**

कवयो वयन्तीति ॥ जानन्तीत्यर्थः । नन्वेवशब्देनान्यत्रानवकाशमाहेत्ययुक्तम् । स्थानपदेनान्वितेन तादृशार्थालाभादित्यत आह ॥ विष्णोरेवेत्यादि ॥ अनेन विष्णोरिति षष्ठ्यन्तस्य समुद्रं स्थानमेव नाम चाक्षरमित्येवेत्यत्रापि सम्बन्ध इत्युक्तं भवति ।

### **श्रीनिवासतीर्थीया**

ननु समुद्रस्थानं कथं विष्णोर्लिङ्गमित्यतो मूले भावप्रधानो निर्देश इत्यभिप्रेत्याह ॥ विष्णोर्यत्समुद्रस्थानत्वमिति ॥ विष्णोर्यत्समुद्ररूपस्थानवत्त्वं तदुक्त्वेत्यर्थः ।

### **वाक्यार्थरत्नमाला**

विष्णोरितीति । इति यदनुवर्तितं तेन एवकारस्य यः सम्बन्धस्तेनेति योजना ।

[Load More](javaऽcriptःvoid(0))
