+++
title = "०२ सत्त्रैविध्ये अनिर्वचनीये च प्रमाणनिरासः"
upstream_url = "https://dvaitavedanta.in/category-details/4952/975/sharam/sathha/parath/parath/jajani/satata"
+++
## सत्त्रैविध्यं च मानेन सिद्ध्येत्केनेति पृच्छ्यते

**सत्त्रैविध्ये अनिर्वचनीये च प्रमाणनिरासः**

## **अनुव्याख्यानम्**

***सत्त्रैविध्यं च मानेन सिद्ध्येत्केनेति पृच्छ्यते ॥***

***तस्याप्युक्तप्रकारेण नैव सिद्धिः कथञ्चन ॥***

***वैलक्षण्यं सदसतोरप्येतेन निषिद्ध्यते ॥***

### **सुधा**

द्वितीयं दूषयति ॥ सत्त्रैविध्यं चेति ॥ केनेत्यस्य परमार्थसता वा व्यावहारिकसता वा प्रातिभासिकसता वा । आद्येऽपि किमात्मेतरेणोताऽऽत्मनेत्यर्थः । पृच्छयतेऽस्माभिरिति शेषः । यथा मिथ्याभूतस्य साधकत्वं केन सिद्ध्येदिति पृष्टं तथेति चार्थः । व्यावहारिकसतः साधकत्व-सिद्धये यदुपन्यस्तं तच्चेति वा । पृच्छाविषयत्वमेव न दोष इत्यत आह ॥ तस्यापीति ॥ असतः साधकस्येव तस्य सत्त्रैविध्यस्यापि कथञ्चन विकल्पितपक्षेषु कस्मिंश्चन पक्षे नैव सिद्धिः । कुतः । उक्तप्रकारेणैव । तथा हि । न तावत्परमार्थसताऽऽत्मेतरेण । द्वैताऽऽपत्तेः । नाप्यात्मनैव । तस्य निर्विशेषस्य साधकताऽयोगात् । व्यावहारिकप्रातीतिकयोस्तु स्वरूपमेवाद्यापि न सिद्धमिति । नामुख्यं सदसन्नापि सत् । येनोक्तदोषप्रसङ्गः । किन्त्वनिर्वचनीयम् । न च तदपि दुर्वचम् । सदसद्वै-लक्षण्यस्यैव तत्त्वात् । तच्चोक्तविधया व्यावहारिकप्रातिभासिकभेदाद् द्विविधम् । तत्र व्यावहारिकस्य प्रपञ्चस्य सदसद्विलक्षणस्य सद्विलक्षणत्वादुपपन्नं श्रुत्यादिना मिथ्यात्वसमर्थनम् । असद्विलक्षणत्वात्तदन्तर्गतस्य प्रमाणादेः साधकत्वं चेति । स्यादेतदेवं कथञ्चिद्यदि विश्वस्य सदसद्विलक्षणत्वं स्यात् । तदेव न सिद्ध्यतीत्याह ॥ वैलक्षण्यं सदसतोरिति ॥ विश्वस्येति शेषः । सदसतोरिति सम्बन्धमात्रे षष्ठी । तथा च सदसद्भ्यामित्यर्थः ॥ एतेन । प्रमाणविकल्पनिरासेन । तथा हि । विश्वस्य सदसद्वैलक्षण्यं किं सता प्रमाणेन साध्यते । उतासता । अथ सदसद्विलक्षणेन । नाद्यः । वादिनोऽनुपपत्तेः । न द्वितीयतृतीयौ । प्रतिवादिनोऽसम्प्रतिपत्तेरिति । नन्वत्र सदसद्वैलक्षण्ये साधकत्वं न स्यादिति प्रसङ्गो वाच्यः । न च तत्र व्याप्तिः । मैवम् । साक्षिणि व्याप्त्यवधारणोपपत्तेः । सत्त्वाभावे साधकत्वं न स्यादिति वा प्रसङ्गं वक्ष्यामः । तत्रासत्त्व-मुपाधिरिति चेन्न । तस्य सत्त्वाभावानतिरेकात् । तद्भङ्गस्य च प्रागनिर्वचनीयसिद्धेरशक्यत्वात् । एतेन सद्विलक्षणत्वान्मिथ्यात्वोपपादन मसद्विलक्षणत्वात्साधकत्वं चोपपन्नमिति परास्तम् । सद्वैलक्षण्येऽसत्त्वापत्या साधकत्वाभावस्यासद्वैलक्षण्ये च सत्त्वापातेन मिथ्यात्वोपपादनस्या सम्भवस्यापत्तेः । प्रागनिर्वाच्यसिद्धेर्व्याप्तिद्वय निरासायोगात् । असद्वैलक्षण्यमात्रेण हानादि-व्यवहारोपपत्तौ शुक्तिरजतादावपि तत्प्रसङ्गः । मायाऽविद्यावैलक्षण्यान्नैवमिति चेन्न । तस्य निराकरिष्यमाणत्वात् । वैलक्षण्यमात्रस्य प्रकृतानुपयोगादिति । आस्तां वा सत्त्वादिविकल्प-निरासेन दूषणाभिधानम् । प्रमाणमेव प्रपञ्चानिर्वचनीयतायां नोपपद्यते । न हि नेहनानेत्यादिश्रुतिः सदसद्वैलक्षण्यलक्षणानिर्वचनीयतां विश्वस्य वक्ति ।

### **वाक्यार्थचन्द्रिका**

अत्र केनेत्यस्य प्रत्यक्षादिपरत्वे पूर्वं प्रत्यक्षाद्यनिरासात्तस्यापीत्युत्तर-दूषणासङ्गतिः । सता मिथ्याभूतेन वेति पूर्वोक्तप्रकारपरत्वे मिथ्याभूतस्य साधकत्वासम्भवेऽपि सत्येवावान्तरभेदेन सत्त्रैविध्यमङ्गीकृत्य तादृशसतः साधकत्वमुच्यत इति ब्रुवाणं प्रति मिथ्याभूतेनेत्यस्या विकल्पकोटेरनुपपन्नत्वात् पराभिप्रेतव्यावहारिकप्रातिभासिकयोर्विकल्पकोटावसङ्ग्रहा-पत्या च साधकतया पराभिप्रेतत्रिविधसतामेव सत्त्रैविध्यसाधकविकल्पकोटित्वमुचितमित्यभिप्रेत्य केनेत्यस्यार्थमाह ॥ केनेति ॥ कर्त्रनुक्तेर्योग्यकर्तारमध्याहरति ॥ पृच्छयत इति ॥ नन्वेतादृग्विकल्पानां पूर्वमप्रवृत्ततया समुच्चायकच शब्दानुपपत्तिरित्यतः प्रमाणविकल्पप्रश्नत्वसामान्येन समुच्चय इत्याशयेन समुच्चयविषयं दर्शयति ॥ यथेति ॥ अत एव पक्षान्तरमाह ॥ व्यावहारिकेति ॥ एकेनैव सिद्धेः, एवेति कथञ्चनेत्यनयोरन्यतरवैय्यर्थ्यमित्यत आह ॥ विकल्पितेति ॥ सता चेद्द्वैतसिद्धिः स्यादित्युक्तप्रकारं मनसि निधाय न तावदिति ॥ ‘अविशेषस्य साध्या साधकता पुनरि’त्युक्तप्रकारकथनं तस्येति । ‘न सिद्धं चान्यसाधनमि’त्यस्य न पूर्ववन्मिथ्याभूतस्य साधनत्वं न सिद्धमिति धर्मनिषेधोऽत्रार्थोऽपि तु साधनत्वेन त्वदभिमतव्यावहरिकप्रातिभासिक स्वरूपमेवासिद्धमिति धर्मिनिषेध इत्याशयेनाह ॥ स्वरूपमेवेति ॥ अद्यापीति ॥ सत्त्रैविध्यसाधकतया सत्त्रैविध्यस्योपन्यासे आत्माश्रयादीति ध्वनयति । ननु मिथ्याभूतस्य साधकत्वनिरासावसरे विश्वसदसद्वैलक्षण्यस्य निरासोऽसङ्गत इत्यतस्तस्यापि साधकत्वोपपादकतया पराभिप्रेतत्वान्न तन्निरासासङ्गतिरित्याशयेन पराभिप्रायमुद्घाटयति ॥ नामुख्य-मिति ॥ किन्त्विति ॥ यद्यप्यत्र किन्तु सदसद्विलक्षणमित्युक्तौ लाघवं तथाऽप्यनिर्वचनीयत्वं तृतीयः प्रकार इति परेषां व्यवहारादनिर्वचनीयलक्षणान्तर निरासेन परेण सिद्धान्तितस्य सदसद्विलक्षणत्व ज्ञानबाध्यत्वरूपलक्षणद्वयस्य निरासपरतयोत्तरभाष्यस्यावतारयिष्यमाणत्वेन तदुपक्षेपाय च गौरव-माश्रितमिति ध्येयम् । अत्र सदसद्विलक्षणत्वस्य साधकत्वाद्युपयोगितया कथनात्तत्र विभागाकथने शुक्तिरजतादेरपि साधकत्वापातेनापसिद्धान्तापत्त्या सदसद्विलक्षणविशेषस्यैव साधकत्वं वक्तुं तद्द्वैविध्यमाह ॥ तच्चेति ॥

ननु सदसद्वैलक्षण्यस्य साधकत्वाद्युपयोगानिरासकत्वादुत्तरभाष्यमसङ्गतमित्यतः स्वरूप-निषेधस्यापि तदर्थत्वान्नासङ्गतिरित्याशयेनाह ॥ स्यादिति ॥ सदसद्वैलक्षण्यसिद्धावपि तस्य साधकत्वाद्युपयोगाभावस्यैतेनेत्यादिना वक्ष्यमाणत्वाकथञ्चिदित्युक्तम् । सदसतोः परस्परवैलक्षण्यस्य सिद्धान्ततया प्रकृतानुपयोगाच्च अर्थग्रहणत्वात् तन्निषेधोऽनुपपन्न इत्यत आह ॥ विश्वस्येति शेष इति ॥ सदसतोरितीति ॥ कर्तृत्वादिषट्कारकविवक्षायां तत्तद्विभक्तिवत्तदतिरिक्त सम्बन्धविशेषविवक्षाया-मेवोपपदविभक्तेः प्राप्त्या, प्रकृते च कर्तृत्वादिवत्सम्बन्धान्तरस्य विशिष्याविवक्षया सम्बन्धसामान्यस्यैव विवक्षणात् षष्ठ्युपपत्तिरिति भावः । सत्तात्रैविध्यस्यास्मिन्पक्षेऽतभ्युपगमेन पारमार्थिकव्यावहारिक प्रातिभासिकत्वादिविकल्पानां प्रकृतेऽसम्भवेन तन्निरासदूषणातिदेशासम्भवात्पूर्वत्रेवात्रापि प्रमाण-विकल्पनिरासात्सामान्येऽतिदेश इत्याशयेनाह ॥ एतेनेति ॥ अत एवात्रोपयुक्तं प्रमाणविकल्पप्रकारं दर्शयति ॥ तथा हीत्यादिना ॥ अनुपपत्तेरिति ॥ आत्मतदितरपक्षोक्तदूषणद्वयस्य निर्विशेष-साधकत्वासम्भवाद्वैतहानिरूपस्यापत्त्योभयविधसत्पक्षानुपपत्तेरित्यर्थः ॥ असम्प्रतिपत्तेरिति ॥ उक्तरीत्याऽसत्साधकत्वस्य व्यावहारिकादिवत्सदसद्विलक्षणस्वरूपस्यैवासिद्धतया सदसद्विलक्षण-साधकत्वस्य चासम्प्रतिपत्तेरित्यर्थः । असम्प्रतिपत्तेरित्यनेनाभिप्रेतं प्रसङ्गं शङ्कामुखेन दर्शयंस्तत्रानु-पपत्तिं शङ्कते ॥ नन्विति ॥ व्याप्तिति ॥ साधकत्वं सतस्तेनेति साक्षिणः साधकत्वोपपादनात्तत्र व्यतिरेकव्याप्त्यवधारणोपपत्तेरित्यर्थः । असत्त्वसदसद्वैलक्षण्यरूपपक्षद्वये पृथक् प्रसङ्गमभिप्रेत्य पराङ्गीकारेण द्वितीये साक्षिणि व्यतिरेकव्याप्त्या समाधायाधुना पक्षद्वयेऽप्येकरूपमेव प्रसङ्गं मनसि निधायाविशेषस्येत्युक्तरीत्या पराङ्गीकारस्यायुक्तत्वात्साक्षिणि व्याप्त्यवधारणासम्भवेऽप्यसत्येवान्वय व्याप्त्यवधारणं सुकरमित्याशयेन पक्षान्तरमाह ॥ सत्त्वाभाव इति ॥ यद्वा सदसद्वैलक्षण्यपक्ष एव पर्यवसानमसत्यन्वयव्याप्तिप्रदर्शनायाह ॥ सत्त्वाभाव इति ॥ यद्यसत्त्वं नाम सत्त्वाभावस्तदाऽऽ-पादकानतिरिक्ततया नोपाधित्वम् । यदि चासत्त्वमत्यन्ताभावप्रतियोगित्वं तदा तस्य सत्त्वाभावरूपा-पादकानतिरेकस्तदभाववत्यभावः । एवं चापादकव्यापकत्वान्नोपाधित्वमित्यतोऽन्योन्यश्रयतया नैतदुप-पद्यत इत्याह ॥ तद्भङ्गत्येति । सदद्वैलक्षण्यसिद्धावपि न साधकत्वादिसिद्धिः प्रत्युत वैपरीत्यमेवेत्याह ॥ एतेनेति । प्रमाणविकल्पनिरासकतर्के प्राप्तोपाधिनिरासाय सत्त्वाभावस्यासत्त्वव्याप्तिप्रतिपादनेनेत्यर्थः । असद्वैलक्षण्ये सत्त्वप्राप्तिरपि तुल्यन्यायतया तद्बललब्धैवेति द्रष्टव्यम् । अनेनैतेनेति प्रतिपादितप्रमेयमपि भाष्यसूचितमेवेति ध्वनयति । एवमसद्वैलक्षण्यस्य परोक्तं साधकताप्रयोजकत्व मभ्युपगम्य तस्य सत्त्वापादकतया तत्सिद्धान्तप्रतिकूलताऽभिहिता । अधुना परोक्तमसद्वैलक्षण्यस्य साधकत्व-प्रयोजकत्वमेवानुपपन्नमतिप्रसङ्गादित्याह ॥ असद्वैलक्षण्यमात्रेणेति । ननु विश्वस्य मायिकत्वाच्छुक्ति-रजतादेश्चाविद्यकत्वात्तन्निष्ठासद्वैलक्षण्ययोरपि तथात्वेन वैलक्षण्यमात्रत्वाभावाद्य्ववहार तदभावरूप-वैलक्षण्योपपत्तिरित्याशङ्कते ॥ मायेति ।

अर्थक्रियासमर्थप्रपञ्चारोपहेतुर्माया विभ्राममात्रहेतुरविद्येति मायाऽविद्यावैलक्षण्यं तादृशकार्य-विशेषसम्पादकतयाऽभिमतं किंवा स्वाश्रयाव्यामोहिनी माया तद्य्वामोहिन्यविद्येति अर्थक्रियासामर्थ्य-तदभावरूपकार्यविशेषसम्पादकवैलक्षण्यमात्रम् । नाद्यः । प्रमाणाभावेन तादृशवैलक्षण्यस्य ‘न चाप्येकत्वविज्ञानादि’त्यनुव्याख्यानव्याख्यानावसरे निराकरिष्यमाणात्वादित्याह ॥ तस्येति । न द्वितीयः । यथाकथञ्चिद्वैलक्षण्यस्य कार्ये व्यवहारसम्पादनतदभावनुपयोगेनातिप्रसङ्गानुद्धारादसद्वै-लक्षण्यकथनमनुपयुक्तमित्याह ॥ वैलक्षण्यमात्रस्य चेति । यद्वाऽऽद्यपक्षमेव मायाऽविद्यावैलक्षण्यं वदतोऽभिमततया सिद्धवत्कृत्य तस्येत्यनेन दूषणमुक्तम् । उत्तरवाक्यं तु तथाऽपि ब्रह्मज्ञानबाध्यत्व-तदितरबाध्यत्वाभ्यां व्यवहारनिर्वाहकत्वतदभावरूपविशेषः किं न स्यादित्यतो बाधविलम्बेऽप्यर्थ-तादवस्थ्यानिवृत्तेरित्युक्तरीत्या तादृशवैलक्षण्यं व्यवहाराद्यप्रयोजकमित्याह वैलक्षण्येतीति योज्यम् । ननूत्तरवाक्ये उक्तानुपपादनादसङ्गतिः । न च सदसद्वैलक्षण्येऽनुमानरूप प्रमाणनिरासायोत्तरवाक्यमिति वाच्यम् । प्रमाणसत्त्वादिविकल्पनिरासकदूषणान्यनुद्धृत्य परेण प्रमाणस्वरूपस्यानाशङ्कनीयत्वेन तन्निरासस्यानुचितत्वात् । श्रुतेरुपपत्तिविरोधकथनप्रसङ्गेऽनुमानस्यानिराकार्यत्वाच्चेत्यतोऽङ्गीकारवादेन प्रमाणस्वरूपस्यानिराक्रियमाणत्वादनुमानस्यापि श्रुतेरर्थविशेषे पर्यवसानहेतुतया पराभिमतत्वात्तद्दूषण-मप्युपपन्नमेवेत्याशयेनोत्तरवाक्यमवतारयति ॥ आस्तां वेति ॥

### **परिमल**

उत सत्येवावान्तरभेदेन सत्त्रैविध्यमितिकल्पदूषकतयाऽवतारयति ॥ द्वितीयमिति ॥ अनुक्तसमुच्चयार्थत्वमुपेत्याह । यदुपन्यस्तं तच्चेति वेति ॥ अब्रह्मज्ञानाबाधितत्वं कतिपयप्रतिपत्तृ-कतिपयकाले तथाऽवगतत्वं चेत्यर्थः । अपिपदार्थमाह ॥ असत इत्यादि ॥ स्वरूपमेवेति ॥ सदवान्तरभेदभिन्नं स्वरूपमेवासिद्धं दूरे तत्साधकत्वमित्यर्थः । विवृतमेतन्न्यायामृते सत्तात्रैविध्यभङ्गे । शङ्कते ॥ नामुख्यमिति ॥ अमुक्तं सदित्यनुवादः । नासन् नापि सदिति कोटिद्वयनिषेधः । ‘अन्यारादितरर्तेदिक् शब्दाञ्चूत्तरपदाजाहियुक्त’ इति पञ्चमीविधिसूत्रेऽन्य इत्यर्थग्रहणोक्तेः सदसद्य्भा-मितिभाव्यमित्यत आह ॥ संबन्धमात्रे षष्ठीति ॥ प्रतियोग्यनुयोगिभावमविवक्षित्वा संबन्धमात्रे ‘षष्ठी शेषे’ इति सूत्रेण षष्ठीत्यर्थः ॥ वादिनोऽनुपपत्तेरिति ॥ आत्माऽतिरिक्तेन सता चेदद्वैतभङ्गात् । आत्मना चेन्निर्विशेषस्य साधकत्वायोगादित्यर्थः ॥ सत्त्वेति ॥ सत्त्वाभावे साधकं न स्यादिति प्रसङ्गं वक्ष्यामोब्रवामेत्यर्थः ॥ तत्रेति ॥ सत्त्वाभावे साधकं नेत्यत्रेत्यर्थः ॥ व्याप्तिद्वयेति ॥ सद्वैलक्षण्येऽसत्त्वम् असद्वैलक्षण्ये सत्त्वमिति व्याप्तिद्वयेत्यर्थः । असद्वैलक्षण्ये समानेऽपि मायिकत्वाविद्यकत्वाभ्यां प्रपञ्चप्रातिभासिकयोर्वैलक्षण्यान्न हानाद्यतिप्रसङ्ग इति शङ्कते ॥ मायेति ॥ निराकरिष्यमाण-त्वादिति ॥ विश्वमायिकत्वादेरिति योज्यम् । ‘सा मन्ददृष्टिस्तस्यैव ब्रह्मणश्चेत्स्वतोऽन्यगे’-त्यादिनाऽऽनुमानिकपादे प्रकृत्यधिकरण इति भावः । एके तु ‘निर्विशेष’ इत्यादावज्ञानखण्डनेन तदवान्तरभेदस्य निराकरिष्यमाणत्वादित्यर्थ इत्याहुः ॥

### **यादुपत्यम्**

शङ्कते ॥ नामुख्यं सदिति ॥ उक्तविधयेति ॥ बाधकभेदेनेत्यर्थः ॥ सम्बन्धमात्र-मिति ॥ कर्तृत्वाद्यसंभवात् । ‘षष्ठी शेष’ इत्यनेन षष्ठीति भावः ॥ साक्षिणि व्याप्त्यवधारणेति ॥ व्यतिरेकव्याप्त्यवधारणोपपत्तेरित्यर्थः ॥ तस्य निराकरिष्यमाणत्वादिति ॥ ‘न चाप्येकत्वविज्ञाना-दुक्तन्यायेन मुच्यत’ इत्यत्रेति शेषः । उक्तं वैलक्षण्यमङ्गीकृत्यापि दूषणान्तरमाह ॥ वैलक्षण्यमात्र-स्येति ॥ असद्विलक्षणत्वाविशेषेऽपि मायाऽविद्यारूपोपादानवैलक्षण्यमात्रस्य प्रकृतहानादिपरिहारा-नुपयोगादित्यर्थः । न हि घटपटयोः सत्त्वाविशेषे उपादानवैलक्षण्यमात्रेणैकत्र हानादिव्यवहाराभावो भवतीति भावः ॥

### **श्रीनिवासतीर्थीया**

द्वितीयमिति ॥ सत्येवावान्तरभेदे इति द्वितीयं पक्षमित्यर्थः ॥ तच्चेति वेति ॥ तथा च प्रकृतत्वानुसंधानार्थश्चशब्द इति भावः । नन्वात्मेतरेण व्यावहारिकेण प्रातिभासिकेन वा प्रमाणेन सत्त्रैविध्यसिद्धिरस्त्वित्यत आह ॥ व्यावहारिकेति ॥ शङ्कते ॥ नेति ॥ अमुख्यं यत्सत्तद् असद् असदवान्तरभेदो न भवतीत्यर्थः । सत् पारमार्थिकम् ॥ अनुपपत्तेरिति ॥ सता चेदद्वैतभङ्गात् । आत्मना चेन्निर्विशेषस्य साधकत्वायोगादित्यर्थः ॥ व्याप्तिरिति ॥ भवन्मते सदसद्विलक्षणस्त्वभावेन दृष्टान्ताभावादिति भावः । यत्सदसद्विलक्षणं न तत्साधकमित्यन्वयव्याप्ति ग्रहणस्थलाभावेऽपि यत्साधकं न तत्सदसद्विलक्षणमिति व्यतिरेकव्याप्तौ सदसद्विलक्षणत्वाभावसाधकत्वयोर्वादिप्रतिवादि- संप्रतिपत्त्या साक्षिण एव दृष्टान्तत्वं संभवतीत्याशयेनाह ॥ साक्षिणीति ॥ व्याप्तीति ॥ व्यतिरेक-व्याप्तीत्यर्थः ॥ तस्येति ॥ असत्त्वस्य सत्त्वाभावरूपहेत्वभिन्नत्वेन नोपाधित्वमित्यर्थः । न हि हेतुरेवोपाधिः । साधनाव्यापकत्वाभावादिति भावः । नन्वनिर्वचनीयरूपतृतीयकोटिसद्भावात्सत्त्वाभाव एवासत्त्वमिति नियमभङ्ग इत्यत आह ॥ तद्भङ्गस्येति ॥ ननु सद्वैलक्षण्ये च असत्त्वम् असद्वैलक्षण्ये च सत्त्वमिति न व्याप्तिद्वयं युक्तमनिर्वचनीयरूपतृतीयकोटिसद्भावादित्यत आह ॥ प्रागिति ॥ असद्विलक्षणत्वात्साधकत्वं चोपपन्नमित्येतद्दूषयति ॥ असदिति ॥ नन्वसद्वैलक्षण्येऽपि मायिकत्वा-द्धानादिव्यवहारहेतुत्वं प्रत्यक्षादेर्युक्तमसद्वैलक्षण्येऽप्याविद्यकत्वाच्छुक्तिरजतादेर्न हानादिव्यवहार-हेतुत्वमित्याशङ्कते ॥ मायेति ॥

### **वाक्यार्थरत्नमाला**

अत्र केनेत्यस्येत्यारभ्य केनेत्यस्यार्थमाहेत्यन्तस्यैवान्वयेन प्रवृत्तत्वाद् उत्तरदूषणासङ्गतेरिति पञ्चम्यन्तः पाठः । असङ्गत्यापत्येति च तदर्थः । तेन सत्त्रैविध्यसाधक-विकल्पकोटित्वमुचितमिति प्रतिज्ञाया हेतुत्वोपपत्तिः । पूर्वोक्तेति । तच्च मिथ्याप्रमाणेन सता वेति पूर्वानुव्याख्यानोक्तेत्यर्थः । प्रकारपरत्वे विकल्पकोटेरनुपपन्नत्वादसङ्ग्रहापत्त्या चेति सम्बन्धः । असङ्ग्रहापत्त्या चेत्यनन्तरं तदुभयपरत्वपरित्यागेनेति शेषः । अन्यपरत्वे दोषापत्त्येदमेवोचितमित्युक्ते अन्यपरित्यागस्यापि लाभ इति वा । एतादृगिति । परमार्थसता वेत्यादिरूपेत्यर्थः । प्रमाणविकल्पेति । न तु प्रमाणविशेषविकल्पप्रश्नत्वरूपेणेत्यर्थः । अत एवेति । चशब्दोक्तमुख्यसमुच्चयस्यासम्भवादेव प्रथमपक्षेऽपरितुष्यन्पक्षान्तरसमुच्चयातिरिक्तनिर्देशरूपं चशब्दस्यार्थान्तरमाहेत्यर्थः ।

एकेनैवेति । एवेति । कथञ्चनेत्यनयोरेकेनैवान्यतरेणैव सिद्धेस्तस्यापि न सर्वथासिद्धिः सम्भवतीत्यर्थप्रतिपादनसिद्धेरित्यर्थः । तस्यापि न कथञ्चनसिद्धिरित्येतावतोक्तस्यैव नैव सिद्धिरित्य-नेनोच्यमानतयाऽन्यतरवैयर्थ्यमित्याशयः । आहेति । कथञ्चनेत्यस्यावधारणार्थव्यतिरिक्तमर्थमाहेत्यर्थः । न तावत्परमार्थेत्यादिदूषणानामुक्तिस्थलं दर्शयन्नुक्तप्रकारेणेत्येतद्व्याख्यानतामुपपादयति सता चेदित्यादिना । पूर्ववदिति । पूर्वत्र यथा धर्मनिषेधोऽर्थः । एवमत्रार्थो न भवतीति व्यतिरेकदृष्टान्तः । अद्यापीत्येतदनूद्य तत्तात्पर्यमाह अद्यापीति । सत्त्रैविध्येति । अन्योन्याश्रयादीति सत्त्रैविध्यसिद्धौ व्यावहारिकप्रातीतिकस्वरूपसिद्धिस्तत्सिद्धौ च तादृशप्रमाणसिध्या सत्त्रैविध्यसिद्धिरित्यन्योन्याश्रयः । सत्त्रैविध्यसिद्धौ व्यावहारिकादिस्वरूपसिद्धौ च तथाविधप्रमाणसिद्धिस्तत्सिद्धौ च सत्त्रैविध्य-सिद्धिरित्येवं चक्रकं वेति नैकस्यापि सिद्धिरित्यर्थः । निरासोऽसङ्गत इति । तन्निरासपरमुत्तर-भाष्यमसङ्गतमित्यर्थः । न तन्निरासासङ्गतिरित्यत्राप्युक्तरीत्यैवेत्यर्थः । पराभिप्रायमिति । परोक्त-सदसद्विलक्षणत्वस्य साधकत्वोपयोगिताप्रकारमित्यर्थः । लाघवमिति । अनिर्वचनीयमित्युक्तवापि तद्दुर्वचत्वशङ्कापरिहाराय सदसद्विलक्षणत्वरूपेण व्याख्यानस्यावश्यकतया प्रथममेव सदसद्विलक्षण-मित्युक्तौ लाघवमित्यर्थः । व्यवहारादिति । तद्व्यवहारानुसारेणैव चात्र तृतीयप्रकाराद्याशङ्कनादिति भावः । अस्य च गौरवमाश्रितमिति वक्ष्यमाणेन सम्बन्धः । उत्तरभाष्यस्येति । वैलक्षण्यं सतश्चापीत्यादिभाष्यस्येत्यर्थः । अवतारयिष्यमाणत्वेनेति । अथवा निर्वचनीयममुख्यं सदित्युक्त-मित्यादियोजनान्तर इति शेषः । तदुपक्षेपाय चेति । अत्र सामान्यतो निर्वचनमित्युक्तावेवोत्तरत्र विशेषविकल्पावकाश इति भावः । यद्यपीहापि दुर्वचत्वोक्तिशङ्कापरिहाराय सदसद्विलक्षण-त्वोक्तिरस्त्येवेति विशेषपर्यवसानस्योपक्षेपत्वं युक्तमित्याभाति । तथापि निर्वचनीयशब्दार्थतया अर्थविशेषसिद्धवत्कारेण तं पक्षं दूषयितुमेव सदसद्विलक्षणत्वस्य तत्वादित्युक्तावपि परोक्तलक्षणान्तर-निरासपूर्वकलक्षणद्वयोपादानस्यात्राभावात्तथाविधविचारोपक्षेपोऽनिर्वचनीयमित्ययं भवत्येव । अत एवोत्तरमूलेऽनिर्वचनीयममुख्यं सदित्युक्तमित्यनुवाद इति भावः ।

तत्रेति । सदसद्विलक्षण इत्यर्थः । शुक्तीति । तस्यापि सदसद्वैलक्षण्यवत्त्वादिति भावः । इष्टापत्तिं परिहरति अपसिद्धान्तेति । साधकत्वाद्युपयोगनिरासकत्वादिति नञ् घटितः
पाठः । उत्तरभाष्ये परशङ्कितस्य साधकत्वाद्युपयोगस्य निरासो नास्ति । तदप्रतीतेरित्यर्थः । साधकत्वाद्युपयोग-निरासकत्वादित्यस्य तन्निरासार्थं प्रवृत्तत्वादित्यर्थः । तथा च तन्निरासार्थं प्रवृत्ते भाष्ये सदसद्वै-लक्षण्यस्य तदुपयोगनिरास एव सङ्गतो न तु सदसद्वैलक्षण्यस्वरूपनिषेध इति तन्निषेधार्थकैतद्भाष्यम-सङ्गतमिति यथाश्रुत एव पाठ इत्यप्याहुः । तदर्थत्वादिति । सदसद्वैलक्षण्यस्य साधकत्वोपयोग-निरासार्थत्वादित्यर्थः । सदसद्वैलक्षण्यस्वरूपे सिद्ध एव सद्विलक्षणत्वान्मिथ्यात्वप्रतिपादकत्व-मसद्विलक्षणत्वाच्च साधकत्वमुपपन्नमित्यादिपरोक्तं युज्यते । तदसिद्धौ तु न साधकत्वाद्युपपादनावसर इत्येवं तन्निरासोपयोगो द्रष्टव्यः । सिद्धान्ततयेति । तन्निषेधोऽनुपपन्न इत्युत्तरेण सम्बन्धः । निमित्तान्तरमाह प्रकृतेति । अर्थग्रहणत्वादिति । भिन्नो रामाद्विलक्षणो देवदत्तो यज्ञदत्तादित्यादि-सिध्यर्थतया तथात्वस्य व्याख्यातत्वादित्याशयः । एतच्चादृश्यत्वनये प्रपञ्चयिष्यते । ततश्चान्य इत्यर्थकवैलक्षण्यशब्दयोगेऽपि पञ्चमीत्यर्थः । कर्तृत्वादीति । कर्त्रादावेव प्रथमादिविधानेऽपि तत्र कर्तृत्वादिविवक्षा आवश्यकी । विवक्षातः कारकाणीत्युक्तेरिति भावः । तत्तद्विभक्तिवदिति । प्रथमादिकारकविभक्तिवदित्यर्थः । उपपदविभक्तेः प्राप्त्येत्यत्र दृष्टान्तोऽयम् । एवं तदुभयस्थलद्वयं प्रदर्श्य प्रकृते तदसम्भवमाह प्रकृते चेति । अनेन कारकोपपदविभक्तयोः कुतो नाश्रयणमिति शङ्का परिहृता भवति । सामान्यस्यैवेति । षष्ठी शेष इत्यनेन तत्सामान्ये षष्ठीविधानादिति भावः । अतिदेशा-सम्भवादिति । भाष्यस्थेतेनेति शेषः । पूर्वत्रेवात्रापीति । पूर्वत्र यथा प्रमाणविकल्पनिरासेन सत्त्रैविध्यं निरस्तमेवमत्रापि सदसद्वैलक्षण्यं प्रमाणविकल्पेन निरस्यते इत्येवं प्रमाणत्वमात्रपुरस्कारेण प्रमाण-विकल्पनिरासे अतिदेशाङ्गीकारात् तद्गतपरमार्थसत्त्वादेः प्रागुक्तस्य पुरस्काराभावान्नानुपपत्तिरित्यर्थः । अत एवेति । परमार्थसता वा प्रमाणेनेत्यादि विशिष्टविकल्पतन्निरासस्यातिदेशमनभिप्रेत्य प्रमाणविकल्पमात्रतन्निरासयोरभिप्रेतत्वादेवेत्यर्थः । अत्रोपयुक्तमिति । अत्राभिप्रेतनिरासानुसारेण प्रमाणविकल्पप्रदर्शनपूर्वकं तन्निरासप्रकारं च दर्शयतीत्यर्थः । आत्मतदितरेति । प्रमाणं सदिति पक्षेऽपि तदात्मरूपं तदितरद्वा । नाद्यः । निर्विशेषात्मस्वरूपस्य साधकत्वासम्भवात् । न द्वितीयः । औतहानेरित्येवं तत्पक्षद्वयोक्तदूषणद्वयस्यापत्त्येत्यर्थः । असत्साधकत्वस्येति । असंप्रतिपत्तेरित्युत्तरेण सम्बधः । अभिप्रेतं प्रसङ्गमिति । सदसद्वैलक्षण्यरूपतृतीयपक्षनिरासकतयेत्यर्थः । असंप्रति-पत्तेरित्यनेनासत्त्वरूपद्वितीयपक्षनिरासकतया प्राप्ते यद्यसत्स्यात्तर्हि साधकं न स्यादिति तर्के तु शशविषाणादौ व्याप्तिग्रहसम्भवेन तत्रानुपपत्तेरभावात् तत्परित्यागो मूले । अत एव सत्त्वाभावेन साधकमित्येतदवतारे टीकाकृदसत्त्वसद्वैलक्षण्येत्यादि वक्ष्यतीति ज्ञेयम् ।

न च तत्रेति मूलम् । तत्र च व्याप्तिर्नास्तीति योज्यम् । सदसद्वैलक्षण्यस्यैवाप्रसिद्धत्वाङ्गीकारेण तद्रूपापादकवति साधकत्वाभावरूपापाद्यसामानाधिकरण्यग्रहानुपपत्त्या व्याप्तिग्रहस्यैवानुपपत्तेरित्यर्थः । मास्त्वन्वयव्याप्तिग्रहोपपत्तिः । व्यतिरेकव्याप्तिस्तु शक्यग्रहेत्याशयं सूचयन् व्यतिरेकव्याप्त्यवधारणो-पपत्तेरित्यर्थोपपादकतया साक्षिणः साधकत्वं च सिद्धमस्तीत्याह साधकत्वं सतस्तेनेतीति । असत्त्वसदसद्वैलक्षण्येति । उक्तपक्षद्वये प्रसङ्गभेदस्याभिप्रेतत्वोक्तयैवासत्त्वपक्षे व्याप्त्यनुपपत्ति-शङ्काभावात्तदनुत्थापनमिति सूचयति । साक्षिणि व्यतिरेकव्याप्त्यवधारणमपि न सम्भवति । परमते साक्षिणो निर्विशेषतया साधकत्वस्य तत्रायोगेन तत्रापि साधकत्वसदसद्वैलक्षण्याभावयोः सामानाधि-करण्यग्रहसम्भवादित्यत उक्तं पराङ्गीकारेणेति । परेण तादृशस्यापि साधकत्वाङ्गीकारादिति भावः । एकरूपमेवेति । सत्त्वाभाव इत्यनेनासत्त्व इत्यस्य सदसद्वैलक्षण्य इत्यस्य च सङ्ग्रहात् । असद्वै-लक्षण्यांशस्य चादृष्टत्वादिति भावः । न साक्षिणि व्यतिरेकव्याप्त्यवधारणं सम्भवति । साक्षिणः साधकत्वस्यैवाभावात् । न च विशेषस्यापि परेण तदङ्गीकृतमिति वाच्यम् । तदङ्गीकारस्या-प्रयोजकत्वात् । अत एवाविशेषस्य साध्यासाधकतेति पूर्वानुव्याख्याने तन्निराकरणं कृतमित्य-परितोषाभिप्रायेण सत्त्वाभाव इत्येतन्मूलप्रवृत्तिरिति सूचयन्नसत्येव व्याप्तिग्रहरूपोत्तरपक्षतात्पर्यं चाह अविशेषस्येत्युक्तरीत्येति । नन्वेतदयुक्तम् । न च तत्र व्याप्तिरिति मूले सदसद्वैलक्षण्यरूपतृतीयपक्ष एव तर्कीयव्याप्त्यभावशङ्कानुसारेण तत्समाधानस्यैव कर्तव्यतया असत्त्वे साधकत्वं न स्यादित्येतत्तर्कीय-व्याप्तौ शशविषाणादेरेव दृष्टान्ततया तदनुपपत्तेरभावेन तस्याः समाधेयत्वाभावात्तर्कीयव्याप्तिप्रदर्शन-स्यानावश्यकत्वेन तत्प्रदर्शनपरतया मूलयोजनाया अयोगादित्यस्वरसात्पक्षान्तरमाह यद्वेति । असमन्वयव्याप्तिप्रदर्शनाय पर्यवसानमिति सम्बन्धः । सत्त्वाभाव एवेति शेषः । पर्यवसानमाहेति सम्बन्धः । असत्त्व इत्यापादकस्यापि सत्त्वाभावे पर्यवसानं व्यावर्तयितुं सदसद्वैलक्षण्यपक्ष एवेति । अन्वयव्याप्तीत्यनेनैव पूर्वोक्तरीत्या व्यतिरेकसम्भवेऽपि तदाश्रयणमृज्वन्वयसम्भवेन स्वरसमिति सूचयति । तत्रेति मूलम् । सत्त्वाभावरूपापादकाश्रयणेन प्रवृत्ततर्क इत्यर्थः । शशशृङ्गादौ साधकत्वा-भाववत्यसत्त्वसद्भावात्सत्त्वाभाववति प्रमाणादौ च तदभावादापाद्यव्यापकत्वापादकाव्यापकत्वे-नोपाधित्वमित्यर्थः । असत्त्वस्यात्यन्ताभावप्रतियोगित्वरूपत्वे सत्त्वाभावातिरिक्तत्वप्राप्त्या तदनति-रिक्तत्वोक्तयप्रयोग इत्यतोऽत्राभिप्रेत्य विकल्पं सत्त्वाभावरूपत्वे तदनतिरेको यथाश्रुत एवात्यन्ता-भावप्रतियोगित्वरूपत्वे तु तदनतिरेको नाम तदपरित्याग इति विवक्षितमिति न दोष इत्याशयं च दर्शयन्नवतारयति यद्यसत्त्वमिति ।

आपादकेति । आपादकस्यैवोपाधितास्वीकारे आपादकमापाद्यव्यापकतया स्वीकार्यम् । न च तद्युक्तम् । साधकत्वाभावरूपाद्यवति ब्रह्मणि सत्त्वस्यैव सत्त्वेन तदभावाभावादित्याशयः । सत्त्वा-भावानतिरेकादित्येतन्मूलस्थसत्त्वाभावानतिरेकपदं सत्त्वाभावरूपापादकानतिरेक इत्यनूद्य तदभाव-वत्यभाव इति व्याख्यातम् । आपादकव्यापकत्वादिति । तथाच व्याप्यव्यापकत्वे सतीत्युपाधि-लक्षणान्तर्गतविशेषाभावान्नोपाधित्वमित्यर्थः । (व्याख्यानद्वयानुसारेणापादकानतिरेकं द्विविध-मप्याक्षिपन्नवतारयति ननु सत्त्वाभाववतीति । नापि तद्व्यापकत्वमिति । असत्येव व्यभिचारादिति भावः । अनेन तद्भङ्गस्येत्यस्य सत्त्वाभावानतिरेकभङ्गस्येति व्याख्यातं भवति ।) अन्योन्याश्रयतयेति । अनिर्वचनीयसिद्धौ तत्र सत्त्वाभावस्यासत्त्वव्यभिचारसिद्धिस्तत्सिद्धौ च सत्त्वाभावानतिरेकभङ्गेनोपाधि-त्वोपपत्त्या तर्कस्याभासतासिद्धौ तद्विरोधाभावात्सदसद्विलक्षणप्रमाणेन सदसद्विलक्षणरूपानिर्वचनीय-सिद्धिरित्यन्योन्याश्रयतयेत्यर्थः । साधकत्वादीति । मिथ्यात्वोपपादनसिद्धिरादिपदार्थः । नन्वेते-नेत्यस्योक्तोपाधिनिरासाय सत्त्वाभावस्यासत्त्वव्याप्तिप्रतिपादनेनेत्यर्थस्यैव प्राप्त्यनुसारेण वर्णनात्तेन च सत्त्वाभावेऽसत्त्वापत्त्या साधकत्वाभावः स्यादिति वैपरीत्यप्राप्तिवर्णनस्योपपत्तावप्यसद्वैलक्षण्ये च सत्त्वापातेन मिथ्यात्वोपपादनस्यासम्भवापत्तेरित्युक्तापत्तिवर्णनायोगः । सत्त्वाभावेऽसत्त्वमिति व्याप्त्या सत्त्वाभावेऽसत्त्वप्राप्तावप्यसत्त्वाभावे सत्त्वस्य प्राप्त्यभावेनोक्तयापत्तिमूलाभावादित्यतः सत्त्वाभावस्या-सत्त्वव्याप्त्या यदा सत्त्वाभावेऽसत्त्वमिति प्राप्तं तदाऽसद्वैलक्षण्ये सत्त्वमित्यपि लभ्यत एव । यद्य-सद्वैलक्षण्ये सत्यपि सत्त्वं न स्यात्तर्हि सत्त्वाभावेऽसत्त्वमिति व्याप्तेर्व्यभिचारापत्त्योक्तव्याप्तिरेव न सिध्येदित्येवं तद्व्याप्तिबलेनोक्तापत्तिमूलमपि प्राप्यत एवेत्याह असद्वैलक्षण्ये सत्त्वेति । ननु सद्वैलक्षण्येऽसत्त्वप्राप्तिर्यथा सत्त्वाभावस्यासत्त्वव्याप्तिमपेक्षते; एवमसद्वैलक्षण्ये सत्त्वप्राप्तिरपि स्वमूलतयाऽसत्त्वाभावस्य सत्त्वव्याप्तिमपेक्षते । न तु पूर्वव्याप्तिबलमात्रम् । न चेयं व्याप्तिरत्रोक्तेत्यत उक्तं तुल्यन्यायतयेति । उक्तरीत्या अस्या व्याप्तेः सत्त्वाभावस्यासत्त्वव्याप्त्युपपादकव्यतिरेकव्याप्ति-तयोपपाद्योपपादकव्याप्तिद्वयं विना चार्थसिद्धेरभावेनास्माभिः सत्त्वाभावस्य सत्त्वव्याप्त्युक्तयैव
तदुपपादकैतद्व्याप्तेरप्युक्तप्रायत्वात् तदुभयेनैव सद्वैलक्षण्येऽसत्त्वप्राप्तिवर्णनाभिप्रायसिद्धेरसत्त्वाभावे सत्त्वप्राप्तिमूलव्याप्त्युक्तिरस्त्येव ।

एतावांस्तु विशेषः । सत्त्वाभावव्याप्तावियं व्यतिरेकव्याप्तिरसत्त्वाभावव्याप्तौ गृह्यमाणायां चेयमन्वयव्याप्तिरिति । तमेतं विशेषं पुरस्कृत्यैव सत्त्वाभावस्यासत्त्वव्याप्त्यार्थतोऽसद्वैलक्षण्ये सत्त्वप्राप्तिरिति चाभिप्रेत्य बलपर्यन्तधावनमपि युक्तमेव । अत एव व्याप्तिद्वयेत्युत्तरमूलम् । तथा च सद्वैलक्षण्ये सत्त्वाप्राप्त्युपपत्त्या मूलसत्त्वान्मिथ्यात्वप्रतिपादनस्यासम्भवापत्तेरपि सत्त्वाभावस्यासत्त्व-व्याप्तिप्रतिपादनेन प्राप्तिवर्णनं युक्तमित्याशयः सुधीभिरवधेयः । केचित्तु सत्त्वाभावेऽसत्त्वप्राप्तिरिवा-सद्वैलक्षण्ये सत्त्वप्राप्तिरपि सत्त्वाभावस्यासत्त्वव्याप्तिमूलिकैव । बलपदं तु व्याप्त्याख्यबलेति योज्य-मित्याहुः । अनेनेति । सद्वैलक्षण्ये असत्त्वापत्त्या साधकत्वाभावः स्यादित्येवं वैलक्षण्यं सदसतोरिति भाष्योक्तन्यायस्यैतेनेत्यनेनातिदेशे व्याकुर्वतैवैतेन सद्विलक्षणत्वादिति मूलवाक्योक्तपरप्रमेयनिरासरूपं प्रमेयमपि भाष्यसूचितमेवेति ध्वनयतीत्यर्थः । अनिर्वचनीयसिद्धौ साधकत्वाद्युपपत्तिरिति परोक्त-प्रमेयनिरासो य एतेनेत्यादिना वर्णितः सोऽपि नोपर्येव किन्तु भाष्यसूचित इत्याशयः । नन्वसद्वै-लक्षण्यस्य साधकताप्रयोजकतां स्वीकृत्यैव हि तथात्वे सत्त्वापातेन मिथ्यात्वप्रतिपादनासङ्गतिरभिहिता । तदनङ्गीकारे शुक्तिरजतादौ सत्यप्यसद्वैलक्षण्ये तस्य हानादिसाधकत्वाभावेन तस्य साधकता-प्रयोजकतया शङ्कनानुपपत्तिरित्येव प्रथमप्राप्ततया दूषणं वक्तव्यं स्यात् । न चैवं कृतम् । तथा च पूर्वसाधकताप्रयोजकत्वं स्वीकृत्येदानीं तत्त्यागे पूर्वोत्तरविरोध इत्यतः पूर्वग्रन्थस्याङ्गीकारवादेन प्रवृत्तत्वादिदानीं च वस्तुस्थितिकथनान्न पूर्वोत्तरविरोध इति तत्परिहारं दर्शयन् पूर्वसङ्गतत्वेनोत्तर-ग्रन्थमवतारयति एवमसद्वैलक्षण्यस्येति । सिद्धान्तप्रतिकूलता मिथ्यात्वप्रतिपादनासम्भवरूपा । तथात्वेनेति । मायिकत्वेनाविद्यकत्वेन चेत्यर्थः । अनेन मायाऽविद्यावैलक्षण्यादिति मूले मायाविद्ययो-र्वैलक्षण्यान्मायिकाविद्यकयोर्वैलक्षण्यम् । तयोर्वैलक्षण्यं चात्र हेतुतया विवक्षितमिति सूचयति । नैवमित्यस्य व्याख्यानं वैलक्षण्यमात्रत्वाभावादिति । तस्यैवावृत्त्या व्याख्यानान्तरं शुक्तिरजतादावपि हानादिप्रसङ्ग इति नेति कार्यमिति मनसि कृत्वा तत्तात्पर्यमाह व्यवहारतदभावेति । मायाविद्या-वैलक्षण्यस्य स्वाश्रयाव्यामोहिनीत्यादिरूपस्य मायिकाविद्यकवैलक्षण्यसंपादकत्वाभावेन तत एव तन्निष्ठासद्वैलक्षण्ययोरपि वैलक्षण्यालाभात्कार्यविशेषासंपादकमायाविद्यावैलक्षण्यमेतदिति तस्य निराकरिष्यमाणत्वोक्तययोगः । कार्यविशेषसंपादकमायाविद्यावैलक्षण्यस्यैव न चाप्येकत्वेत्युत्तरानु-व्याख्याने निराकरिष्यमाणत्वादित्यतोऽत्र तत्संपादकवैलक्षण्यविवक्षायामेव निराकरिष्यमाणत्वोक्तिरिति न दोष इत्याशयेन मायाविद्यास्वरूपयोर्द्विविधत्वात् तद्वैलक्षण्यमपि द्विविधमिति तद् द्वेधा विकल्प्याद्य-पक्षदूषणतया निराकरिष्यमाणत्वोक्तियोजनपूर्वकं द्वितीयदूषणतया च वैलक्षण्यमात्रस्य चेति वाक्यं योजयति अर्थक्रियेत्यादिना । अनुव्याख्याव्याख्यानेति । विद्यैवेत्येतदधिकरणीयानुव्याख्यानेत्यर्थः । प्रकृतानुपयोगादित्येतन्मात्रमावर्तत इत्यभिप्रेत्य तत्प्रकारान्तरेण योजयति अतिप्रसङ्गेति । अति-प्रसङ्गोद्धाराय हि मायाविद्यावैलक्षण्यं परेणोपन्यस्तम् । न च तेन व्यवहारतदभावसंपादना-भावेऽतिप्रसङ्गनिरासो भवतीति तेन तदुद्धाराभावात्प्रकृतानुपयोग इति भावः ।

तावन्मात्रावृत्तिमेवाभिप्रेत्य प्रकारान्तरेण योजयति असद्वैलक्षण्यकथनमिति । एतदावृत्ति-पूर्वकव्याख्यानं त्वसद्वैलक्षण्यात् साधकत्वमित्येतत्परप्रमेयनिराकरणोपसंहारतयेति ज्ञेयम् । शुक्ति-रजतादावपि हानादिप्रसङ्गे उक्ते शङ्कित्रा कार्यविशेषसंपादकवैलक्षण्यस्यैव शङ्कनीयतया अर्थक्रियेत्यादि-रूपस्यैव शङ्कनसिध्या विकल्पपूर्वकदूषणानवकाश इत्यपरितोषाद्विकल्पप्रवृत्तिमस्वीकृत्यैव प्रकारान्तरेण योजयति यद्वाऽऽद्यपक्षमेवेति । सिद्धवत्कृत्येति । कार्यविशेषसंपादकस्यैव शङ्कित्रभिप्रेतताया युक्तत्वादित्यर्थः । अत्र पक्षे वैलक्षण्यमात्रस्येत्यनेन स्वाश्रयेत्यादिरूपमायाविद्यावैलक्षण्यग्रहणा-योगान्मायाविद्ययोरपुरस्कारेणैव शङ्कितवैलक्षण्यान्तरमेवात्र गृह्यत इति दर्शयंस्तद्वैलक्षण्यशङ्कोत्थापन-पूर्वकं तन्निरासकतया द्वितीयवाक्यमवतारयति उत्तरवाक्यं त्विति । इति योज्यमित्युत्तरेण सम्बन्धः । उक्तानुपपादनादिति । उक्तस्य प्रमाणसत्त्वासत्त्वसदसद्विलक्षणत्वपक्षनिराकरणस्यानुपपादनादित्यर्थः । उत्तरवाक्यमिति । उत्तरवाक्यं प्रवृत्तमतो नासङ्गतिरित्यर्थः । अनाशङ्कनीयत्वेनेति । तच्छङ्कायामेव च तन्निरास उचितः । न च परस्तथा शङ्कितुमर्हति । दूषणोक्तयनन्तरं तदुद्धारस्यैव तेन कर्तव्यतया प्रमाण-स्वरूपाशङ्कनेऽसङ्गत्या निग्रहापत्तेरिति भावः । प्रकारान्तरेणानुमानस्वरूपाशङ्कनतन्निरासानुपपत्तिमाह श्रुतेरिति । एतत्प्रसङ्गे श्रुतिविचारस्यैव कर्तव्यतया तदर्थं च तस्याः प्रकारान्तरेण साधकत्वोपपत्ति-प्रतिपादनतन्निरासयोः सङ्गतत्वेऽपि अनुमानाशङ्कानिरासयोरयोग इत्यर्थः । अङ्गीकारेति । सत्यं प्रमाणसत्त्वादिपक्षनिराकरणानन्तरं परेण तन्निरासकदूषणोद्धार एव कर्तव्य इति । किन्तु प्रतिवादिनाऽ-निर्वचनीये प्रमाणमपि नास्तीति प्रतिपादिते सति दूषणोद्धारमकृत्वाऽनुमानाशङ्कनमपि युज्यत एव । न च सत्त्वादिविकल्पदूषणाभिधानेन पूर्तौ तत्स्वरूपमपि नास्तीति प्रतिपादनं प्रतिवादिनो न युक्तमिति वाच्यम् । सत्त्वादिविकल्पनिरासकदूषणोक्तयनन्तरं कथाप्रवृद्धये परस्यावकाशं दातुमङ्गीकारवादेन प्रमाणमपि नास्तीति प्रतिपादनस्यापि प्रतिवादिना कर्तुं शक्यत्वात् । ततश्च प्रतिवादिना प्रमाणाभावे उक्ते तत्सद्भावशङ्कनस्य वादिना कर्तव्यतया प्राप्तत्वात्तन्निरासोऽपि सङ्गत एवेति भावः । श्रुतिविचार-प्रसङ्गे अनुमाननिरासासङ्गतिरिति प्रकारान्तरमपि निराकरोति अनुमानस्यापीति । तद्बलाच्छतिरपीति मूलस्याशयोऽयम् । ततश्च श्रुतिविचारप्रसङ्गे सङ्गतिरिति भावः ।

------------------------------------------------------------------------

वैलक्षण्यं सतश्चापि स्वयं सद्भेदवादिनः

## **अनुव्याख्यानम्**

***वैलक्षण्यं सतश्चापि स्वयं सद्भेदवादिनः ।***

***असतश्चापि विश्वस्य तेनानिष्टं कथं भवेत् ॥***

### **सुधा**

अथ मन्येत । विवादपदं सदसद्विलक्षणं ज्ञानबाध्यत्वाद्यदेवं तदेवं यथा शुक्ति-रजतमित्यनुमानं विश्वस्य सदसद्विलक्षणत्वे मानम् । तद्बलाच्छतिरपि तत्रैव पर्यवस्यतीति । तदसत् । अनुमानस्याऽभासत्वादित्याशयवान्प्रथमप्राप्तत्वात्प्रतिज्ञां तावन्निराकरोति ॥ वैलक्षण्यं सतश्चेति ॥ च शब्दोऽवधारणे । अपिशब्दौ मिथः समुच्चये । अयमर्थः । किमत्र सदसच्छब्दौ भावाभाव-वाचिनौ । किंवा विद्यमानाविद्यमानवाचिनौ । आद्ये दूषणम् । सतो भावात्मकस्य विश्वस्या-सतोऽभावाद्वैलक्षण्यमपि भावाभावभेदवादिनो मम मते स्वयं सदस्त्येव । एवमसतोऽभावात्मकस्य विश्वस्य सतो भावाद्वैलक्षण्यमपि भेदवादिनः स्वयं सदेव । अतस्तेन साधितेन ममानिष्टं कथं भवेत् । किं नामैवं विभागेन सदसद्वैलक्षण्यसिध्द्याऽपि प्रतिज्ञातार्थसिद्धेरर्थान्तरतापरस्य स्यादिति ॥ १ ॥ यदि च प्रत्येकं भावाभाववलक्षण्यं विवक्षितम् । तदा सतो भावस्यापि विश्वस्य सतो भावाद्वैलक्षण्यं भावभेदवादिनो मम स्वयं सदेव । भावान्तरवैलक्षण्याङ्गीकारात् । असतोऽ-भावादपि वैलक्षण्यं सुतरां भावाभावभेदवादिनः स्वयं सदेव । एवमसतोऽभावस्य विश्वस्या-सतोऽभावाद्वैलक्षण्यमभावभेदवादिनः स्वयं सदेव । अभावान्तरवैलक्षण्याङ्गीकारात् । सतो भावाद्वैलक्षण्यमपि सुतरां स्वयं सदेवेति तेनानिष्टं कथं भवेत् ॥ २ ॥

### **वाक्यार्थचन्द्रिका**

समुच्चयस्यैकेनैव सिद्धेश्चापिशब्दयोरुभयोर्न प्रयोजनमित्यत आह ॥ चशब्दावित्यादिना ॥ सदसद्वैलक्षण्यशब्दार्थतया प्रसक्तसकलपक्षनिराकरणार्थतया मूलं व्याख्यातुमाह ॥ अयमिति ॥ अस्तेर्भवतेश्च समानार्थताया भूसत्तायामस भुवीत्यादिधातुव्याख्यानसिद्धत्वाद्भवतीति भाव इति भूधातुनिष्पन्नभावशब्दस्यास्तीति सदित्यस्धातुनिष्पन्नसदित्यस्य चैकार्थत्वाद्भावशब्दरूढ-विधिरूपार्थेनाप्येकार्थत्कमाश्रित्य सच्छब्दस्य भावार्थत्वेऽसच्छब्दस्याभावार्थत्वमित्याशयेनाद्यकल्पः । सच्छब्दस्य विद्यमानार्थकतया प्रसिद्धेरसच्छब्दस्य विद्यमानार्थकत्वमित्याशयेन द्वितीयः । प्रथमे प्रागभावादीनामसच्छब्दार्थत्वं द्वितीये तेषामपि सच्छब्दार्थकोटिनिवेशाच्छशविषाणादीनाम-सच्छब्दार्थत्वमिति विवेकः । तत्र प्रथमकल्पसम्भावितानेककल्पदूषणपरतया मूलं योजयितुं प्रतिजानीते ॥ आद्य इति ॥ अत्र पृथिव्यब्बिलक्षणतेजादिरूपद्रव्यान्तरस्येव भावाभावातिरिक्तविश्वस्य प्रतिवादिनोऽसम्मतेस्तदात्मकस्य च भावभावविलक्षणत्वसाधनेऽनिर्वचनीयत्वसिद्धिरिति पराशयं सिद्धवत्कृत्योत्तरदूषणानां प्रवृत्तिरिति ज्ञेयम् । विजातीयमित्यादौ विशब्दस्य भिन्नार्थकतया प्रसिद्धे-र्विलक्षणशब्दस्य भिन्नस्वरूपार्थकत्वादन्यारादितरर्त इत्यत्रान्य इत्यर्थग्रहणं विलक्षणो देवदत्तो यज्ञदत्तादित्यभियुक्तव्याख्यानाच्च वैलक्षण्यशब्दाद्भेदप्रसक्तिः । व्यृध्यर्थाभावेत्यत्र विशब्दस्याभावपरतया तद्य्वाख्यानाद् भावाभावविलक्षणशब्दः भावाभावलक्षणस्याभावपरत्वे लक्षणस्य च सन्निधाना-त्तच्छब्दोपस्थितस्यैव ग्रहणेन भावाभावत्वानधिकरणत्वस्य तच्छब्दात्प्रसक्तिः । उभयत्रापि भावा-भावसमुदाये भावाभाववैलक्षण्यसाधनमुत भावात्मके उभयवैलक्षण्यसाधनमभावात्मके च विश्वस्मिन्नुभय वैलक्षण्यसाधनमिति प्रत्येकं वा । भेदपक्षे आद्यं निराकरोति ॥ सत इति ॥

अस्मिन्पक्षे सतोऽसतो भेदवादिनो वैलक्षण्यं स्वयं सत् (एव) इत्यादीनां द्विरावृत्तिः सूचिता भवति । वस्तुन एकं प्रति सतेऽन्यं प्रत्यसत्त्वानुपपत्तेर्भेदवादिनः स्वयं सदित्यनुपपन्न-मित्यतोऽभ्युपगमाभिप्रायेणेयमुक्तिरित्याशयेन मत इत्युक्तम् । स्वयमिति परकीयोपपादनानपेक्षामाह । भावाभाववैलक्षण्यस्य स्वमतसिद्धत्वोपपादनायोपात्तस्य भेदवादिन इत्यस्य तेनानिष्टमित्यत्र प्रयोजना-भावात्तद्बललब्धविशेष्यस्यैवात्रान्वय इत्याशयेन ममानिष्टमित्युक्तम् । अत एव पूर्वं ममेत्यध्याहृतमिति द्रष्टव्यम् । सदसद्वैलक्षण्यासिद्धिं विना प्रतिज्ञातार्थासिद्धेस्तदभ्युपगमस्तव कथं नानिष्ट इत्याशयेन शङ्कते ॥ किं नामेति ॥ यद्वा ॥ अनुमाने दूषणानुक्तेर्मदिष्टसिद्धिरेव तवानिष्टमित्याशङ्कते ॥ किं नामेति ॥ विभागेनेत्येतत्कल्पस्फुटीकरणम् ॥ १ ॥ भेदपक्षे द्वितीयं निराकरोति ॥ यदि चेति ॥ अस्मिंश्च पक्षे सतोऽसत इत्यस्य त्रिरावृत्तिर्भेदवादिनो वैलक्षण्यमित्यस्य चतुर्वारमिति ज्ञेयम् । भावस्य भावाद्भेद एवानुपपन्न इत्यतो हेतुमुपपादयति ॥ भावान्तरेति ॥ सजातीयभाववैलक्षण्याभ्युपगमे विजातीया-भाववैलक्षण्याभ्युपगमस्य कैमुत्यसिद्धतां सूचयितुं सुतरामित्युक्तम् । एवमुत्तरत्रापि द्रष्टव्यम् । अत्रोत्तरोत्तरपक्षाणां पूर्वपूर्वपक्षोक्तदोषोपमर्देन प्रवृत्तेः स्फुटमेव क्रमनिमित्तम् । अत्र तेनानिष्टं कथं भवेदित्यतः परं दूषणोपपादनाभावस्थलेऽर्थान्तरतया निग्रहोऽभिमतो द्रष्टव्यः ॥ २ ॥

### **परिमल**

यदि च प्रत्येकं भावाभाववैलक्षण्यमिति ॥ भावस्य भावादभावाच्च वैलक्षण्य-मभावस्याभावाद्भावाच्च वैलक्षण्यमित्यर्थः । सत इत्यस्यासत इत्यस्य चावृत्त्या पञ्चम्यन्तत्वषष्ठ्यन्तत्वा-भ्युपगमेन योजयति ॥ तदा सतो भावस्येत्यादिना ॥

### **श्रीनिवासतीर्थीया**

प्रत्येकमिति ॥ एकस्यैव भावरूपस्यैव प्रपञ्चस्य भावाभाववैलक्षण्यम् । एवमेकस्यैवाभावरूपस्य प्रपञ्चस्य भावाभाववैलक्षण्यं विवक्षितमित्यर्थः ॥

### **वाक्यार्थरत्नमाला**

समुच्चयस्यैकेनैवेति । एकेन चशब्देनैव समुच्चयसिद्धेरपरचशब्दवैयर्थ्यम् । तथैकेनापि शब्देन समुच्चयसिद्धेरपरापिपदवैय्यर्थ्यम् । न च परस्परसमुच्चयाय द्वयमिति वाच्यम् । तथाऽप्येकेन द्विरूपात्तेन चशब्देन वाऽपिशब्देन वा समुच्चयसिद्धेस्तथैकेन चशब्देनैकेनापिशब्देन चेत्येवं द्वाभ्यां वा समुच्चयसिद्धेरुभयोर्द्विरूपात्तयोर्ग्रहणे प्रयोजनं नास्तीत्यर्थः । चशब्दावधारणस्य वाऽपिपदस्य वा नियमेन सम्बन्धमङ्गीकृत्यान्यतरस्यैव भिन्नक्रमतेति संमतम् । किन्त्ववधारणापिपदयोर्यथायोग्यं सम्बन्धस्वीकारः । तथाच क्वचित्सदेवेति क्वचिद्भावस्यैवेतीत्यादिरूपेणावधारणस्य वैलक्षण्यमपि भावस्यापीत्यादिरूपेण चापिपदस्य तत्तत्सम्बन्धस्वीकारेण तत्तद्योजनाप्रवृत्तिः । क्वचिदवधारणा-वृत्तिरपि क्रियते । विवेकस्तु तत्तद्योजनानुसारेण स्फुट इति हृदयम् ।

सदसच्छब्दौ भावाभाववचनौ विद्यमानाविद्यमानवचनौ चेत्येतद्विकल्पोत्थानोपपत्तये सच्छब्दस्य भाववाचित्वविद्यमानवाचित्वाद्युपयोगिप्रकारौ दर्शयति अस्तेर्भवतेश्चेत्यादिना । अत्र च भवतीति

भाव इति भूधात्वित्यादिनैकार्थत्वादित्यन्तेन सच्छब्दभावशब्दयोर्भ्वादिधातुनिष्पन्नयोः समानार्थत्वं यदुक्तं तत्र समानार्थकधातुद्वयनिष्पन्नत्वं हेतुरित्यभिप्रेत्य धातुद्वयस्य समानार्थताया धातुव्याख्यान-सिद्धताकीर्तनमस्तेरित्यादिसिद्धत्वादित्यन्तेन कृतमिति न तस्यासङ्गतिशङ्कावकाशः । भवतीत्यस्तीति च व्युत्पत्तिप्रदर्शनेन भावसच्छब्दप्रवृत्तिनिमित्तसत्ताकर्तृत्वरूपविद्यमानत्वमेवेति प्रतिपादयता सच्छब्दस्य विद्यमानार्थकभावशब्दसमानार्थतोक्ता भवति । अस भुवीति । एकार्थत्वादित्यस्यैकार्थत्वेन निमित्ते-नेत्यर्थकस्य आश्रित्येति ल्यब्लोपनिमित्तपञ्चम्यन्तस्य वा सच्छब्दस्य विद्यमानार्थकतयेत्युत्तरेण सम्बन्धादेकार्थत्वादित्यन्तं सच्छब्दस्य विद्यमानार्थकत्वोपपादनम् । यद्यपि भावशब्दरूढेत्येतदुपपादनं प्रथमतया प्राप्तं तथापि बहुत्वान्महामल्लेशभङ्गन्यायेनास्तेरित्यादिकमेव प्रथमं प्रवर्तितम् । यथायोग्य-मन्वयस्य प्रामाणिकव्युत्पत्तिसिद्धत्वात्प्रागभावादिसाधारणस्य शशविषाणादिव्यावृत्तस्य च सत्त्वस्यैवै-तदुपपादनमित्यपि ज्ञातुं सुलभम् । एतेनैकार्थत्वादित्यन्तस्य सच्छब्दे विद्यमानार्थकत्वोपपादकत्वेऽपि प्रागभावादिव्यावृत्तविधिरूपार्थकत्वोपपादकत्वाभावाद्भावशब्दरूढेत्यादेरेव वक्तव्यतया प्रथमकल्पोप-पादनावसरेऽस्तेरित्यादेरनुपयोगः । किन्तु द्वितीयकल्पोपपादनायैव तदुपयोगादुत्तरकल्प एवास्य वक्तव्यता । तथा प्रथमकल्पे एकार्थत्वादित्यन्तोक्तसत्ताकर्तृत्वरूपनिमित्तकसच्छब्दार्थत्वस्य प्रागभावा-दावपि तुल्यतया प्रथकल्पे तेषामसङ्ग्रहो वक्ष्यमाणो विरुद्धः । भावशब्दरूढेत्येतन्मात्रविवक्षया प्राग-भावादिव्यावृत्त्यभिप्राये चोत्तरकल्पसाधारणसत्ताकर्तृत्वार्थकत्वकीर्तनं व्यर्थमेवापद्यत इत्युक्तमेवेत्या-शङ्कागर्भस्रावेणैवापाकृता भवति । भावशब्दरूढेत्यनेन तु भावशब्दो रूढो यस्मिंस्तादृशो यो विधिरूपोऽर्थः प्रथमप्रतीतावस्तीत्युपलभ्यमानोऽर्थस्तेनाप्येकार्थत्वं भावशब्दसच्छब्दयोराश्रित्य सच्छब्दस्य भावार्थकत्वमिति प्रतिपादयता सच्छब्दस्य विधिरूपभावार्थकत्वमुपपादितम् । अस्तु नाम सच्छब्दस्य भावार्थकता । तावताऽप्यसच्छब्दस्य भावार्थकत्वं तु कुत इत्यतः भावार्थत्व इत्यनन्तरं प्राप्त तत एवेति पूरणाभिप्रायाद्वा आश्रित्य प्राप्तं यद्भावार्थत्वं तन्निमित्तमिति निमित्तसप्तमीयोजनाभिप्रायेण वोक्तं सच्छब्दस्य भावार्थत्व इत्यादि । भावप्रतियोगिको ह्यभाव इत्यसदिति । तदभावो निषेध-मुखवेद्योऽर्थो लभ्यत इत्यर्थः । न तत्रोपपादनापेक्षेति भावः । एकार्थत्वादित्यन्तेन विद्यमानार्थक-भावशब्दसमानार्थकताया उक्तत्वात् तत्फलप्रदर्शनं सच्छब्दस्य विद्यमानार्थकतयेति । एकार्थत्व-माश्रित्येति पूर्वानुसारादत्राप्येकार्थत्वादित्यस्य ल्यब्लोपनिमित्तपञ्चमीत्वेन तदाश्रित्येत्येवार्थादेकार्थत्व-माश्रित्य सच्छब्दस्य विद्यमानार्थतयेति योजना । तथाऽप्यविद्यमानार्थकत्वमसच्छब्दस्य कथमित्यत उक्तं प्रसिद्धेरसच्छब्दस्य विद्यमानार्थकत्वमिति । पूर्वत्र भावार्थत्व इत्यत्र भावार्थकत्वं ततश्चेति योजनावदत्रापि विद्यमानार्थकत्वात्तत एवासच्छब्दस्येति योजना । पूर्वत्रेवात्र विद्यमानप्रतियोगिका-भावग्रहणं न युज्यते । निषेधमुखवेद्यस्य विद्यमानाभावस्य बोधापत्त्या अत्यन्ताभावप्रतियोगि-शशविषाणादिबोधाभावप्रसङ्गादित्यतोऽत्र प्रसिद्धेरिति अविद्यमानार्थकत्वोपपादनं कृतम् । असच्छब्द-स्यात्यन्ताभावप्रतियोगिरूपाविद्यमानेऽर्थे प्रसिद्धेः शशविषाणादौ तच्छब्दप्रयोगबाहुल्यादित्यर्थः । केचित्तु विद्यमानाभावोऽन्योन्याभाव इति विद्यमानान्यस्य शशशृङ्गादेरेवाविद्यमानपदाद् बोधोपपत्तिरिति पूर्ववदेवासच्छब्दादविद्यमानार्थलाभ इत्याहुः । तेषां पक्षे प्रसिद्धेरिति पूर्वान्वयितयोपात्तम् । हेतुहेतु-मद्भावस्पष्टत्वाय प्रसिद्धिकीर्तनमित्याश्रयणीयम् । तथा चैवं योजना । भावशब्दसच्छब्दयोर्भावशब्द-रूढविधिरूपार्थेनैकार्थतामाश्रित्य सच्छब्दस्य भावार्थकत्वे सिद्धे तत एवासच्छब्दस्याभावार्थत्व-मित्याशयेन सदसच्छब्दे भावाभाववचनावित्याद्यः कल्पः प्रवृत्तः । अस्तेर्भवतेश्चेत्याद्येकार्थत्वादित्यन्ता-नन्तरमर्थेनापीत्यत्रत्यापिपदसम्बन्धेन समुच्चयस्य सिद्धत्वादेकार्थत्वमप्याश्रित्य सच्छब्दस्य विद्य-मानार्थत्वे असति शशविषाणादौ प्रसिध्या चासच्छब्दस्य अविद्यमानार्थत्वमित्याशयेन विद्यमाना-विद्यमानवचनाविति द्वितीयः कल्पः प्रवृत्त इति । अथवैकार्थत्वादित्यन्त भावशब्दरूढेत्युक्तैकार्थत्व-सम्भावकतयोक्तम् । तथाहि । भावशब्दसच्छब्दयोः समानार्थकधातुनिष्पन्नतया समानार्थकत्वं तावदस्ति । यथा चोक्तरूपेण समानार्थकतास्ति । तथैव भावशब्दरूढेत्युक्त प्रकारेणापि समानार्थत्व-माश्रयितुं युक्तम् । ततश्च सच्छब्दस्य भाववाचित्वं प्राप्तमिति दृष्टान्ततया सम्भावकोक्तिव्याजेनैव वक्ष्यमाणविद्यमानार्थत्वमप्युपपादितं भवति । उत्तरवाक्ये वा प्रसिद्धेरित्यस्य पूर्वोत्तरसम्बन्धे उभयोपपादनलाभः । शिष्टं समानमिति यथाश्रुतैव योजनेति ज्ञेयम् । एवं पक्षयोरर्थभेदाश्रयणेन सङ्ग्राह्यासङ्ग्राह्यविवेकोऽपि लब्ध इत्याह प्रथम इति । भावशब्दरूढविधिरूपार्थेनैकार्थत्वमाश्रित्य भाववाची सच्छब्दोऽसच्छब्दस्त्वभाववाचीति पक्षे विधिमुखवेद्यघटादेरेव भावतया अनेवंरूप-प्रागभावादीनामसच्छब्दार्थत्वमित्यर्थः । असच्छब्देन प्रागभावादिकं विवक्षितम् । न त्वत्यन्ताभाव-प्रतियोगिशशशृङ्गादिकमित्याशयः । द्वितीय इति । भ्वस्धात्वोरेकार्थत्वनिमित्तकतद्धातुद्वयनिष्पन्नभाव- सच्छब्दयोरेकार्थत्वप्रयुक्तं सच्छब्दस्य विद्यमानार्थकत्वं तत एव प्रसिध्या चासच्छब्दस्य अविद्य-मानार्थत्वमिति पक्ष इत्यर्थः । प्रागभावादयोऽपि हि सन्त्येवेति तेषां भवतीत्यादिव्युत्पत्त्यनुसारेण सत्ताकर्तृत्वरूपप्रवृत्तिनिमित्तेन घटादेरिव सच्छब्दार्थत्वात्पूर्वकल्प इवात्र कल्पे असच्छब्दार्थत्वाश्रयणा-सम्भवादित्यर्थः । भावाभावात्मकसमस्तविश्वं सच्छब्देन सङ्गृह्यत इत्याशयः । किं तर्ह्यसच्छब्दसङ्ग्राह्य-मित्यत आह शशविषाणादीनामितीति सकलमकलङ्कम् ॥ असदिति चेन्न प्रतिषेधमात्रत्वादिति युक्तिपादीयसूत्रानुभाष्यटीकायामप्युपयोगानुसारेणात्रोक्तमुपपादनं ज्ञेयम् । एवं तत्त्वोद्योतादिटीकादावपि ज्ञेयम् ॥

इत्यस्तेर्भवतेश्चेति टीकाग्रन्थार्थचिन्तनम् ।

अकारि तेन संप्रीतो गुरुर्भूयाद्बुधाश्च मे ॥

ननु भावाभावविलक्षणत्वेऽपि नानिर्वचनीयताप्राप्तिः । भावत्वाभावत्वातिरिक्ततृतीयप्रकार-सम्भवात् । ततश्च पृथिव्यब्विलक्षणत्वेऽपि तेज आदेरनिर्वचनीयत्वाभाववत् प्रकृतेऽपि तदप्राप्तेर-निर्वचनीयत्वसाधनं परकीयं सिद्धं नेति तद्दूषणायोग इत्यतस्तृतीयप्रकारासम्भवोपपादनेन अनिर्वचनीयताप्राप्तिप्रकारं पराभिमतमाह अत्र पृथिव्यबिति । पृथिव्यप्व्यतिरिक्ततेज आदि-द्रव्यान्तरसत्त्वेन रूपद्वयाभावेऽनिर्वचनीयताप्राप्त्यसम्भवेऽपि प्रकृते भावाभावातिरिक्तपदार्थस्या-भावात्तदात्मकत्वेन तृतीयप्रकाराश्रयणायोगात्प्रकारद्वयाधिकरण एव तदुभयनिषेधेऽनिर्वचनीयत्व-मवर्जनीयमिति पराशयमित्यर्थः । आद्ये दूषणं सतोऽभावात्मकस्येत्यारभ्य भावाभाववैलक्षण्यं नाम तत्त्वानधिकरणत्वमिति चेदित्याशङ्कापर्यन्तं सदसद्भेदपक्षो निराक्रियते । तदारभ्य च सत्त्वासत्त्वा-नधिकरणत्वपक्षस्तेन सदसद्वैलक्षण्यं नाम तदुभयभिन्नत्वं वा तत्त्वानधिकरणत्वं वेति विकल्पद्वयं सूचितमिति तत्सूचनं वा विकल्पद्वयरूपेण प्रवृत्त्यभावेऽपि प्रथमं भेदपक्षनिराकरणं पश्चात्तत्त्वा-नधिकरणत्वपक्षमाशङ्क्य निराकरणं वा तदुभयपक्षप्रसक्तिमपेक्षते । न च वैलक्षण्यशब्दादुक्त-कल्पद्वयप्रसक्तिरस्ति । ततस्तदा प्रतीतेरित्यतो वैलक्षण्यशब्दाद्भ्रेदस्याभावस्य चोपस्थितिं दृष्टान्तेनो-पपादयति विजातीयमित्यादाविति । आदिपदेन विसदृशं विरक्तः । व्यधिकरणमित्यादेः सङ्ग्रहः । भिन्नस्वरूपेति । वीत्यस्य भिन्नार्थत्वे लक्षणशब्दस्य स्वरूपार्थत्वे च विलक्षणशब्दस्य भिन्नस्व-रूपार्थकत्वलाभ इत्यर्थः । भिन्नं स्वरूपं यस्येति बहुव्रीहिः । विलक्षणशब्दस्य भिन्नस्वरूपार्थकत्व एव वैय्याकरणसम्मतिं चाह अन्येति । अन्य इति अन्यशब्दस्यैव न ग्रहणम् । किन्त्वन्य-शब्दसमानार्थशब्दानामेवेति भावेनान्य इत्यर्थग्रहणमित्यभिधायोदाहरणप्रदर्शनावसरे विलक्षणो देवदत्तो यज्ञदत्तादित्यादिकमुदाहृतम् । तेन भिन्नो रामादित्यादौ भिन्नादिपदस्येव विलक्षणपदस्याप्यन्यपद-समानार्थताप्राप्तिरिति भेदवतो विलक्षणशब्देनाभिधाने विलक्षणधर्मवाचकेन वैलक्षण्यशब्देन भेदवद्धर्मभूतभेदस्य प्रसक्तिरित्यर्थः । भावाभावपदसमभिव्याहारे च भावाभावभेदकोटेः प्रसक्तिरिति सिद्धत्वान्नोक्तम् ।

तद्व्याख्यानादिति । अभियुक्तव्याख्यानादित्यर्थः । यद्यपि विफलव्यर्थविगुणविदोषविरागादिपदेषु विशब्दस्याभावपरताऽप्युदाहर्तुमुचिता । तथापि स्पष्टत्वाच्छिष्यैरेव तदूह्यतामिति भावेनाभियुक्त-व्याख्यानस्थलमेव स्वयं दर्शितमिति ज्ञेयम् । भावाभावलक्षणाभावेति । विलक्षणशब्दस्य लक्षणा-भावपरत्वे भावाभावपदसम्बन्धे च भावाभावयोर्लक्षणस्याभावो यस्मिन्निति व्युत्पत्त्या भावाभाव-लक्षणाभावाधिकरणपरत्व इत्यर्थः । तावतापि भावाभावयोर्लक्षणपदेन विधिमुखप्रत्ययवेद्यत्वादेरेव प्राप्त्या भावत्वाभावत्वयोः प्राप्त्ययोग इत्यत उक्तं सन्निधानादित्यादि । तच्छब्दौ भावाभावशब्दौ । शक्यतावच्छेदकस्यापि साक्षादुपस्थितिरविलम्बेन भवतीति भावाभावपदसन्निधानबलेन तदुपस्थापितं यल्लक्षणं तस्यैव प्राप्तिविवक्षायामित्यर्थः । भावाभावत्वेति । भावाभावलक्षणयोर्भावत्वाभावत्वयोरभावो यस्मिन्निति व्युत्पत्त्या भावाभावत्वाधिकरणत्वाभावलाभे तस्यैवार्थतो भावाभावत्वानधिकरणत्व-मित्यनुवाद इति ज्ञेयम् । तच्छब्दादिति । भावाभावविलक्षणशब्दादित्यर्थः । एवं भेदापेक्षस्या-भावपक्षस्य च प्रसक्तिमुपपाद्याद्ये दूषणं सत इत्यादिकं विकल्पमुखेन प्रवृत्तमिति दर्शयितुं विकल्पप्रकारस्य भेदाभावपक्षयोः साधारण्यादुभयसाधारण्येन विकल्पं दर्शयति उभयत्रापीति । उक्तरीत्या प्रसक्तयोर्भेदाभावपक्षयोरुभयोरपीत्यर्थः । विश्वस्मिन्निति वक्ष्यमाणं भावाभावसमुदाये भावात्मक इत्युभयत्रापि संयोज्यम् । वैलक्षण्यसाधनमित्यादौ वैलक्षण्यपदेन भेदाभावयोर्ग्रहण-मुक्तिलाघवाय । उत वेति । निपातसमुदायः । पक्षान्तरत्वार्थः । प्रत्येकं वेत्यनन्तरमिति विकल्पं मनसि निधायेति शेषः । प्रसक्तिरित्येतद्द्वयस्यापि विकल्पोत्थानोपपादकतयाऽभिधानादुभयत्रापीत्यनेनैवोक्त-रीत्या प्रसक्तपक्षयोरिति प्रतिपादनानुसारेणेति विकल्पं मनसि निधायेत्युक्तयैव प्रसक्तिं तथोक्तविकल्पांश्च मनसि निधायेति लभ्यत इति योजनाया अभिप्रेतत्वान्नानन्वयशङ्कावकाश इति ज्ञेयम् । भेदपक्षे आद्यमिति । अनेन भावाभावविलक्षणत्वं नामेत्येतत्पर्यन्तं भेदपक्षनिराकरणं तत्रापि यदि चेत्येतत्पर्यन्तं भावाभावोभयसमुदाये भावाभाववैलक्षण्यसाधनमिति प्रथमपक्षनिराकरणमित्युक्तं भवति । अस्मिन्पक्ष इति । भावाभावसमुदाये भावाभावोभयभेदसाधनमिति पक्ष इत्यर्थः । अत्र हि अपिपदद्वयस्यैवकार-द्वयस्य च सत्त्वात्तस्य च श्रुतत्वादावृत्त्यनाश्रयणमिति भावेनावृत्तिविषयमेव स्पष्टं दर्शयति सतोऽसत इत्यादि । स्वयं सदित्यादीनामिति पाठः । एवेत्यधिकं लेखकागतम् । आदिपदेन विश्वस्येत्यस्य सङ्ग्रहः । इत्यादीनामिति बहुवचनसमासावयवविवक्षयेति न दोषः । भेदवादिन इत्युक्तया प्रतिवादिभिन्नत्वशङ्का स्यादतो ममेति पूरितं मूले ।

वक्ष्यमाणाध्याहृतस्येति । उपलक्षणं चेदम् । सतो भावात्मकस्येति योजनायां सत इति षष्ठी असत इति च पञ्चमी । एवमसत इति योजनायां तु विपरीतमित्यादि तत्र तत्र ज्ञेयम् । आवृत्तिपदं व्याख्यास्यते अभ्युपगमेति । भेदवादिना तथाऽभ्युपगम्यतेऽन्येन नेत्येवमङ्गीकारादिनिमित्तेन भेदवादिनः स्वयं सदित्युक्तत्वान्न तस्यानुपपत्तिरित्याशयेनेत्यर्थः । स्वयमितीति । भावात्मक-विश्वस्याभावाद्वैलक्षण्यं भेदवादिनं प्रति परेणोपपादितमित्यतस्तस्यैतत्सदित्येवं तत्सत्त्वस्य या परकीयोपपादनसापेक्षता तदभावं वक्तुं स्वयमित्युक्तमित्यर्थः । स्वेनैवाङ्गीकृते परकीयोपपादनस्य व्यर्थत्वादिति भावः । प्रयोजनाभावादिति । अनेन एवमसदिति योजनायामपि भेदवादिन इत्यनन्तरं ममेति पूरणीयमिति सूचयति । प्रतिज्ञातार्थेति । सतो भावात्मकस्येत्याद्युक्तस्य सदसद्भिन्नत्वस्येत्यर्थः । मूले उक्तरीत्येति वक्तव्ये विभागेनेत्युक्तेर्वैय्यर्थ्यमित्यत आह विभागेनेतीति । एतत्कल्पस्यार्थान्तर-तोपपादको यो
निष्कर्षस्तस्य विभागेनेत्यनेन कथनेन स्फुटीकरणमित्यर्थः । भेदपक्षे द्वितीय-मिति । भावात्मके विश्वस्मिन्नुभयवैलक्षण्यसाधनम् अभावात्मके च विश्वस्मिन्नुभयवैलक्षण्यसाधनमिति प्रत्येकमिति द्वितीयपक्षमित्यर्थः । भेदवादिनो वैलक्षण्यमित्यस्य चतुर्वारमिति । भेदवादिन इत्यनेन भेदवादिनः स्वयं सदित्येतावद्गृह्यते । यद्यपि सतो भावाद्वैलक्षण्यमपीति स्थले भेदवादिन इति न श्रूयत इति न तच्चतुर्वारपाठोपपादनं कर्तव्यं किन्तु त्रिवारपाठ एवोपपादनीयः । तथापि भेदवादिन इत्यस्य सतो भावस्यापीत्यादिस्थलत्रये भावभेदवादिन इत्यादिरूपेण भिन्नभिन्नव्याख्यानवद् उक्तस्थले प्रकारान्तरेण व्याख्यानस्यानुपयोगादभावभावभेदवादिन इति व्याख्यानस्य च समानन्यायतया द्वितीयस्थलोक्त-व्याख्यानेनैव सूचितप्रायत्वं वा सुतरामित्येकदेशस्मारणेन द्वितीयस्थलोक्तभावाभावभेदवादिन इत्यस्यानुवृत्या चतुर्थस्थले अभावभावभेदवादिन इत्यस्य लाभं वाऽभिप्रेत्यैव मूलप्रवृत्तिरन्यथा न्यूनतापत्तेरित्येवं चतुर्थस्थले भेदवादिन इत्यस्य सम्बन्धं सिद्धवत्कृत्यैव भेदवादिन इत्यस्य चतुर्वारफलोपपादनमिति न दोषः । चतुर्वारमित्यनन्तरमावृत्तिरिति वर्तते । अत्र च निरावृत्तिश् चतुर्वारमावृत्तिरित्येतयोस् त्रिः पाठो यथा स्यात्तथा आवृत्तिः । चतुर्वारं पाठो यथा स्यात्तथा आवृत्तिरित्यर्थो विवक्षितः । तेनात्र सतोऽसत इत्येतयोः श्रुतावृत्तिमेलनेन त्रिः पाठोपयुक्ततया द्विरावृत्तेरावश्यकत्वेऽपि भेदवादिनो वैलक्षण्यमित्यादेश्च श्रुतावृत्तिमेलनेन चतुर्वारं पाठोपयुक्ततया त्रिरावृत्तेरावश्यकत्वेऽपि सन्त इत्यादेस्त्रिरावृत्तेर् भेदवादिन इत्यादेश्चतुर्वारमावृत्तेरनुपयोग इति शङ्कानवकाशः । एवं द्विरावृत्तिरिति पूर्वत्रापि द्विवारं पाठो यथा स्यात्तथा आवृत्तिरित्यर्थोऽवगन्तव्यः । तेन द्विवारं पाठोपयुक्ततया एकवारमावृत्तेरावश्यकत्वेऽपीत्यादिशङ्कानवकाशः । यद्वा आवृत्तिरावर्तनं प्रवर्तनं योजनमिति यावत् । तथा च द्विवारं योजनं त्रिवारं योजनं चतुर्वारं योजनमित्यर्थः । तच्च योजनं यथासम्भवमावृत्त्येति सूचयितुमावृत्तिपदप्रयोग इति भाव इति न कश्चिद्दोष इति ज्ञेयम् । अत्र च टीकायामपि पदस्यैकस्यैकवारमावृत्तिः । एवमसतोऽभावस्येत्यत्रापि अपिशब्दस्याभावस्यापीत्येवं सम्बन्धस्य मूलाभिप्रेततया असतोऽभावस्यापीत्युत्तरमूलानुसारेण सिद्धत्वे चापिशब्दद्वयस्यैकवार-मावृत्तिर् एवमेवशब्दद्वयस्य सकृदावृत्तिरित्येतदपि उपलक्षणतया ज्ञातव्यमित्याशयः । भेद एवानुपपन्न इति । भावत्वरूपप्रतियोगितावच्छेदकस्यान्योन्याभावविरोधिनो विद्यमानत्वादिति भावः । उपपाद-यतीति । तद्भावत्वं प्रतियोगितावच्छेदकमिति भावेनेति भावः । तेनानिष्टं कथं भवेदिति पूर्वत्रोक्तवा किं नामेति परं प्रत्युद्भावनीयनिग्रहस्थानप्रदर्शनवदेतद्योजनायां तदप्रदर्शनान् न्यूनत्वमित्यत एतत्स्थल-व्याजेनैवंजातीयके सर्वत्रोपपादनप्रकारमाह अत्र तेनेति । अत्र प्रकरण इत्यर्थः । वक्ष्यति च लक्षणनिरासपरतया भाष्ययोजनावसरे मूलकारो यावत्सु पक्षेषु सिद्धार्थत्वपर्यवसानमिति । अर्थान्तरतया निग्रह इति । अर्थान्तरता परस्य स्यादित्यस्यानुवृत्तिस्तत्र कर्तव्येत्याशयः । उपपादना-भावस्थल इत्यनेनांशे
सिद्धार्थतयेत्यादिस्थले नानुवृत्तिरित्युक्तं भवति ।

------------------------------------------------------------------------

वैलक्षण्यं सतश्चापि स्वयं सद्भेदवादिनः

***वैलक्षण्यं सतश्चापि स्वयं सद्भेदवादिनः***

### **सुधा**

भावाभाववैलक्षण्यं नाम तत्त्वानधिकरणत्वं विवक्षितमिति चेत् । तथाऽपि सतो भावस्यापि विश्वस्यासतोऽभावाद्वैलक्षण्यमभावत्वानधिकरण त्वमपि स्वयं सदेव । असतोऽभावस्य विश्वस्य सतो भावाद्वैलक्षण्यमपि भावत्वानधिकरणत्वमपि मम स्वयं सदेव । भावाभावभेद-वादित्वात् । यदि हि भावेऽप्यभावत्वमभावेऽपि भावत्वमङ्गीकुर्यां कुतस्तदा भावाभावभेदवादः । तथा च कथं तेन साध्यमानेनानिष्टं मम भवेत् ॥ ३ ॥ अथ प्रत्येकं भावाभावत्वानधिकरणत्वं विवक्षितमिति मन्येत । तदा सतो भावस्यापि विश्वस्य भावाभाववैलक्षण्यं भावाभावरूपत्वा-नधिकरणत्वं मम स्वयं सदेव । तथाऽसतोऽभावस्यापि विश्वस्योक्तरूपं वैलक्षण्यं स्वयं सदेव । भावाभावभेदवादिनैकैकार्थस्योभयरूपताऽनङ्गीकारात् । भावे हि भावत्वमेव । नाभावत्वमपि । अभावे चाभावत्वमेव । न भावत्वमपीत्यतस्तेन साधितेनानिष्टं मम कथं भवेत् ॥ ४ ॥ अथैकैकस्य वस्तुनो भावत्वानधिकरणत्वमभावत्वानधिकरणत्वं च साध्यतया विवक्षितमिति मन्वीत । तथापि सतो भावस्यापि विश्वस्यासतोऽभावाद्वैलक्षण्यमभावत्वानधिकरणत्वं मम सदेव । एवमसतोऽ-भावस्यापि विश्वस्य सतो भावाद्वैलक्षण्यं भावत्वानधिकरणत्वं स्वयं सदेव । भावाभाव-भेदवादित्वात् । अतः कथं मम तेनानिष्टं भवेत् । अंशे सिद्धार्थतया परस्य निग्रहात् । उभय-साधनाददोष इति चेन्न । असिद्धसन्निधानेऽपि सिद्धस्य तत्त्वानपायात् । विशिष्टसाधनानैवमिति चेन्न । तथाऽपि वैयर्थ्यानिस्तारात् ॥ ५ ॥

### **वाक्यार्थचन्द्रिका**

द्वितीयं शङ्कते ॥ भावेति ॥ तत्रापि समुदिते तत्त्वानधिकरणत्वमिति प्रथमे दोपमाह ॥ तथापीति ॥ भावाभावभेदवादिनो भावाभावयोर्भावाभाववैलक्षण्येऽपि भावत्वा-भावत्वनधिकरणत्वं कुतो धर्मिभेदेऽपि धर्मैक्यदर्शनादित्यतः प्रतिनियतविरुद्धधर्माणां धर्मिभेदहेतूनां न सामानाधिकरण्यमित्याशयेन हेतूच्छित्तिं विपक्षे बाधकमाह ॥ यदि हीति ॥ अत्रापि सत इत्यादेर्द्विरावृत्तिरिति ज्ञेयम् ॥ ३ ॥ द्वितीयं शङ्कते ॥ अथेति ॥ भावेऽभावे च प्रत्येकं भावा-भावत्वानधिकरणत्वं साधयन्प्रष्टव्यः । प्रत्येकमुभयानधिकरणत्वं साध्यमुतैकैकानधिकरणत्व-माहोस्विदेकैकानधिकरणत्वे वादिप्रतिवादिसिद्धेऽपरानधिकरणत्वं विप्रतिपन्नमधिकं साध्यते । आद्येऽपि समुदितोभयानधिकरणत्वं साध्यमुत विशकलितोभयानधिकरणत्वमिति । तत्र नाद्य इत्याह ॥ तदेति ॥ इत आरभ्य (अत्र)
सदसच्छब्दयोर्वैलक्षण्यमित्यनेनाप्यन्वयमभिप्रेत्य वा विवक्षावशादेव वा वैलक्षण्य मित्यस्य भावत्वाभावत्वानधिकरणत्वमिति व्याख्यातम् । भेदवादिन इत्यस्य प्रकृते हेतुत्वमुपपादयति ॥ भावेति ॥ ४ ॥ द्वितीयं शङ्कते ॥ अथेति ॥ अत्रापि पृथगनुमानाभ्यामुभयानधिकरणत्वं साध्यते उतैकेनेति । द्वितीयेऽपि समप्राधान्येन तत्साध्यते किंवा विशेषणविशेष्यभावेनेति विकल्पान्मनसि निधायाऽऽद्यं दूषयति ॥ तथाऽपीति ॥ अंश इति । भावे विवक्षितानुमानद्वयेऽभावत्वानधि- करण-त्वानुमानरूपस्याभावे विवक्षितानुमानद्वये भावत्वाधिकरणत्वानुमानरूपस्यांशस्य सिद्धार्थतयेत्यर्थः । द्वितीये प्रथमं शङ्कते ॥ उभयेति ॥ द्वितीये द्वितीयं शङ्कते ॥ विशिष्टेति ॥ यद्वा विशकलितोभया-नधिकरणत्वसाधनेऽपि समप्राधान्येनोभयसाधनमभिमतं किंवा विशेषणविशेष्यभावेन । नाद्य इत्याह ॥ तथाऽपीति ॥ एकांशस्य सिद्धत्वादिति भावः । ननु पक्षैकदेशे सम्पूर्णसाध्यसिद्धावंशतः सिद्धसाधन-ताया दोषत्वेऽपि सर्वस्मिन्पक्षे साध्यैकदेशसिद्ध्या तस्य अदोषत्वात्प्रकृते चोभयोर्मिलितयोः साधनान्न सिद्धार्थतेति शङ्कते ॥ उभयेति ॥ उभयोर्मिलितयोः पक्षत्वेऽपि पक्षतावच्छेदकनानात्वेन क्वचिदधिकरणे पक्षतावच्छेदकावच्छेदेन साध्यसिद्धावंशतः सिद्धसाधनतावदुभयोर्मिलितयोः साध्यत्वेऽपि साध्यताऽ-वच्छेदकनानात्वात्साध्यतावच्छेदकावच्छिन्नस्य पक्षतावच्छेदकावच्छेदेन सिद्धिरूपस्य सिद्धसाधनता-बीजस्य सत्त्वादंशतः सिद्धसाधनत्वमेवेत्याशयेनाह ॥ असिद्धेति ॥ यत् केनचित्पक्षतावच्छेदकनानात्वे वा साध्यताऽवच्छेदकनानात्वे वा नांशतः सिद्धसाधनं पक्षताऽवच्छेदकसामानाधिकरण्येन साध्यताऽ-वच्छेदकाक्रान्तसाध्यसिद्धावुद्देश्यतायां सम्पूर्णमेव सिद्धसाधनम् । नांशतः सिद्धसाधनम् । पक्षताऽ-वच्छेदकावच्छेदेन साध्यताऽवच्छेदकावच्छिन्नसिद्धावुद्देश्यायामंशतोऽ प्युद्देश्यसिद्धेरभावान्नांशतः सिद्ध-साधनमिति दूषणमुक्तं तदनेनैव निरस्तं भवति । पक्षतावच्छेदकनानात्वस्थले क्वचिदधिकरणे पक्षताऽवच्छेदकावच्छेदेन साध्यसिद्धेर्जातत्वे साध्यतावच्छेदकनानात्वस्थले साध्यतावच्छेदकावच्छिन्न- साध्यैकदेशसिद्धिसद्भावे उक्तदूषकताबीजसद्भावेन पक्षांशे सिद्धसाधनताया दुर्वारत्वात्प्रयोजनसत्त्व एव च तथोद्देश्यतायाः कल्पनीयतया तदभावे स्वेच्छयैव तत्कल्पनाऽयोगाच्चेति ॥ द्वितीयं शङ्कते ॥ विशिष्टेति ॥ वैयर्थ्येति ॥ न च गुणादिकं गुण्यादिना भिन्नाभिन्नं समानाधिकृतत्वादित्यत्र तार्किकाङ्गीकृतभिन्नत्वस्येव व्यापकविशेषणानामुद्देश्यप्रतीत्यर्थत्वादिह च भावत्वानाधारत्वे सत्य-भावत्वानाधारत्वमिति प्रतीतेरुद्देश्यत्वान्न वैयर्थ्यमिति वाच्यम् । अभेदे सत्यपि घटः कलश इति सामानाधिकरण्यदर्शनादप्रयोजकत्वनिरासाय विशिष्टधियस्तत्रोद्देश्यत्वेऽपि प्रकृते तादृशप्रयोजनादर्शनेन विशिष्टधिय उद्देश्यत्वानुपपत्तेः । न च तुच्चे ब्रह्मणि वाऽभावत्वानाधारत्वेऽपि ज्ञानबाध्यत्वा-दर्शनादप्रयोजकतानिरासायैव प्रकृतेऽपि तथाधिय उद्देश्यत्वमिति वाच्यम् । तुच्छादावुभयानाधारत्वेऽपि ज्ञानबाधत्वादर्शनेन तथाधिय उद्देश्यत्वेऽप्यप्रयोजकत्वानिरासेन तन्निरासाय विपक्षबाधकान्तरस्यैवानु-सर्तव्यत्वे तेनैव भावत्वानाधारत्वमात्रसाधनेऽपि तन्निराससम्भवेन विशेषणवैयर्थ्यस्य दुर्वारत्वादिति भावः ॥ ५ ॥

### **परिमल**

प्रत्येकं भावाभावत्वानधिकरणत्वं विवक्षितमिति ॥ अत्र पक्षत्रयं संभवति । भावाभावरूपं यत् तत्वानधिकरणत्वं वा एकैकस्य भावत्वानधिकरणत्वाभावत्वानधिकरणत्वरूपधर्मद्वयं वा भावत्वानधिकरणत्वविशिष्टमभावत्वानधिकरणत्वं साध्यमिति वा । तत्राद्ये दोषोक्तिपरतया योजयति ॥ तदेति ॥ सत इति षष्ठ्यन्तत्वेनावृत्तस्यार्थः ॥ सतो भावस्यापीति ॥ सतोऽसतश्च वैलक्षण्यमित्यस्य प्रतिपदं भावाभाववैलक्षण्यमिति । तस्याप्यर्थः ॥ भावाभावत्वेत्यादि ॥ असत इत्यस्य षष्ठ्यन्तत्वेनावृत्तस्यार्थोऽसतोऽभावस्यापीति ॥ उक्तरूपं वैलक्षण्यम् ॥ भावाभावरूपत्वानधिकरणत्व- लक्षणमित्यर्थः ॥ भावाभावभेदेति ॥ भावाभावयोरन्योन्यं भेदवादिनेत्यर्थः ॥ द्वितीयमाशङ्कते ॥ अथैकैकस्येति ॥ भावे भावत्वानधिकरणत्वस्याभावेऽभावत्वानधिकरणत्वस्यासिद्धत्वेऽप्यभावत्वा नधिकरणत्वं भावत्वानधिकरणत्वं भावेऽभावे च सिद्धमेवेति भावेनांशे सिद्धत्वोक्तिपरतया योजयति ॥ तथापि सतो भावस्यापीति ॥ पूर्ववत्सदसत्पदयोरावृत्तिर्ध्येया ॥ अंशे सिद्धार्थतयेति ॥ पृथिवी इतरभिन्ना पृथिवीत्वादित्यत्र तु जलाद्यैकैकान्योन्याभावो न पृथिवीत्वोपहिते सिद्धः । अन्यथा तत्रापि दोषः स्यादेवेति भावः । तृतीयपक्षमाशङ्कते ॥ विशिष्टेति ॥ साध्यताऽवच्छेदकैक्यान्नांशे सिद्धार्थतादोष इति भावः ॥ वैयर्थ्येति ॥ एकैकांशस्य सिद्धत्वेनासिद्धांशस्यैव परं प्रति साध्यत्वादिति भावः । अस्य वाक्यस्याप्रसिद्धविशेषणत्वे तात्पर्यमिति मिथ्यात्वनिरुक्तिभङ्गे न्यायामृते व्यक्तम् । अत उद्देश्यार्थत्वान्न वैयर्थ्यमित्यादिदोषानवकाशः ।

### **यादुपत्यम्**

वैयर्थ्यानिस्तारादिति ॥ भावेऽभावत्वानधिकरणत्वांशस्याभावे भावत्वा-नधिकरणवांशस्य च सिद्धत्वेन तत्साधने व्यर्थविशेषणत्वादिकमिति भावः ॥

### **श्रीनिवासतीर्थीया**

तत्त्वानधिकरणमिति ॥ भावत्वाभावत्वानधिकरणत्वमित्यर्थः । भावत्वा नधिकरणत्वमभावेऽभावत्वानधिकरणत्वं च भावे स्वयं सदेवेति नानिष्टमित्याह ॥ तथाऽपीति ॥ भावाभावत्वात्नधिकरणत्वमिति ॥ भावत्वे सत्यभावत्वं यत्तदनधिकरणत्वमित्यर्थः ॥ उभय-साधनादिति ॥ सिद्धस्याप्यसिद्धेन सहोच्चार्यमाणस्यासिद्धत्वमिति मया स्वीकारादिति भावः ॥ तत्त्वेति ॥ सिद्धत्वेत्यर्थः ॥ विशिष्टेति ॥ भावत्वानधिकरणत्वे सत्यभावत्वानधिकरणत्वमित्यर्थः ॥ वैयर्थ्येति ॥ अभावत्वानधिकरणत्वांश इत्यर्थः ॥

### **वाक्यार्थरत्नमाला**

द्वितीयमिति । भावत्वाभावत्वानधिकरणत्वमिति द्वितीयमित्यर्थः । प्रथम इति । प्रागेवोभयत्रापीत्यादिनैतत्पक्षेऽपि विकल्पस्याभिहितत्वात्प्रथम इत्येवोक्तम् । एवं द्वितीय-मित्युत्तरत्रापि । भावाभावभेदवादित्वमात्रं न प्रागिवात्रोपपादकं किन्तूपपादनसापेक्षमेव । अत एव पूर्वकल्पे भेदवादिनः स्वयं सदेवेत्येव योजनायां करणेऽप्यत्र कल्पे मम स्वयं सदेवेत्येव योजनानन्तरं हेतुत्वेन भेदवादिन इत्यस्य योजनां कृत्वा तदुपपादकत्वं च वर्णितम् । अथ प्रत्येकमित्यादौ तु पूर्वोपपादनं मनसि कृत्वा हेतुतयोपन्यासमात्रं कृतं मूले । अथ भावाभावाभिमतयोः सर्वथा भावत्वेत्याद्युत्तरत्र तु भेदवादिनो ममेति विशिष्टस्यापि तेनानिष्टमित्यनेनान्वय आश्रयिष्यत इत्याशयेन तदुपपादनव्यावर्त्यभूताप्रयोजकत्वशङ्काप्रदर्शनपूर्वकं तत्परिहारप्रकारं च दर्शयन्नेव तदुपपादनपरोत्तर-मूलमवतारयति भावाभावभेदेति । भावाभावभेदवादिनो मते
भावाभावयोर्भावाभावाभ्यां भिन्नत्वेऽपीत्यर्थः । धर्मैक्येति । घटभेदेऽपि तयोर्घटत्वरूपैकधर्माधिकरणत्वादिदर्शनादिति भावः । प्रतिनियतेति । प्रतिनियताश्च विरुद्धाश्च ये धर्मा इत्यर्थः । परमाणुषु न्यायमते विशेषाः प्रतिनियता गोत्वाश्वत्वादयो विरुद्धा इति विवेकः । विरुद्धमात्रग्रहणे कर्तव्ये प्रतिनियतस्याप्यधिकस्योक्तिरन्यत्र भावत्ववत्येव भावत्वान्तरराहित्यमपि स्वमते युक्तम् । न्यायमते विशेषवदस्मन्मते सर्वधर्माणां प्रातिस्विकताया एव भिन्नाश्च भिन्नधर्माश्चेत्यादिना वक्ष्यमाणवदिति सूचयितुम् । अत्रापि सत इत्यादेरिति । भेदपक्षे आद्यपक्ष इवात्रपक्षेऽपीत्यर्थः । आदिपदेन तत्रावृत्तत्वेन टीकोक्तानामसतो भेदवादिनो वैलक्षण्यं स्वयं सद्विश्वस्येत्येषां मध्ये भेदवादिन इत्येतद्विहायेतरपरिग्रहः । भेदवादिन इत्यस्य सकृदेव योजनात् । यद्वा भेदपक्षाद्यपक्ष इवैतदभावपक्षाद्यपक्षेऽपि भेदवादिन इत्यस्य प्रत्येकमेवान्वयः समानः । परन्तु पूर्वत्रोपपादनानपेक्षणादुभयत्र सिद्धवदनुवादः । अत्र तूपपादनस्या-वश्यकत्वादेकयोक्तयैवोभयोपपादनसत्त्वेन सकृदेव प्रतिज्ञाद्वये हेतूपन्यासपूर्वकं तदुपपादनं मूले । विवेककरणे तु भेदवादिन इत्यस्य स्थलद्वयसम्बन्धिनो हेतुत्वेनायमुपन्यास इति ज्ञातुं शक्यम् । तथा च भेदवादिन इत्यस्यापि संग्रह इति ज्ञेयम् । द्विरावृत्तिश्च प्रागेव व्याख्याता ।

द्वितीयमिति । भावात्मके विश्वस्मिन् भावत्वाभावत्वानधिकरणत्वं साध्यते । एवमभावात्मकेऽपि तस्मिंस्तत्साध्यत इति प्रत्येकसाधनरूपमभावपक्षीयद्वितीयपक्षमित्यर्थः । भावेऽभावे चेति । भावात्मक इत्यादिरेवास्यार्थः । प्रष्टव्य इत्यतःपरं किमिति शेषः । प्रत्येकमिति । भावेऽभावे चेत्यर्थः । उभयेति ।

भावेऽभावे च प्रत्येकं भावत्वाभावत्वानधिकरणत्वमित्यस्य एकस्मिन् भावमात्रे तदुभयानधिकरणत्वं तथाऽभावमात्रे तदुभयानधिकरणत्वमिति पर्यवसानमाश्रित्यैकस्मिन् भावे भावत्वाभावत्वरूपो-भयस्याप्यनधिकरणत्वमिति तथाऽभावेऽप्येकस्मिंस्तदिति प्रत्येकं तद्द्वयानधिकरणत्वं वेत्याद्यः कल्पः । भावे भावत्वानधिकरणत्वमात्रमभावे चाभावत्वानधिकरणत्वमात्रमित्येवं मिलित्वा प्राप्ते भावेऽभावे च तदुभयानधिकरणत्वे पर्यवसानमाश्रित्योतैकैकेति द्वितीयः । भावेऽभावे चेत्युक्तस्यैकैकस्मिन् भावत्वा-नधिकरणत्वमात्रादेर्द्वितीयपक्ष इव साध्यत्वेऽपि वादिप्रतिवादिभ्यां भावे अभावत्वानधिकरणत्वस्याभावे च भावत्वानधिकरणत्वस्याङ्गीकारादभावत्वानधिकरणत्वेन वादिप्रतिवादिसंमते भावे भावत्वा-नधिकरणत्वमेवं भावत्वानधिकरणत्वेन वादिप्रतिवादिसंमतेऽभावेऽभावत्वानधिकरणत्वमित्येवं प्रत्येकं भावत्वाभावत्वानधिकरणत्वमिति पर्यवसानमाश्रित्याहोस्विदिति तृतीयः कल्प इति विवेचनीयम् । उतेत्यनन्तरमधिकमित्यनन्तरं च प्रत्येकमिति वर्तते । आद्येऽपीति । प्रत्येकमुभयानधिकरणत्वमिति प्रथमपक्षेऽपीत्यर्थः । समुदितेति । प्रत्येकं भावाभावत्वानधिकरणत्वमिति मूलमर्यादया भावत्वे सति यदभावत्वमिति लाभोपपत्तेस्तद्भावत्वाभावत्वरूपसमुदायस्यानधिकरणत्वं प्रत्येकमिति प्रथमपक्ष-लाभः । तथा तन्मूलादेव भावत्वानधिकरणत्वमभावत्वानधिकरणत्वं चेति धर्मद्वयं प्रत्येकं भावेऽभावे च साध्यमिति द्वितीयकल्पलाभ इति विवेकः । इतीत्यस्येति प्रष्टव्य इति पूर्वेणान्वयः । तत्रेति । तेषु प्रधानाप्रधानविकल्पेषु प्रधानप्रथमकल्पस्य समुदितोभयानधिकरणत्वमित्याद्यो नेत्याहेत्यर्थः । नन्वेतदाद्यपक्षदूषणरूपसतो भावस्यापि विश्वस्य वैलक्षण्यमित्यादिमूले पूर्वोत्तरार्धयोजनाद्वयेऽपि वैलक्षण्यमित्येवानूद्य भावाभावत्वानधिकरणत्वमिति व्याख्यानं कृतम् । तत्कथं लभ्यत इत्यतो वैलक्षण्यमित्येतावन्मात्रात् तल्लाभायोगेऽपि पूर्वोत्तरार्धगतसदसच्छब्दयोर्योजनाद्वयेऽपि वैलक्षण्य-मित्यनेन सम्बन्धस्य विवक्षितत्वादुक्तार्थलाभोपपत्तिरित्याह अत्र सदसच्छब्दयोरिति । एतद्वाक्ये अत्र सदसच्छब्दयोरित्येव पाठः । अत्रेत्येतत्स्थाने मूलपुस्तके इत आरभ्येत्यस्य केनचिद्विदुषा लेखनेन तस्यैव प्रचारात् । उत्तरयोजनासूतैकैकेत्यादिरूपोत्तरप्रथमद्वितीयपक्षनिराकरणपरासु तथापि सतो भावस्यापि विश्वस्यासत इत्यादिरूपेणेतःपूर्वतमयोजनावदेव षष्ठीपञ्चम्योराश्रयणेन योजनाकरणात्तत्रै-तत्समाधानस्यानावश्यकत्वात् । अत्र तु सतोऽसत इत्येतद् द्वयं षष्ठ्यन्तमाश्रित्यैव सकृदेव योजना-करणात् तत्स्थानद्वयगतसदसच्छब्दयोः पञ्चम्यन्ततया प्रत्येकं स्थानद्वये भावाभावत्वानधिकरणत्व-लाभाय सम्बन्धाश्रयणमभिप्रेतमिति वक्तव्यमेवेति ज्ञेयम् ।

केचित्तु इत आरभ्येत्यस्यावध्यनुक्तेरेतत्कल्पीयायामेव तथा असतोऽभावस्यापीति द्वितीय-योजनायामपि सदसतोः प्रतियोगित्वेनाकथनात्तदभिप्रायेणारभ्येत्युक्तम् । न तु तदुत्तरयोजनास्वप्युप-योगाभिप्रायेणेति न दोष इत्याहुः । यद्यन्वय एवाभिप्रेतस्तर्हि मुखतोऽनुक्तययोगः । इतरथा पूर्वोत्तर-स्थलेष्वपि क्वचित्परित्यागः स्यादित्यतः पूर्वोत्तरयोजनासमभिव्याहारेणात्र वैलक्षण्यपदेन भावत्वेत्यादि-विवक्षाया ज्ञातुं शक्यत्वात्तद्विवक्षया वात्र तथा व्याख्यातमिति समाधानान्तरमाह विवक्षेति । वैलक्षण्यं नाम भावत्वाभावत्वानधिकरणत्वं विवक्षितमित्याशय इत्यप्याहुः । यद्वा मूले अभावपक्षाद्यपक्षीय-योजनायां वा तत्पूर्वयोजनासु वा सतो वाऽसतो वैकैकस्यैव प्रतियोगित्वेन वर्णनाद्यदि च प्रत्येकमिति भेदपक्षीयद्वितीये द्वयोरपि प्रतियोगित्वेन योजनेऽपि सदसत्प्रतियोगिकयोर्द्वयोर्वैलक्षण्ययोराश्रयणादत्र चोभयप्रतियोगिकवैलक्षण्यस्यैकस्यैव विवक्षेति वैलक्षण्यस्याप्रयोजकत्वात्सतो भावस्यापि सतोऽसतश्च वैलक्षण्यं भावत्वाभावत्वानधिकरणत्वमिति तथाऽसतोऽभावस्यापि सतोऽसतश्च वैलक्षण्यं तदुभयत्वा-नधिकरणत्वमिति योजनाया भेदपक्षीयद्वितीयपक्षवदूह्यत्वमेवात्र वक्तुमिच्छार्थकविवक्षापदेनोच्यत इति ज्ञेयम् । उपपादयतीति । पूर्वयोजनासमभिव्याहारेणैकार्थस्योभयरूपतानङ्गीकाररूपार्थस्य
प्रत्येतु-मशक्यत्वात्पृथगुपपादनमिति भावः । द्वितीयमिति । विशकलितोभयानधिकरणत्वमित्याद्यकल्पीय-द्वितीयमित्यर्थः । ननु पक्षैकदेशे संपूर्णसाध्येति वक्ष्यमाणटीकोक्तरीत्या सर्वस्मिन्पक्षे साध्यैकदेश-सिध्यांशे सिद्धसाधनत्वस्य दोषत्वाभावादत्रांशे तदुक्तिर्न घटत इत्यतोऽत्राप्यनुमानद्वयस्याभिप्रेततयांश इत्यस्य चानुमानद्वयमध्ये एकस्मिन्ननुमान इत्यर्थाश्रयणान्न दोष इत्याशयं दर्शयितुमुभयसाधना-दित्यादेश्चाभिप्रायं व्यक्तं कुर्वन् विवक्षितविकल्पप्रकारं दर्शयन्नुत्तरवाक्यमवतारयति अत्रापीति । एकेनेतीत्यस्य बुध्या विवेकन विकल्पमित्युत्तरेण सम्बन्धः । समप्राधान्येनेत्यादि वदतैव पक्षद्वयस्याभेद उपपादितः । पृथगनुमानाभ्यामुभयसाधने कथमंश इत्युक्तिस्तत्र संपूर्णसिद्धसाधनस्यैव प्राप्तेरित्यतोंऽशे सिद्धेत्यस्य प्रसिद्धार्थं विहायार्थान्तरमाह भाव इत्यादिना । द्वितीये प्रथममिति । एकेनानुमानेनो-भयानधिकरणत्वं साध्यत इति द्वितीये समप्राधान्येन साध्यत इति प्रथममित्यर्थः ।

द्वितीयमिति । द्वितीये द्वितीयं विशेषणविशेष्यभावेनेत्युक्तमित्यर्थः । अत्र पक्षे सदसद्वैलक्षण्ये मिथ्यात्वे सिद्धसाधनतेत्येतन्मिथ्यात्वमानखण्डनव्याख्यानस्थविमतं सद्विलक्षणमसद्विलक्षणं चेति प्रतिज्ञार्थः स्यादित्याद्युक्तिविरोधः । तत्रैकानुमानपक्ष एवांशे सिद्धसाधनत्वोक्तेरित्यतस्तदप्युपपादयितुं तदुक्तप्रकारेणानुमानैक्यपक्षमेवोपादायांशपदस्वारस्यानुसारेण तत्राद्ये किं सत्त्वे सति असत्यत्व-मित्यादिन्यायामृतोक्तरीत्या तत्र सम्भावितविकल्पप्रदर्शनपूर्वकं तथापीत्युत्तरवाक्यमवतारयति यद्वा विशकलितेति । उभयसाधनादित्यस्य पूर्वत्रेवेह समप्राधान्यपक्षाशङ्कात्वाभावाद्वैयर्थ्यमित्यत एतत्पक्षोज्जीवनाय शङ्कापरत्वान्न दोष इत्याशयेन तथा शङ्कापरतया तदवतारयति ननु पक्षैकदेश इति । पक्षतावच्छेदकावच्छेदेन साध्यतावच्छेदकावच्छिन्नसाध्यसिद्धौ सिद्धसाधनता तावदीश्वरवादिनं प्रति क्षित्यादिसकर्तृकत्वानुमानस्याकरसिद्धा । पर्वतमग्निमत्तया निश्चितवन्तं प्रति पर्वतोऽग्निमानित्यादि च सिद्धसाधनोदाहरणं प्रसिद्धमेव । पृथिवीतरभिन्नेत्यादावुदाहृतस्थल इव पक्षतावच्छेदकैक्येन पृथिव्यैक-देशघटादौ घटादिर्न जलादिरिति जलादित्रयोदशप्रतियोगिकान्योन्याभावस्य सिद्धत्वेऽपि न सिद्ध-साधनत्वम् । पक्षतावच्छेदकसामानाधिकरण्येन साध्यसिद्धावपि तदवच्छेदेन तदभावात् । यदा पुनरयमेतत्संयोगी एतत्वादित्यादौ पक्षतावच्छेदकसामानाधिकरण्येन साध्यप्रतीतेरुद्देश्यतया बाधितांशमपहायाबाधितांशे साध्यसिद्धिवत् पृथिव्यामितरभेदानुमानेऽपि पक्षतावच्छेदकसामानाधि-करण्येन साध्यप्रतीतेरुद्देश्यता तदा तत्राप्यंशे सिद्धसाधनतैव । अत एव पृथिवीतरभेदानुमाने घटस्य दृष्टान्तत्वाश्रयणेन व्यतिरेकित्वं त्यजन्ति । तेन घटादिव्यतिरिक्त एव पक्ष इति प्राप्त्यांशे सिद्धसाधनता तस्यापि पक्षीकारे प्राप्नोतीति सिध्यति । यत्र चानित्ये वाङ्मनसे मूर्तत्वादित्यादौ पक्षतावच्छेदकनानात्वं तत्रांशे सिद्धसाधनता दूषणं भवत्येव । साध्यतावच्छेदकस्यैकत्वेन तदवच्छिन्नस्य पक्षतावच्छेदका-वच्छिन्ने क्वचिदधिकरणे सिध्या सिद्धसाधनदूषकताबीजसद्भावात् । तदेवं पक्षतावच्छेदकैक्यस्थले वा तन्नानात्वस्थले वा पक्षैकदेशे साध्यतावच्छेदकावच्छिन्नसाध्यसिद्धावेवांशतः सिद्धसाधनताया दोषत्वदर्शनादित्याशयः । तस्य अदोषत्वादिति पाठः । नञभावपाठे क्वाचित्के तु तस्येत्यनेन सिद्ध-साधनतापदोपस्थापितं सिद्धसाधनत्वं सामान्येन परामृश्यते । सिद्धसाधनत्वमित्यपि वक्ष्यमाणत्वात् । साध्यतावच्छेदकावच्छिन्नस्य सिध्यभावे दूषकताबीजाभावात् । अन्यथा प्रामाण्यं परतो ज्ञायत इत्यादौ ज्ञायमानत्वमात्रादेः सिध्यांशे सिद्धसाधनतापत्तेरिति भावः । प्रकृते तु नैकदेशस्य साध्यतेत्याह प्रकृते चेति । मिलितयोः साधनेऽपि समप्राधान्यादेव साध्यतावच्छेदकनानात्वात् तन्नानात्वे च पक्षतावच्छेदकेत्युक्तसिद्धसाधनता दूषणताबीजप्राप्तिसम्भवान्नानुपपत्तिरित्येतद्दृष्टान्तेनाह उभयोर्मिलित-योरिति । अनित्ये वाङ्मनसे इत्यादाविति शेषः । क्वचिदिति । वाग्रूप इत्यर्थः । अवच्छेदकेति । यत्किञ्चिदवच्छेदकावच्छेदेनेत्यर्थः । साध्येति । साध्यतावच्छेदकावच्छिन्नसाध्यसिद्धावित्यर्थः । बीजस्य सत्त्वादिति । भावाभावरूपे पक्षेऽभावत्वानधिकरणत्वं भावत्वानधिकरणत्वयोरुभयोरपि साध्यता-वच्छेदकावच्छिन्नयोर्मध्ये एकैकस्यैकैकसाध्यतावच्छेदकावच्छिन्नस्य सिध्योक्तबीजस्य सत्त्वादित्यर्थः ।

न्यायामृते असत्त्वात्यन्ताभावांशे सिद्धसाधनत्वाच्चेति दूषणमुक्तम् । तस्याद्वैतसिद्धिकृता खण्डनं कृतम् । नैवं पक्षतावच्छेदकावच्छेदेन साध्यैकदेशसिद्धावप्यंशे सिद्धसाधनम् । उभयाभाव-गोचरसमूहालम्बनानुमितेरिहोद्देश्यतया साध्यैकदेशांशे तस्याजातत्वाभावात् । उद्देश्यसिद्धावेव च सिद्ध-साधनात् । यदि च प्रत्येकं साध्यतावच्छेदकावच्छिन्नसाध्यप्रतीतिरुद्देश्या तर्हि तयोरेकसाध्यस्य सिद्धौ संपूर्णमेव सिद्धसाधनं स्यान्नांशे तदित्यंश इत्ययोगः । न चैवं पक्षतावच्छेदकनानात्वेऽप्यंशतः सिद्धसाधनतोक्तरीत्या प्रत्याख्यातुं शक्येति वाच्यम् । इष्टापत्तेरिति । तदर्थतोऽनूद्य तद्दूषणमपि स्वोक्तसिद्धसाधनतादूषकताबीजसद्भावेन दूषणत्वोपपादनन्यायेन दुष्टमित्याद्याह यत्केनचिदित्यादि । यद्यप्यत्र साध्यतावच्छेदकनानात्वे अंशतः सिद्धसाधनत्वं न दोष इत्येवाशङ्कनीयम् । समप्राधान्येन धर्मद्वयसाधनपक्षत्वात् । न तु पक्षतावच्छेदकनानात्वेऽपि । तस्येहाप्रस्तुतत्वात् । प्रत्येकं भावाभावत्वेति पक्षीयैकैकस्य वस्तुन इत्येतन्मूलोक्तपक्षे अनुमानयोर्भेदस्यैव सत्त्वेन पक्षद्वयैकैकानुमानीयपक्ष-तावच्छेदकनानात्वस्येहाभावाच्च । तथापि परेण न चैवं पक्षतावच्छेदकेत्यादिना पक्षतावच्छेदक-नानात्वस्थलेऽप्यंशतः । सिद्धसाधनत्वाभावप्रसङ्गमाशंक्येष्टापत्त्या परिहारः कृतस्तेन तदुभयस्थलेऽपि परकीयोपपादनप्रकारसाम्यमंशतः सिद्धसाधनत्वाभावसंमतिश्च लब्धेति मनसि कृत्वा स्वयमुभय-मेलनेनैव तदनुवादः कृत इत्यदोषः । नांशत इति प्रतिज्ञाय तद्धि सामानाधिकरण्येनेत्युक्तोद्देश्ये वाऽवच्छेदकावच्छेदेनेत्युक्तोद्देश्ये वेति विकल्प्योभयमपि क्रमेण निराकरोति पक्षतावच्छेदक-सामानाधिकरण्येनेति । अत्र च पक्षतावच्छेदकनानात्वपक्षमङ्गीकृत्य दूषणप्रवृत्तेस्तदैक्यस्थलीय-पक्षतावच्छेदकसामानाधिकरण्यवदिह पक्षतावच्छेदकसामानाधिकरण्यं न विवक्षितम् । अपि तु समूहालम्बनरूपप्रतीतेरुद्देश्यत्वसिध्यर्थतया परेण यत्किञ्चित्पक्षतावच्छेदकावच्छेदेन साध्यतावच्छेदका-वच्छिन्नसाध्यसिद्धिपक्षस्य दूष्यतया एकैकपक्षतावच्छेदकावच्छिन्नेष्वप्यंशे सिद्धसाधनताया अत्राप्रस्तुत-त्वाच्च पक्षतावच्छेदकसामानाधिकरण्येनेत्यस्य यत्किञ्चित्पक्षतावच्छेदकावच्छेदेनेत्यर्थः । साध्यता-वच्छेदकाक्रान्तसाध्येत्यस्यापि यत्किञ्चित्साध्यतावच्छेदकावच्छिन्नसाध्येत्येवार्थः । साध्येऽपि साध्यता-वच्छेदकनानात्वस्य प्रस्तुत्या परतो ज्ञायत इत्यत्र साज्ञानमानत्वस्यैकदेशत्ववद्भावत्वानधिकरणत्वा-देरेकदेशत्वाभावात् । इदं पुनरवधेयम् । पक्षतावच्छेदकसामानाधिकरण्येनेत्यस्य पक्षतावच्छेदक-नानात्वस्थलीयत्वाद्यत्किञ्चित्पक्षतावच्छेदकावच्छेदेन साध्यतावच्छेदकावच्छिन्नसाध्यसिद्धावुद्देश्याया-मिति योजनीयम् । साध्यतावच्छेदकनानात्वस्थलीयत्वात्साध्यतावच्छेदकाक्रान्तसाध्यसिद्धावित्यस्य तदनुसारेण पक्षतावच्छेदकावच्छेदेन यत्किञ्चित्साध्यतावच्छेदकावच्छिन्नसाध्यसिद्धाविति योजनीयम् । न त्विदमुभयमेकस्थलीयमिति भ्रमितव्यम् । संपूर्णमेवेत्येतदप्युक्तपक्षद्वयानुसारेण प्रत्येकमुद्देश्यसिध्येति व्याख्येयमिति ।

नांशत इति । उक्तोद्देश्यमध्येऽप्येकदेशमात्रसिध्यभावादिति भावः । पक्षतावच्छेदकावच्छेदेनेति । यावत्पक्षतावच्छेदकावच्छेदेन यावत्साध्यतावच्छेदकावच्छिन्नसाध्यसिद्धावुद्देश्यायामित्यर्थः । यत्किञ्चि-त्पक्षस्य पूर्वत्र निराकरणेन यावत्पक्षस्यैव समूहालम्बनानुमितेरुद्देश्यत्वमिति वदतोऽभिप्रेततयाऽत्र निर्देशात् । अंशतोऽपीति । यावत्पक्षतेति विशेषणादेव पक्षतावच्छेदकनानात्वस्थलीय यत्किञ्चि-त्तदवच्छेदेन साध्यतावच्छेदकेत्युक्तसिद्धावपि तदुच्छेदेनोक्तोद्देश्यासिद्धेः । यावत्साध्यतेत्युक्तत्वादेव यत्किञ्चित्साध्यतेत्युक्तसिद्धावप्युद्देश्यासिद्धेरित्येवं पक्षांशे वा साध्यांशे वोद्देश्यसिद्धेरभावादित्यर्थः । अनेनैवेत्युक्तमेव दर्शयति पक्षतावच्छेदकनानात्वस्थल इति । अनित्ये वाङ्मनसे इत्यादावित्यर्थः । पक्षतेति । यत्किञ्चिदिति शेषः । साध्येति । साध्यतावच्छेदकावच्छिन्नेति शेषः । एतावता समूहालम्बनानुमितेरुद्देश्यत्वपक्षेंऽशे सिद्धसाधनता नायातीत्युक्तम् । प्रकृते च समप्राधान्येन विशकलितोभयानधिकरणत्वसाधनाश्रयणमिति पक्ष एवांशतः सिद्धसाधनताया दीयमानत्वेन तत्पक्षे तत्परिहारायोग एवेत्याशयः । नन्विह समूहालम्बनसिद्धावुद्देश्यायामित्यस्य तथोद्देशाश्रयणेन यत्किञ्चित्पक्षस्यानाश्रयणादित्यत्र तात्पर्यान्न पक्षान्तरस्थदोषोऽभिप्रेतपक्ष इत्यत आह प्रयोजनेति । विशिष्टस्योद्देश्यत्वाश्रयणे निमित्ताभावः । भाव एव भावत्वानधिकरणत्वस्याभाव एव चाभावत्वा-नधिकरणत्वस्य सिद्धिरेव प्रत्येकं भावत्वाभावत्वानधिकरणत्वं साधयत उद्देश्या; सा च यत्किञ्चि-त्साध्यतेत्युक्तरीत्या जातैव । अथ वृथा समूहालम्बनानुमितेरुद्देश्यत्वकल्पनं स्वेच्छयैवेति यदि तर्हि न तन्निरासाय वयं प्रयतामहे । स्वेच्छाकल्पितमपि च निराकरिष्यमाणविशिष्टसाधनपक्षान्तर्भूतमिति तन्निरासेनैव लब्धनिरासत्वान्न पृथङि्नरासापेक्षेत्याशयः । समूहालम्बनरूपानुमित्युद्देश्यत्वदूषणाय तरङ्गिणीकारैस्तदुद्देश्यत्व एव तस्या असत्त्वाभावांशे पक्षतावच्छेदकावच्छेदेन सिद्धं यत्साध्यता-वच्छेदकावच्छिन्नं साध्यं तद्विषयसिद्धिरूपत्वेन सिद्धसाधनत्वाभिधानमित्युक्तम् । तत्तु कण्टकोद्धारे उक्ततद्विषयसिद्धिरूपत्वेऽपि उद्देश्यसमूहालम्बनसिद्धेरजातत्वात् । अन्यथोक्तन्यायेन पक्षतावच्छेदक-नानात्वस्थलेऽप्युक्तरीत्या समूहालम्बनप्रतीतेरुक्तविषयसिद्धिरूपत्वेन तदुद्देश्यत्वपक्षेंऽशे सिद्धसाधनता-पत्तेरिति खण्डितम् । तथा समूहालम्बनप्रतीतेरुद्देश्यत्वाभावादिति चोक्तम् । तदपि प्रयोजनसत्त्व एवेत्यादिना स्फोरितमिति ज्ञेयम् ॥

इति यत्केनचित्पक्षेत्यादिटीकासु बोधिता ।

तेन प्रीता बुधाः सन्तु वाक्यार्थादरसंयुताः ॥

द्वितीयमिति । विशेषणविशेष्यभावेनोभयसाधनमिति द्वितीयमित्यर्थः । न्यायामृतोक्तरीत्या शङ्कते न च गुणादिकमिति । समानाधिकृतत्वादिति । शुक्लः पट इति सामानाधिकरण्यवत्त्वादित्यर्थः । यदि चाभेद इति न्यायामृतानुसारेणाह अभेदे सत्यपीति । गुणादिकं भिन्नाभिन्नमित्यनुमानेऽभेद-रूपसाध्यवत्यपि घटकलशादावविद्यमानस्य समानाधिकृतत्वस्याभेदप्रयोजकत्वायोगः । तस्मिन्सत्यप्य-भवतस्तेन विनापि भवतस्तदप्रयोजकत्वादित्युक्तत्वेन साध्यं विनापि हेतुभवनस्थल इव साध्ये सत्यप्यभवनस्थलेऽप्यप्रयोजकत्वप्राप्तेरिति भावः । तर्हीहापि साध्ये सत्यपि हेतोरभावेनाप्रयोजकत्व-प्राप्त्या विशिष्टधिय उद्देश्यत्वं सम्भवतीति शङ्कते न च तुच्छ इति । उक्तरीत्या अप्रयोजकत्वप्राप्तौ तन्निरासाय विशिष्टधिय उद्देश्यत्वमित्युक्तमसत् । भावत्वानधिकरणत्वे सत्यभावत्वानधिकरणमिति विशिष्टधिय उद्देशपक्षेऽपि तुच्छब्रह्मणोः सत्यप्युभयानधिकरणत्वे ज्ञानबाध्यत्वादर्शनेनाप्रयोजकतेति पूर्ववदप्रयोजकत्वस्य प्राप्तेरतस् तस्या उद्देश्यत्वाश्रयणेऽपि तत्र तच्छङ्कानिरासाय विपक्षे बाधकान्तरमेव भवताऽनुसर्तव्यम् । तथात्वे च तेनैव बाधकान्तरेण भावत्वानाधारत्वमात्रसाधने प्राप्ताप्रयोजकत्वशङ्काया अपि निराससिध्युपपत्त्या विशिष्टधिय उद्देशकल्पनाया निर्मूलत्वेनोक्तं यद्विशेषणवैय्यर्थ्यं तन्न परिहृतमित्याह तुच्छादाविति । न चैवं न्यायामृतविरोधः । तत्रोक्तरीत्याऽप्रयोजकत्वशङ्कापरिहाराय विशिष्टधिय उद्देश्यत्वाङ्गीकारादिति वाच्यम् । तत्राप्यस्य प्रकारस्य संमतत्वेऽपि तुष्यतु दुर्जन इति न्यायेनांशे सिद्धसाधनत्वव्यर्थविशेष्यत्वाभावयोरुक्तत्वेन तदविरोधात् । एतदर्थं च नापि व्यर्थविशेष्यत्वमित्यत्र कथञ्चिदित्यनुवर्तनीयमिति भावः ।

------------------------------------------------------------------------

वैलक्षण्यं सतश्चापि स्वयं सद्भेदवादिनः

***वैलक्षण्यं सतश्चापि स्वयं सद्भेदवादिनः***

### **सुधा**

अथ भावाभिमते भावत्वानधिकरणत्वमभावाभिमते चाभावत्वानधिकरणत्वं साध्यते । अतो नोक्तदोष इति चेन्न । तथाऽपि सतो भावस्यापि विश्वस्य सतो वैलक्षण्यं भावत्वानधिकरणत्वं मम स्वयं सदेव । कथं भावत्वभेदवादिनो नैकमेव भावत्वं सर्वभावेष्वनु-गतम् । किं नाम प्रतिभावं भावत्वानि भिद्यन्ते । प्रतिपादयिष्यते चैतत् । तथा च भावोऽपि भावत्वान्तरानाधारो भविष्यति । एवमसतोऽभावरूपस्यापि विश्वस्यासतो वैलक्षण्यमभावत्वा-नधिकरणत्वं मम स्वयं सदेव । कथम् । अभावत्वभेदवादिनाऽभावेऽप्यभावत्वान्तराभाव-स्वीकारात् । तथा च तेनानिष्टं कथं भवेत् । परस्यैव सिद्धार्थताऽनिस्तारात् ॥ ६ ॥ अथ भावाभावाभिमतयोः सर्वथा भावाभावत्वे न स्त इत्यर्थो विवक्षितः । तथाऽपि सत एव भावस्यैवासतो वैलक्षण्यमभावत्वानधिकरणत्वं स्वयं सदेव नियतं भवत्येव । एवमसत एवाभावस्यैव सतो वैलक्षण्यं भावत्वानधिकरणत्वमपि स्वयं सदेव । यतस्तस्माद्विश्वस्य तेन साधितेन भेदवादिनोऽनिष्टं कथं भवेत् । इदमुक्तं भवति । यदि प्रागभावादिकं पक्षीकृत्याभावत्वा-नधिकरणमिति साध्यते । तदा तस्य भावत्वं प्रतिज्ञातं स्यात् । भावस्यैवाभावत्वानधिकरणत्व-नियमात् । द्वौ नञौ हि प्रकृतमर्थं सातिशयं गमयतः । एवं वियदादिकं पक्षीकृत्य भावत्वा-नधिकरणत्वे साध्यमाने तस्याभावत्वं प्रतिज्ञातं स्यात् । अभावस्यैव भावत्वाधिकरणत्वनियमात् । भावनिषेध एव ह्यभावः । तथा च विश्वस्य भावाभावविभागस्य च परेणाभ्युपगतत्वान्न भावाभावभेदवादिनो ममानिष्टं किञ्चित् । किन्तु भावाभावव्यतिकरमात्रम् । तत्साधनं च प्रकृतानुपयुक्तमिति ॥ ७ ॥

### **वाक्यार्थचन्द्रिका**

नन्वस्तु तर्हि प्रत्येकमेकैकानधिकरणत्वपक्षेऽपि भावेऽभावत्वा-नधिकरणत्वस्याभावे च भावत्वानधिकरणत्वस्य साधने, उक्तरीत्या सिद्धार्थतायामपि भावे भावत्वा-नधिकरणत्वस्याभावे चाभावत्वानधिकरणत्वस्य साधने न सा । अन्यथासाध्यसिद्धेरसम्भवेन नार्थान्तरताऽपि । एकैकानधिकरणत्वस्य साधनान्न वैयर्थ्यमपीत्याशयेन शङ्कते ॥ अथेति ॥ अत्रापि भावे भावत्वानधिकरणत्वमभावे वाऽभावत्वानधिकरणत्वं च यथाकथंचिद्विवक्षितं सर्वथा वा । नाद्य इत्याह ॥ तथाऽपीति ॥ ननु भावत्वाभावत्वयोरुपाधित्वेऽपि परम्परासंबद्धजातेरेवोपाधित्वाज्जात्या-देश्चानुगतप्रत्ययाद्यन्यथाऽनुपपत्त्यैकत्वस्य सिद्धत्वात्कथमेतदित्यतो जातेरपि प्रतिव्यक्तिभेदेऽप्यनुगत-प्रत्ययादिनिर्वाहस्य सामान्यपरीक्षायां वक्ष्यमाणत्वान्नानुपपत्ति- रित्याशयेनाह ॥ प्रतिपादयिष्यते चैतदिति ॥ ननु भावत्वादिभेदाङ्गीकारमात्रेण किमुक्तं भवतीत्यतो विवक्षितार्थसिद्धिरुक्ता भवतीत्याशयेनाह ॥ तथा चेति ॥ सिद्धार्थतेति ॥ यथाकथञ्चिद्भावत्वाद्यनधिकरणत्वस्य विवक्षितस्य सिद्धत्वादिति भावः ॥ ६ ॥ द्वितीयं शङ्कते ॥ अथेति ॥ स्वरूपार्थकस्वयंशब्दतात्पर्यकथनं नियत-मिति । प्रकृतोपयुक्ततया सदित्यस्य व्याख्यानं भवतीति । एतावत्पर्यन्तं भेदवादिन इत्यत्रत्य-विशेषणांशस्य हेतूपपादकत्वं ममेत्यभिप्रेतविशेष्यांशस्य तेनानिष्टमिति साध्यान्वय इत्यभिमतम् । अत्रोत्तरत्र च हेतूपपादकत्वासम्भवाद्विशिष्टस्यापि तेनानिष्टमित्यनेनान्वय इत्याशयेनाह ॥ भेदवादिनोऽ-निष्टमिति ॥ ननु पूर्वोत्तरार्धोक्तयोर्भावस्यैवाभावत्वानधिकरणत्वमभावस्यैव भावत्वानधिकरणत्वमिति नियमयोस्तेनानिष्टमिति साध्येनान्वयः सम्भवति (सम्भवतीति) । नियमद्वयोक्तावपि भावाभावयोः सर्वथा भावाभावत्वे न स्त इति साधनस्यानिष्टत्वानपायात् । न च तादृशनियमोक्तेर्भावाभावयोस्तथा साधनं बाधितमित्यत्र तात्पर्यात्कथं मां प्रत्यनिष्टता परं प्रति च कथं नानिष्टता तथा साधनस्येति वाच्यम् । तथा सति भावादेरेवाभावत्वाद्यनधिकरणत्वमित्यत्र प्रमाणप्रतिपादकोत्तरयोजनाऽन्तर्भावा-पत्त्या नियमोक्तिमात्रपरयोजनायां तथा तात्पर्यासम्भवात् । नियमद्वयानुपपादनाच्च नैतद्योजना युक्तेत्यतो नैतद्धेतुद्वयं प्रति तेनानिष्टमित्युक्तस्य साक्षात्साध्यत्वमपि तु साध्यान्तरं मध्येऽभिमतम् ।

हेतूपपादनप्रकारश्च प्रसिद्धन्यायादिसिद्धः सुलभ एवेत्याशयेन भाष्याभिप्रायमाह ॥ इदमुक्त-मिति ॥ नन्वत्र भावत्वानधिकरणत्वे साध्ये भावस्य भावत्वाधिकरणत्वेन वा भावत्वानधिकरणत्वेन वा पक्षतोभयत्राप्याद्ये व्याघातापातेन भावत्वेऽभावत्वे च साध्यपर्यवसानानुपपत्त्या वक्ष्यमाणार्थान्तरानु-पपत्तिः । अत एव च भावाभिमत इत्यादावभिमतपदोपादानम् । उभयत्रापि द्वितीये उत्तरयोजनान्त-र्भावापत्त्या भावत्वाभावत्वयोः प्रतिज्ञातार्थपर्यवसानासिद्धिरेवेत्यतो नोभयथाऽपि तयोः पक्षताऽपि तु प्रागभावत्ववियदादित्वादिनेति नानुपपत्तिरित्याशयेनाह ॥ प्रागभावादिकं वियदादिकमिति ॥ अत्र भाष्यपूर्वोत्तरार्धोक्तोपपादनानुसारेणाभावपक्षकोक्त्यनन्तरं भावपक्षोक्तिरिति द्रष्टव्यम् । यदीत्यारभ्य स्यादित्यन्तं साध्याध्याहार एवमुत्तरत्राप्येवमित्यादि स्यादित्यन्तम् । तत्र पूर्वोत्तरार्धोक्तनियम-रूपहेत्वोरुक्तिर्भावस्यैवाभावस्यैवेति । अनधिकरणत्वमिति ह्यभावत्वनिषेध एव पर्यवस्यति । अत एव पूर्वं भावत्वाभावत्वे न स्त इत्युक्तम् । एवं च निषेधविशिष्टभावत्वनिषेधस्य विशेषणीभूतनिषेध-निषेधविषयकत्वस्य सविशेषणे हीति न्यायसिद्धत्वान्निषेधनिषेधत्वरूपातिशयलाभाय च नञ्द्वय-सार्थक्यसम्भवान्निषेधनिषेधे भावत्वविधिरेव सिद्धो भवतीत्याशयेनासन्न भवतीत्युक्ते च द्वौ नञौ प्रकृतमर्थं सातिशयं गमयत इति सदेव भवतीति कर्मनिर्णयं मनसि निधायाह ॥ द्वौ नञाविति ॥ तत्प्रतिक्षेपरूपस्य तन्निष्ठासाधारणधर्मानधिकरणत्वं प्रसिद्धमेवेत्याशयेन ‘भावस्य हि निषेधे तु नाभावस्य निषेधनमि’त्यनुव्याख्यानं मनसि निधायाऽऽह ॥ भावनिषेध एव हीति ॥ ननु भेदवादिन इत्यस्यानिष्टमित्यनेन संबन्धेऽपि कथमुपयोग इत्यतः प्रतिज्ञापर्यवसानलब्धस्य विश्वस्मिन्भावाविभागस्य तेनानिष्टमित्युक्तसाध्ये हेतुत्वेनान्वयप्रदर्शनपूर्वकं तं घटयति ॥ तथा चेति ॥ विश्वस्य, भावाभाव-विभागस्य वाऽभावो यदि प्रतिज्ञानबलाल्लभ्येत तर्हि भावाभावविभागवादिनो ममानिष्टप्रसङ्गेऽपि, न भावाभावविभागस्यैव प्रतिज्ञाबलाल्लभ्येन स इति प्रदर्शनाय भेदवादिन इत्युक्तमिति भावः । प्रागभावादेर्भावत्वादि कथं तव नानिष्टमित्याशङ्कते ॥ किंत्विति ॥ तस्यानिष्टत्वमङ्गीकरोति ॥ भावाभावेति ॥ मात्रशब्दसूचितं परं प्रति दूषणं स्पष्टयति ॥ तदिति ॥ ७ ॥

### **परिमल**

सद्भेदेत्यत्र भावप्रधानत्वमुपेत्याह ॥ भावत्वभेदवादिन इति । नन्वनुगतधर्मस्य प्रमितस्य कथमपलापः । तादृशधर्माभावे शक्तिव्याप्तिकारणतानामग्रहप्रसङ्ग इत्यत आह ॥ प्रतिपाद-यिष्यत इति ॥ वैशेषिकाधिकरणे ‘नरत्वादिकमप्येवं तत्तद्धर्मतयेयत’ इत्यादिना । अनुगतधर्माभाव-स्तदभावेपि व्युत्पत्त्यादिग्रहश्चोपपादयिष्यत इत्यर्थः ॥ सर्वथा भावाभावत्वे न स्त इति ॥ भावे भावत्वानां सर्वेषामभावः । भावत्वसामान्याभाव इति यावत् । एवमभावेप्यभावत्वसामान्याभाव इत्यर्थः । चोऽवधारण इत्युपेत्याह ॥ सत एवेति ॥ असत एवेति च । दोषोक्तेरस्फुटत्वादाह ॥ इदमुक्तमिति ॥ परेणापीति ॥ सत्यत्ववादिनाऽपीत्यर्थः ॥ व्यतिकरमात्रमिति ॥ विनिमयमात्रम् ॥ न तु भावाभाववस्तुनोरभाव इत्यर्थः । तदपि तवानभिमतमेव किलेत्यत आह ॥ तत्साधनं चेति ॥ प्रकृतेति ॥ अनिर्वाच्यत्वरूपमिथ्यात्वानुपयुक्तमित्यर्थः ।

### **यादुपत्यम्**

प्रतिपादयिष्यते चैतदिति ॥ ‘नरत्वादिकमप्येवं तत्तद्धर्मतयेष्यते ॥ न सर्वधर्म एकोऽस्ती’त्यत्रेत्यर्थः ॥

### **श्रीनिवासतीर्थीया**

सर्वथेति ॥ यदेकं भावत्वं भावेऽस्ति यदेकमभावत्वमभावेऽस्ति तदपि नास्तीत्येवं भावे सर्वथा भावत्वं नास्ति । अभावे च सर्वथाऽभावत्वं नास्तीति साध्यत इत्यर्थः । द्वौ नञाविति न्यायस्यात्रासम्भवादाह ॥ अभावस्यैवेति ॥

### **वाक्यार्थरत्नमाला**

अत्र पक्षे पूर्वपक्षेषूक्तसिद्धसाधनत्वार्थान्तरत्ववैय्यर्थ्यरूपदोषत्रयमपि नास्तीति क्रमेणाह एकैकेति । न सेति । सिद्धार्थता नेत्यर्थः । उपाधित्वेऽपीति । उपाधि-त्वेनोपाधेश्चानुगतत्वस्यानावश्यकत्वेऽपीत्यपि शब्दार्थः । जातेरेवेति । कस्य वा पुरुषधौरेयस्य विशेषत्वोपाधिप्रविष्टा जातिर्ज्ञातचरेति वदता पटवर्धनेनापि तदितरत्र तदङ्गीकारेण न्यायामृते तथात्वादिति भावः । वक्ष्यमाणत्वादिति । वैशेषिकनये व्युत्पत्तिरपि हि सादृश्येनैव गम्यत इत्येतदनुभाष्यमूलेऽस्ति तावत्सादृश्यं नाम पदार्थान्तरमित्यादिनेति शेषः । यथाकथञ्चिदिति । अनेनाद्यपक्षदूषणत्वं प्रदर्शितम् ।

अभिप्रेतेति । प्रागध्याहृतत्वोक्तेरत्राभिप्रेतत्वमात्रमुक्तम् । ननु पूर्वोत्तरार्धयोरिति शङ्कावाक्ये साध्ये

नान्वयः सम्भवति । नियमद्वयेति पाठः । सम्भवतीत्यनन्तरमिति शब्दोऽधिकः । मूलकोशेऽभावात् ।

तेनानिष्टमिति साध्येनेत्यस्य कथं भवेदित्येतत्सहिततेनानिष्टमित्यनेनोक्तं यत्साध्यं मां प्रत्यनिष्टत्वा-भावरूपं तेनेत्यर्थः । अन्वयो न सम्भवति । तत्साध्यं प्रति तद्धेतोः प्रयोजकत्वं न सम्भवतीत्यर्थः । तदप्रयोजकत्वमेवोपपादयति नियमद्वयेति । कथं मां प्रतीति । बाधितसाधने प्रतिज्ञातार्थसिध्यभावेना-निष्टाभावादित्याशयः । परं प्रतीति । परस्यैव बाधेन निगृहीतत्वप्राप्तेरित्याशयः । इत्यत्रेति । इति प्रतिज्ञायामित्यर्थः । प्रमाणप्रतिपादकेति । स्वयं सदेवेत्यस्य प्रमितमेवेति व्याख्यानाद्यतः सतो भावस्यैवेत्युत्तरयोजनायां भावादेरेवाभावत्वाद्यनधिकरणत्वमित्यत्र प्रमाणप्रतिपादनम् । उक्तार्थस्य प्रमाणसिद्धत्वप्रतिपादकोत्तरयोजनेति यावत् । फलतस्तु भावादेरेवाभावत्वाद्यनधिकरणत्वमित्ये-तन्नियमद्वयसाधकप्रमाणेन भावाभावयोः सर्वथाऽभावत्वेन भावे त्वास्त इति साधनस्य बाधितार्थत्व-मित्येतत्प्रतिपादकोत्तरयोजनेति सिध्यतीति ज्ञातव्यम् । तात्पर्यासम्भवान्नैतद्योजना युक्तेति सम्बन्धः । तदयोगे हेत्वन्तरमाह नियमद्वयेति । अनुपपादितस्य तस्य कार्याकारित्वादिति भावः । साध्यान्तर-मिति । यदि प्रागभावादिकमित्यादि स्यादितीत्यन्तमित्यादिकं साध्यमित्युत्तरटीकायां व्यक्तम् । न्यायादिसिद्ध इति । आदिपदेन प्रसिद्धिपरिग्रहः ।

नन्वत्र भावत्वानधिकरणत्वे साध्य इत्यादि टीकाग्रन्थे भावाभावाभिमतयोरित्यादि पूर्वमूलानुसारेण भावाभावक्रमानुसरणेन भावत्वेत्यादेः प्रथममुक्तावपि यदि प्रागभावादिकमित्युत्तरमूलस्थपर्यवसानो-पपादनक्रमानुसारेणाभावभावपक्षकक्रममनुसृत्योत्तरत्र भावत्वेऽभावत्वे चेत्यादेरुक्तिरिति न विरोधः । अत एव वक्ष्यति । अत्र भाष्यपूर्वोत्तरार्धोक्तेत्यादि । तथा च यथायोग्यं सम्बधस्य व्युत्पत्त्या अभावस्य अभावत्वानधिकरणत्वे साध्येऽभावत्वाधिकरणत्वेन पक्षतायां व्याघातेन भावत्वे पर्यवसानानुपपत्त्येति । एवं भावस्य भावत्वानधिकरणत्वे साध्ये भावत्वाधिकरणत्वेन पक्षतायां व्याघातेनाभावत्वे पर्यवसानानु-पपत्त्येति योजनीयमिति ज्ञातव्यम् । उभयत्राप्याद्ये व्याघातेति । भावत्वाधिकरणत्वेन भावं पक्षीकृत्य तत्र भावत्वानधिकरणत्वे साध्ये हि भावत्वेन भावे उपस्थिते सति तत्राभावत्वे पर्यवसानं भावो न भाव इति वक्तव्यतया प्राप्तं तत्र च व्याघातापत्त्या तथा पर्यवसानमेवायुक्तम् । एवमभावत्वाधिकरणत्वेनाभावं पक्षीकृत्य तत्राभावत्वानधिकरणत्वे साध्येऽप्यभावत्वेनाभावे उपस्थिते तत्र भावत्वपर्यवसानमपि व्याघातादयुक्तम् । ततश्च तदुभयपर्यवसानाश्रयणेनानिष्टाभावकथनमुखप्रवृत्तार्थान्तरानुपपत्तिरित्यर्थः । उक्तरूपेण भावाभावयोः पक्षता न पूर्ववादिसंमता चेत्याह अत एवेति । उभयत्रापि द्वितीय इति । भावपक्षके भावत्वानधिकरणत्वसाधनादिपक्षयोर् भावस्याभावत्वानधिकरणत्वेनाभावस्य च भावत्वा-नधिकरणत्वेन पक्षतेति द्वितीय इत्यर्थः । उत्तरयोजनेति । यतः सतो भावस्येत्याद्युत्तरयोजनेत्यर्थः । भावाभावयोर्भावत्वाभावत्वानधिकरणत्वे वादिप्रतिवादिसंमते इत्यादेः परशङ्कितस्योत्तरयोजना-मूलस्यैवात्र परेण शङ्कितत्वप्राप्त्या तत्पक्षोक्तप्रमाणबाधेनैव दुष्टत्वप्राप्त्या चेत्याशयः । भावत्वाभाव-त्वयोः प्रतिज्ञातार्थेति । भावो भावत्वानधिकरणमिति प्रतिज्ञातार्थस्य यदभावत्वे पर्यवसानं तथाऽभावोऽभावत्वानधिकरणमिति प्रतिज्ञातार्थस्य यद्भावत्वे पर्यवसानं तदसिद्धिरिति पूर्वोक्तमेव क्रमव्युत्क्रिमनिमित्तं स्वीकृत्य यथायोग्यं सम्बन्धाश्रयणेन योजनीयम् ।

प्रागभावादिकं वियदादिकमितीति । अभावपक्षकप्रयोगदूषणोपपादनावसरे यदि प्रागभावादिक-मित्यत्र प्रागभावादेः पक्षस्य प्रागभावादित्वेन कीर्तनम् । भावपक्षकोक्तप्रयोगदूषणोपपादनावसरे चैवं वियदादिकमित्यत्र वियदादेः पक्षस्य वियदादित्वेनैव कीर्तनमित्यर्थः । भावाभावाभिमतयोः सर्वथा भावत्वेन स्त इत्यादिपरशङ्कानुसारेण भावपक्षकप्रयोगस्य प्रथमत्वप्राप्त्या व्युत्क्रिमेणोपपादनायोग इत्यत आह अत्र भाष्येति । भावस्यैवाभावत्वानधिकरणत्वनियमादित्यादिमूलानुसारेण पूर्वोत्तरार्धयोरभाव-भावपक्षकप्रयोगदूषणपरत्वस्यैव स्पष्टत्वादिति भावः । भावस्यैवाभावस्यैवेति । यदीत्यादिप्रथमसाध्ये भावस्यैवाभावत्वेति हेतोरुक्तिः । एवं वियदादीति द्वितीयसाध्ये चाभावस्यैव भावत्वेति हेतोरुक्तिरिति योज्यम् । अभावत्वानधिकरणत्वोक्तया वक्ष्यमाणरीत्या निषेधनिषेधाश्रयणेऽपि न भावत्वपर्यवसान-सिद्धिः । अभावत्वाधिकरणत्वाभावस्यैव तदुक्तिलब्धत्वेन तत्र न्यायाश्रयणे भावत्वाधिकरणत्वस्यैव प्राप्ततया भावत्वाप्राप्तेरित्यतोऽभावत्वानधिकरणमित्यनेन पर्यवसानगत्याऽभावो नेत्येव लभ्यत इति न दोष इत्याह अनधिकरणत्वमिति हीति । अभावत्वानधिकरणत्वमित्येतद्रीत्येत्यर्थः । एवमेव भावत्वा-नधिकरणत्वमित्येतदपि भावत्वनिषेध एव पर्यवस्यतीत्यपि बोध्यमिति सूचयितुं सामान्येनानुवादो विशेषेण पर्यवसानं चोक्तमिति न दोष इति बोध्यम् । इत्याशयेनेत्यादि । अत्र च कर्मनिर्णयं मनसि निधाय इत्युत्तरत्रोक्तेस्तद्व्याख्यानजयतीर्थ्यनुसारेणायमाशयः कथित इति न भ्रमितव्यम् । तट्टीकाया-मसन्न भवतीत्युक्ते चेत्यादेः सदसन्न भवतीति वाक्यप्रतिपाद्यम् । एकेन नञर्थेन विशिष्टतया तद्वाक्यप्रतिपाद्यत्वे सति तन्नञर्थविशिष्टान्वयि तद्वाक्यप्रतिपाद्य नञर्थान्तरवत्वात् । अघटो न भवतीति वाक्यप्रतिपाद्यघटवदित्यनुमानेन उक्तवाक्यात् तल्लाभवर्णनपरतया योजनेन सविशेषणे हीत्यादि न्यायमूलकतयोक्तप्रकारस्य तत्रावर्णनात् । उभयनिषेधे गौरवादिति पूर्वमूलानुसारेणान्यतरस्यैव निषेधो वाच्य इत्येवं लाघवमूलकसविशेषणे हीति न्यायविषयतया न सुरां पिबेदित्यादेः प्रागुक्तया द्वौ नञावित्युदाहृतन्यायविषयस्य प्रागुक्तन्यायविषयाद् अघटो न भवतीत्यादेर् भेदसिद्धेश्च । अत एव समयचरणे शून्याद्यधिकरणगतान्यत्सदसतोर्विश्वमित्यादिभाष्यमूलव्याख्यावसरे उक्तन्यायार्थतयोक्तानु-मानमेव वर्णयिष्यते टीकायाम् । किन्नाम कर्मनिर्णयटीकोक्तरीत्योक्तानुमानप्रकारेणेहाप्यनुमानस्य भावः । अभावो नेति वाक्यप्रतिपाद्य इत्यादिरूपस्य स्पष्टत्वाच्छिष्यैरेव स प्रकार ऊह्य इत्याशयेन टीकाकृतोक्तकर्मनिर्णयवाक्यस्य सविशेषणे हीति न्यायमूलकमपरं व्याख्यानमपि कर्तुं शक्यमिति चाभिप्रेत्य स्वयं वर्णकान्तरमुक्तवा कर्मनिर्णयवाक्योदाहरणं कृतम् । द्वौ नञावित्येतन्न्यायविषयस्य सविशेषणे हीति
न्यायविषयत्वस्यापि सम्भवात् । उपपादनप्रकारभेदेन न्यायानर्थक्याभावश्चेति न कश्चिद्दोषः । यदि च निधाय चाहेति चशब्दयुक्तः पाठस्तदा स्वोक्तः सविशेषणे हीति न्यायमूलसमाधिः ‘न सिद्धं चान्यसाधनमि’त्येतन्मूलोक्तरीत्या प्राप्त उपर्येवोक्तः । कर्मनिर्णयमित्युक्तयैव तट्टीकोक्तानु-मानस्यापि बोध्यत्वमित्याशयः सूचित इति विवेकः सुधीभिर्विज्ञेयः । एतन्न्यायस्वरूपं निषेधस्य निषेधोऽपि विधिरेवेत्यादिविद्यैवेत्यधिकरणीयानुभाष्यमूले अहिकुण्डलाधिकरणमूले तट्टीकादौ च स्पष्टं भविष्यति । वैलक्षण्यं सतश्चापीत्येतन्मूलटीकादौ च प्राक् व्युत्पादितं मूलस्थहिशब्दव्याख्यानतया प्रसिद्धिं वर्णयंस्तन्मूलतया मूलाभिप्रेतं च दर्शयन्नुत्तरवाक्यमवतारयति तत्प्रतिक्षेपेति । भावप्रतिक्षेपस्येति वक्तव्ये सामान्येन वचनं व्याप्तिसूचनाय । तेन सन्न भवतीत्यादावपीदमुपपादनं बोध्यम् । अत एव सत्त्वप्रतिक्षेपरूपत्वादसत्त्वस्येत्युक्तं कर्मनिर्णये । अनेनैव कर्मनिर्णयोऽपि मूलत्वेन सूचित इति अनुव्याख्यानमित्यत्र कर्मनिर्णयं चेत्युपलक्षणया ज्ञातव्यमिति ज्ञेयम् । इतःपरं द्वितीयेऽप्येतदेवोत्तर-मित्येतन्मूलव्याख्यानपर्यन्तं व्याकर्तव्यमस्ति ।

------------------------------------------------------------------------

वैलक्षण्यं सतश्चापि स्वयं सद्भेदवादिनः

***वैलक्षण्यं सतश्चापि स्वयं सद्भेदवादिनः***

### **सुधा**

भावाभावाभिमतयोरभावभावत्वानधिकरणत्वे वादिप्रतिवादिसंमते भावाभावत्वा-नधिकरणत्वमप्यधिकं साध्यते । अतो नोक्तदोष इति चेन्न । यतः सतो भावस्यैव विश्वस्य वियदादेरसतो वैलक्षण्यमभावत्वानधिकरणत्वं स्वयं सदेव । प्रमितमेव । यतश्चासतोऽभावस्यैव विश्वस्य प्रागभावादेः सतो वैलक्षण्यं भावत्वानधिकरणत्वं स्वयं सदेव । अतो भेदवादिनस्तेन विपरीतेन प्रतिज्ञातेनानिष्टं कथं भवेत् । प्रतिज्ञातार्थसिद्धौ खल्वनिष्टं भवेत् । न हि प्रमाण-बाधितोऽसौ सिध्द्यति । व्यावहारिकभावत्वाभावत्वगोचरं प्रमाणं तत्त्वविषयेणानुमानेनैव बाध्यत इति चेन्न । यतोऽस्माकं तावद्भावाभावत्वविषयं प्रमाणं तत्त्वगोचरमेव । अन्यथा चक्रकादि- प्रसङ्गादतिप्रसङ्गाच्चेति ॥ ८ ॥ द्वितीयेऽप्येतदेवोत्तरम् । विश्वस्य सतः सत्याद्वैलक्षण्यमपि मम स्वयं स्वमतमेव । तथाऽसतोऽविद्यमानादपि वैलक्षण्यं स्वयमेव । अतस्तेन साधितेन ममानिष्टं कथं भवेत् । भवतु विश्वस्यासतः शशविषाणादेर्वैलक्षण्यं स्वमतम् । सतो वैलक्षण्यं तु कथम् । सत्त्वाङ्गीकारादिति चेन्मैवम् । सतो विद्यमानस्याप्यसतो भेदं वदतो मम यथा विश्वस्यासतो वैलक्षण्यं स्वयमेव । तथा सतोऽपि विश्वस्य सतो वैलक्षण्यं सतां भेदवादिनः स्वयमेव । सदन्तरवैलक्षण्यात् ॥ ९ ॥ सत्त्वासत्त्वानधिकरणत्वं सदसद्विलक्षणत्वमिति चेत् । तदाऽपि सतो विश्वस्यासतो वैलक्षण्यं सदसद्भेदवादिनः स्वयं सदेव । अतस्तेन साधितेन ममानिष्टं कथं भवेत् । परस्यैवांशतः सिद्धार्थता भवेत् । तर्हि सत्त्वानाधारत्वमेव साध्यत इति चेन्न । असत एव हि सतो वैलक्षण्यं सत्त्वानधिकरणत्वं भेदवादिनो मम स्वयं सदेव नियमेन भवति । तथा च विश्वस्य तेन सत्त्वानधिकरणत्वेन साधितेनासत्त्वापत्त्या परस्यैवानिष्टं भवेत् । अनिष्टप्रसङ्गेन परं निगृहीतवतो ममानिष्टं कथं भवेत् ॥ १० ॥

### **वाक्यार्थचन्द्रिका**

नन्वभावत्वानधिकरणत्वावच्छिन्नं वियदादिकं भावत्वानधिकरणत्वा-वच्छिन्नं प्रागभावादिकं पक्षीकृत्य भावत्वानधिकरणत्वमभावत्वानधिकरणत्वं च क्रमेण साध्येते । एवं च वियदादौ भावत्वानधिकरणत्वस्य प्रागभावादावभावत्वानधिकरणस्य चासिद्ध्या न सिद्धार्थता । भावत्वानधिकरणादावभावत्वानधिकरणत्वादेः साध्यमानत्वे चानिर्वचनीयमनादाय भावत्वाभावत्व-विषयकतया प्रतिज्ञाया अपर्यवसानान्नार्थान्तरताऽपि । साध्यकोटौ विशिष्टस्याप्रवेशान्न वैयर्थ्य-मपीत्याशयेन तृतीयं शङ्कते ॥ भावेति ॥ अत्र पूर्ववत्सिद्धार्थताऽर्थान्तरयोरप्राप्त्या तेनेत्यस्य साधितेनेत्यर्थानुपपत्त्या प्रकृतोपयुक्तमर्थमाह ॥ विपरीतेति ॥ अत्र प्रतिज्ञातेनेत्युक्तिसूचितप्रतिज्ञा- मात्रत्वमुपपादयति ॥ प्रतिज्ञातेति ॥ भावस्यैवाभावत्वानधिकरणत्वेऽ भावस्यैव भावत्वानधिकरणत्वे च प्रमाणोक्त्या वन्हिमत एव धूमवत्त्वं प्रमितमित्युक्ते धूमवति वन्हिभत्त्वं प्रमितमिति यथा लभ्यते तथाऽभावत्वानधिकरणे भावत्वं भावत्वानधिकरणे चाभावत्वं प्रमितमित्युक्तं भवति । अभावत्वा-नधिकरणे प्रमितं यद्वावत्वं भावत्वानधिकरणत्वे प्रमितं यदभावत्वं तदनधिकरणत्वस्य तत्रैव साधने बाध इत्याशयेनाह ॥ न हीति ॥ भेदवादिन इत्यस्य तेनानिष्टमित्यनेनान्वितस्योपयोगं यतोऽस्माक-मित्यादिना वक्तुं तन्निवर्त्या शङ्कां दर्शयति ॥ व्यावहारिकेति ॥ भावाभावभेदवादिनो मम भावत्वादिविषयकं प्रमाणं तत्त्वगोचरमेव । अन्यथा भावाभावभेदवादित्वमेव न स्यादिति भेदवादिन इत्यनेन सूचितमिति भावः ॥ अन्यथेति ॥ भावत्वादिगोचरप्रमाणस्यातत्त्वविषयत्वसिद्धौ बाधका-भावादनुमानसिद्धिस्तत्सिद्धौ च तेन भावत्वादिगोचरप्रमाणस्य बाधसिद्धिस्तत्सिद्धौ चातत्त्वविषयत्व-सिद्धिरिति चक्रकम् । भावत्वादिगोचरप्रमाणस्यातत्त्वविषयकत्वसिद्धौ बाधकाभावादनुमानसिद्धिस्त-त्सिद्धौ च तद्बाधितत्वादतत्त्वविषयत्व सिद्धिरित्यन्योन्याश्रयो वाऽतत्त्वविषयकवन्हिशैत्यानुमानेन तत्त्वविषयकौष्ण्यप्रत्यक्षस्य बाधप्रसङ्गश्चेत्यर्थः ॥ ८ ॥

द्वितीयपक्षसम्भावितकल्पदूषणपरतयापीदमेव भाष्यं योजयितुं प्रतिजानीते ॥ द्वितीयेऽपीति ॥ स्वयंशब्दयोः पर्यायत्वं मतमित्यध्याहारं च मनसि निधाय स्वमतमिति व्याख्यानम् । अत्र सत एव पक्षत्वेन पूर्ववत्प्रत्येकसमुदायविकल्पासम्भव इति बोध्यम् । पूर्वत्र भावाभावात्मकविश्वस्य पक्षत्वात्कथं तत्र भावाभाववैलक्षण्यमित्याशङ्कायामुभयोपपादकतया भेदवादिन इत्यस्य सम्बन्धेऽपि प्रकृते सत एव पक्षत्वेन तत्र चासद्वैलक्षण्यस्योभयवादिसम्मत्या तदंशस्योपपादननिरपेक्षत्वात्सद्वैलक्षण्यमात्रस्यैव चोपपादनीयत्वात्सदित्यस्य च भेदवादिन इत्येतत्सम्बन्धे स्पष्टतदुपपादनलाभात्स्वयमित्येव पूर्वेण सम्बद्ध्य सद्भेदवादिन इत्यस्य सद्वैलक्षण्ये हेतुत्वमसद्वैलक्षण्यदृष्टान्तेन प्रतिपादयितुं तथैव तन्निवर्त्यां शङ्कामुत्थापयति ॥ भवत्विति ॥ सतोऽपि वक्ष्यमाणरीत्या सदसत्त्वात्सत्त्वासत्त्वसमुदाया-नधिकरणत्वमादाय सिद्धसाधनादेः पूर्ववदसम्भवात्तदनभिधाय विशकलितसत्त्वासत्त्वानाधारत्व पक्षमेव शङ्कित्रभिप्रेततया सिद्धवत्कृत्य तद्दूषणपरतया भाष्यं योजयति ॥ सतोऽपीति ॥ त्र सतोऽपि सत्त्वाधि-करणस्यापीत्यनेनांशे सिद्धसाधनतां स्फोरयति ॥ ९ ॥ अत्र सत्त्वान्तरानाधारतयाऽर्थान्तरपरतया योजनायां भाष्येऽसत इत्यस्य वैयर्थ्यापत्त्या तदनुगुणदूषणपरतया योजयति ॥ असत एव हीति ॥१०॥

### **परिमल**

शङ्कते ॥ भावाभावाभिमतयोरिति ॥ नोक्तदोष इति ॥ व्यतिकरमात्रदोषो-नेत्यर्थः ॥ भावत्वाभावत्वगोचरमिति ॥ भावाभावयोः क्रमाद्भावत्वाभावत्वगोचरमिति योज्यम् ॥ तत्वविषयेणानुमानेनैवेति ॥ विवादपदं सदसद्विलक्षणं बाव्यत्वादिति प्रागुक्तेनेत्यर्थः ॥ चक्रकादीति ॥ सिद्धे च भावत्वादिगोचरमानस्यातत्वावेदकत्वे तद्बाधाभावसिद्धिः । सिद्धे च तस्मिन्ननुमानप्रामाण्यसिद्धिः । सिद्धे च तस्मिंस्तद्बाधेन भावत्वादिगोचरप्रमाणस्य व्यावहारिक-सत्त्वविषयकत्वसिद्धिरित्यर्थः । आदिपदेन सिद्धे चानुमानप्रामाण्ये भावत्वादिप्रत्यक्षाप्रामाण्यं, तत्सिद्धौ चानुमानप्रामाण्यसिद्धिरित्येव मन्योन्याश्रयादिर्गृह्यते । एवं सति बाधमात्रोच्छेदः स्यादित्याह ॥ अतिप्रसङ्गाच्चेति ॥ विवृतमेतन्न्यायामृते वह्निशैत्यानुमानसाम्योक्तिवादे । इतिशब्दो भावाभाव-पक्षदूषणोक्तिसमाप्तौ ॥ द्वितीयेऽपीति ॥ सदसच्छब्दौ भावाभाववचनौ किं वा विद्यमानाविद्यमान-वचनाविति प्रागुक्तद्वितीयपक्षेऽपीत्यर्थः । शङ्कते ॥ भवत्विति ॥ स्वयमेवेति ॥ स्वमतमेवेत्यर्थः ॥ सत्त्वासत्त्वानधिकरणत्वमिति ॥ सत्त्वानधिकरणत्वमसत्त्वानधिकरणत्वं चेति धर्मद्वयमित्यर्थः ॥ असतोवैलक्षण्यमिति ॥ असत्त्वानाधारः सत्त्वानाधारः सदसदिति सदसतोरन्योन्यं भेदवादिन इत्यर्थः ॥ अनिष्टेति ॥ असत्त्वापत्तिरूपानिष्टेति वा व्याहत्या कस्यापि सिद्धिर्नेति वाऽनिष्टानिस्तारादित्यर्थः ॥

### **यादुपत्यम्**

प्रमाणेति ॥ भावत्वाभावत्वगोचरप्रत्यक्षादीत्यर्थः ॥ अन्यथा चक्रकादि-प्रसङ्गादिति ॥ भावत्वाभावत्वगोचरप्रमाणस्य प्रत्यक्षादिरूपस्यातत्त्वगोचरत्वसिद्धौ तस्य दुर्बलत्वे-नानुमानबाधकत्वाभावः । सति च तस्मिन्ननुमानप्रामाण्यसिद्धिस्तत्सिद्धौ च तद्विरोधेना-तत्त्वगोचरत्वसिद्धिरिति चक्रकप्रसङ्गात् । बाधकाभावेऽप्यतत्त्वगोचरत्वेऽनुमानस्याप्यतत्त्वविषयत्वं सुवचमित्यतिप्रसङ्गाच्चेत्यर्थः । यद्वाऽतिप्रसङ्गादित्यस्य कालात्ययापदिष्टमात्रोच्छेदप्रसङ्गादित्यर्थः ॥

### **श्रीनिवासतीर्थीया**

भावाभावव्यतिकरो नास्तीत्याशङ्कते ॥ भावाभावाभिमतयोरिति ॥ अधिकमिति ॥ भावेऽभावत्वानधिकरणत्वं प्रमितम् । तत्र भावत्वानधिकरणत्वमप्यधिकं साध्यते । तथा च भावत्वानधिकरणत्वे साध्येऽभावत्वं न प्राप्नोति । अभावत्वानधिकरणत्वस्य सम्मतत्वात् । एवमभावेऽपि द्रष्टव्यम् । अतो न व्यतिकर इति भावः ॥ विपरीतेति ॥ भावरूपस्य प्रपञ्चस्य प्रमाणविरुद्धभावत्वानधिकरणत्व प्रतिज्ञानेनेत्यर्थः ॥ भावत्वाभावत्वगोचरमिति ॥ भावाभावयोः क्रमाद् भावत्वाभावत्वगोचरमिति योज्यम् ॥ तत्त्वविषयेणानुमानेनेति ॥ विवादपदं सदसद्विलक्षणं बाध्यत्वादिति प्रागुक्तेनेत्यर्थः ॥ द्वितीयेऽपीति ॥ सदसच्छब्दौ भावाभाववाचिनौ वा विद्यमाना-विद्यमानवाचिनौ वेति प्रागुक्तद्वितीयपक्षेऽपीत्यर्थः । सत्याद्विद्यमानात् ॥ भेदवादिन इति ॥ सतां भेदवादिन इत्यर्थः ॥

### **वाक्यार्थरत्नमाला**

द्वितीयपक्षेति । भावाभावशब्दौ विद्यमानाविद्यमानवचनाविति द्वितीय-पक्षेत्यर्थः । सम्भावितेत्यनेन प्रागुक्ता अनेके विकल्पप्रकारा उत्तरग्रन्थानुसारेण यथायोग्यं द्रष्टव्याः । न तु सर्वेऽपीत्याचष्टे । इदमेव भाष्यम् । वैलक्षण्यं सतश्चापीत्ययं श्लोक इदमा परामृश्यते । सत्यशब्दस्य सत्तायोगित्वार्थतया सत्यादित्यनेन विद्यमानादित्यर्थप्राप्तिः सम्भवतीत्याशयेन मूले सत इत्यनूद्य सत्यादिति व्याख्यातम् । स्वयमित्येतन्मात्रस्य स्वमतमिति व्याख्यानं कथमित्यतस्तत्तात्पर्यमाह स्वयंशब्देति । स्वयमित्यव्ययस्यानेकार्थत्वादिति भावः । अत एव स्वयंक्तेनेति सूत्रे स्वयमित्य-व्ययमात्मनेत्यर्थे वर्तत इति तत्सूत्रीयग्रन्थेषूक्तिः । स्वयमेव पच्यते ओदन इत्यत्र स्वयमात्मना स्वेन करणेन चेति व्याख्यानम् । स्वयंभूः समभूदज इत्येतत्तत्वोद्योतटीकाव्याख्याने स्वयंशब्दपर्यायस्वशब्दः स्वातन्त्र्यवाचीति विजयीन्द्रीयं चेति ज्ञेयम् । मन एवेति पूर्वत्र भावाभावयोरुभयोरप्यनिर्वचनीयत्वं साध्यमिति भावत्वाभावत्वावच्छिन्नस्यापि पक्षतया प्रत्येकसमुदायविकल्पस्यास्त्यवकाशः । सदसद्वैलक्षण्यं भावाभावसमुदाये साध्यते उत प्रत्येकं भावाभावयोरिति । विकल्पदूषणावकाश इति यावत् । इह तु सच्छब्दार्थत्वेन प्रतिवादिसम्मतमात्रस्य पक्षतया विद्यमानस्यैकस्यैव पक्षतावच्छेदकतया प्राप्तिरिति तदनवच्छिन्नशशविषाणादेः पक्षत्वाश्रयणाभावः । तथा सत इवासतोऽप्यनिर्वचनीयत्वा-नङ्गीकारेण तस्य पक्षत्वाप्राप्तेः पूर्वोत्तरार्धोक्तसदसतोः पक्षताङ्गीकारायोगात्समुदायप्रत्येक-विकल्पानवकाशः । ततः पूर्वत्रेवात्र सत्यसद्वैलक्षण्यं सिद्धमिति सिद्धसाधनतावदसति सद्वैलक्षण्यं सिद्धमिति सिद्धसाधनेत्यादिदूषणमपि न प्रसज्यत इति ज्ञेयम् । उभयोपपादकतयेति । भावभेदवादिन इत्यभावभेदवादिन इत्यर्थकतया भेदवादिन इत्यस्याभावाभावयोर्भावाभाववैलक्षण्यमित्येतदुपपादकत्व-मित्याशयः । स्वयमित्येवेति । पूर्वत्र तु स्वयं सदित्येतयोरेकान्वय आश्रितः । भेदवादिन इत्येतत्तु योग्यतानुसारेण भावाभावभेदवादिन इत्यादिरूपेण व्याख्यातम् । अत्र तु सद्भेदप्रतिपादनस्यैव कर्तव्यतया स्पष्टम् । तल्लाभाय सदित्यस्य भेदवादिन इत्यनेन सम्बन्धस्यावश्यकतया स्वयमित्येव मतमिति पूरणेनार्थान्तरतासमर्पकतयाश्रितमिति भावः । सद्भेदवादिन इत्यस्य सतोऽसतः सकाशाद्भेद-वादिन इत्यप्यर्थमभिप्रेत्य सति असतो वैलक्षण्यहेतुत्वमाश्रित्यासद्वैलक्षण्यदृष्टान्तोपपादनं कर्तव्यमित्या-शयेनासद्वैलक्षण्यदृष्टान्तेनेत्येवोक्तम् । तथैवेति । तन्निवर्त्यां सद्भेदवादिन इत्येतन्निवर्त्यां शङ्कां तथैवोत्थापयतीति सम्बन्धः । तथैवेत्यस्य यथा भावाभावयोर्भावाभावभेदः कथमिति शङ्का तथैव सतः सतो भेदः कथमित्येवमित्यर्थः । यद्वाऽसद्वैलक्षण्यस्योभयवादिसम्मत्या तदंशस्येत्युक्तानुसारेणैवेत्यर्थः । अथवा दृष्टान्ततया करिष्यमाणासद्वैलक्षण्यसिद्धवत्कारेणैवेत्यर्थः ।

------------------------------------------------------------------------

वैलक्षण्यं सतश्चापि स्वयं सद्भेदवादिनः

***वैलक्षण्यं सतश्चापि स्वयं सद्भेदवादिनः***

### **सुधा**

अथासत्त्वानधिकरणत्वे वादिप्रतिवादिसिद्धे सत्त्वानधिकरणत्वमप्यधिकं साध्यत इति चेन्न । अनिष्टानिस्तारात् । किञ्च, न सत्त्वं नामैकमनुगतं किन्तु प्रतिवस्तु सत्त्वानि भिद्यन्ते । तत्र वियदादेरसद्वैलक्षण्ये सति सत्त्वानधिकरणत्वं साध्यमानं किमेकसत्त्वानधिकरणत्व-मुतानेकसत्त्वानधिकरणत्वमथ सर्वसत्त्वानधिकरणत्वम् । किंवाऽविशेषितसत्त्वानधिकरणत्वम् । अथवा सर्वता सत्त्वानधिकरणत्वं विवक्षितम् । नाद्यः । विश्वस्य सतोऽपि वैलक्षण्यं तावन्मम स्वयमेव सतोऽपि वैलक्षण्यं सत्त्वानधिकरणत्वमपि स्वयमेव । कथम् । सत्त्वभेदवादिनो मम सतोऽपि सत्त्वान्तरानधिकरणत्वाङ्गीकारात् । तथा च सिद्धेन तेन साध्यमानेन ममानिष्टं कथं भवेत् । एवमेव चतुर्थनिराकरणमपि व्याख्येयम् । न द्वितीयतृतीयौ । विश्वस्यासतो वैलक्षण्य-मसत्त्वानधिकरणत्वं तावन्मम स्वयमेव । सतो वैलक्षण्यमनेकसत्त्वानधिकरणत्वम् । सर्वसत्त्वा-नधिकरणत्वमपि स्वयं सदेव । कथम् । भेदवादिनैकैकस्यार्थस्यानेकसर्वसत्त्वास्वीकारात् । स्वीकारे च भेदभङ्गः स्यात् । ततश्च तेनानिष्टं कथं भवेत् । न पञ्चमः । यतः सत एवासतो वैलक्षण्यं स्वयं सदेव । नियतमेवास्ति । यतश्चासत एव सतो वैलक्षण्यमपि नियतमेवातस्तेन साध्यमानेन विश्वस्य सदसत्त्वापत्त्या भेदवादिनः कथमनिष्टं भवेत् । मया ह्येकस्यैव सदसत्त्वमङ्गीकृतम् । स्वोपाधौ प्रतिषेधाप्रतियोगित्वात्परोपाधौ च तत्प्रतियोगित्वात् । द्वयोरपि सर्वथा प्रतिषेधात्कथं सदसत्त्वप्रसङ्ग इति चेत्तर्ह्यसत एव सतो वैलक्षण्यं स्वयं सन्नियतमेव । अतः सद्वैलक्षण्यमुक्त्वा पुनरसतोऽपि वैलक्षण्येन व्याहतेन प्रतिज्ञातेन भेदवादिनः कथमनिष्टं भवेत् । एवं सत एवासतोऽपि वैलक्षण्यं नियतमित्यसद्वैलक्षण्यमुक्त्वा पुनर्विश्वस्य सद्वैलक्षण्यप्रतिज्ञा व्याहता द्रष्टव्या । न ह्यनिर्वाच्यसिद्धेः प्रागयं विप्रतिषेधो निवारयितुं शक्यः । अस्मादेव हेतोस्तत्सिद्धिरिति चेत्तर्हि माता वन्ध्येति प्रतिज्ञा कुतो विप्रतिषिद्धा । वक्ष्यमाणहेतुनैव प्रतिज्ञातार्थसिद्धेस्तत्रापि सुवचत्वात् । ‘संभावितः प्रतिज्ञाया अर्थः साध्येत हेतुने’ति न्यायात्तत्र हेत्वाकाङ्क्षैव नास्तीति चेत्समम् । किञ्च सत एव विश्वस्यासतो वैलक्षण्यं स्वयं सदेव । साक्षिप्रमितमस्ति । अतस्तेन बाधितेन सर्वथा सत्त्वानधिकरणत्वेन प्रतिज्ञातेन भेदवादिनः कथमनिष्टं भवेत् । अमुख्यसत्त्वावेदकं प्रमाणं तदिति चेत् । मम तावन्मुख्यमेव तत्सत्यमित्युक्तम् । परकीयप्रमाणतर्काणामद्यापि गहने निविष्टत्वादिति । केचित्ते तवानिष्टं कथं न भवेदिति व्याचक्षते । तत्र न पादादाविति प्रतिषेधस्य नञा निर्दिष्टमनित्यमिति समाधानमवसेयम् ।

### **वाक्यार्थचन्द्रिका**

अत्र यथाकथञ्चित्सत्त्वानाधारतामादाय दूषणानुक्त्या सर्वथेत्यादि-पक्षानुत्थानादुक्तदूषणनिवर्तकतया पराभिमतं पक्षमुत्थापयति ॥ अथेति ॥ अस्त्वसत्त्वानधिकरणत्वस्य पक्षताऽवच्छेदककोटिनिवेशस्तावता प्रतिज्ञाया असत्त्वे पर्यवसानासम्भवेऽप्युक्तदूषणस्यापरिहार एव । न हि पूर्वत्र भावत्वाभावत्वानधिकरणत्वे साध्ये भावत्वमभावत्वं वा प्रतिज्ञातं स्यादितिवदसत्त्वं स्यादिति दूषणमत्रोक्तम् । किन्त्वसत एव सत्त्वानधिकरणत्वनियमात्तदनधिकरणत्वे साध्येऽसत्त्वापत्त्या प्रतितर्कपराहतानुमानमित्यर्थान्तरमिति वा । नैतत्परिहारोऽसत्त्वानधिकरणत्वस्य पक्षतावच्छेदक-कोटिनिवेशमात्रेण सिध्यति । असत एव सत्त्वानधिकरणत्वनियमस्य प्रबलत्वेन सत्त्वानधिकरणत्वे साध्येऽसत्त्वप्रसङ्गस्यावर्जनीयत्वादित्याशयेनाह ॥ अनिष्टेति ॥ नन्वत्रासद्वैलक्षण्यस्य साध्यकोटिनिवेशो ममाभिमतः । पूर्वत्र तु भावत्वाभावत्वानधिकरणत्वयोर्विशिष्टे साध्ये वैयर्थ्यानिस्तारेण पक्षता-वच्छेदककोटावेव निवेशः । न चात्रापि वैयर्थ्यं तदवस्थमिति वाच्यम् । सत्त्वानाधारत्वस्य तुच्छे सद्भावेऽपि ज्ञानबाध्यत्वादर्शनेन प्राप्ताप्रयोजकत्वस्यासद्वैलक्षण्यविशेषणेन परिहारसम्भवेन वैयर्थ्या-भावेन पूर्ववैलक्षण्यात् । अत एव न्यायामृते व्यर्थविशेष्यत्वं नेत्युक्तम् । एवं चासत्त्वस्यापि निषेधेन तदप्राप्त्या नोक्तानिष्टमिति चेन्न । एवमप्यसत एव सत्त्वानधिकरणत्वनियमेना सत्त्वप्राप्तेरपरिहारेण तन्निषेधस्य च वक्ष्यमाणरीत्या व्याहत्यादिनाऽत्रानाशङ्कनीयत्वेनानुपपन्नतयोक्तानिष्टस्य तदवस्थत्वात् । अत एव विशिष्टसाध्यपक्षेऽपि सदसत्त्वापत्तिं प्रसञ्जयिष्यतीत्याशयात् । सर्वथा सत्त्वानधिकरणत्वादि-पक्षाणामवश्य- निराकरणीयत्वात्पूर्वपूर्वकल्पदूषणोपमर्दकतयोत्थापयितुमशक्यत्वात्सत्त्वानधिकरणत्व-मात्रसाध्यपक्षे च मूलोक्तासत्पदस्यासत्त्वापादनेन सार्थवयेऽपि तस्य वैयर्थ्यापत्त्या वक्ष्यमाण-रीत्याऽर्थान्तरपरतया योजनायां तदसम्भवेनाव्यवहितनिरस्तपक्षस्य चासत्त्वानधिकरणत्वस्य पक्षविशेष-त्वाभिप्राये पर्यवसानगत्या साध्यविशेषणत्वाभिप्राये च साक्षादेव विशिष्टविषयकत्वादुक्तदूषणा-निस्तारेण तं प्रदूष्य विशिष्टसाध्यपक्ष एव दूषणान्तरपरतां भाष्यस्याभिप्रेत्य सम्भावितकल्पानुत्थापयितुं दूषणान्तरं प्रतिजानीते ॥ किञ्चेति ॥

यद्वैवं सर्वथा सत्त्वानधिकरणत्वे पराभिमतिं सिद्धवत्कृत्यानिष्टानिस्तारादित्युक्तम् । अधुना परमुखेनैव तदभिप्रायं निश्चित्य दूषयिष्याम इत्याशयेन विकल्पयति ॥ किञ्चेति ॥ कल्पाना-मसम्भावनानिरासाय पीठिकामारचयति ॥ न सत्त्वं नामेति ॥ सत्त्वविशेषणस्याविशेषितत्वस्य विशेषनिरूप्यत्वात्तत्पक्षानन्तर्यमविशेषितत्वपक्षस्य । सर्वथेत्यस्यानधिकरणत्वविशेषणत्वान्मुख्यतः पराभिप्रेतत्वाच्च तत्पक्षस्यान्यत्वम् ॥ असतोऽपि वैलक्षण्यमिति ॥ अत्रोत्तरत्र च यथास्थितमूलानु-वादः । असतो वैलक्षण्यमपीत्येवं चार्थः । अत्र पदार्थभेदवादिन इत्येतावतैव सम्भवेन सदित्यस्य हेतुशरीरप्रवेशस्यानवश्यकत्वादाह ॥ भेदभङ्गादिति ॥ भेदवादिन इति ॥ सत्त्वासत्त्वव्यवस्थाङ्गीकारिण इत्यर्थः । यद्वा त्वया साध्यमानं सदसत्त्वपर्यवसन्नं यत्सदसद्वैलक्षण्यं तदङ्गीकारिण इत्यर्थः । ननु कथं नानिष्टं तस्य सदसत्त्वापादकतयैव सत्त्ववादिनं प्रत्यनिष्टत्वादित्यत आह ॥ मया हीति ॥ तर्हि विरोध एवमपि त्वां प्रत्यनिष्टत्वाभावे मां प्रत्यपि नानिष्टत्वमित्यत आह ॥ स्वोपाधाविति ॥ त्वया तु स्वोपाधावपि निषेधाङ्गीकारादिति भावः । ननु सत्त्वानधिकरणत्वोक्तावसत्त्वापत्तिस्तदा स्याद्यद्य-सद्वैलक्षण्यमिति तन्न निषिध्येत । असत्त्वानधिकरणत्वोक्तौ सत्त्वापत्तिस्तदा स्याद्यदि सद्वैलक्षण्यमिति तन्न निषिध्येत तथा चैकैकनिषेधे सत्वादिलाभेऽपि उभयनिषेधस्थले सत्वादिपर्यवसानानुपपत्या उभयनिषेधमात्रस्य सिध्द्याऽनिर्वचनीयसिद्धिरित्याशङ्कते ॥ द्वयोरपीति ॥ असत एव सद्वैलक्षण्यं सत एवासद्वैलक्षण्यमिति नियमप्राप्तसत्त्वासत्त्वयोर्निवारणस्याशक्यतया पुनस्तन्निषेधे च व्याहतिप्रसङ्केन निषेधस्यैवानुपपत्तिरित्याह ॥ तर्हीति ॥ ननु नियमवशान्निषेधानुपपत्तौ निषेधान्यथाऽनुपपत्त्या नियम एव किं न परित्याज्य इत्यत उभयनिषेधस्य नियमस्येव प्रमाणान्तरेणासिध्द्या न तद्बलेन नियमभङ्ग इत्याह ॥ न हीति ॥ तथा च निषेधद्वयसिद्धौ नियमभङ्गसिद्धिस्तत्सिद्धौ च व्याहत्यभावसिद्धिस्तत्सिद्धौ च निषेधद्वयसिद्धिरिति चक्रकम् । निषेधद्वयसिद्धौ नियमभङ्गेन व्याहत्यभावसिद्धिस्तत्सिद्धौ च तत्सिद्धिरित्यन्योन्याश्रयो वेति भावः । ननु निषेधद्वयसाधकज्ञानबाध्यत्वादिहेतोर्व्याप्तिपक्षधर्मतोपेततया निषेधद्वयं विनाऽपर्यवसानात्तत्साधनाय च हेतौ प्रवृत्ते व्याहतिः प्रमाणसिद्धेऽर्थेऽकिञ्चित्करैवेति हेतुबलायत्तसाध्यसिद्धेर्व्याहत्यभावसिद्ध्यनधीनत्वान्न चक्रकादीत्याशयेन शङ्कते ॥ अस्मादेवेति ॥ हेतौ प्रवृत्ते साध्यसिद्धिसम्भवेऽपि सति व्याघाते हेतुप्रवृत्तिरेव न सम्भवति । अन्यथा व्याघात-वार्तैवोच्छिद्येतेत्याशयेन व्याहतेर्दूषणत्वं परमुखेनैवानेतुं प्रतिबन्दीमुखेनाह ॥ तर्हीति ॥ भेदवादिन इत्येतद्बललब्धं समाधानं वक्तुं तन्निवर्त्यां शङ्कां दर्शयति ॥ अमुख्येति ॥ सदद्वैतवादिनः सदद्वैतभङ्गेन प्रपञ्चेऽपि मुख्यसत्त्वस्यानङ्गीकार्यत्वेऽपि सद्भेदवादिनो मम प्रपञ्चेऽपि मुख्यसत्त्वाङ्गीकारो नानुपपन्न इत्याशयेन भेदवादिन इत्युक्तिरिति भावः । प्रमाणं श्रुतिस्तर्को ज्ञानबाध्यत्वानुमानं दृश्यत्वादिकं चाभिमतम् । अत एव हेत्वन्तराभिधानेऽपीति वक्ष्यति । यद्वा प्रमाणे, प्रकृते श्रुत्यनुमानरूपे, तर्को, विश्वस्य सत्यत्वे मानबाध्यत्वं न स्यादित्यादिस्तदनुग्राहकोऽथवोक्तवक्ष्यमाणानां प्रमाणतदनुग्राहक-तर्काणामित्यर्थः ।

### **परिमल**

चतुर्थेति ॥ अविशेषितसत्वेतिपक्षेत्यर्थः । स्वोपाधौ स्वाश्रये भूतलैकदेशादौ ॥ अयं विप्रतिषेध इति ॥ सत्त्वासत्त्वयोस्तदभावयोर्वा एकत्रानवस्थानरूपविरोध इत्यर्थः ॥ अस्मादेवेति ॥ बाध्यत्वाच्छुक्तिरूप्यवदिति प्रागुक्तहेतोरित्यर्थः ॥ वक्ष्यमाणेति ॥ माता बन्ध्येति प्रतिज्ञात्रा पुरुषेण प्रतिज्ञाऽनन्तरं स्त्रीत्वादित्यादिकं यं हेतुं स्वविवक्षितं वक्ष्यति तेन हेतुनेत्यर्थः । सममिति ॥ विवादपदं सदसद्विलक्षणमिति प्रतिज्ञापामपि सममित्यर्थः ॥ असतोऽपि वैलक्षण्यमिति ॥ न केवलं सदन्तरादित्यपेरर्थः ॥ इत्युक्तमिति ॥ यतोऽस्माकं तावद्भावाभावत्वविषयं प्रमाणं तत्वगोचर-मेवेत्यादिग्रन्थेनेति भावः ॥ प्रमाणतर्काणामिति ॥ नेहनानेत्यादिप्रमाणानां बाध्यत्वादित्यादि-तर्काणामित्यर्थः । ‘तेमयावेकवचनस्येति’ विहितादेशस्य पादादौ निषेधात्तवानिष्टमिति निर्देशः स्यादित्यत आह ॥ तत्र न पादादाविति ॥ अष्टमस्याद्यपादे ‘अनुदात्तं सर्वमपादादावि’त्यनुवर्तमाने तेमयावेकवचनस्येति युष्मदस्मदोस्ते मे इत्यादेशविधायके सूत्रे अपादादौ पादादौ न भवत इति निषेधादत्र त इति कथमिति शङ्कायां ‘नञा निर्दिष्टमनित्यमि’त्यादेशनिषेधोऽनित्य इत्यदोष इत्युत्तरं ज्ञेयमित्यर्थः । अनित्यत्वं च इदमस्थमुरित्युकारेण ज्ञाप्यते । नविभक्तौ तुस्मा इति नञा निर्दिष्टस्य नित्यत्वे हि निषेधादेव प्राक् दिशो विभक्तिरिति विभक्तिसंज्ञकथमुन्प्रत्ययस्थमकारस्य हलन्त्यमिति लोपाप्रसक्तेर्मकाररक्षणार्थकोकारो नोच्येतेति ज्ञापकत्वमुकारस्य ज्ञेयमित्येके । ‘इकोचिविभक्तावि’त्य-त्राज्ग्रहणेन ज्ञाप्यत इत्यन्ये । ‘न लुमताङ्गस्ये’ति नञानिर्दिष्टस्य नित्यत्वे हि हेवारीत्यत्र विभक्तिनिमित्तनुमोऽप्राप्तेस्तत्र नुमभावार्थमज्ग्रहणमदोनर्थकमिति न लुमतेति नञा निर्दिष्टमनित्यमिति ज्ञायत इति । अपादादावित्यस्याथ क्तिर्न पादादाविति ।

### **यादुपत्यम्**

सिद्धे ॥ सतीति शेषः ॥ अधिकं साध्यत इति ॥ तथा चोभयसाधनान्न पूर्वोक्तदोष इति भावः ॥ अनिष्टानिस्तारादिति ॥ असिद्धसन्नि३धानेऽपि सिद्धस्य तत्त्वानपायेन पूर्वोक्तसिद्धसाधनता रूपानिष्टानिस्तारादित्यर्थः ॥ परोपाधाविति ॥ नन्वेकस्यैव सदसत्वं विरुद्धं कथमङ्गीकृतमित्यत आह ॥ स्वोपाधाविति ॥ स्वस्य घटस्योपाधिराश्रयो भूतलादिस्तस्मिन् घटो नास्तीति निषेधाप्रतियोगित्वात्सत्त्वं घटस्याङ्गीकर्तव्यम् । एवं परस्य घटस्योपाधावाश्रये घटो नास्तीति निषेधप्रतियोगित्वादसत्त्व मप्यङ्गीकार्यमिति नैकस्य सदसत्त्वं विरुद्धमित्यर्थः । तथाच घटादेः स्वोपाधौ सर्वथाऽसत्त्वानधिकरणत्वं परोपाधौ सर्वथा सत्त्वानधिकरणत्वं चास्तीति सिद्धसाध्यतेति भावः । न हि, सर्वथेति विशेषणमहिम्ना प्रतिषेधस्य सर्वाधिकरणसम्बन्धिता विवक्षिताऽतो नोक्तसिद्धसाध्यतेत्या-शयेन शङ्कते ॥ द्वयोरपीति ॥ सत्त्वासत्त्वयोरित्यर्थः ॥ वक्ष्यमाणहेतुनैवेति ॥ मे माता वन्ध्येति प्रतिज्ञा येन कृता तेन वक्ष्यमाणो यः स्त्रीत्वादिर्हेतुस्तेनेत्यर्थः ॥ न पादादाविति प्रतिषेधस्येति ॥ तेमयावेकवचनस्येत्यत्रानुदात्तं सर्वमपादादावित्यनुवर्तत इत्यर्थः । न पादादावित्यपादादावित्यस्यार्थानु-वाद इति ज्ञातव्यम् ॥

### **श्रीनिवासतीर्थीया**

भेदभङ्गादिति ॥ घटस्य पटादिनिष्ठसत्वाङ्गीकारे पटाद्यैक्यापत्त्या भेदभङ्गादित्यर्थः ॥ यतः सत एवेति ॥ तथा चासत्वानधिकरणत्वस्य सिद्धत्वात्तस्मिन् साध्ये सद्रूपत्वं प्राप्तमित्यर्थः ॥ यतश्चासत इति ॥ तथा च सर्वथा सत्वानधिकरणत्वे साध्येऽसद्रूपत्वं प्राप्तमिति सदसत्वं प्राप्तमित्यर्थः ॥ सर्वथेति ॥ स्वोपाधौ चेत्यर्थः । तथाऽप्येतद्विशेषणसामर्थ्यात्सदसत्वं न प्राप्नोतीत्याशयः । अस्माद्धाध्यत्वादिति हेतोः सकाशादेव । शङ्कते ॥ सम्भावित इति ॥ किं च सत एवेति ॥ सत्त्वेन प्रत्यक्षादिना प्रमितस्यैवेत्यर्थः । तत् प्रत्यक्षादिप्रमाणम् । ननु नेह नानेति श्रुत्या दृश्यत्वाद्यनुमानैश्च विश्वमिथ्यात्वसिद्धेस्तदन्तर्गत प्रत्यक्षादिप्रमाणं विश्वस्यातत्त्वावेदकमेव भविष्य-तीत्यत आह ॥ परकीयेति ॥ नेह नानेत्यादि प्रमाणानां बाध्यत्वादितर्काणाम् । तथा च श्रुत्यादि-प्रामाण्ये सिद्धे विश्वमिथ्यात्वसिध्या तदन्तर्गतस्य प्रत्यक्षादिप्रमाणस्यामुख्य सत्त्वावेदकत्व-सिद्धिस्तत्सिद्धौ च तद्विरोधाभावेन श्रुत्यादिप्रामाण्यसिद्धिरित्यन्योन्याश्रय इति भावः ।

### **वाक्यार्थरत्नमाला**

‘‘इतःपरं द्वितीये दूषणान्तरमाह यद्युच्यत इति । अपिशब्द इती’’त्ये-तन्मूलव्याख्यानपर्यन्तं टीका व्याकर्तव्यास्ति । तन्मूलात्प्राक् नञा निर्दिष्टमनित्यमितीति मूलम् । नञा निर्दिष्टमनित्यमिति परिभाषया तन्निषेधस्य यदनित्यत्वं तन्निमित्तकं समाधानं प्रकृते तस्य प्रवृत्त्य-भावरूपमवधेयमित्यर्थः । नञा निर्दिष्टस्यानित्यत्वे विचारस्तु न लोकेति निषेधस्तु नञा निर्दिष्ट-मनित्यमित्यनित्य इति गीताभाष्यटीकावाक्यविचारावसरे द्वितीयाध्याये दस्रायुवाकवः क्षेत्रजेशे मघवन् इति ऋग्भाष्यटीकास्थतद्वाक्यविचारावसरे चास्माभिः कृतोऽवसेयः । अवकाशतोऽत्रापि लेख्योस्ति ।

[Load More](javaऽcriptःvoid(0))
