+++
title = "०७ प्राभाकरेण परिणामपक्षानुवादः"
upstream_url = "https://dvaitavedanta.in/category-details/4957/975/sharam/sathha/parath/parath/jajani/parabh"
+++
## विज्ञातस्यान्यथा सम्यग्विज्ञानं ह्येव तन्मतम्

**प्राभाकरेण परिणामपक्षानुवादः**

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

अथ पञ्चाख्यातिवादः ॥ इह खलु केचिद्यथार्थमेव सर्वविज्ञानमिति मन्यमाना नान्यथाख्यातिं सहन्ते । तथा हि । केयमन्यथाख्यातिर्नाम । यदि तावदन्यथापरिणते वस्तुनि ख्यातिरन्यथाख्यातिः । तदा घटादिप्रत्ययाः सर्वेऽप्यन्यथाख्यातित्वाद्विभ्रमाः प्रसज्येरन् । किञ्च शुक्तिकाया रजताकारपरिणामः किं सकारण उताकारणः । न तावदकारणः । कादाचित्कत्वानु-पपत्तेः । आद्ये कारणं वाच्यम् । करणदोष इति चेन्न तस्य करणसंबन्धिनः शुक्तिकापरिणाम-हेतुत्वानुपपत्तेः । अन्यथा तदैव सकलार्थानां रजतरूपपरिणामप्रसङ्गात् । दुष्टकरणसंसर्गो हेतुरिति चेत्तथाऽपि किं शुक्तित्वापगमेन रजतरूपपरिणामः । किं वा तदनपगमेन । आद्ये पुरुषान्तरेणापि तदा शुक्तित्वं न प्रत्येतव्यम् । द्वितीये भ्रान्तेनापि तत्प्रत्येतव्यम् । किञ्च शुक्तित्वापगमे बाधेऽपि न तद्भायात् । अथ पुनः शुक्त्याकारेण रजतं परिणतमिति चेन्न । करणदोषस्य कारणस्याभावात् । बाधोऽप्येवं सति भ्रमः स्यात् । अपि चैतत्समस्तप्रतिपत्तृसाधारणमपि कुतो न भवेत् । यत्करणपरिणतं तैनैव गृह्यत इति चेन्न । घटादेरपि कुलालादिमात्रवेद्यतापातात् । सुखादिवदिति चेन्न । बाह्यान्तरत्वेन विशेषात् । अन्यथोक्तातिप्रसङ्गानिस्तारात् ।

### **वाक्यार्थचन्द्रिका**

अथ पञ्चाख्यातिवादः ॥ अन्यथाज्ञानस्वरूपे सिद्धे तद्विशेषचिन्ताऽवसर इति तत्स्वरूपमनङ्गीकुर्वतामख्यातिवादिनां मतमनूद्य निराकर्तुं प्रसञ्जयति ॥ इहेति ॥ ननु बाधकाभावेन साधकसद्भावेन च सिद्धतत्स्वरूपासहनमनुचितमित्यतो बाधकसद्भावं साधकाभावं च व्युत्पादयन्नत्युल्बणत्वात्तदभिमतं बाधकं तावदाह ॥ तथा हीति ॥ ख्यातिर्हि ज्ञानम् । तच्चार्थाव-भासिप्रकाशस्तत्रान्यथात्वमर्थविशेषणम् । अन्यथाभूतेऽन्यथापरिणत इति यावत् । अर्थे ख्यातिरिति विवक्षितम् । आहोस्विदन्यथात्वमवभासविशेषणम् । तथा चान्यमर्थमन्यथाऽन्यात्मना वा तदसंसृष्टमन्यथा तद्विशेषणसंसृष्टतया वाऽवभासयज्ज्ञानमिति वाऽथवाऽन्यथात्वं तस्य चान्यथात्वमर्थापेक्षयाऽन्याकारत्वेन वाऽऽलम्बनापेक्षयाऽन्याकारोल्लेखितया वेति शब्दार्थानुसारेणान्यथापरिणते वस्तुनि ख्यातिरिति वा (इति शब्दार्थानुसारेणेति । ख्यातिर्हि ज्ञानमित्यादिनाऽन्याकारोल्लेखितया वेत्यन्तेनोक्तान्यथा- ख्यातिपदार्थपर्यालोचनया प्राप्तान्पञ्चविकल्पान्मनसि निधायेत्यन्वयः।) वस्तुनो वस्त्वन्तरात्मनाऽवभासो वाऽसम्बद्धविशेषणविशिष्टप्रतीतिर्वाऽन्याकारं ज्ञानं वाऽन्याकारोल्लेख्यन्यालम्बनं ज्ञानं वाऽन्यथाख्यातिरिति विकल्पान्मनसि निधायान्यथाख्यातिवाद्यभिमतान्तिमपक्षे संविद्विरोधप्राप्तेस्तमन्ते निधाय दुर्बलक्रमेण निराचिकीर्षुः परिणामपक्षं तावन्निराकर्तुमुत्थापयति ॥ यदीति ॥ अत्र प्रथमकल्पो भास्करमतानुसारेण द्वितीयतृतीयौ नैयायिकमतेन, चतुर्थो विज्ञानवादिमतेन, पञ्चमो नैयायिकाभिनवान्यथाख्यातिवादि- साधारण्येनेति द्रष्टव्यम् । घटादीत्यादिपदेन परिणामिवस्तुमात्रग्रहणम् । ननु शुक्तिकाया रजताकार-परिणामस्य घटादिपरिणामापेक्षया विलक्षणत्वात्तादृशस्यैवान्यथाख्याति लक्षणप्रविष्टत्वान्न घटादिप्रत्ययेष्वतिव्याप्तिरित्यत आह ॥ किञ्चेति ॥ घटादिपरिणामवैलक्षण्यं, शुक्ते रजताकारपरिणामस्य, किमकारणकत्वेनोत सकारणकत्वेऽपि तत्कारणस्य प्रसिद्धरजतपरिणामकारणवैलक्षण्येनेति प्रश्नाभिप्रायः । भावत्वेन सकारणकत्वपक्षस्यादौ निर्देशेऽपि तद्दूषणस्य बहुत्वात्सूचीकटाहन्यायेन द्वितीयमादौ निराकरोति ॥ नेति ॥ शुक्तिपरिणामरूपरजतस्याकारणत्वेऽनादित्वेन शुक्तेस्तद्रजतस्य च कादाचित्कत्वानु-पपत्तेरित्यर्थः । प्रथमे कारणविशेषे वाच्य इति पृच्छति ॥ आद्य इति ॥ यद्वाऽस्त्वयं परिणामो विलक्षणस्तथापि शुक्तिव्यतिरिक्तागन्तुककारणनिरपेक्षो वा तत्सापेक्षो वेति प्रश्नाभिप्रायः । शुक्तिमात्र-निबन्धनत्वे शुक्तौ सत्यामपि परिणामस्य कादाचित्कत्वमनुपपन्नमित्याशयेन निरपेक्षपक्षत्वं निराकरोति ॥ नेति ॥ आगन्तुककारणं पृच्छति ॥ आद्य इति ॥ एवं च परिणमित्वं स्वीकृत्य सकारणकत्वादि-विकल्पोऽनुपपन्न इति दूषणमलग्नकं द्रष्टव्यम् । आगन्तुककारणविशेषोऽपि भवन्पूर्वं पश्चाच्चासतो रजतपरिणामस्य तत्प्रतीतिरूपो वा तत्प्रतीतिकारणरूपो वा सम्भावितः । तत्प्रतीतितत्कारणयोर्दोषा-सहितयोर्हेतुत्वेऽतिप्रसङ्गाद्दोषोऽपि कारणकोटौ निवेश्यः । तस्य च प्राधान्यं वा सहकारित्वमात्रं वा वाच्यम् । एवं च करणदोषो वा दुष्टकरणसंसर्गो वा दुष्टकरणजन्यप्रतीतिर्वाऽऽगन्तुककारणविशेष इति पक्षाः प्रादुर्भवन्तीत्याशयेनाद्यमुत्थापयति ॥ करणेति ॥ ननु शुक्त्यसम्बन्धिनोऽपि रजतप्रतीतिकारणसम्बन्धितया रजतरूपपरिणामहेतुत्वं करणदोषस्य स्यादेवेत्यतस्तर्हि सर्वपदार्थानां शुक्तितुल्यतया शुक्ते रजताकारपरिणामदशायां सर्वेषामपि स स्यादित्याह ॥ अन्यथेति ॥ एतद्दोषपरिजिहीर्षया संसर्गं हेतुत्वेन विवक्षन्नेव द्वितीयमुत्थापयति ॥ दुष्टेति ॥ एवं सति पूर्वोक्त-दोषपरिहारेऽपि दोषान्तरं स्यादेवेत्याह ॥ तथाऽपीति ॥ क्षीरादौ क्षीरत्वाद्यपगमेन दध्याकारपरिणामस्य, सुवर्णादौ तत्त्वानपगमेन कुण्डलत्वादिपरिणामस्य, दर्शनात्प्रश्नः । पुरुषान्तरेण दोषशून्येन । कुण्डलादि-कारणस्येव दोषस्य परिणाममात्रहेतुतया कुण्डलादि पश्यता सुवर्णत्वादिकमिव शुक्तित्वं सदोषेणापि प्रत्येतव्यमेवेत्याह ॥ द्वितीय इति ॥ ननु विलक्षणत्वादस्य परिणामस्य यदीयदुष्टकरणसंसर्गजन्योऽयं रजताकारपरिणामस्तं प्रत्येव शुक्तित्वापगमोऽतो न पुरुषान्तरीयशुक्तित्वप्रत्ययविरोध इत्यतस्तर्हि भ्रान्तं प्रति शुक्तित्वं न भायादित्याह ॥ किञ्चेति ॥ बाधोऽपीति ॥ शुक्ते रजताकारपरिणामस्येव रजतस्यापि शुक्त्याकारपरिणामाभ्युपगमेऽन्यथापरिणते ख्यातित्वाविशेषाद्भान्तिरिव बाधोऽपि भ्रमः स्यादित्यर्थः । यद्वा ननु तत्रापि करणदोषोऽङ्गीक्रियत एवेति चेत्तर्हि दुष्टकरणजन्यत्वाविशेषान्न भ्रम एव केवलं भ्रमः किन्तु बाधोऽपि भ्रम एव स्यादित्याह ॥ बाधोऽपीति ॥ अथवा माऽस्तु करणदोषस्तथाऽपि रजतस्य शुक्त्याकारपरिणामे कारणान्तरमेव कल्पयिष्यामीत्यतस्तर्हि प्रसिद्धपरिणामविलक्षणेऽपि परिणामे दुष्टकरणसंसर्गस्याभावेन तस्य व्यभिचारितया कार्यसिद्ध्युत्तरकालीनत्वेनान्योन्याश्रयग्रस्ततया शुक्ते रजताकारपरिणामेऽपि तस्या हेतुतयाऽन्यथा परिणते ख्यातित्वस्यैव भ्रमत्वप्रयोजकत्वापातेन बाधस्यापि तथात्वाद् भ्रमत्वं स्यादित्याह ॥ बाधोऽपीति ॥ पुरुषविशेषं प्रत्येव रजताकारपरिणाम इत्यङ्गीकृत्येद-मभिहितम् । वस्तुतस्तु शुक्तित्वमपगच्छतु वा मा वा मृदादिपरिणामघटादेरिव शुक्तिपरिणामरजतादेरपि परिणामत्वाविशेषाद्भ्रान्तस्येव सर्वेषामपि रजतत्वाकारभानं स्यादेवेत्याह ॥ अपि चेति ॥ ननु न परिणामाविशेषो, भ्रान्तकरणपरिणतत्वस्यैव विशेषत्वादित्याशङ्कते ॥ यदीति ॥ घटादेरिति ॥ घटादि-रूपपरिणामं प्रति कुलालादिकरणस्यैव निमित्तत्वादित्याशयः । नन्वेवं घटादिवत्सुखादेरपि परिणामत्वाविशेषात्सर्वप्रतिपतृसाधारण्याऽऽपत्त्या पदार्थवैचित्र्यस्य त्वयाऽप्यनुसरणीयतया ममापि तत एवातिप्रसङ्गपरिहार इत्याशयेन सुखादिवत्तत्तत्करणपरिणतस्य तत्तद्ग्राह्यत्वोपपत्तिरित्याशङ्कते ॥ सुखादि-वदिति ॥ परप्रत्यक्षायोग्यतत्तदान्तरोपादानकसुखादेस्तत्तद्ग्राह्यत्वेऽपि सर्वप्रत्यक्षयोग्यबाह्य-शुक्त्याद्युपादानकरजातादेर्घटादेरिव सर्वप्रतिपत्तृसाधारण्यमेवोचितमित्याह ॥ नेति ॥ बाह्योपादानकत्वाविशेषेऽपि रजतादेस्तद्ग्राह्यत्वे घटादेरपि कुलालादिमात्रवेद्यत्वप्रसङ्गो दुर्वारः । बाह्येऽप्यवान्तरवैचित्र्यस्य रजतादेः शुक्त्यादिपरिणामत्वादिसिध्द्यधीनतयाऽन्योन्याश्रयादनुपपत्तिरित्या- शयेनाह ॥ अन्यथेति ॥

### **परिमल**

स्वोक्तरूपभ्रान्तिबाधौ प्रपञ्चयाम इति भावेनाख्यातिपक्षं तावदपाकर्तुमनुवदति ॥ इहखलु केचिदित्यादिनाऽत्रोच्यत इत्यन्तेन ॥ केचित्प्राभाकरा इत्यर्थः । अन्यथोख्यातिर्नामान्यथापरिणते वस्तुनि ख्यातिरुतान्यवस्तुनोऽन्यात्मनाऽवभासो ऽसंबद्धविशेषणविशिष्टप्रतीतिर्वाऽन्यथाकारं ज्ञानं वा अन्याकारोल्लेख्यन्यालम्बनं ज्ञानं वा । तत्राद्यं परिणामपक्षं तावन्निराह ॥ यदि तावदित्यादिना ॥ तस्मान्न परिणामपक्षो युक्त इत्यन्तेन ॥ अन्यथा परिणत इति ॥ शुक्त्यादिके रजताद्यात्मना परिणते या ख्यातिः प्रतीतिः सेत्यर्थः । कारणमिन्द्रियादिकरणदोषो वा दुष्टेन्द्रियसंबन्धो वा दुष्टेन्द्रियसंप्रयोगजन्यं विज्ञानं वा । आद्यमाशङ्क्य निराह ॥ करणदोष इति चेन्नेति ॥ द्वितीयमाशङ्क्य निराह ॥ दुष्टेति ॥ सुखादिवदिति ॥ चेदिति ॥ सुखादिकं तत्पुरुषप्रयत्नसाध्यमपि न सर्वैरुपलभ्यते किन्तु तेन तेनैव तथा शुक्त्यादिपरिणामोऽपीति चेदित्यर्थः । आन्तरत्वात्सुखादेरस्तु तथात्वम् । बाह्यत्वाच्छुक्त्यादि-परिणामस्य न तथात्वमित्याह ॥ बाह्येति ॥ अन्यथेति ॥ बाह्यपरिणामत्वेऽपि तत्तन्मात्रवेद्यत्वोपगमे घटादेरपि कुलालादिमात्रवेद्यताऽऽपातादित्यर्थः ॥

### **यादुपत्यम्**

॥ अन्यथाख्यातित्वादिति ॥ अन्यथापरिणतवस्तुविषयकत्वादित्यर्थः ॥ शुक्तिपरिणामेति ॥ शुक्त्यसन्निकृष्टत्वादिति भावः ॥ भ्रान्तेनापीति ॥ यथा मृत्त्वानपगमेन जाते घटलक्षणपरिणामे मृत्त्वमुपलभ्यते तथेऽत्यर्थः ॥ बाधोऽप्येवं सतीति ॥ पुना रजतस्य शुक्त्याकारेण परिणामाङ्गीकारे इयं शुक्तिरिति बाधोऽपि भ्रमः स्यात् । अन्यथापरिणतवस्तुविषयकत्वादित्यर्थः ॥ समस्तप्रतिपत्तृसाधारणमिति ॥ मृत्पिण्डपरिणामस्य घटस्य सर्वप्रतिपत्तृसाधारण्यदर्शनाद्रजतस्यापि शुक्तिपरिणामत्वे तत्स्यादिति भावः ॥ अन्यथोक्तातिप्रसङ्गेति ॥ अन्यथा बाह्यान्तरत्वेन विशेषा-नङ्गीकारे । शुक्तिरजतादेरपि सुखादिवत्पुरुषकरणनिमित्तत्वेनाऽऽन्तरत्वाङ्गीकार इति यावत् । घटादेरप्यान्तरत्वापत्त्या कुलालमात्रवेद्यताऽऽपातादित्युक्ताति प्रसङ्गानिस्तार इत्यर्थः । केचित्तु । अन्यथा बाह्यान्तरत्वेन विशेषानङ्गीकारे सुखादेरपि बाह्यत्व इति यावत् । सर्वप्रतिपत्तृसाधारण्यलक्षणस्यातिप्रसङ्गस्य सुखादावपि न निस्तारः स्यादित्यर्थ इत्याहुः ॥

### **श्रीनिवासतीर्थीया**

॥ अन्यथेति ॥ अधिष्ठानापेक्षयाऽन्यथा परिणते रजतादिरूपे वस्तुनि विषये ख्यातिर्ज्ञानमन्यथाख्यातिरित्यर्थः । अन्यथापरिणतवस्तुविषयकं ज्ञानमन्यथाख्यातिरिति यावत् ॥ घटादीति ॥ घटादिज्ञानानामपि मृदाद्यपेक्षयाऽन्यथा पृथुबुध्नोदराकारवत्तया परिणतघटादिवस्तुविषय- कत्वादन्यथाख्यातित्वं स्यादित्यतिव्याप्तिरित्यर्थः ॥ तदैवेति ॥ रजताकारपरिणामहेतोः करणसम्बन्धिनो दोषस्य सत्त्वादित्यर्थः ॥ कुलालमात्रेति ॥ तद्धस्तरूपकरणपरिणतत्वादित्यर्थः ॥ सुखादिवदिति ॥ सुखादिकं तत्तत्पुरुषप्रयत्नसाध्यमपि न सर्वैरुपलभ्यते किन्तु तेन तेनैव । तथा शुक्त्यादिपरिणामोऽपि चेदित्यर्थः । आन्तरत्वात्सुखादेरस्तु तथा । बाह्यपरिणामत्वेऽपि तन्मात्रवेद्यत्वोपगमे घटादेरपि कुलालमात्रवेद्यत्वाऽऽपातादित्यर्थः ।

### **वाक्यार्थरत्नमाला**

सिद्धमेतत् शुक्तीरजतत्वेनावभासत इत्युत्तरग्रन्थे विपर्ययस्वरूपसिद्धेर्विशेष विचारार्थताया उक्तत्वात् तद्ग्रन्थमनुसन्धाय प्रथमतोऽख्यातिमतनिराकरणं सङ्गमयति अन्यथाज्ञानेति । अख्यातिवादिनां मतमित्यनन्तरं तावदिति शेषः । साधकाभावकथनानन्तरमेव बाधकव्युत्पादनस्य परपक्षदूषणाय कर्तव्यतया कथाप्रवृत्तिमार्गानुसारेण प्राप्तावपि निमित्तविशेषाद्बाधकथनस्यैव प्राथम्यं युक्तमित्याह अत्युल्बणत्वादिति । केयमन्यथाख्यातिर्नामेत्यन्यथाख्यातिपदार्थविकल्पनिराकरणं क्रियते । तत्र यदि तावदन्यथापरिणते वस्तुनि ख्यातिर् नापि वस्तुनो वस्त्वन्तरात्मनाऽवभासः । एतेना-सम्बद्धविशेषणेत्यादिनोक्तानां पक्षाणामन्यथाख्यातिपदेन कथं प्राप्तिर्येनान्यथाख्यातिपदार्थतया विकल्पपूर्वकनिराकरणं युक्तं स्यादित्यतोऽन्यथाख्यातिपदार्थाक्षरार्थतया तेषां पक्षाणां प्रसक्ति-प्रदर्शनपूर्वकं तद्विकल्पाभिप्रायेण प्रवृत्तोऽयं ग्रन्थ इति चाह । ख्यातिर्हि ज्ञानमित्यादिना ख्यातिपदार्थ-ज्ञानविशेषणतयोपात्तान्यथेत्यस्यान्याकारमिति अन्याकारोल्लेखीति च पक्षद्वयसमर्पकत्वोपपत्तावपि प्रथमपक्षत्रयसमर्पकत्वायोगात् तत्समर्पणोपयोगितया ज्ञानपदार्थमाह तच्चार्थेति । तत्रेत्यतःपरं किमिति शेषः । अर्थे ख्यातिरित्यत्र ख्यातिपदमवभासिप्रकाशमात्रपरं मूलानुसारेण प्रयुक्तम् । ख्यातिपदार्थ-ज्ञानपदार्थान्तर्गतार्थपदस्य पूर्वत्रान्वयादिति स्पष्टम् । इति विवक्षितमिति । एतत्पक्षानुसारेण मूलस्थ यदितावदन्यथापरिणतइत्याद्यपक्षस्य लाभः । अन्यथा अवभासयतीत्युक्ते अन्यथेत्यत्रत्यथाला अन्य-प्रकारेणेति प्रतिपादनादन्यत्वस्य च सापेक्षत्वादतथाभूतमिति लभ्यत इति सिद्धवत्कृत्य तादात्म्या-रोपाभिप्रायेणोक्तम् अन्यमन्यात्मना वेति । संसर्गारोपाभिप्रायेणोक्तं तदसंसृष्टमित्यादि । एतदव-भासविशेषणत्वपक्षीयारोपद्वयानुसारिपक्षद्वयानुसारेण वस्तुनो वस्त्वन्तरेति असम्बन्धेति च मूलस्थ-पक्षद्वयलाभः । अन्यात्मना वा अवभासयज्ज्ञानमित्युत्तरेण सम्बन्धः । अर्थप्रकाशपदस्य ज्ञानव्यापार-पुरस्कारेण प्रवृत्तत्वेऽपि ज्ञानपदानतिभिन्नार्थत्वमित्याशयेन ज्ञानपदप्रयोगः । अन्यथाऽवभासयन्प्रकाश इति वेत्येवावक्ष्यत् । उक्ताभिप्रायेणोत्तरकल्पेऽपि ज्ञानविशेषणमित्युक्तिः । यद्वाऽर्थावभासिप्रकाश इत्यत्र प्रकाशपदं धर्मिपरम् अर्थावभासीति व्यापारपरम् । तत्र व्यापारांशे पक्षद्वयमभिधाय प्रकाशरूप-धर्म्यंशेऽन्यथात्वं विशेषणमिति प्राप्तेरित्यादिरूपेण व्याख्येयमस्ति ॥ न्यायमकरन्दतट्टीकाद्वय-तत्त्वप्रदीपिकातन्नयनप्रसादिनीभामतीविवरणतट्टीकान्यायदीपावलीतट्टीकाकुसमाञ्जलिन्यायभाष्यादीन्यनु- सृत्य मूलतट्टीकयोः प्रवृत्तेस् तत्र तत्र तत्तदनुसारेण अख्यात्यादिपक्षनिराकरणटीका व्याकर्तव्यास्ति ।

किमकारणकत्वेनेति । क्रमव्यत्यासनिमित्तं ग्रन्थकृदेव विभावयिष्यति । प्रतीतिरूपो वेति । प्रतीतिपक्षस्यान्ते निराकरणेऽपि प्रतीतिनिरूप्यत्वात् तत्करणस्य पाश्चात्यमित्यभिप्रेत्य क्रमोल्लङ्घनम् । करणसम्बन्धिन इति मूले करणसम्बन्धित्ववचनेन विषयसम्बन्धिता नास्तीति सूचनेन विषयभूत-शुक्तयसम्बन्धित्वान्न शुक्तिपरिणामहेतुत्वमिति लब्धमित्याशयेनोक्तं ननु शुक्तयसम्बन्धिनोऽपीति । तथा च दोषस्य शुक्तिसम्बन्धित्वाभावेऽपि
रजतप्रतीतिकरणसम्बन्धित्वमात्रेण तादृशादेव तस्माद्रजत-जन्मेत्यङ्गीक्रियत इत्यर्थः । दोषस्य सहकारित्वपक्षे दुष्टकरणलाभेऽपि तत्संसर्गालाभादाह संसर्गं हेतुत्वेनेति । अनिवर्त्यान्यथा भव इत्याद्यनुव्याख्यानमूलानुसारेण परोक्तरीत्या च प्रश्नमूलमाह क्षीरादाविति । परिणामस्य च दर्शनादिति पाठः ।





------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

किञ्च दोषवशाद्रजताकारेण परिणता चेच्छुक्तिस्तदा दोषापगमेऽपि तथैव कथं नावतिष्ठते । न हि निमित्तकारणनाशात्कार्यनाशो दृष्टः । कमलकुड्मलविकासनिमित्तसावित्र-तेजोऽपगमस्य विकासनिवृत्तिहेतुता दृष्टेति चेन्मैवम् । दलविभागो हि विकासो नाम । स च क्षणिकत्वात्सत्येव सावित्रतेजसि निवृत्तः । संयोगप्रध्वंसस्तु न कदाऽपि निवर्तते पुनः संयोग-लक्षणो मुकुलीभावस्तु शीतादिनोदनजन्य एव । स्थायित्वेऽपि विभागस्यान्यदेव तन्नाशे निमित्त-मिति यत्किञ्चिदेतत् । परत्वादिवत्स्यादिति चेन्न । विप्रतिपत्तेः । किञ्चोत्पन्नं चेद्रजतं विनष्टं तदा तथैव प्रतीतिः स्यात् । न पुनर्नेदं रजतमिति बाधबुद्धिः । एतेन दुष्टकरणजन्याद्विज्ञानाद्रजत-जन्मेत्यपि परास्तम् । का चैवं सति दोषवाचोयुक्तिः । नहि मृदो घटाकारपरिणामस्य निमित्तं दण्डचक्रादिकं दोषत्वेन मन्यन्ते । किञ्च यस्याः प्रतीतेस्तदालम्बनं तत एव तज्जन्म किंवा प्रतीत्यन्तरात् । नाद्यः । परस्पराश्रयप्रसङ्गात् । उत्पन्ने हि रजते तदालम्बनायाः प्रतीतेर्जन्म, तस्यां जातायां रजतोत्पत्तिरिति । न खलु निरालम्बना प्रतीतिरुत्पद्यते । द्वितीयेऽपि किं तत्प्रतीत्यन्तरं शुक्तिकाऽऽलम्बनम् । उत शुक्तिकारजतान्तरालम्बनम् । अथवाऽर्थान्तरालम्बनम् । नाद्यः । सर्वत्र शुक्तिप्रतीत्यनन्तरं रजतोत्पादप्रसङ्गात् । शुक्तिरजतप्रतीतेः प्राक् शुक्तिरिति प्रतीतिनियमाभावाच्च । दुष्टकरणालोचितशुक्तिसाधारणाकारप्रतीते रजतजन्मेति चेन्न । साधारणाकारमात्रदर्शनानन्तरं रजतप्रतीतिनियमाभावात् । कारणवैकल्यं तत्र कल्प्यत इति चेत् । स्यादेतदेवम् । यदि रजतजन्म प्रमितं स्यात् । प्रतीतिं तु प्रकारान्तरेणोपपादयिष्यामः । न द्वितीयः । पूर्वरजतस्यापि तदेव कारणमिति रजतप्रतीतिप्रवाहाविच्छेदप्रसङ्गात् । न तृतीयः । अतिप्रसङ्गात् । तदेवं भ्रान्तिबाधयोरनु-पपत्तेर्न परिणामपक्षो युक्तः ।

### **वाक्यार्थचन्द्रिका**

ननु बाह्योपादानकत्वाविशेषेऽपि तत्तद्दोषसहकृतबाह्योपादानकत्वेन घटादिवैलक्षण्याद्रजतादेस्तत्तन्मात्रग्राह्यत्वमुपपन्नमित्यत आह ॥ किञ्चेति ॥ ननु दोषापगमेन तदपगमान्नावस्थानमित्यत आह ॥ न हीति ॥ कमलेति ॥ अन्यथा मुकुलीभावानुपपत्तेरिति भावः। विकासो विभागो वा तज्जन्यसंयोगप्रध्वंसो वा । नाद्यः । तस्योदाहरणत्वानुपपत्तेरित्याह ॥ दलेति ॥ नामेत्युदयनादिप्रसिद्धिं सूचयति । यत्किञ्चिदुत्तरसंयोगावधित्वाद्विभागस्याशुतरविनाशित्वम् । न च यत्किञ्चिद्विभागमात्रावधित्वेन संयोगस्यापि तथात्वापत्तिः । यत्किञ्चिद्विभागात्संयोगनाशेऽवयव-संयोगस्यापि यत्किञ्चिद्विभागेन नाशाद्द्रव्यानुत्पत्तिप्रसङ्गेन ययोरेव संयोगस् तयोरेव विभागात्सत्याश्रये संयोगनाश इति स्थितिः । तथा चान्तराविनाशकारणाभावात्संयोगान्तरोत्पादकारणाभावात्तत्कार्यदर्शना-च्चानन्यथासिद्धसंयुक्तप्रत्ययानुवृत्तिबलेन न संयोगस्याशुतरविनाशित्वम् । विभागे च विभक्त-प्रत्ययानुवृत्तेरभावाद्भावे वा संयोगाभावविषयकत्वेनान्यथासिद्धत्वाद्युक्तं यत्किञ्चिदुत्तरसंयोगावधित्वेन क्षणिकत्वम् । न च बाधकाभावान्नान्यथासिद्धिरिति वाच्यम् । कार्यस्य कर्तव्यपुरुषार्थापेक्षयोत्पादाद-वस्थानाच्चोत्तरविभागशब्दपूर्वसंयोगनिवृत्तिरूपविभागकार्यनिष्पत्त्यनन्तरमपि तदवस्थानानौचित्यस्यैव बाधकत्वात् । तथा च प्रयोगः । विवादाध्यासितो विभाग उत्तरसंयोगान्तस्तावतैव कृतकृत्यत्वात्कर्मवत् । कृतकृत्यस्याप्यवस्थाने प्रायणानुपपत्तिरित्युदयनोक्तक्षणिकत्वोपपादनप्रकारं मनसि निधायाह ॥ क्षणिकत्वादिति ॥ द्वितीयेऽपि नोदाहरणत्वमस्येत्याह ॥ संयोगेति ॥ ननु विकासनिवृत्तिरूपो मुकुलीभावस्तावत्सावित्रतेजोऽपगमे भवतीति प्रसिद्धम् । विकासस्योभयरूपस्योक्तरीत्या सावित्रतेजोऽपगमेन निवृत्त्यभावे तदनुपपत्तिरित्यतो न विकासनिवृत्तिर्मुकुलीभावः किन्तु दलानां पुनः संयोग एव । सोऽपि न सावित्रतेजोपगमजन्योऽपि तु शीतपार्थिवावयवसंयोगजन्य एवेति नोक्तानु-पपत्तिरित्याशयेनाह ॥ पुनरिति ॥ ननु प्रायणानुपपत्तिरूपबाधकवशात्कर्मणः कृतकार्यस्या-वस्थानानुपपत्तावपि विभागस्य कृतकार्यस्याप्यवस्थाने न बाधकमिति विभक्तप्रत्ययानुवृत्तेः संयोगाभाव-विषयकत्वानुपपत्तेस्तद्बलेन विभागस्यापि स्थायित्वादुक्तमनुपपन्नमित्यत आह ॥ स्थायित्वेऽपीति ॥ प्राथमिकमुकुलहेत्वाप्यपार्थिवकमलावयवसंयोगजन्यमुकुलीभावरूपावस्थानान्तरापत्तेरेव विकासनिवृत्ति-हेतुत्वेन तेजोऽपगमस्य तदहेतुत्वात् । न च विनिगमकाभावः । तादृगवयवरहिते म्लानेकमले रात्रौ विकासानपगमस्यैव तन्नियामकत्वादिति भावः । अत एवान्यदेवेत्युक्तम् ॥

यत्किञ्चिदिति ॥ अनुदाहरणानामेवायमुपन्यास इति सूचयति । अपेक्षाबुद्धिसंयोगद्रव्यनाशात्पृथक् पृथक् । द्वाभ्यां द्वाभ्यां च सर्वेभ्यो विनाशः सप्तधाऽनयोरित्युदयनोक्तरीत्या परत्वादिनाशस्यापेक्ष-बुद्धिनाशजन्यत्वात्तद्वदत्रापि स्यादित्याशङ्कते ॥ परत्वादिवदिति ॥ द्वित्वादिबुद्धेरिव परत्वादि-बुद्धेरपेक्षाबुद्धिजन्यत्वेऽपि न परत्वादेरपेक्षाबुद्धिजन्यत्वं नापि तन्नाशस्य तन्नाशनिमित्तत्वमित्यङ्गीकुर्वाणं मां प्रति तदसम्मतेरित्याह ॥ विप्रतिपत्तेरिति ॥ ननु परत्वादेः पूर्वं पश्चाच्च सत्त्वे प्रमाणाभावादपेक्षा-बुद्धिजन्यत्वतन्नाशनाश्यत्वमेवाङ्गीकार्यमित्यत आह ॥ किञ्चेति ॥ यद्वाऽस्तु वा दृष्टान्ते यथातथा तथाऽपि तत्र विकसितमेव मुकुलमासीदितिवच्छुक्तिपरिणामभूतरजतमेव पुनः शुक्तिरासीदिति प्रतीतिरवर्जनीयेत्याह ॥ किञ्चेति ॥ शुक्ते रजताकारेण परिणामासम्भवेऽपि दुष्टकरणजन्या रजताकारसंविदेव रजताकारेण परिणमत इत्यन्यथाख्यात्येकदेशिमतं प्राग्विकल्पितं तृतीयपक्षं निषेधति ॥ एतेनेति ॥ अर्थस्य रजताकारेणापरिणामाच्छुक्तित्वापगमानपगमप्रयुक्तदूषणस्य संविद एव तथापरिणामाभ्युपगमात्समस्त-प्रतिपत्तृसाधारण्यस्य संविदोऽपगमेन रजताकारापगमसम्भवाद्दोषाभावेऽपि तथैवावस्थानदोषस्य चाभावेऽ-प्युत्पन्नविनाशे तथैव प्रतीतिः स्यान्नतु बाधबुद्धिरिति दूषणस्यापरिहार एवास्मिन्नपि पक्षे इत्यतिदेशाभि-प्रायो द्रष्टव्यः । ननु दोषजन्यत्वादेव रजतपरिणामस्य तद्वशादिदं रजतमिति भ्रमबुद्धिविशेषोऽत एव नेदं रजतमिति बाधबुद्धिविशेषोऽप्युपपद्यत एवेत्यतः स्यादिदं दोषबलात्त्वदीयसमाधानं यदि दोषत्व-मुपपद्येत अस्मिन्परिणाममते न चैवं विपरीतकार्यकारिणो दोषत्वेन लोके व्यवहारेऽपि न स्वकार्यकारिणि तथा व्यवहारोऽतिप्रसङ्गादित्याह ॥ का चैवमिति ॥ नन्वर्थक्रियासमर्थघटाद्याकारपरिणाम-वैलक्षण्याद्रजताकारपरिणामस्य तद्धेतौ दोषत्वव्यवहार इत्यरुचेराह ॥ किञ्चेति ॥ ननु भविष्यदर्था-लम्भनानुमित्यादिवदनुत्पन्नेऽपि रजते तदालम्बनप्रतीतिसम्भवान्नान्योन्याश्रय इत्यतः प्रकृतरजतेऽपरोक्षत्व-प्रत्ययात्तत्प्रतीतेरनुत्पन्नविषयकत्वानुपपत्तिरेवेत्याशयेनाह ॥ न खल्विति ॥ निरालम्बनप्रतीत्यनुपपत्त्या निरालम्बनपक्षाप्रसक्तेः प्रतीत्यन्तरग्रहणेनैव एतच्छुक्तिकारजतालम्बनत्वपक्षव्यावृत्तेः शुक्तिका-तद्रजतान्तरार्थान्तरालम्बनत्वपक्षाणामेव प्राप्तेः प्राधान्यक्रमेण विकल्पयति ॥ किं तदिति ॥ आद्येऽपि शुक्तिकालम्बनत्वं शुक्तित्वेनासाधारणाकारेण वेदन्त्वादिशुक्तिसाधारणाकारेण वा विवक्षितम् । नाद्यः । अन्वयव्यतिरेकव्यभिचारादित्याह ॥ सर्वत्रेत्यादिना ॥

शुक्तित्वाऽनवभासनिमित्तकथनपूर्वं द्वितीयं शङ्कते ॥ दुष्टेति ॥ तत्रापि व्यभिचारमाह ॥ नेति ॥ व्यभिचारस्यान्यथासिद्धि शङ्कते ॥ कारणेति ॥ अन्योन्याश्रयतया तां परिहरति ॥ यदीति ॥ इदं रजतमिति प्रतीत्यन्यथाऽनुपपत्तिसिद्धत्वाद्रजतजन्मनो नान्योन्याश्रयतेत्यतो रजतजन्मानभ्युपगमेऽपि प्रतीत्युपपत्तिरुच्यते, ‘रजतमिदमिति द्वे विज्ञाने’ इत्यादिना कथयिष्यतेऽतो नानुपपत्तिरित्याह ॥ प्रतीतिं त्विति ॥ तदेवेति ॥ शुक्तिरजतान्तरालम्बनप्रतीत्यन्तरमेवेत्यर्थः । समानन्यायत्वादिति भावः ॥ अतिप्रसङ्गादिति ॥ अर्थान्तरज्ञानस्य सर्वसाधारण्यात्सर्वेषामपि तदनन्तरं रजतप्रतीत्यापत्तेरित्यर्थः । उपपादितं दूषणं कण्ठतो दर्शयन्नेव परिणामपक्षनिराकरणमुपसंहरति ॥ तदेवमिति ॥

### **परिमल**

॥ परत्वादिवत्स्यादिति चेदिति ॥ यथा दूरदेशसंबन्धनिमित्तकं परत्वं समीपदेशसंबन्धनिबन्धनं त्वपरत्वं च तादृग्देशसंबन्धनाशादपैति तथेह शुक्त्यादिपरिणामभूतरजतादिरपि निमित्तनाशादपैत्वित्यर्थः ॥ विप्रतिपत्तेरिति ॥ अपरत्वादिजन्मनैव तन्नाशोपपत्तेरिति भावः ॥ तृतीयं परिणामहेतुं निराह ॥ एतेनेति ॥ तथा प्रतीत्यभावेनेत्यर्थः । वाचोयुक्तिरित्येकं पदम् । वाग्व्यवहार इत्यर्थः । ‘वाग्दिक्पश्यद्य्भो युक्तिदण्डहरेष्वि’त्यलुक्समासः । निर्विषयतया प्रागुत्पन्ना प्रतीतिः पश्चाद्रजतं जनयत्वित्यत आह ॥ न खल्विति ॥ ननु रजतजन्मनोऽभावे इदं रजतमिति कथं प्रतीतिरित्यतः प्राभाकरः पूर्वपक्षी समाधत्ते ॥ प्रतीतिं त्विति ॥ ‘ननु तर्हीदं रजतमित्यादिप्रत्ययानां का गतिरि’त्यादिना ग्रन्थेन ग्रहणस्मरणाद्यात्मकतयोपपादयिष्याम इत्यर्थः । शुक्तिकारजतान्तरालम्बनमिति पक्षं निराह ॥ न द्वितीयमिति ॥

### **यादुपत्यम्**

॥ स च क्षणिकत्वादिति ॥ आशुतरविनाशित्वादित्यर्थः । उत्तरसंयोगावधेर्विभाग स्याशुतरविनाशित्वस्य प्रत्यक्षसिद्धत्वात् । संयोगस्य तु चिरकालमनुवृत्तिरेव प्रत्यभिज्ञाबलात् । तत्कर्तव्यकार्यान्तरदर्शनाच्च । विभागे तु न प्रत्यभिज्ञा । नापि तेन कर्तव्यं कार्यान्तरमस्ति । कार्यं च विभागस्योत्तरविभागशब्दौ पूर्वसंयोगनिवृत्तिरित्येतावदेव । न ह्येतदतिरिक्तमप्यस्य प्रदेशान्तरे कर्तव्यमस्ति यदर्थं तदवस्थानमतो विभागस्य क्षणिकतैवाङ्गीकार्येति गुणकिरणावल्यामेतदुपपादितम् । ननु विकासो नाम न विभागः । किन्तु दलसंयोगप्रध्वंस इत्यत आह ॥ संयोगध्वंसस्त्विति ॥ अथैवमुच्यते । विकासो नाम पूर्वसंयोगध्वंसविशिष्टभाविदलसंयोगप्रागभावः । स च सावित्रतेजोनिमित्तकः । ध्वंसवैशिष्ट्यस्य तेन जननात् । उक्तविकासनिवृत्तिश्च विशिष्टाभावरूपा प्रागभावनिवृत्तिरूपपुनः संयोगलक्षणमुकुलीभाव एव पर्यवस्यति । ध्वंसनिवृत्तेरसंभवेन विशेषणवति विशिष्टाभावस्य विशेष्याभावमात्रपर्यवसायित्वात् । प्रागभावनिवृत्तिरूपमुकुलीभावे च सावित्रतेजोनिवृत्तिरेव कारणमित्याशङ्कायामाह ॥ पुनः संयोगलक्षण इति । विभागेऽपि प्रत्यभिज्ञाबलादुक्त-क्षणिकतोपपादनेऽरुचिमतां मतमवलम्ब्याह ॥ स्थायित्वेऽपीति ॥ अन्यदेवेति ॥ सावित्रतेजोऽपगम-व्यतिरिक्तं दलसमवेतमामीलनकर्मैवेत्यर्थः ॥ परत्वादिवदिति ॥ परत्वापरत्वादीनां स्वनिमित्तकारणापेक्षाबुद्धिनाश्यत्वं यथा, तथा प्रकृतेऽपि निमित्तकारणदोषनाशाद्रजताकारपरिणामनाशः स्यादित्यर्थः ॥ विप्रतिपत्तेरिति ॥ अपेक्षाबुद्धेः परत्वादिज्ञानं प्रत्येव जनकता न परत्वादिकं’ प्रतीत्यङ्गीकारादिति भावः । यद्वा । आदावपेक्षाबुद्धिस्तया च परत्वोत्पत्तिरनन्तरं परत्वत्वसामान्य-निर्विकल्पकं तेन चाग्रिमक्षणेऽपेक्षाबुद्धिनाशः परत्वत्वसामान्यविशिष्टपरत्वसविकल्पकं चैकदा भवतस् तदग्रिमक्षणे च परत्वगुणस्य नाशो ऽयं पर इति परत्वविशिष्टद्रव्यज्ञानं च युगपद्भवत इति हि परप्रक्रिया । तत्र चायं पर इति परत्वविशिष्टद्रव्यज्ञानस्य भ्रमत्वप्रसङ्गेन तज्ज्ञानोत्पत्तिकाले परत्वनाश इत्यस्यासंमतेः । न हि विशेषणनाशदशायां तद्विशिष्टप्रत्ययः प्रमेति युक्तम् । तथा चापेक्षाबुद्धिनाशाव्यवहितोत्तरक्षणे परत्वनाशासम्भवाद्य्वभिचारेण तस्य तत्र कारणत्वं विप्रतिपन्नमित्यर्थः । विशेषणनाशदशायामप्य-तद्य्वावृत्तिरूपवैशिष्ट्यस्य सत्त्वात्तज्ज्ञानं प्रमेति तु समाधानमतीव तुच्छम् । अन्योन्याभावस्य व्याप्यवृत्ति-त्वेन तस्यां दशायां तस्यातत्त्वेनातद्य्वावृत्तेरप्यभावात् । अन्यथा पाकरक्ते घटे श्याम इति बुद्धेरपि प्रमात्व-प्रसङ्ग इत्यलं पल्लवेन ॥ एतेनेति ॥ निमित्तकारणनाशेन कार्यनाशाभावाद्रजतज्ञानापगमेऽपि रजतं तथैवावतिष्ठेतेत्यादिदूषणेनेत्यर्थः ॥ का चैवं सतीति ॥ काचादेः साक्षाद्रजताद्यजनकत्वादिति भावः । ननु तर्हि ज्ञानमेव दोषोऽस्त्वित्यत आह ॥ न हीति ॥ उपपादयिष्याम इति ॥ इदं रजतमिति द्वे विज्ञाने इत्यादिनेति शेषः ॥

### **श्रीनिवासतीर्थीया**

निमित्तकारणनाशे न कार्यनाशो दृष्ट इत्याशङ्कते ॥ कमलेति ॥ कमलकुड्मलविकासे निमित्तं यत्सावित्रं तेजस्तदपगमस्येत्यर्थः ॥ सत्येवेति ॥ तथा च विभागस्य क्षणिकत्वेन स्वत एव सावित्रतेजस्सद्भावदशायामेव निवृत्ततया न तन्निवृत्तौ सावित्रतेजोऽपगमः कारणमित्यर्थः । ननु विकासो नाम न विभागः । किन्तु दलसंयोगप्रध्वंस इति चेत्तर्हि तस्य नित्यत्वेन विकासनिवृत्तेरभावान्न सावित्रतेजोऽपगमेन तन्नाश इत्याह ॥ संयोगप्रध्वंसस्त्विति ॥ ननु सायंकाले पुनः कमलदलानां पुनः संयोगलक्षणो यो मुकुलीभावः स सावित्रतेजोपगमजन्यः । तथाच पुनः प्रातस्तदपगमस्य तन्निवृत्तिहेतुता दृष्टेति चेत् तत्राह ॥ पुनःसंयोगेति ॥ शीतादिनोदनेति ॥ सावित्रतेजोऽपगमे सति शीतस्पर्शोपेतहिमादि रूपद्रव्यजन्य एव, न सावित्रतेजोऽपगमजन्यः । तथाच निमित्तकारणनाशेन कार्यनाशे नेदमुदाहरणमिति भावः । ननु विकासो नाम विभाग एव । स च स्थायीत्यङ्गीक्रियते । तन्निवृत्तिश्च सत्येव सावित्रतेजसि न सम्भवति । अतस्तदपगम एव तत्र कारणमिति निमित्तकारणनाशात्कार्यनाशः प्राप्त एवेत्यत आह ॥ स्थायित्वेऽपीति ॥ सावित्रतेजोऽपगमनान्तरं सायंकाले प्राप्ते दलेषु शनैरामीलनरूपं कर्मोत्पद्यते । तेनैव दलविभागध्वंसो जायतेऽतः सावित्रतेजोऽपगमव्यतिरिक्तस्य कर्मण एव विभागप्रध्वंसजनकत्वान्निमित्तकारणनाशेन कार्यनाशे नेदमुदाहरणमिति भावः ॥ का चैवं सतीति ॥ रजतस्य विज्ञानादुत्पन्नत्वेऽङ्गीकृते सति सत्त्वप्राप्त्या रजतविज्ञानजनकेन्द्रियादिकारणसमुदायान्तर्गतस्य काचादिदोषत्वोक्तिरयुक्ता । यदि रजतमयथार्थं स्यात्तदा तन्निमित्तस्य काचस्य दोषत्वोक्तिः सङ्गता स्यात् । न चैवम् । तस्य विज्ञानादुत्पन्नत्वेन सत्त्वात् । अतः काचादेर्दोषत्ववाचो युक्तिर्योगो घटना का । न काऽपीत्यर्थः । तदुपपादयति ॥ न हीति ॥ उत्पन्ने रजते तदालम्बनायाः प्रतीतेर्जन्मेत्ययमंशो नाङ्गीक्रियतेऽतो न परस्पराश्रयप्रसङ्ग इत्यत आह ॥ न खल्विति ॥ नन्विदं रजतमिति प्रतीतिरेवात्र रजतजन्मप्रमापिकेत्यत आह ॥ प्रतीतिं त्विति ॥ उपपादयिष्याम इति ॥ रजतमिदमिति द्वे विज्ञाने इत्यादिनेति शेषः ॥ प्रवाहाविच्छेदेति ॥ अनवस्थेत्यर्थः ॥

### **वाक्यार्थरत्नमाला**

अर्थस्य रजतेति । परिणामानङ्गीकारादित्यर्थः । दूषणस्येत्यस्याभावेऽ-पीत्युत्तरेण सम्बन्धः । साधारण्यस्येत्यस्याभावेनेत्युत्तरेण सम्बन्धः । उत्पन्नेति । किञ्चेत्यनन्तरितोक्त-दोषाभिप्रायेणातिदेशो न तत्पूर्वदोषान्तराभिप्रायेणेत्यभिप्रायः सूचितोऽनेनेति ज्ञेयम् । दोषजन्यत्वा-देवेति । रजतपरिणामस्य दोषजन्यत्वसत्त्वादेतद्दोषवशादिति योज्यम् । वाचो युक्तिरिति मूलम् । ‘वाक्दिक्पश्यद्भ्यो युक्तिदण्डहरेष्वि’ति सूत्रेण षष्ठ्या अलुक् । अर्थान्तरान्यतरेति । अन्यतरशब्दस्य साधुत्वं योज्यमस्ति ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

नापि वस्तुनो वस्त्वन्तरात्मनाऽवभासोऽन्यथाख्यातिरिति युक्तम् ॥ यथा हि किं वस्तुनो वस्त्वन्तरात्मना सती उतासती । आद्ये न भ्रान्तिर्नापि बाधः । सर्वेषां च सर्वं सर्वात्मना प्रतीयते । न हि दोषः करणसंस्कारः । तथा सत्यदुष्टकरणेन न किञ्चिदुपलभ्येत । किञ्चैवं सति रजतसंवित्समीचीना शुक्तिरेवेयमिति चासमीचीनेत्यापद्येत । न द्वितीयः । असतः प्रतीत्यनुपपत्तेः । उपपत्तौ वा किं रजतस्यापि वस्तुत्वग्रहणेन । एतेनासम्बद्धविशेषणविशिष्टप्रतीतिरन्यथाख्यातिरिति निरस्तम् । असतो विशेषणसम्बन्धस्य प्रतीत्यनुपपत्तेः । उपपत्तौ वा किमसत्ख्यातिवादिभिर- पराद्धम् । अथ ब्रूषेऽन्याकारं ज्ञानमन्यथाख्यातिरिति । तदसत् । समीचीनज्ञानस्याप्यान्तर- बाह्यत्वादिनाऽर्थविलक्षणाकारत्वेन विभ्रमत्वापत्तेः ।

### **वाक्यार्थचन्द्रिका**

अन्यथात्वमवभासविशेषणमिति द्वितीयकल्पं निषेधति ॥ नापीति ॥ ननु परिणामपक्षोक्तदूषणाप्राप्तेः कथमयुक्ततेत्यतस्तत्रोक्तभ्रान्तिबाधानुपपत्तिमत्राप्युपपादयति ॥ तथा हीति ॥ ननु विद्यमानाऽपि सर्वस्य सर्वात्मता करणदोषाभावान्न प्रतीयत इत्यतो विद्यमानसर्वात्मताप्रतीतौ करणदोषस्य प्रयोजकत्वं वदता करणदोषस्य यतार्थज्ञानजनककरणशक्त्युपोद्बलकत्वरूपं तत्संस्कारकत्व-मभिप्रेतं स्यात् । तच्च तस्य करणसम्बन्धियथार्थज्ञानजननशक्तिप्रतिबन्धकत्व प्रसिद्धिविरुद्धमित्याह ॥ न हीति ॥ ननु प्रसिद्धिनिमूलत्वादनादरणीयेत्यतस्तर्ह्यसंस्कृतकरणस्याकिञ्चित्करत्वाददुष्टकरणेना-न्यात्मतावच्छक्तित्वाद्यपि न प्रतीयेतेत्याह ॥ तथा सतीति ॥ नन्वन्यात्मताप्रतीतौ करणेन जननीयायां दोषः संस्कारो न तु प्रतीतिमात्रे । एवं च प्रतिनियतसंस्कारकल्पनायां नानुपपत्तिरित्यतो भ्रान्तिबाध-विपर्यासापत्तिरूपं युक्त्यन्तरमाह ॥ किञ्चेति ॥ नन्वसत्प्रतीतिनिरासान्यथाऽनुपपत्त्यैव तत्प्रतीतिः सिद्धेत्यतस्तर्हि रजतस्याप्यवस्तुत्वे बाधकाभावेन तदङ्गीकारापत्तावसत्ख्यातिपक्षप्रवेश इत्याह ॥ उपपत्तौ वेति ॥ अन्यथात्वस्यावभासविशेषणत्वे द्वितीयं कल्पमतिदेशेन दूषयति ॥ एतेनेति ॥ तत्र तादात्म्यम-सत् । अत्र च संसर्गोऽसन्नित्येतावानेव विशेषः । असत्प्रतीत्यनुपपत्तिरुभयत्र समानेत्याशयेनातिदेशार्थमाह ॥ असत इति ॥ अन्यथात्वं ज्ञानविशेषणमिति कल्पे आद्यमाशङ्कते ॥ अथेति ॥

### **परिमल**

अन्यस्यान्यात्मनाऽवभासोऽन्यथाख्यातिरिति द्वितीयं निराह ॥ नापीति ॥ किं रजतस्यापीति ॥ आपणादिस्थरजतस्यापीत्यर्थः । असत्त्वेऽपि रजतमितिप्रतीतेरुपपत्तेरिति भावः । तृतीयं निराह ॥ एतेनेति ॥ असंबद्धस्याविद्यमानसंबन्धवतो विशेषणस्य विशिष्टप्रतीतिः संबन्धप्रतीतिरित्यर्थः । चतुर्थमाशङ्कते ॥ अथ ब्रूष इति ॥

### **यादुपत्यम्**

॥ नापि वस्तुन इति ॥ तादात्म्यारोपाभिप्रायेणेदमित्यवधेयम् । ननु यथा भूम्यन्तर्गतं धनमञ्जनादिसंस्कृतनयनानामेव दृश्यते नेतरेषां तथा सर्वस्य सर्वात्मता न सर्वेषां प्रतीयते किन्तु दोषसंस्कृतकरणानामेवेत्यत आह ॥ न हि दोषः करणसंस्कार इति ॥ ननु न किञ्चिदुप-लभ्येतेत्युक्तमयुक्तम् । दोषस्य कार्यविशेष एव करणसंस्कारत्वाभ्युपगमात् । अन्यथाऽञ्जनाद्यसंस्कृतकरणेन घटादिकमपि नोपलभ्येतेत्यस्वरसादाह ॥ किञ्चैवं सतीति ॥ एतेनेति ॥ संसर्गारोपाभिप्रायेणेदम् ॥ समीचीनेति । अर्थस्य बाह्यत्वाज्ज्ञानस्याऽऽन्तरत्वादिति भावः । असन्यः संबन्धः समवायस्तेन संबद्धं यद्विशेषणं रजतत्वमित्यर्थः ॥

### **श्रीनिवासतीर्थीया**

॥ सर्वं सर्वात्मनेति ॥ सर्वस्य सर्वात्मतायाः सत्त्वादित्यर्थः ॥ रजतसंविदिति ॥ दोषस्य करणसंस्कारत्वेन रजतसंविदःसंस्कृतकरणजन्यत्वाद्रजतसंविदेव समीचीना स्यादित्यर्थः । तार्किकं कटाक्षीकृत्याह ॥ उपपत्तौ वेति ॥ असतः प्रतीत्यनुपपत्त्यैव खलु रजतस्य वस्तुत्वमन्यत्र सत्त्वमङ्गीकृतम् । असतोऽपि प्रतीत्युपपत्तौ किमर्थं रजतस्यान्यत्र सत्त्वरूपं वस्तुत्वमङ्गीकार्यमित्यर्थः ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

अन्याकारोल्लेखिज्ञानमन्यालम्बनमन्यथाख्यातिरिति तु विरुद्धम् । तथा हि । न तावत्सदसद्भावमात्रेणालम्बनं सद्भावमात्रस्य सर्ववस्तुप्रत्ययसाधारण्येन सर्वप्रत्ययानां सर्वार्था-लम्बनत्वापत्तेः । सर्वं सर्वज्ञता चैवं सति स्यात् । अतीतादिविषयस्य निरालम्बनतापातश्च । एतेन पुरोदेशे सद्भावेनालम्बनत्वमपि प्रत्युक्तम् । न च कारणत्वेनालम्बनम् । रूपादिज्ञानस्य चक्षुराद्यपि कारणमिति तदालम्बनत्वप्रसङ्गात् । अतीतानागतविषयत्वं च ज्ञानस्य न स्यात् । अतीताना-गतयोरसत्त्वेन कारणत्वानुपपत्तेः । एतेन विषयतया कारणत्वमित्यपि निरस्तम् । आत्माश्रयत्वं चैवं सति स्यात् । विषयत्वस्यैव निरूप्यमाणत्वात् । किंचैवं विषयत्वमित्येवास्तु । किं कारणतया व्यर्थयाऽनर्थजनन्या । किं चेदं विषयत्वम् । येन यस्यातिशय उत्पद्यते स तस्य विषय इति चेत् । अतिशयो हि ज्ञातता वा स्याद्य्ववहारो वा । नाद्यः । अनभ्युपगमात् । अभ्युगमेऽप्यतीतादिज्ञानस्य निर्विषयत्वापातात् । न ह्यसति धर्मिणि धर्मोत्पादो युज्यते । न द्वितीयः । अतदर्थिनो व्यवहारानुत्पत्तावविषयत्वापत्तेः । व्याघ्रचोरादिज्ञानानन्तरमादीयमानस्य दण्डादेरपि तद्विषयत्व-प्रसक्तेश्च । यद्विज्ञानं यदाकारं तत्तदालम्बनमिति तु तथागतमतमनुधावति ।

### **वाक्यार्थचन्द्रिका**

द्वितीयमाशङ्कते ॥ अन्येति ॥ विरुद्धमिति ॥ भासमानत्वाति- रिक्तालम्बनत्वाभावादन्यावभासिज्ञानेऽन्यावभासनं संविद्विरुद्धमित्यर्थः । ननु नालम्बनमवभासित्वमपि त्वन्यदेवेति न संविद्विरोध इत्यतः पक्षान्तरप्रतिषेधेन तदेव परिशेषयितुमाह ॥ तथा हीति ॥ अत्र सत्त्वस्याविषयरजतादिव्यावृत्तत्वात्सर्वविषयानुगतत्वाच्च सत्त्वपक्षस्य, ज्ञानकरणत्वस्य विषयविशेषनिष्ठतया कैश्चिदन्यथाख्यातिवादिभिरभ्युपगमात्तत्पक्षस्य, ज्ञानसम्बन्ध्यतिशयत्वेन तृतीयस्य, ज्ञानकरणसम्बन्धसम्बन्धत्वेन चतुर्थस्य प्रसक्तिरिति द्रष्टव्यम् । सद्भावेऽपि यत्रकुत्रचिदेव वा पुरोदेशे वा । आद्येऽपि यदा कदाचिद्वा ज्ञानकाल एव वेति विकल्पान्मनसि निधायाद्यं तावन्निराकरोति ॥ न तावदिति ॥ न चेष्टापत्तिः । अनुभवविरोधादनभ्युपगमाच्च । दूषणान्तरं चाह ॥ सर्वेति ॥ आद्ये द्वितीयं निराकरोति ॥ अतीतादीति ॥ द्वितीयं निराकरोति ॥ एतेनेति ॥ आद्यदूषणपरिहारेण शङ्कायामाधिक्यं चेत्यतिदेशः । एवमुत्तरत्रापि । पुरोदेशवर्तिसर्वपदार्थालम्बनत्वापत्तिरत्रापि दूषणत्वेन बोध्या । हेतुत्वेनालम्बनत्वं निषेधति ॥ न चेति ॥ हेतुत्वं यथाकथञ्चिद्विवक्षितम् । तथा च रजत-सदृशशुक्ते रजतसंस्कारोद्बोधहेतुत्वादालम्बनत्वं वा विषयतया कारणत्वेन वा । नाद्य इत्याह ॥ रूपादीति ॥ एतेनेति ॥ रूपादीत्युक्तातिप्रसङ्गपरिहारकत्वमात्रमभिप्रेत्य वा विषयत्वमालम्बनत्वातिरिक्तमिति शङ्कितुर्भ्रमेण वेदमुक्तमत एव परिहारेऽपि विषयत्वस्यैव निरूप्यमाणत्वादिति वक्ष्यतीति ध्येयम् । कारणत्वस्य लक्षणकोटावधिकस्य प्रवेशेऽपि स्वज्ञाने स्वज्ञानापेक्षाऽनपायादात्माश्रयः स्यादेवेत्याह ॥ विषयत्वस्यैवेति ॥ न केवलं कारणत्वविशेषणस्यातीतादि विषयाव्याप्तिसम्पादकतयाऽनर्थजनकत्वमात्रं किन्तु वैयर्थ्यमपि तदनुपादानेऽतिप्रसङ्गाभावात् । तथा च विषयत्वस्यैव लक्षणत्वे वक्तव्ये सुलभ एवात्माश्रय इत्याह ॥ किञ्चेति ॥ येनेति ॥ ज्ञानजन्यातिशयाधार इत्यर्थः । तार्किकादीन्प्रत्याह ॥ अनभ्युपगमादिति ॥ भट्टं प्रत्याह ॥ अभ्युपगमेऽपीति ॥ प्रतियोगित्वादिवदतीताऽऽदौ ज्ञातताऽप्यस्त्वित्यतो ज्ञाततावादिना तस्या धर्मिसत्तासापेक्षत्वाभ्युपगमान्नैवमित्याशयेनाह ॥ न हीति ॥ व्यवहारोऽप्यभिलपनं हानादिर्वा । द्वयमपि निराकरोति ॥ अतदर्थित इति ॥ हानादिपक्षे दूषणान्तरं चाह ॥ व्याघ्रेति ॥ ननु ज्ञानजन्यातिशयाश्रयत्वरूपविषयत्वासम्भवेऽपि ज्ञाने स्वाकाररूपातिशय-समर्पकत्वरूपं विषयत्वं सम्भवत्येवेत्याशङ्क्य तथा सति साकारविज्ञानख्यात्यापत्त्या नान्यथाख्यातिवादः समर्थितः स्यादिति भावेनाह ॥ यदिति ॥

### **परिमल**

पञ्चमं निराह ॥ अन्याकारेति ॥ अन्याकारमुल्लिखतो ज्ञानस्यान्यालम्बनत्वं किमन्यस्य सत्त्वमात्रेण पुरोदेशे सद्भावेन वा कारणत्वेन निमित्तेन वा विषयतया कारणत्वेन निमित्तेन वा । आद्यं निराह ॥ न तावदिति ॥ द्वितीयं निराह ॥ एतेनेति ॥ अतीतादिज्ञानस्य निरालम्बनत्वापातेनेत्यर्थः। तृतीयं निराह ॥ न चेति ॥ चतुर्थं निराह ॥ एतेनेति ॥ अतीतादेरकारणत्वकथनेनेत्यर्थः ॥ कारणत्वमिति ॥ निमित्तमन्यस्यान्याकारोल्लेखिज्ञानालम्बनत्व इति योज्यम् । आलम्बनत्वं विषयत्वमेकमेवेति भावेनोक्तम् ॥ विषयत्वस्यैवेति ॥ आत्माश्रयादबिभ्यन्तं प्रत्याह ॥ किं चैवमिति ॥ अस्तु तर्हि तथैवेति वदन्तं प्रत्याह ॥ किं चेदं विषयत्वमिति ॥ तथागतमतमिति बौद्धमतमनुकरोति । बौद्धा हि ज्ञानमर्थाकारमिति वदन्तीति यद्विज्ञानं यदाकारमित्युक्तौ बौद्धमतप्रवेशः प्राप्नोतीत्यर्थः ॥

### **यादुपत्यम्**

अन्याकारोल्लेखीति ॥ रजताकारोल्लेखिज्ञानं वस्तुगत्या शुक्त्यालम्बनमित्यर्थः ॥ सद्भावमात्रेणेति ॥ सद्भाव एवालम्बनत्वरूपं विषयत्वमित्यर्थः । एवं पुरोदेशसद्भावेनेत्यत्र कारणत्वेन चेत्यत्र च पुरोदेशसद्भाव एव विषयत्वं कारणत्वमेव विषयत्वमित्यत्र तात्पर्यम् । विषयत्वस्यैव निरूप्यमाणत्वादित्याद्युत्तरग्रन्थानुगुण्यादिति द्रष्टव्यम् ॥ अनर्थजनन्येति ॥ अतीताद्यव्याप्तिहेतुभूतयेत्यर्थः। व्यवहारपदेनाभिलपनं वोपादानादिकं वेति विकल्पं मनसि निधायाद्यं दूषयति ॥ अतदर्थित इति ॥ द्वितीये त्वाह ॥ व्याघ्रचोरादीति ॥

### **श्रीनिवासतीर्थीया**

एतेनातीतादिज्ञानस्य निरालम्बनताऽपातेन ॥ व्याघ्रेति ॥ व्याघ्रचोरादिज्ञानेन दण्डादावुपादानरूपातिशयस्योत्पद्यमानत्वेन दण्डादेरपि व्याघ्रादिज्ञानविषयत्वं स्यादित्यर्थः ।

### **वाक्यार्थरत्नमाला**

अन्यालम्बनमन्यथाख्यातिरिति तु विरुद्धमिति मूलस्थविरुद्धपदं तत्त्वोद्योत टीकास्थसंविद्विरुद्धमित्यस्य विचार्य संविद्विरुद्धमित्यर्थकतायाः सिद्धत्वात् । तदनुसारेण व्याचष्टे भासमानत्वातिरिक्तेति । ननु नावलम्बनमवभासित्वमिति । ज्ञानस्य यदालम्बनमित्युच्यते तदव-लम्बनं ज्ञानधर्मः । ततश्च विषयावलम्बनं नाम तदवभासित्वं यत्प्राप्तं तन्निषेधोऽयमिति ज्ञेयम् । अतदर्थिनो व्यवहारेत्येतन्मूलटीका अनुसारेण व्याख्येयाऽस्ति ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

यत्सन्निकृष्टकरणेन यज्ज्ञानं जन्यते तत्तद्विषयमित्यपि न । रूपादिज्ञानस्याकाशादि-विषयतापातात् । न हि रूपादिज्ञानमुत्पादयच्चक्षुराकाशादिना न सन्निकृष्यत इति युज्यते । प्रत्यभिज्ञा च तत्ताऽसन्निकृष्टकरणजन्या न तद्विषया स्यात् । न च वाक्यं वाक्यार्थेन सन्निकृष्यते । येन तज्जनितज्ञानस्य वाक्यार्थो विषयः स्यात् । आकाशादिविषयतैवं चापद्येत । लिङ्गज्ञानाच्चात्म-सन्निकृष्टाज्जायमानं लिङ्गिज्ञानमात्मविषयमापद्येत । तस्माद्यज्ज्ञानं यत्प्रतिभासं तदेव तस्यालम्बन-मिति मन्तव्यम् । तत्र रजतज्ञाने शुक्तिरवभासते न वेति वक्तव्यम् । अवभासत इति ब्रुवाणः श्लाघनीयप्रज्ञो देवानां प्रियः । यदि संविदि बहुमानवान्नेति ब्रूयात्तदा कथं तच्छुक्तिकालम्बनं स्यात् । किञ्च रजतमवभासते शुक्तिकालम्बनं चेदतिप्रसङ्गः कथं परिहरणीयः । ननु रजतावभासस्य रजतविषयकत्वे तेन रजतेन भवितव्यम् । कथं न भवितव्यम् । न हि सम्प्रतिपन्नसमीचीन-रजतस्वीकारेऽपि निमित्तमस्त्यन्यद्रजतावभासात् । न ह्यन्यतररजतप्रतिभासपक्षपाते कारणमस्ति । नास्त्यत्र रजतमित्यपि प्रतिभासोऽस्तीति चेत् । सत्यम् । प्रतिभाससामर्थ्याद्रजताभावोऽप्यङ्गीकृत एव पुरतः । प्रतीत्योर्विरोधः स्यादिति चेन्न । यथा न विरोधस्तथा वक्ष्यमाणत्वात् ।

### **वाक्यार्थचन्द्रिका**

॥ यत्सन्निकृष्टेति ॥ ज्ञानकरणनिष्ठसन्निकर्षप्रतियोगित्वमित्यर्थः । अस्यापि प्रत्यक्षस्थलेऽतिव्याप्त्यव्याप्ती आह ॥ रूपादीति ॥ सामानाधिकरण्यरूपव्याप्तिशरीरप्रविष्टसंयोग-समवायादिरूपसम्बन्धस्यान्यथाख्यातिवादिभिरपि लिङ्गलिङ्गिनोः स्वीकारेण तदभावप्रयुक्ता-व्याप्तेर्लिङ्गकरणतापक्षे तद्विषये वक्तुमशक्यत्वेन वाक्यस्य वाक्यार्थे शक्तेस्तार्किकादिभिरनङ्गीकारेण वाक्यकरणतापक्षे तद्विषये तत्सम्बन्धाभावप्रयुक्ताव्याप्तिमेवाह ॥ न च वाक्यमिति ॥ वाक्यस्थलेऽति-व्याप्तिमप्याह । आकाशादीति ॥ आदिपदेन श्रोत्रग्रहणम् । यद्यपि साध्यधर्मिसन्निकृष्टलिङ्गजन्यलिङ्गि-ज्ञानविषयता साध्यधर्मिण्यपि लिङ्गकरणतापक्षे आपादयितुं शक्या तथाऽपि विषयताऽङ्गीकारेणापि परिहारसम्भवान्नात्रापादिता सिद्धान्तदशायां त्ववश्याभ्युपगमनीयलिङ्गज्ञानकरणताभ्युपगमेन सुपरिहारत्वाद्धर्मिणो मुख्यविषयत्वाभावाभिप्रायेणाशङ्क्य परिहृतेति द्रष्टव्यम् । यद्यपि वाक्यार्थ-ज्ञानस्यात्मविषयता वाक्यज्ञानकरणतापक्षेऽप्यापादयितुं शक्याऽत एव न्यायामृते आदिशब्दस्तथाऽपि वाक्यकरणतापक्षेऽव्याप्त्यतिव्याप्त्योर्वाक्यस्थल उद्भावितत्वाज्ज्ञानकरणतापक्षाश्रयणेनातिव्याप्त्यनुद्भावनेऽ-प्यनुमानस्थले लिङ्गकरणतापक्षाश्रयणेन तदुद्भावनासम्भवात् । ज्ञानकरणताश्रयणेनातिव्याप्तिमुपपादयति ॥ लिङ्गज्ञानाच्चेति ॥ लिङ्गज्ञानकरणतापक्षे सम्बन्धाभावप्रयुक्ताव्याप्तेरापादनाभावस्तु लिङ्गलिङ्गिनोः सम्बन्धसम्भवे तद्द्वारकस्तज्ज्ञानयोरपि सम्बन्धः सम्भवतीत्याशयेन बोध्यः । वाक्यज्ञानस्य तत्सम्बन्धा-भावप्रयुक्ताव्याप्त्यनुद्भावनं तु वाक्यस्य तत्सम्बन्धाभावप्रयुक्ताव्याप्त्युद्भावनेनैव ज्ञानस्थलेऽपि तस्याः सिद्धतामभिप्रेत्य सिद्धान्तदशायां तु लक्षणनिष्कर्षाय सर्वदूषणान्याशङ्क्य परिहृतानीति ध्येयम् । यदर्थं विषयत्वलक्षणान्तरनिराकरणं तद्वक्तुं विषयत्वं परिशेषयति ॥ तस्मादिति ॥ एवं च रजतज्ञाने शुक्तेरा-लम्बनत्वं वदता तत्र तदवभासोऽङ्गीकार्यः । तथा च संविद्विरोध इत्याह ॥ तत्रेति ॥ समूहा-लम्बनातिरिक्ते रजतमिति ज्ञाने संवित्स्वभावविरुद्धं शुक्तेरवभासं वदतोऽलौकिकं बुद्धिवैशद्यमित्याशयेन श्लाघनीयप्रज्ञ इति परिहासः । देवानां प्रियः पशुः । अनवभासे उक्तान्यथाख्यातिर्न सिद्ध्येदित्याशयेनाह ॥ यदीति ॥ एतच्च संविद्विरोधस्वरूपं नयवीथ्यां स्पष्टमुक्तम् । अत्र ब्रूमो य एवार्थो यस्यां संविदि भासते । वेद्यः स एव नान्यद्धि वेद्यं वेद्यस्य लक्षणम् । इदं रजतमित्यत्र रजतं चावभासते । तदेव तेन वेद्यंस्यान्न च शुक्तिरवेदनात् । तेनान्यस्यान्यथाभानं प्रतीत्यैव पराहतम् । परस्मिन्भासमाने हि न परं भासते यत इति । अस्तु वा यत्किञ्चिदालम्बनत्वं रजतावभासिज्ञाने शुक्त्यनवभासेऽपि शुक्तेरालम्बनत्वे घटावभासि पटानवभासिज्ञाने पटस्य पुरोवर्तिरजतज्ञाने शुक्तेश्चालम्बनत्वापत्तिश्चेत्याह ॥ किञ्चेति ॥

नन्वतिप्रसङ्गादिनाऽवभासिन एवालम्बनत्वे इदं रजतमिति ज्ञानस्य रजतावभासितया तदालम्बनत्वं वक्तव्यम् । तथा चासतो विषयत्वासम्भवेन रजतस्य सत्त्वं च स्यादिति ॥ नन्विति ॥ असत्ख्यातिवादिनं प्रत्यस्यानिष्टत्वेऽपि मां प्रतीष्टापादनत्वात्तर्काभासोऽयमित्याह ॥ कथमिति ॥ रजतसत्त्वस्य न तावत्प्रामाणिकहानरूपत्वादनिष्टत्वम् । अप्रामाणिककल्पनात्वेनानिष्टत्वे च तस्याप्रामाणिकत्वं साधकप्रमाणशून्यत्वं प्रमाणविरुद्धत्वं वा । नाद्यः । तदवभासस्यैव प्रमाणत्वात् । अन्यथा वस्तुमात्रस्यासत्त्वापत्तेरित्याशयेनाह ॥ न हीति ॥ ननु निर्बाधकावभासस्य वस्तुसत्त्व-साधकत्वेऽपि न सबाधकस्य प्रकृतावभासस्य तथात्वमित्यतः प्रकृतेऽपि न तादृशबाधकमस्तीत्याशयेन द्वितीयं निराह ॥ न हीति ॥ प्रतिभासस्य विषयसत्त्वप्रयोजकत्वं वदता नास्त्यत्र रजतमिति प्रत्ययविषयोऽप्यङ्गीक्रियत एव । न च विरोधो विषयभेदादित्याह ॥ सत्यमिति ॥ ननु न विषयभेदः । इदं रजतमिति प्रतीत्या पुरत एव रजतसत्त्वस्य विषयीकरणादित्याशङ्कते ॥ प्रतीत्योरिति ॥ स्यादेतदेवं यदि नास्त्यत्र रजतमित्यस्य पुरतस्तत्सत्त्वाभावविषयकत्ववदिदं रजतमित्यस्य पुरतस्तत्सत्त्वविषयकत्वं स्यात् । न चैवम् । रजतमिदमिति द्वे विज्ञाने इत्यादिना ज्ञानद्वित्वस्योपपादयिप्यमाणत्वेन तस्य रजतस्वरूपमात्रविषयकत्वात् । तथा च विषयभेदान्न विरोध इत्याशयेनाह ॥ यथेति ॥

### **परिमल**

॥ यज्ज्ञानमिति ॥ यदिति भिन्नं पदम् । नतु यस्य ज्ञानं यज्ज्ञानमितिसमासः पुनरव्याप्त्यतिव्याप्ती चाह ॥ न च वाक्यमित्यादिना ॥ शब्द आकाशगुणो वायुगुणो वेतिमतेनाह ॥ आकाशादीति ॥ आत्मसन्निकृष्टादात्मसमवेतादित्यर्थः । ज्ञानादेरात्मगुणत्वादिति भावः । देवानां प्रिय इत्येकं पदम् । अज्ञ इत्यर्थः । षष्ठस्य तृतीयपादे ‘षष्ठ्या आक्रोश’ इति सूत्रे ‘देवानां प्रिय इति वक्तव्यम्’ इति वार्तिकादलुक् । श्लाघनीयप्रज्ञ इत्यपहासः काकुस्वरेण द्योत्यते ॥ अतिप्रसङ्ग इति ॥ पटाद्यवभासकमपि ज्ञानं घटाद्यालम्बनं स्यादित्यति प्रसङ्ग इत्यर्थः । शुक्तिकायामिदं रजतमिति ज्ञानस्य शुक्तिकालम्बनत्वाभावे रजतमेवालम्बनं स्यात् । तथाच रजतं वास्तवं स्यादिति शङ्कते ॥ नन्विति ॥ इष्टापत्तिं मन्वान उत्तरमाह प्राभाकरः ॥ कथं न भवितव्यमिति ॥ भवितव्यमेवेत्यर्थः । प्रतीतिविषयस्य सत्त्वेन भाव्यमित्येतदुपपादयति ॥ न हीति ॥ वक्ष्यमाणत्वादिति ॥ ननु तर्हीत्यादिना ग्रन्थेनेदमिति ज्ञानादगृहीतविवेकं रजतमिति स्मरणं नास्तीहरजतमिति त्वनुभवो विवेकग्रहरूप इत्यादिरूपेण वक्ष्यमाणत्वादित्यर्थः ॥

### **यादुपत्यम्**

आकाशाऽऽदिविषयतयैवेति ॥ शब्दरूपस्य वाक्यस्याऽऽकाशसमवेतत्वादिति भावः ॥ यत्प्रतिभासमिति ॥ यदुल्लेखीत्यर्थः । एवमग्रेऽपि ॥ कथं न भवितव्यमिति ॥ एतन्मते रजतज्ञानस्य स्मृतिरूपत्वेन सत्यरजतविषयकत्वादिति भावः ॥ यथा न विरोध इति ॥ भ्रमकाले पुरोवृत्तिग्रहणागृहीतभेदमन्यत्र विद्यमानरजतस्मरणं बाधकाले च पुरोदेशे विद्यमानरजताभावानुभवो ऽतो न रजततदभावप्रतीत्योर्विरोध इति वक्ष्यमाणत्वादित्यर्थः । यदि पुरोदेश एव रजतज्ञानं तदा परं विरोधः स्यान्नाच्चैवमिति भावः ॥

### **श्रीनिवासतीर्थीया**

रजतज्ञानस्य शुक्तिविषयकत्वमनुभवविरुद्धं चेत्याह ॥ तत्रेति ॥ देवानां प्रियो मूर्ख इत्यर्थः ॥ अतिप्रसङ्ग इति ॥ घटावभासस्यापि पटविषयकत्वं स्यादित्यर्थः । शुक्तिकायामिदं रजतमिति ज्ञानस्य शुक्तिकालम्बनत्वाभावे रजतमेवालम्बनं स्यात् । तथाच रजतं वास्तवं स्यादित्याशङ्कते ॥ नन्विति ॥ इष्टापत्तिं मन्वानः प्राभाकर उत्तरमाह ॥ कथं न भवितव्यमिति ॥ भवितव्यमित्यर्थः।

### **वाक्यार्थरत्नमाला**

पशुरिति । मूर्ख इत्यर्थः । अजेर्व्यघञपोरिति सूत्रभाष्ये प्राप्तिज्ञो देवानांप्रिय इत्युक्तस्य विवरणरूपकैयटे च देवशब्दो मूर्खवाची । मूर्खाणां च प्रियो मूर्ख एवेत्युक्तेः । ‘अथ ह योऽन्यां देवतामुपास्ते अन्योऽसावन्योऽहमस्मीति न स वेद यथा पशुरेव स देवानाम्’ इत्यव्याकृतब्राह्मणे बृहदारण्यके उक्तस्य व्याख्याने भाष्ये कृतं पशुवदीरितः ‘देवानां पशुवच्चासौ, देवान् भोजयति ज्ञानसंपत्या, तस्मात्सुबहुगोरूपे देवानां तत्त्ववेदिनि । मनुष्याणां पशुर्हि सः । सम्यग् ज्ञानी तु देवानां पशुरित्यभिधीयते । विष्णुज्ञानी हि विष्णुप्रियो ऽतो देवानामपि स प्रिय इति भावबोधे च । तत्त्वविद्देवगौः प्रोक्तो नरगौश्चाप्यतत्त्ववित् । तस्माद्देवास्तत्त्वविदे श्रियं कुर्वन्त्यतन्द्रिताश्चे’ति प्रातिपदिकं तु भिन्नविषयमिति न दोषः ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

न चान्यथाख्यातिजनने कारणं पश्यामः । न च चक्षुरादिकमेव कारणम् । तस्य समीचीनज्ञानकरणतावधारणात् । न खलु जरामरणविध्वंसहेतुर्जातु सुधा तद्धेतुरपि भवति । कारणैक्ये कार्यभेदस्याकस्मिकत्वप्रसङ्गात् । न चादृष्टभेदात्कार्यभेदः । तस्य कार्यभेदनिश्चयोत्तरकालं निश्चेयत्वात् । कार्यभेदस्य च विप्रतिपन्नत्वात् । दोषसहकृतादिन्द्रियादेवान्यथाज्ञानजननमित्यप्य-सत् । दोषा हि कारणानामौत्सर्गिककार्यजननसामर्थ्यं निघ्नन्ति । न तु विपरीतकार्यजनन-सामर्थ्यमादधति । न खलु दुष्टं कुटजबीजं वटं जनयति । किं नाम न जनयत्येव कुटजाङ्कुरम् । न च वक्तव्यं दावदहनदग्धवेत्रबीजानां कदलीकाण्डजननसामर्थ्यमुपलब्धमिति । पाकेन द्रव्यान्तरोत्पत्ते-स्तेषामबीजत्वात् ।

### **वाक्यार्थचन्द्रिका**

एवं स्वरूपानिर्वचनेनान्यथाख्यातिं निराकृत्य हेत्वसम्भवेनापि तां निराकरोति ॥ न चेति ॥ यद्वा ननु विशिष्टज्ञानसामग्रीबलेन तत्सिद्धेर्न ज्ञानद्वित्वकल्पनया विरोधपरिहार उपपन्न इत्यतस्तत्सामग्य्रभावमेवाह ॥ न चेति ॥ समीचीनज्ञानहेतुतया क्लृप्तत्वमेवकारार्थः ॥ समीचीनेति ॥ विरोधस्फोरणाय चक्षुरादि नाऽन्यथाख्यातिजनकम् । तद्विरोधिज्ञानसामग्रीत्वात् । वादिप्रसिध्द्या च साध्यप्रसिद्धिरिति विवक्षितानुमाने या यद्विरोधिसामग्री न सा तद्धेतुरिति सामान्यव्याप्तौ दृष्टान्तमाह ॥ न खल्विति ॥ अप्रयोजकतापरिहाराय कार्यवैचित्र्यानुपपत्तिरूपं बाधकमाह ॥ कारणेति ॥ अन्यथोपपत्तिं शङ्कते ॥ न चेति ॥ दोषाणां कार्यसहकारित्वमसिद्धमित्याह ॥ दोषा हीति ॥ तेषामपि संस्कारादिवत्कार्यान्तरजनकेन्द्रियादिसहकारित्वे दोषत्वेन प्रसिद्धिर्न स्यादिति हिशब्देनाह । ननु तेन तत्कार्याजनने तत्सामर्थ्यस्यैवाभावान्न प्रतिबन्धककल्पनेत्यतो दोषाभावदशायां तेन तज्जातीयेन वा कार्योत्पादेन तत्सामर्थ्यस्य सिद्धत्वाद्युक्ता प्रतिबन्धककल्पनेत्याशयेनौत्सर्गिकेति विशेषणम् । दोषाः कार्यजननसामर्थ्यनाशका न विपरीतकार्यजननसामर्थ्याधायकाश्च दोषत्वादित्यनुमानयोर्दृष्टान्तं सूचयन् अन्यथा कुटजबीजस्य वटजनकत्वं स्यादित्यादिविपक्षबाधकं च दर्शयति ॥ न खल्विति ॥ द्वितीयानुमाने व्यभिचारमाशङ्क्य निषेधति ॥ न चेति ॥

### **परिमल**

॥ जात्विति ॥ कदाऽपीत्यर्थः॥ कार्यस्य चेति ॥ अन्यथाख्यातिशब्दितभ्रमरूपकार्यस्य चेत्यर्थः । कार्यभेदस्य चेतिपाठे भ्रमप्रमारूपाकार्यभेदस्य चेत्यर्थः । कुटजबीजं गिरिमल्लिकाबीजम् ॥ दावदहनदग्धेति ॥ वनवह्निदग्धेत्यर्थः । इति न च वक्तव्यमित्यन्वयः ।

### **यादुपत्यम्**

॥ तद्धेतुरपीति ॥ जरामरणहेतुरपीत्यर्थः ॥ कार्यभेदस्येति ॥ कार्यवैलक्षण्यस्येत्यर्थः ॥ विप्रतिपन्नत्वादिति ॥ भ्रमरूपविलक्षणकार्यस्याधुनाऽप्यसिद्धत्वादिति भावः ॥ दावदहनेति ॥ तथाच दोषाणामपि दावदहनवच्चक्षुरादिकरणसहकारित्वाद्विपरीतकार्यजनन-सामर्थ्याऽऽधायकत्वं युक्तमिति भावः ॥ पाकेन द्रव्यान्तरेति ॥ पाकेन वेत्रबीजनामापरमाण्वन्तभङ्गे पुनर्द्व्यणुकादिक्रमेण तेभ्यः परमाणुभ्यः कदलीकाण्डजननाङ्गीकारेण वेत्रबीजानां कदलीकाण्डजनकत्वाभावादित्यर्थः ।

### **श्रीनिवासतीर्थीया**

नन्वेकस्यैव चक्षुरादेः समीचीनासमीचीनज्ञानद्वयजनकत्वमस्त्वित्यत आह ॥ कारणैक्य इति ॥ कुटजेति ॥ काजवारेत्यपभ्रष्टभाषा ॥ पाकेनेति ॥ दावदहनरूपतेजः संयोगाख्यपाकेन वेत्रबीजनाशेन कदलीकाण्डबीजरूपद्रव्यान्तरोत्पत्तेस्तेषां वेत्रबीजानां कदलीकाण्डबीजत्वाभावादित्यर्थः ॥

### **वाक्यार्थरत्नमाला**

न च चक्षुरादिकमेवेति वाक्यगतावधारणव्याख्यानं समीचीनेत्यादि । प्रतीकधारणं तु सामग्रयभावमेवाहेत्यनेन अवतारस्य सामान्यतः कृतत्वात्पूर्वं न चेतीति प्रतीकधारणेनैव संपन्नमिति न पुरः कृतमिति ज्ञेयम् । न चान्यथाख्यातीत्येतद्वाक्यस्य न चेतीति प्रतीकोपादानानन्तरमथ पुनर्न च चक्षुरादीत्येतद्वाक्यस्य न चेतीति प्रतीकोपादानानन्तरं
समीचीनेति पाठस्तु स्वरस इत्याहुः ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

किञ्च प्रदर्शिताकारव्यभिचारे प्रत्ययस्य सर्वत्र व्यभिचारशङ्का दुर्वारा स्यात् । तथा च कथं बाह्यार्थनिन्हवं निराकुर्मः । तथा हि ज्ञानमेव खलु सर्वत्र वस्तुव्यवस्थापकं नान्यत् । तच्चेत्क्वचिद्य्वभिचरति । तदा तत्सर्वत्र शङ्कितव्यभिचारमेव । न च तच्छङ्कापङ्कसङ्क्षालनक्षमं किञ्चिदन्यद्विज्ञानात् । तच्च सकलमपि शङ्काकलङ्कसङ्कोचितप्रभावं न प्रभवतीत्युक्तम् । ततश्च कुतो बाह्यार्थप्रत्याशा । न च वाच्यं यथा घटादेः पार्थिवस्य वह्निव्यभिचारेऽपि न धूमस्यापि तद्य्वभिचारः शङ्क्यते । एवमेकज्ञानस्यार्थव्यभिचारेऽपि न सर्वत्र व्यभिचारशङ्केति । वैषम्यात् । अस्ति हि तत्र पार्थिवत्वाविशेषेऽप्यव्यभिचारनिश्चयोपायो धूमत्वादिरेवावान्तरो विशेषः । न हि तत्र बाधकं किञ्चित् । तेनोपपद्यते तत्राश्वासः । प्रकृते तु न ज्ञानत्वावान्तरविशेषमनाश्वासनिरसनक्षम-मीक्षामहे । न च बाधकभावाभावरूपाद्विशेषाद्य्ववस्थेति वाच्यम् । बाधकस्यापि ज्ञानत्वेन शङ्कास्पदत्वात् । न खलु बाधकस्य किमपि ृङ्गमस्ति । बाधकाभावश्चानुपसञ्जातबाधभ्रमे समानः । संवादकभावाभावाभ्यां विशेष इति चेन्न । उक्तोत्तरत्वात् । संवादकमपि ज्ञानमेवेति तदपि कथं संशयास्पदं न स्यात् । तत्रापि संवादकान्तरान्वेषणेऽनवस्था कुतो न भवेत् । अङ्गीकृतश्च परेण धारावाहिकभ्रमेऽन्योन्यसंवादः । एतेन ज्ञानजन्यव्यवहारविसंवादाविसंवादलक्षणोऽपि विशेषः परास्तो वेदितव्यः । तद्विशेषग्राहिण्यपि विश्वासकारणाभावात् । अपि च प्रतीयमानोऽयं रजताकारः कुतस्त्य इति वक्तव्यम् । न तावत्पुरोवर्तिनिष्ठ इतीष्टमन्यथाख्यातिवादिनाम् । बाधविरोधश्च तथा सति स्यात् । नापि देशान्तरवर्तिति वक्ष्यामः । ततश्च ज्ञानस्थ एवाय-मित्यापतितम् । तथा च जितं साकारविज्ञानवादिभिर्बौद्धैः ।

### **वाक्यार्थचन्द्रिका**

नन्विदंरजतमित्यस्य विशिष्टविषयैकज्ञानत्वस्यानुभवबलेन सिद्धेः कार्यान्यथाऽनुपपत्त्या दोषाणां विपरीतकार्यजनकत्वं क्वचित्कल्पनीयमेवेत्यतः सति बाधके साधकमात्रेणार्थासिद्धेस्तदन्यथासिद्धिरेवोचितेत्याशयेनाह ॥ किं चेति ॥ सर्वत्र व्यभिचारशङ्कायामपि न नः काचित्क्षतिरित्यतः साधकान्तराभावाज्ज्ञानस्याप्यसाधकत्वे ज्ञानातिरिक्तार्थासिद्ध्या स्वरूपत्त्वेन प्रतीयमानार्थाकारस्यालीकत्वानुपपत्त्या धीरेव तदाकारेति बाह्यार्थापलापिविज्ञानवादिनः प्रति मूकता स्यादित्याह ॥ तथा चेति ॥ ननु ज्ञानस्यार्थव्यभिचारे तेनार्थसिद्धिरेव न स्यान्न तु सर्वथाऽर्थासिद्धिः । प्रमेयत्वस्य वह्निव्यभिचारेऽपि धूमेन तत्सिद्धिदर्शनात् । ज्ञानस्यैव तत्साधकत्वेऽपि व्यभिचारशङ्कानिवर्तकेन तन्निवृत्तौ ज्ञानादर्थसिद्धिः सुलभैवेत्यत आह ॥ तथा हीति ॥ उक्तमिति ॥ न हि स्वप्रतिबन्धकनिवर्तकं स्वयमेवेति भावः । ननु सति विशेषदर्शने साधारणधर्मदर्शनामात्रेण न व्यभिचारशङ्काऽतिप्रसङ्गादिति शङ्कते ॥ न च वाच्यमिति ॥ अतिप्रसङ्गविषये विशेषदर्शनेऽपि न प्रकृते तदित्याह ॥ वैषम्यादिति ॥ ननु प्रकृतविशेषवदयमप्यप्रयोजक इत्यतो वक्ष्यमाणबाधकवशेन प्रकृतविशेषानुपपत्तावपि नात्र काचिदनुपपत्तिरित्याह ॥ न हीति ॥ नन्वत्रापि प्रमात्वादिरेव विशेष इत्यतोऽर्थाव्यभिचारिज्ञानत्वस्यैव प्रमात्वरूपत्वादर्थव्यभिचारशङ्कया तदनिश्चये उद्भाविते तेनैव शङ्कानिरासोक्तिरनुपपन्नेत्याशयेनोक्तमना-श्वासनिरसनदक्षमिति । ननु ज्ञानत्वावान्तरविशेष एव वक्तव्य इति न नियमः । शङ्कानिरासस्तु विशेषान्तरादपीत्याशयेन विशेषान्तरमाशयेन विशेषान्तरमाशङ्क्य निषेधति ॥ न चेति ॥ ननु बाधकत्वादेव न तत्र शङ्केत्यत आह ॥ न खल्विति ॥ एवं भ्रमत्वसाधकस्य बाधकवत्त्वहेतोरप्रयोजकत्वमुक्त्वा प्रमात्वसाधकस्य बाधकाभाववत्वहेतोर्व्यभिचारमाह ॥ बाधकेति ॥ न हि संवादकस्य ृङ्गमस्तीत्युक्तोपपादनप्रकारस्यात्राप्यनुसन्धेयत्वं सूचयति ॥ उक्तेति ॥ अधिकं वक्तुं सामान्यत उक्तं स्पष्टयति ॥ संवादकमपीति ॥ संवादवत्त्वं व्यभिचारि च त्वद्रीत्येत्याह ॥ अङ्गीकृतश्चेति ॥ संवादविसंवादौ नार्थतोऽपि तु फलतः । एवं च संवादादेरर्थप्राप्त्यादिरूपत्वेन संवादकमपि ज्ञानमेवेत्युक्तदूषणाप्राप्तिरिति विशेष शङ्कामतिदेशेन दूषयति ॥ एतेनेति ॥ तत्तद्दूषणाप्रसक्तावपि तन्न्यायेन दूषण-मनिवार्यमेवेत्याशयेनातिदेशार्थमाह ॥ तदिति ॥ ननु स्वतःप्रामाण्यवादिना प्रामाण्यग्राहके साक्षिणि साक्षित्वादिरूपविशेषस्य धूमत्वादेरिवानाश्वासनिरसनदक्षस्य स्वीकारान्न तं प्रत्यनुपपत्तिरित्यत आह ॥ अपि चेति ॥ रजताकारो बाह्य आन्तरो वा । आद्येऽपि पुरोवर्तिनिष्ठो देषान्तरनिष्ठो वेति विकल्पान्मनसि निधाय क्रमेण दूषयति ॥ न तावदित्यादिना ॥

### **परिमल**

एवं ‘साकारवादादसतो न भानात्संविद्विरोधादथ हेत्वभावादि’त्यन्यथाख्यात्यनुपपत्तौ परोक्तहेतून् विवृत्य ज्ञानस्य व्यभिचारित्वे विश्वासः किं निबन्धन इति परोक्तं व्यनक्ति ॥ किञ्च प्रदर्शितेति ॥ बाह्यार्थनिह्नवं बाह्यार्थापलापम् । आन्तरं ज्ञानमेव घटादिबाह्यार्थात्मनाऽवभासते । वस्तुतो बाह्यभूतोऽर्थोना नास्तीति बौद्धैरुच्यमाने बाह्यार्थापलापमित्यर्थः ॥ तदिति ॥ ज्ञानमित्यर्थः ॥ न प्रभवतीति ॥ शङ्कानिवर्तने अर्थसत्त्वनिश्चये वा न क्षमत इत्युक्तमित्यर्थः ॥ प्रत्याशा दुराशा । अन्ते अन्ततः ॥ शङ्केतीति ॥ न च वाच्यमिति पूर्वेणान्वयः । बाधकाभावोऽऽपि नाश्वासहेतुरित्याह ॥ बाधकाभावश्चेति ॥ उक्तोत्तरत्वादित्येतद्य्वनक्ति ॥ संवादकमपीति ॥ परेणेति ॥ अन्यथाख्यातिवादिना ॥ अन्यथाख्यातिवादिनाम् ॥ भ्रमवादिनामित्यर्थः । तथात्वे भ्रान्तित्वाभावाऽऽपत्तेरिति भावः । वक्ष्याम इति ॥ तार्किकाभिमतान्यथाख्यातिनिरास प्रस्तावे ॥

### **यादुपत्यम्**

बाह्यार्थनिह्नवमिति ॥ बाह्यार्थापलापमित्यर्थः । विज्ञानवादिनो हि बाह्यमर्थमपलपन्ति । तन्निराकरणं च प्रत्ययेनैव क्रियते । स चेद्य्वभिचारकलङ्कितः कथं तर्हि तन्निराकरणे क्षमः स्यादिति भावः । एतदुपपादयति ॥ तथाहीति ॥ उक्तोत्तरत्वादित्युक्तमेव विशदयति ॥ संवादकमपीति ॥ स्वमते विभ्रमाभावादाह ॥ परेणेति ॥ ज्ञानजन्यव्यवहारेति ॥ अत्र व्यवहारपदेन प्रवृत्तिरेव विवक्षितेति ज्ञातव्यम् ॥ तद्विशेषग्राहिण्यपीति ॥ तस्यापि ज्ञानत्वादिति भावः । तदुक्तम् ।

अहो बत महानेषः प्रमादो धीमतामपि ।

ज्ञानस्य व्यभिचारित्वे विश्वासः किं निबन्धनः ॥ इति ।

### **श्रीनिवासतीर्थीया**

॥ वह्निव्यभिचारेपीति ॥ यत्र पटस्तत्र वह्निरिति व्याप्तेस्तन्तुषु व्यभिचारित्वादिति भावः । धूमस्यापीति ॥ पार्थिवत्वाविशेषादित्यर्थः । अवान्तरविशेषः पृथिवीत्वावान्तरजातिरूपः ॥ तद्विशेषग्राहिण्यपीति ॥ अविसंवादिप्रवृत्तिजनकमिदं ज्ञानमिति ग्राहिण्यपि ज्ञान इत्यर्थः । पुरोवर्तिशुक्तिशकलम् ॥ इष्टमिति ॥ अन्यथाख्यातिवादिभिस्तस्यान्यत्र सत्वाङ्गीकारा-दित्यर्थः ॥ बाधविरोधश्चेति ॥ नेदं रजतमिति पुरोवर्तिनिष्ठत्वाभावावगाहिबाधकप्रत्ययविरोधश्चेत्यर्थः ॥ वक्ष्याम इति ॥ न च विप्रकृष्टेन रजतेन सन्निकर्षोऽस्तीत्यनुपदमेव वक्ष्याम इत्यर्थः ।

### **वाक्यार्थरत्नमाला**

तेनार्थसिद्धिरेव न स्यादिति । तेन या अर्थसिद्धिस्तत्करणिकार्थसिद्धिरिति यावत् । सैव न स्यात् तेनैव करणेन या अर्थसिद्धिः सा न स्यात् । करणान्तरेण तत्सिद्धिस्तु स्यादेवेति भावः । साधारणधर्मदर्शनमात्रेण ज्ञानत्वरूपसाधारणधर्मेणेत्यर्थः । प्रकृतविशेषवदिति । प्रमात्वादिरूपज्ञानत्वावान्तरविशेषवदित्यर्थः । वक्ष्यमाणेति । न च बाधकभावाभावरूपादित्यादिनेति शेषः । इत्युक्तोपपादनप्रकारेति । इत्येवंरूपो य उक्तोपपादनस्य प्रकार इत्यर्थः । क्रमेणेति । आद्ये आद्यस्य निरासोऽन्यथाख्यातिवादिनां नेष्ट इति । द्वितीयस्य नापि देशान्तरेति । आन्तर इत्याद्यद्वितीयस्य ततश्चेतीति ज्ञेयम् ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

ननु तर्हीदं रजतमित्यादिप्रत्ययस्य का गतिः । उच्यते । रजतमिदमिति द्वे ज्ञाने स्मृत्यनुभवरूपे । तत्रेदमिति पुरोवर्तिद्रव्यमात्रग्रहणम् । दोषवशात्तद्गतस्य शुक्तित्वसामान्य-विशेषस्याग्रहणात् । तन्मात्रं च गृहीतं सदृशतया संस्कारोद्बोधक्रमेण रजतस्मृतिं जनयति । सा च गृहीतग्रहणस्वभावाऽपि दोषवशाद्गृहीततत्तांऽशप्रमोषेण गृहीतिसरूपाऽवतिष्ठते । तथा च रजतस्मृतेः पुरोवृत्तिग्रहणस्य च मिथः स्वरूपतो विषयतश्च भेदाग्रहणात्सन्निहितरजतज्ञानसारूप्येणेदं रजत-मिति भिन्ने अपि ग्रहणस्मरणे अभेदव्यवहारं सामानाधिकरण्यव्यपदेशं च प्रवर्तयतः । कुत एतदिति चेन्न । अन्यथाऽनुपपत्तेरुक्तत्वात् । किञ्चेदमिति पुरोवर्ति नयनसम्प्रयोगजं ज्ञानमनुभव इत्यविवादम् । रजतज्ञानं च न तावदिन्द्रियजम् । इन्द्रियस्य सन्निकृष्टार्थ एव ज्ञानजननसामर्थ्यात् । अन्यथा सर्वसार्वज्ञप्रसङ्गात् । न च विप्रकृष्टेन रजतेन सन्निकर्षोऽस्ति । तत्कार्यस्य साक्षात्कारस्य कदाप्यदर्शनात् । न च शुक्तिशकलसन्निकर्षादेवेन्द्रियं रजतज्ञानमुत्पादयतीति साम्प्रतम् । अति-प्रसङ्गात् । न च दोषसदसद्भावाभ्यां व्यवस्था । दोषाणां विपरीतकार्यकारिताया निरस्तत्वात् । भस्मकदोषदूषितस्य जाठरजातवेदसो बहुतराहारपरिणतिहेतुतोपलभ्यत इति चेन्न । विप्रतिपत्तेः । दोषस्यैवाहारविकारहेतुतोपपत्तेः । न च दहनकार्यं कथं दोषः करोतीति वाच्यम् । कार्येऽपि वैजात्योपलम्भात् । जाठराग्निपरिणता हि रसाः शरीरोपचयहेतवो न भस्मकपरिणतास्तथा । तस्मान्नेदमिन्द्रियजम् । न च लिङ्गाद्यनुसन्धानविधुराणामपि जायमानमनुमानादिप्रभवमिति वक्तुं शक्यते । अतः प्रत्युत्पन्नकरणाभावेऽप्युत्पद्यमानेनानेन परिशेषात्स्मरणेनैव भवितव्यम् ।

### **वाक्यार्थचन्द्रिका**

नन्वनन्यथासिद्धेदं रजतमित्यादिप्रत्ययबलाद्बाधकानामन्यथोपपत्ति-रेवोचितेत्याशङ्कते ॥ नन्विति ॥ रजतमित्यस्य स्मृतित्वस्यैव मुख्यतः प्रतिपाद्यत्वात्तत्प्राधान्याभिप्रायेण रजतमिति स्मृतीति चादितो ग्रहणम् । यद्वा स्मृतिशब्दस्याल्पाच्चतरत्वेन पूर्वं प्रयोक्तव्यत्वे तदनुसारेण रजतमित्यस्यादितो ग्रहणमिति द्रष्टव्यम् ॥ शुक्तित्वेति ॥ रजताद्भेदहेतोः ॥ शुक्तित्वजाति-विशेषस्याग्रहादित्यर्थः । यद्वा शुक्तित्वरूपस्येदमात्मकसामान्यं प्रति विशेषस्याग्रहादिदमिति द्रव्यमात्रग्रहणं भवतीत्यर्थः ॥ गृहीतेति ॥ गृहीतमिदमिति प्रकाशनस्वभावेत्यर्थः । नन्वेवं ज्ञानद्वित्वेऽभेदव्यवहारादि न स्यादित्यत आह ॥ तथा चेति ॥ ननु किमिदमेकैकं प्रवृत्तिहेतुर्मिलितं वा । नाद्यः । पृथक् प्रदेशे प्रवृत्तिप्रसङ्गात् । नान्त्यः । क्षणिकयोर्ज्ञानयोर्मेलनायोगादिति चेन्न । मेलनाभावेऽपि नैरन्तर्येणोत्पन्नयोरेव तथाविधप्रवृत्तिहेतुत्वोपपत्तेः । विनश्यदविनश्यतोः सहावस्थानाद्वेति भावः ॥ सन्निहितेति ॥ सन्निहित-रजतगोचरं ज्ञानमिदमिति रजतमित्याकारयोरसंसर्गं न गृण्हाति तयोः संसृष्टत्वेनासंसर्गाभावात् । नाहि स्वगतविवेकमेकज्ञानत्वादेवमेते अपि ग्रहणस्मरणे परस्परं भिन्ने अपि स्वगतभेदं न गृण्हीतो नाप्यसन्निकृष्टौ स्वगोचरौ तथैव निवेदयत इति सारूप्यम् । तथोक्तं नयवीथ्याम् । ‘नन्वेवं रजताभासः कथमेष घटिष्यते । उच्यते शुक्तिशकलं गृहीतं भेदवर्जितम् ॥ शुक्तिकाया विशेषा ये रजताद्भेदहेतवः । ते न ज्ञाता अभिभवाज् ज्ञाता सामान्यरूपता ॥ अनन्तरं च रजते स्मृतिर्जाता तयाऽपि च । मनोदोषात्तदित्यंशपरामर्शविवर्जितम् ॥ रजतं विषयीकृत्य नैव शुक्तेर्विवेचितम् । स्मृत्यातो रजताभास उपपन्नो भविष्यति ॥ ग्रहणस्मरणे चेमे विवेकानवभासिनी । सम्यग्रजतबोधात्तु भिन्ने यद्यपि तत्त्वतः ॥ तथाऽपि भिन्ने नाभातो भेदाग्रहसमत्वतः । सन्निहितरजतशकले रजतमतिर्भवति यादृशी सत्या ॥ भेदानध्यवसायादियमपि तादृक् परिस्फुरति । साधारणं हि रूपं तस्या अस्याश्च विद्यते तेन ॥ तन्मात्रप्रतिभानात्समानतामेव मन्यन्ते । तत्तुल्यव्यवहारप्रसक्तिरपि युज्यते चात’ इत्यादिना । ज्ञानद्वित्वं स्मृतौ तत्ताप्रमोषोऽभेदज्ञाननिबन्धनाभेदव्यवहारादेर्भेदाग्रहनिबन्धनत्वं चेति बहुकल्पना निर्मूलेत्याशङ्कते ॥ कुत इति ॥ अन्यथाख्यातिबाधकानामेवैतत्कल्पनामूलत्वमित्याह ॥ अन्यथाऽनुपपत्तेरिति ॥ नन्वन्यथाख्यातिबाधकवशात्प्रत्ययादीनामेव गतिः कल्पनीया वा प्रत्ययादिवशादसत एवाकारस्य ख्यातिं दोषाणां च विपरीतकार्यजनकत्वं च प्रकल्प्यान्यथाख्यातिबाधकान्येव परिहार्याणीत्येवं सन्देह एव स्यान्न तु निश्चय इत्यतो रजतमित्यस्यानुभवत्वानुपपत्त्या स्मृतित्वे सिद्धे ज्ञानद्वित्वादेः सर्वस्य सिध्द्या निश्चयोपपत्तेरित्याशयेन रजतमित्यस्य स्मृतित्वे परिशेषमाह ॥ किञ्चेति ॥ रजतमिति ज्ञानं स्मृतिर् अनुभवत्वे कारणाभावेऽपि उत्पद्यमानज्ञानत्वाद् इति विवक्षितानुमाने नासिद्धिः । प्रत्युत्पन्न बाधको-पपन्नत्वे सति ज्ञानत्वात् । न च विशेषणासिद्धिः । विमतं नानुभवः प्रत्युत्पन्नकारणं चेन्द्रियं लिङ्गादिकं वा । आद्येऽपि तदसन्निकृष्टं सन्निकृष्टं वा । सन्निकृष्टत्वेऽप्यारोप्यरजतसन्निकृष्टं वाऽधिष्ठानशुक्तिसन्निकृष्टं वेतिविकल्पान्मनसि निधाय क्रमेण दूषयति । रजतज्ञानं चेत्यादिना । योगिसार्वज्ञाभ्युपगमादिष्टापत्ति-निरासायोक्तं सर्वेति । विप्रकृष्टेनेति हेतुगर्भविशेषणम् । कार्यादर्शनमात्रस्य कारणत्वाभावा-साधकत्वात्कदाऽपीति विशेषणम् । नन्वाहारविकाररूपकार्यान्यथाऽनुपपत्त्यैव दुष्टजातवेदसो हेतुत्वसिद्धेर्न विप्रतिपत्तिरित्यत आह ॥ दोषस्येति ॥ नन्वेवं व्यभिचारान्नाग्नेरपि हेतुत्वमित्याशङ्क्य निषेधति ॥ न चेति ॥ तदुक्तं नयवीथ्याम् । ‘उच्यतेऽनन्यगतितः स्मृतिरत्रावगम्यते । न ह्यसन्निहितं तावत्प्रत्यक्षं रजतं भवेत् ॥ लिङ्गाद्यभावाच्चान्यस्य प्रमाणस्य न गोचरः । परिशेषात्स्मृतिरिति निश्चयो जायते पुनः । तस्याः कारणसद्भावादिति ॥

### **परिमल**

सामान्यविशेषस्य ॥ जातिविशेषस्येत्यर्थः ॥ गृहीतग्रहणस्वभावापीति ॥ अनुभूतवस्तुविषयीकरणस्वभावाऽपीत्यर्थः ॥ गृहीतीति ॥ अनुभवसदृशी ॥ सन्निहितेति ॥ चक्षुः-सन्निकृष्टरजतज्ञानं यथा तथैवेत्यर्थः ॥ कुत इति ॥ कस्मान्मानादेतज्ज्ञेयमित्यर्थः । विपक्षे बाधादित्याह ॥ अन्यथेति ॥ एवं कल्पनाभावे ॥ अनुपपत्तेः ॥ परिणामपक्षे भ्रान्तिबाधानुपपत्तेः । अन्यात्मना भानपक्षे चासतोनभानात् । साकारवादात्संविद्विरोधाद्धेत्वाभावादित्याद्यनुपपत्तेरुक्तत्वादित्यर्थः । परिशेष-रूपप्रमाणाच्च ग्रहणस्मरणरूपम् इदं रजतमिति ज्ञानमिति ज्ञानमित्याह ॥ किञ्चेत्यादिना ॥ अस्तु संनिकर्ष इत्यत आह ॥ न च विप्रकृष्टेनेति ॥ नास्तीति कथं ज्ञायत इत्यत आह ॥ तत्कार्यस्येति ॥

### **यादुपत्यम्**

एवं ‘साकारवादादसतो न भानात्संविद्विरोधादथ हेत्वभावात् । धियामनाश्वासभयाच्च नेष्टा यतोऽन्यथाख्यातिरतो यथार्थे’त्यन्यथाख्यातिबाधकसङ्ग्राहकस्वाचार्यश्लोकोक्तबाधकानि परपक्षेऽभिधाय स्वपक्षसाधनाय पूर्वपक्षमुत्थापयति ॥ ननु तर्हीति ॥ गृहीतिसरूपेति ॥ अनुभवसदृशीत्यर्थः ॥ अनुभवो यथा तत्ताऽनुल्लेखी तथेदं रजतस्मरणमपीति भावः ॥ सन्निहितरजतज्ञानेति ॥ समीचीनरजतज्ञानसादृश्येन स्वरूपतो विषयतश्च भेदाग्रहणेत्यर्थः । इयांस्तु विशेषः । समीचीनरजतज्ञानेऽविद्यमानभेदाग्रह इति । परिशेषादपि रजतज्ञानस्य स्मृतित्वं साधयितुमाह ॥ रजतज्ञानं चेत्यादिना ॥ भस्मकलक्षणो दोषो व्याधिरूपः ॥

### **श्रीनिवासतीर्थीया**

अभेदव्यवहारमिदं रजतमिति तादात्म्यव्यवहारम् । सामानाधिकरण्य-व्यपदेशमिदं रजतमित्येकविभक्त्यन्तपदवाच्यत्वव्यपदेशमित्यर्थः । इदन्त्वरजतत्वरूपभिन्न-प्रवृत्तिनिमित्तानामिदं रजतमित्यादिशब्दानामेकस्मिन्नर्थे वृत्तिः सामानाधिकरण्यमित्यप्याहुः ॥ तत्कार्यस्येति ॥ सन्निकर्षकार्यस्येत्यर्थः ॥ दोषस्यैवेति ॥ न तु तद्दूषितस्य जाठरजातवेदस इत्यर्थः। तदुपपादयति ॥ जाठरेति ॥ प्रत्युत्पन्नेति । अव्यवहितपूर्वक्षणवर्तीन्द्रियार्थसन्निकर्षरूपकारणाभावेऽ-पीत्यर्थः । अनेन रजतज्ञानेन । इदं रजतमिति ज्ञानम् ॥

### **वाक्यार्थरत्नमाला**

अभेदव्यवहारादीति । तस्य विशिष्टज्ञानसाध्यतया कारणाभावे तस्यासम्भवादित्यर्थः । अत्र तेनेति शेषः । तथा च ज्ञानद्वित्वे इदं रजतमिति ज्ञानस्य विशिष्टज्ञानत्वाभावेन विशिष्टज्ञानसाध्यव्यवहारादिकं तेन ज्ञानद्वयेन न स्यादित्यर्थः । तथाच रजतस्मृतेरिति भामतीवाक्यव्याख्यानावसरे कल्पतरुकृतं वचनमाह ननु किमिदमेकैकमित्यादिना । तदुक्तं नयवीथ्यामिति । एतत्प्रकरणं व्याख्येयमस्ति ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

किञ्चेदं स्मरणमनाकलितरजतस्यानुत्पद्यमानत्वात्सम्प्रतिपन्नस्मरणवत् । न चेदमस्मरणम् । तत्तांऽशविकलत्वात्सम्प्रतिपन्नवदिति युक्तम् । पदात्पदार्थस्मृतौहरिहरादिस्मृतौ च व्यभिचारात् । किञ्चानुभूतं तावन्न समस्तं स्मर्यते । तत्तांऽशश्चातीतदेशकालसम्बन्धः स्मर्यमाण-धर्मः । तथा च स्मरणं च भवतु । भवतु दोषवशात्प्रमुषिततत्तांऽशम् । न च विपक्षे बाधकं किञ्चिदित्यप्रयोजको हेतुः । न च नेयं स्मृतिरिन्द्रियजन्यत्वात् । तच्चेन्द्रियव्यापारान्वयव्यतिरेकानु-विधायित्वादिति वाच्यम् । स्मृतिबीजसंस्कारोद्धोधहेतुपुरोवर्तिसाधारणाकारग्रहण एवेन्द्रिय-व्यापारान्वयव्यतिरेकयोरुपक्षीणत्वात् । नन्वेवं सत्यनास्वादिततिक्तस्य शिशोस्तिक्तस्मरणानुपपत्तेः कथं तिक्तो गुड इति प्रत्यय इति चेन्न । जन्मान्तरानुभूतत्वात् । अदृष्टवशाच्च कस्यचिदेव स्मरण-मुपपद्यते । अथवा नायं नियमो ग्रहणस्मरणे एवागृहीतविवेके व्यवहारादिप्रवर्तके इति किन्तु क्वचिद्ग्रहणे एव मिथोऽगृहीतभेदे । यथा पीतः शङ्ख इति । अत्र हि विनिर्यन्नयनरश्मिवर्तिनः पित्तद्रव्यस्य पीतत्वं दोषवशाद्द्रव्यरहितं गृह्यते । शङ्खोऽपि गुणहीनः स्वरूपमात्रेण गृह्यते । तदनयोर्गुणगुणिनोरितरेतरापेक्षिणोरसंसर्गाग्रहात्सारूप्यात्पीतचिरबिल्वादिफलप्रत्ययाविशेषेणाभेद- व्यवहारः सामानाधिकरण्यव्यपदेशश्च भवतः । यत्तु कज्जलकालिमाग्रहणं तत्तिर्यगवस्थानात् । कज्जलस्य अस्वच्छतया नयनरश्मिप्रतिबन्धकत्वाच्च । पित्तं तु आर्जवावस्थितं काचमिव स्वच्छं न प्रतिबन्धकमिति विशेषः । एवं तिक्तो गुड इति व्यवहारोऽपि । क्वचित्पुनः स्मरणे एवागृहीत-विवेके । यथा स घटस्तत्रासीदिति । अनयैव दिशाऽलातचक्रादिव्यवहाराः सर्वेऽपि निर्वाह्याः ।

### **वाक्यार्थचन्द्रिका**

ननु दोषाणां विपरीतकार्यजनकत्वे कल्पिते प्रत्युत्पन्नदुष्टेन्द्रियजन्यत्वोपपत्तेः परिशेषोऽनुपपन्न इत्यत आह ॥ किं चेति ॥ प्रतिपक्षं शङ्कते ॥ न चेति ॥ पदार्थस्मृत्यादेः साधका-भावेस्मृतित्वस्यैवाभावापत्त्याऽवश्यवक्तव्यं स्मृतित्वादिसाधकं यत्तद्विकलत्वादेवास्यास्मृतित्वं साधयिष्यामीत्याशङ्कायामाह ॥ किं चेति ॥ स्यर्यमाणरजतमात्रस्यास्य कथमस्मरणत्वमित्यत आह ॥ तत्तांशश्चेति ॥ प्रतिपक्षान्तरं शङ्कते ॥ न चेति ॥ ननु नेयं स्मरणत्वकल्पनोपपद्यते । जातमात्रस्य शिशोस् थूत्कारानुमेये तिक्तो गुड इत्यादिप्रत्ययेऽस्यासंभवादित्याशङ्कते ॥ नन्विति ॥ स्तनपानादि-प्रवृत्त्यन्यथाऽनुपपत्त्या जन्मान्तरानुभूतस्मरणस्यावश्यकल्पनीयतया नानुपपत्तिरित्याह ॥ जन्मान्तरेति ॥ जन्मान्तरानुभवस्य सर्वत्र सुलभत्वादनुभवाभावेन स्मरणाभावः कुत्रापि न सिध्द्येदित्यत आह ॥ अदृष्टेति ॥ अस्मिन्पक्षेऽदृष्टप्रयुक्तजन्मान्तरानुभवस्य कल्पनीयतया पक्षान्तरमाह ॥ अथवेति ॥ अत्र तिक्तो गुड इत्यस्य प्रकृतत्वेऽपि पीतः शङ्ख इत्यादौ परेणोभयोरपि ग्रहणत्वोपपादनाद् गृह्यमाणारोपेऽ-सङ्कीर्णोदाहरणत्वाच्च तदतिदेशेन तिक्तो गुड इत्यस्योपपादनाय परोक्तस्थलमेवोदाहरति ॥ यथेति ॥ विनिर्यदिति विशेषणेन पित्तस्यार्जवावस्थितत्वं दर्शयति । गुणगुणिनोरितरेतरसापेक्षत्वोक्तिरसंसर्गा-ग्रहोपपादनाय । अतसीपुष्पसङ्काशनयनमण्डलान्तःस्थितकञ्जलस्य तेजोवृत्तिनिरोधकतया तिर्यगवस्थान-मिन्द्रियोपरिभागस्थार्थग्राहकविनिर्यन्नयनमवर्तिपित्तद्रव्यस्यार्जवावस्थितत्वम् । एवं च तद्रूपयोर्ग्रहणाग्रहणे युक्ते इत्याह ॥ यत्त्विति ॥ काचो हरितद्रव्यविशेषः । एतच्चोक्तं नयवीथ्याम् । ‘अतसीपुष्पसङ्काशं यत्तावन्नेत्रमण्डलम् । तत्रस्थमञ्जनं यत्तत्तेजोवृत्तिनिरोधकम् ॥ मण्डलान्तरसंस्थं तु यन्नाम नयनेऽञ्जनम् । तस्यानार्जवदोषेण नीलिमा नावगम्यते ॥ इन्द्रियोपरिभागेऽपि लिप्तेन स्वच्छभावतः । पित्तेन नायनं तेजः काचेनेव न रुध्यते ॥ प्रसरन्नायनं तेजो ग्राहकं नेन्द्रियस्थितमिति’ ॥ एवमिति ॥ एतदप्युक्तं नयवीथ्याम् । ‘मधुरे तिक्तधीरेवं व्याख्याता पित्तवर्तिनः । तैक्त्यस्य रसहीनस्य गुडस्य च परिग्रहादिति’ ॥

अनयैव दिशेति ॥ स्वप्नस्थले स्मरणानां स्वरूपतो विषयतश्च भेदाग्रहः । द्विचन्द्रस्थलेऽङ्गुल्य-वष्टम्भेनेन्द्रियस्य महसो भेदे सत्येकशीतगुविषयकयोर्जातयोर्द्वयोर्ग्रहणयोः परस्परं भेदाग्रहः । ग्रहणनिष्ठद्वित्वस्य च चन्द्रेण सहासंसर्गग्रहः । ततश्च द्वौ चन्द्राविति सामानाधिकरण्यव्यवहारः । अलातचक्रस्थले सर्वतो द्रुतभ्रमदलातविषयकानेकग्रहणेष्वलाते तत्तद्देशसंबधानां तद्ग्रहणानां च सत्यपि कालभेदे तदग्रहः । चक्रे च युगपत्सर्वदेशसंबन्धाद्भेदाभावादेव तद्ग्रहः । तथा च भेदाग्रहादेव चक्रव्यवहारः । तदुक्तं नयवीथ्याम् । ‘एवं स्वप्नेऽपि वस्तूनि स्मर्यमाणानि सन्त्यपि । अनुभूतांशमोषेण भासन्ते गृह्यमाणवत् ॥ संस्कारोद्बोधहेतुश्च तत्रादृष्टं प्रकल्प्यते । अदृष्टस्य तु हेतुत्वाज्जाग्रतस्तादृशी न धीः ॥ अवस्थाऽपि ह्यदृष्टस्य सामग्रीफलसंभवे । तथा द्विचन्द्रबोधेऽपि भिन्नमेवेन्द्रियं महः । भिन्ने जनयति प्रख्ये एकस्मिन्नेव शीतगौ । संवित्ती ते न भिद्येते तद्द्वित्वे सति मन्यते ॥ भिन्नार्थबुद्धितुल्यत्वमत्रापि खलु पूर्ववत् । स्मरतोऽप्येकतां तेन भ्रमोऽयमुपपद्यते ॥ न हिस्मृतिप्रमोषेण सर्वत्रैव भ्रमो मतः । दिङ्मोहेऽदृष्टसामर्थ्याद्दिक्स्वरूपानवग्रहात् ॥ दिगन्तरस्वरूपस्य स्यरणाच्च भ्रमो मतः । अलातचक्रेऽलातस्य भ्रमतः सर्वतो द्रुतम् ॥ निरन्तरधियो जाताश्चक्रबुद्धिसमा मताः । कालभेदस्तु शीघ्रत्वाद्धियां तासां न लक्ष्यते ॥ चक्रधीर्व्यवहारश्च तेनास्मिन्नपि युज्यते’ इत्यादिना ।

### **परिमल**

इदं रजतमिति ज्ञानद्वयं ग्रहणस्मरणात्मकं दोषवशादगृहीतशुक्तिविशेषं प्रमुषिततत्ताकमित्यत्रान्यथानुपपत्तिपरिशेषौ प्रमाणीकृत्यात्र पुनरविवादेदमंशज्ञानं हित्वा रजतज्ञानं स्मरणमित्यंशेऽनुमानं च प्रमाणयति ॥ किंचेदं स्मरणमिति ॥ इदमिति ॥ रजतज्ञानमित्यर्थः । स्मरणमिति साध्यनिर्देशः । अनाकलितरजतस्यानुत्पद्यमानत्वादिति साधननिर्देशः । प्रतिपक्षमाशङ्क्य व्यभिचाराप्रयोजकत्वदोषाभ्यां निराह ॥ न चेत्यादिना हेतुरित्यन्तेन ॥ पदार्थस्मृतौ ॥ व्युत्पन्नस्य पदाज्जायमानपदार्थस्मृतावित्यर्थः । प्रतिपक्षान्तरमाशङ्क्यासिद्धिदोषेण निराह ॥ न च नेयमित्यादिनोपक्षीणत्वादित्यन्तेन ॥ शङ्किताऽसिद्धिदोषमुद्धरति ॥ तच्चेति ॥ इन्द्रियजन्यत्वमित्यर्थः ॥ स्मृतीति ॥ स्मृतिबीजं यः संस्कारोद्बोधस् तस्य हेतुभूतं यत्पुरोवर्तिन इदंत्वादिसाधारणाकारस्य ग्रहणं तत्रैवेत्यर्थः । तथाचेन्द्रियजन्यत्वस्यासिद्धिरेव साधकाभावादिति भावः ॥ असंसर्गाग्रहात्सारूप्यादिति ॥ पीतचिरबिल्वफले इदं पीतमिति प्रत्ययस्यैकत्वेन तत्र गुणगुणिनोरसंसर्गाग्रहस्य सत्त्वाद्यथा तत्रासंसर्गाग्रहनिबन्धनः पीतमिदं फलमित्यभेदव्यवहारसामानाधिकरण्यव्यपदेशौ भवतस् तथा पीतः शङ्ख इत्यत्र ग्रहणरूपज्ञानद्वयसत्त्वेऽपि गुणगुणिनोरसंसर्गाग्रहादभेदव्यवहारादिकमित्यर्थः । नन्वेवं पीतः शङ्ख इतिवन्नयनगतकज्जलकालिमग्रहणेन कालः शङ्ख इत्यपि धीः कदाचित्स्यात् । पीतत्वप्रत्ययोपपादक-प्रक्रियाया अत्रापि सुवचत्वात् तदग्रहणे पीतत्वाग्रहणं च स्याद्विशेषाभावादित्यत आह ॥ यत्त्विति ॥ अग्रहणमिति पदच्छेदः । यथा पीतः शङ्ख इति दृष्टान्तमुक्त्वा दार्ष्टान्तिकमाह ॥ एवमिति ॥ जिह्वाग्रवृत्तिरसनेन्द्रियेण तत्रत्यतिक्तद्रव्यगततिक्तरसमात्रस्य ग्रहे सति त्वगिन्द्रियोपनीतगुडद्रव्यतिक्त रसयोरसंसर्गाग्रहात्सारूप्यान्निम्बफलप्रत्ययाविशेषेणाभेदव्यवहार इत्यर्थः ॥ अनयैव दिशेति ॥ अनुभूतत्वे ग्रहणस्मरणे स्मरणरूपे वा न चेद् ग्रहणरूपे एवेत्येवमुक्तदिशेत्यर्थः।

### **यादुपत्यम्**

तथाच स्मरणं भवत्विति ॥ धर्मिमात्रावगाहि स्मरणं भवत्वित्यर्थः । ननु धर्मं विहाय कथं धर्मिमात्रं स्मर्तुं शक्यं धर्मस्याप्यनुभूतत्वादित्यत उक्तमनुभूतं समस्तं धर्मभूतं न स्मर्यत इति । नन्वेवं जन्मान्तरानुभूतसर्वपदार्थस्मृतिः स्यादित्यत आह ॥ अदृष्टवशाच्चेति ॥ कस्यचिदेवेत्यनन्तरं पदार्थस्येति शेषः ॥ स्वरूपमात्रेणेति ॥ शङ्खत्वेनेत्यर्थः ननु यदि नयनगतपित्तद्रव्यनिष्ठं पीतत्वं चक्षुर्ग्राह्यं स्यात्तर्हि नयनगतकज्जलकालिम्नोऽपि ग्रहणं स्यादविशेषात् । ततश्च नीलः शङ्ख इत्यपि भ्रमः स्यादित्यत आह ॥ यत्तु कज्जलेति ॥ तिर्यगवस्थानादिति ॥ कज्जलस्य वक्रतयावस्थानादित्यर्थः । तेन यथा रश्मयो विनिर्गच्छन्ति तत्र न कज्जलावस्थानमपि तु नयनपार्श्वप्रदेश एवेति भावः । आर्जवावस्थानमभ्युपेत्याप्याह ॥ अस्वच्छतयेति ॥ काचमिवेत्यत्र हरितद्रव्यविशेषः काचशब्दार्थः ॥ अलातचक्रादीति ॥ शीघ्रभ्रमितालातज्वालास्विदं चक्रमिति व्यवहार इत्यर्थः । आदिपदेन द्विचन्द्रदिङ्मोहगन्धर्वनगरवंशोरगादिव्यवहारसंग्रहः । तथाच द्वौ चन्द्रावित्यत्र प्रदेशविशेषगतं द्वित्वं गृहीतं सद् असंसर्गाग्रहाच्चन्द्रनिष्ठतया व्यह्रियते । मण्डूकवसाक्तनयनस्य वंशे स्मृतोरगभेदाग्रहादयमुरग इति व्यवहार इत्यादि ज्ञेयम् ।

### **श्रीनिवासतीर्थीया**

अनाकलितेति ॥ अननुभूतेत्यर्थः ॥ एवं तिक्तोगुड इति व्यवहारोऽपीति ॥ अत्रापि रसनेन्द्रियेण स्वनिष्ठतिक्तद्रव्यनिष्ठतिक्तत्वं दोषवशाद्द्रव्यरहितं गृह्यते । गुडोऽपि दोषवशान्माधुर्यरसहीन एव रसनेन गृह्यते । तदनयोर्गुणगुणिनोरितरेतरसापेक्षयोरसंसर्गा-ग्रहात्सारूप्यान्निम्बप्रत्ययाविशेषेणाभेदव्यवहारादिकं ग्रहणे एवागृहीतभेदे कुरुत इत्यर्थः ॥ स घटस्तत्रासीदिति ॥ स घट इत्येकं स्मरणम् । तत्रासीद् घटातिरिक्तमन्यत्किञ्चिद्वस्तु तत्रासीदित्यपरं स्मरणम् । तथाच एते स्मरण एव स्वरूपयोस्तद्विषययोर्घटतदन्यवस्तुनोश्च भेदाग्रहात्स घटस्तत्रासीदित्यतीतदेशकालविशिष्टवस्त्वैक्यावगाहित्वेन व्यवहारप्रवर्तके भवत इत्यर्थः ।

### **वाक्यार्थरत्नमाला**

वक्ष्यमाणातसीपुष्पसङ्काशमित्यादिनयवीथीमनुसन्धायाह अतसीति । उदाहरिष्यमाणनयवीथ्यनुसारेण व्याख्याति स्वप्नस्थल इत्यादिना ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

किञ्च विपर्ययमङ्गीकुर्वाणेनापि विवेकाग्रहो ग्राह्य एव । न हि विवेकग्रहे विपर्ययावकाशोऽस्ति । विरोधात् । अन्यथा विपर्ययनिवृत्त्यनुपपत्तेः । तथा च तत एव सर्वस्यो-पपत्तौ किं विपर्ययकल्पनया । न चान्यथाख्यातौ किमपि प्रमाणमस्ति । भेदाग्रहप्रसज्जिताभेद-व्यवहारबाधनेनैव नेदमिति विवेकज्ञानस्य बाधकत्वमप्युपपद्यते । तदुपपत्तौ चागृहीतविवेकस्य ज्ञानद्वयस्य भ्रान्तित्वमपि लोकसिद्धं सिद्धम् । तथा च प्रयोगः । विगीतप्रत्ययो यथार्थः । प्रत्ययत्वात्सम्प्रतिपन्नवत् । नन्वत्र विगीतप्रत्ययो नाम किं पुरोवर्तिनिर्विकल्पकज्ञानमुत सदृश-दर्शनोत्थं रजतस्मरणम् । किं वोभयमाहोस्विद्रजतपुरोवर्त्येकताज्ञानमाहोस्वित्प्रमुषितभेदं वेदनद्वयम् । तत्राद्यपक्षत्रये सिद्धसाधनता । चतुर्थे वाद्याश्रयासिद्धत्वमपसिद्धान्तो व्याघातश्च । पञ्चमे प्रतिवाद्याश्रयसिद्धतेति चेत् । मैवम् । अस्ति तावत्पुरोवर्तिनिर्विकल्पकज्ञानम् । अस्ति च सदृशपुरोवर्तिदर्शनजनिता रजतस्मृतिः । तथाऽस्त्येव च तत्समुत्थं सविकल्पकमिदमिति वेदनात्स-विवादभेदाभेदं रजतवेदनम् । तत्र विप्रतिपन्नौ भेदाभेदौ विहायेदं रजतमित्यवगममात्रमिदं रजतमित्यादिसामानाधिकरण्यव्यवहारकारणं पक्षत्वेन विवक्षितं चेत्को विरोधः । न हि विप्रतिपन्नाकारेणैव पक्षीकारः क्वचित् । मा हि भून्नित्यानित्याग्निमदनग्निमच्छब्दपर्वतपक्षीकारे प्रकृतदोषानुपङ्गाद्भङ्गोऽनुमानमुद्रायाः ॥

### **वाक्यार्थचन्द्रिका**

एवं प्रमाणेन ज्ञानद्वित्वमुपपाद्यास्तु वोभयत्रापि कल्पना तथाऽपि कल्पनालाघवादख्याति पक्षनिश्चयोपपत्तिरित्याह ॥ किञ्चेति ॥ ननु प्रामाणिकं गौरवं न्याय्यमेवेत्यत आह ॥ न चेति ॥ यद्वा स्वपक्षे साधकं परपक्षे बाधकं चोपपाद्य साधकाभावं च परपक्षे दर्शयति ॥ न चेति ॥ ननु बाधकज्ञानानुपपत्तिरेव भ्रान्तौ प्रमाणमित्यत आह ॥ भेदाग्रहेति ॥ इतरेतराभावबोधादितरेतराभावाग्रहनिवृत्तौ तद्धेतुकव्यवहारनिवृत्तिर्बाधफलमित्यर्थस् तदप्युक्तं नयवीथ्याम् । ‘बाधकप्रत्ययस्यापि बाधकत्वमतो मतम् । प्रसज्यमानरजतव्यवहारनिवारणादिति’ । माऽस्तु बाधकत्वानुपपत्तिर्भ्रान्तिविषयकप्रामाणिकव्यवहारानुपपत्तिस्तु तत्र प्रमाणं भविष्यतीत्यतः पूर्वोक्तार्थेनास्याप्यन्यथासिद्धिरित्याह ॥ तदुपपत्तौ चेति ॥ एवं सामानाधिकरण्यप्रत्यय-विरोधादिरूपबाह्यानुपपत्तावन्यथाख्यातौ साधकबाधकभावाभावाभ्यां व्यवहारादेरन्यथासिद्ध्या च तादृशप्रत्ययाभावेन परिहृतायां निष्कण्टकानुमानं स्वपक्षसाधकतयोपन्यस्यति ॥ तथा चेति ॥ विमतिविषयतावच्छेदकानिरुक्त्या प्राप्तामान्तरानुपपत्तिं परिहर्तुं शङ्कते ॥ नन्वत्रेति ॥ अत्राद्यकल्पत्रयमुभयसम्मतप्रसक्तिमत्तत्रापि प्रत्येकमिलितभेदेनावान्तरविशेषोऽभिप्रेतः । उत्तरद्वयं तु क्रमेण वादिप्रतिवादिसम्मत्या प्रसक्तमिति द्रष्टव्यम् ॥ निर्विकल्पकमिति ॥ इदन्त्ववैशिष्ट्यावगाहित्वेऽपि शुक्तिरजतत्वादिजाति विशेषवैशिष्ट्यानवगाहित्वेनेयमुक्तिरिति द्रष्टव्यम् । उभयपक्षस्यान्तिमपक्षस्य चैकत्र वेदनयोः स्वरूपमात्रविवक्षयाऽपरत्र च तयोः प्रमुषितभेदत्वस्य च विवक्षया भेद इति ध्येयम् । रजतपुरोवर्त्येकताज्ञानस्य वस्तुतो वादिमतेऽभावादाश्रयासिद्धिस्तदङ्गीकारे चापसिद्धान्तोऽभिन-वसिद्धान्ताभ्युपगमे व्याघात इत्याह ॥ चतुर्थ इति ॥ पुरोवर्तिनिर्विकल्पकरजतस्मृतिजन्ये इदमिति वेदनाभिन्ने पुरोवर्तिनि रजतत्वादिजातिवैशिष्ट्यावगाहिनि रजतवेदनेऽख्यातिवादिनां विप्रतिपत्तावप्युक्त-निर्विकल्पकस्मृत्योरेव प्रमुषितभेदत्वेऽन्यथाख्यातिवादिनां विप्रतिपत्तावपि तदुभयस्वरूपमात्रे न तावत्कस्यापि विवाद इत्याह ॥ अस्ति तावदिति ॥ एवं केवलमुभयसम्मताकारं प्रदर्श्य तद्विवादविषयाक्रान्ततया तमेव दर्शयति ॥ तथेति ॥ तदुभयसमुत्थं सविकल्पकमिदमितिवेदनाभिन्नं रजतवेदनमस्तीत्येकः । न तादृग्वेदनं किन्तु तत्कारणत्वेन तवाप्यावश्यकं निर्विकल्पकस्मृतिरूपवेदनद्वयं तदेव प्रमुषितभेदमित्येवेत्यपरः । एवमेव भेदाभेदविवादोऽत्राभिमतो न तु तदुभयसमुत्थसविकल्पक-रजतवेदने इदमितिवेदनाद्भेदाभेदविवादः । असदनुवादापत्तेः । उच्यत इत्यादिपूर्वग्रन्थेन विमतौ चेत्याद्युत्तरग्रन्थेन च विरोधापत्तेः । अत एवोत्तरत्र भेद एवाख्यातिवादिभिरित्यनुक्त्वाऽपाकर्तव्यश्चेत्ये-तावदेव वक्ष्यतीति द्रष्टव्यम् । अतस्तत्समुत्थितमित्यत्रत्यतच्छब्दपरामर्शविषयप्रदर्शनाय प्रवृत्तेनास्ति । चेत्यादिपूर्वग्रन्थेन वादिमतेन विज्ञानस्वरूपं च दर्शितम् । तथेत्यनेन तु प्रतिवादिमतेनेति द्रष्टव्यम् । नन्वेतावताऽपि कः पक्षनिष्कर्ष इत्यतो वाद्यभिमतप्रमुषितभेदत्वप्रतिवाद्यभिमतेदं वेदनाभिन्न-सविकल्पकरजतज्ञानत्वयोस्तत्तदभिमतकार्यत्वकारणत्वादीनां चाविवक्षयोभयसम्मतेदंरजतावगममात्रस्य पक्षत्वे न कोऽपि दोष इत्याशयेनाह ॥ तत्रेति ॥ ननु भिन्नस्याभिन्नस्य वा तादृशावगमस्य पक्षत्वे उक्तदोषानतिवृत्तिः । अवगमसामान्यस्य चानुगतावच्छेदकाभावान्न सत्त्वमित्यतोऽनुगतपक्षतावच्छेदकमाह ॥ इदं रजतमित्यादीति ॥ ननु भिन्नस्याभिन्नस्य वेदं रजतमित्यवगमस्य सामानाधिकरण्य-व्यवहारकारणत्वात्कथं भेदाभेदौ विहाय सामानाधिकरण्यव्यवहारकारणज्ञानरूपपक्षलाभः । तयोः पक्षकोटिनिवेशे चोक्तदोषानतिवृत्तिरित्यतो भिन्नावगमस्यापि तत्त्वेनापक्षत्वेऽप्युक्तव्यवहारकारणत्वेन पक्षत्वमिष्यत एवेति नोक्तदोषानुषङ्गः । अभिन्नत्वाद्याकारेणापक्षत्वं च युक्तमेव । तस्य विप्रतिपन्नत्वेन तदाकारेण पक्षत्वस्यैवानुचितत्वात् । अन्यथाऽनुमानमात्रोच्छेदापत्तिरित्याह ॥ न हीति ॥ यद्वा ननु विप्रतिपन्नस्य परित्यागेऽनुमानवैयर्थ्यमित्यतो विमताकारस्य न पक्षकोटिनिवेशोऽनुमानमात्रोच्छेद-प्रसङ्गात्साध्यकोटिनिवेशाच्च नानुमानवैयर्थ्यमित्याशयेनाह ॥ न हीति ॥ अनुमानमुद्राया भङ्गो मा भून्न भवति हि यस्मात्तस्मोन्न पक्षीकार इत्यन्वयः ।

### **परिमल**

ननु भ्रमवादिना विशिष्टज्ञानादभेदव्यवहार उच्यते त्वया तु विवेकाग्रहात् । को न्वत्र विशेष इत्यत आह ॥ किञ्च विपर्ययमिति ॥ गृह्यमाणस्मर्यमाणयोर्विवेकाग्रहः स्वकार्य एवेत्यर्थः ॥ विवेकेति ॥ पुरोवर्तिन इदं रजतं नेति भेदग्रह इत्यर्थः । स्वाभिमतेऽर्थेऽन्यथानुपपत्तिपरिशेषानुमानानि प्रमाणान्युक्त्या परमतमप्रामाणिकमित्याह ॥ न चान्यथाख्याताविति ॥ ननु नेदं रजतमिति भेदज्ञानस्य बाधकत्वान्यथानुपपत्त्या तद्बाध्यमभेदज्ञानमुपेयम् । अन्यथा तस्य बाधकत्वानुपपत्तेः । अतस्तदनुपपत्तिरेव वा भ्रमत्वेन लोके प्रसिद्धिर्वाऽन्यथाख्यातौ प्रमाणमित्यत आह ॥ भेदाग्रहप्रसञ्जितेति ॥ विगीतः विमतः ॥ निर्विकल्पकमिति ॥ शुक्तित्वाद्यसाधारणधर्माप्रकारकमिदंत्वादिसाधारणप्रकारकमित्यर्थः ॥ वादीति ॥ अनुमानप्रयोक्त्रित्यर्थः ॥ व्याघातश्चेति ॥ शुक्तिरजतयोस्तादात्म्यज्ञानरूपान्यथाख्यातिर्नेति वदता तदङ्गीकारे आश्रयासिद्धत्वमपसिद्धान्तो व्याघातश्चेत्यर्थः ॥ यद्वा रजतपुरोवृत्तितादात्म्यज्ञानं पक्षीकृत्य याथार्थ्यं तादात्म्याविषयकमित्युक्ते व्याघात इत्यर्थः । तत्समुत्थसविकल्पकमिति ॥ रजतत्वरूपासाधारणधर्मप्रकारकमित्यर्थः । इदमितिज्ञानाद्रजतस्मृतौ पश्चादिदं रजतमिति पुनः पुरोवृत्तिरजतयोर् ज्ञानजन्मेत्याशयेन तत्समुत्थमित्युक्तिः । न्यायमते विशेष्यताव्यधिकरणप्रकारमेकं ज्ञानं प्राभाकरमतेत्वगृहीतभेदं ज्ञानद्वयमिति ज्ञेयम् । किन्त्वेन पक्षीकरणमित्यत आह ॥ इदं रजतमित्यादीति ॥ ननु मिथो भिन्नः प्रत्यय इति एक प्रत्यय इति वा पक्षीकर्तव्य इत्यत आह ॥ न हीति ॥ विप्रतिपन्नधर्मेणैव पक्षीकारो न हीत्यर्थः । एवमपक्षीकारः किमर्थमित्यर्थ आह ॥ मा हि भूदिति ॥ अनुमानमुद्राया अनुमानमर्यादाया भङ्गो मा भूदित्येतदर्थमित्यर्थः । अन्यथाऽनुमानप्रयोगप्रवृत्तिभङ्गः स्यादित्यर्थः । कुत इत्यत उक्तम् ॥ नित्येत्यादि ॥ नित्यः शब्द इति वा अनित्यः शब्द इति वा पक्षीकृत्य अनित्यत्वादिसाधने प्रकृतानां वाद्याश्रयासिद्धत्वापसिद्धान्तव्याघातरूपदोषाणामनुषङ्गात् तथाग्निमान्पर्वत इति वा अनग्निमान्पर्वत इति वा पक्षीकृत्याग्निमत्त्वादिसाधने सति प्रतिवाद्याश्रयासिद्धत्वदोषानुषङ्गादित्यर्थः ।

### **यादुपत्यम्**

विपर्ययाभ्युपगमे कल्पनागौरवमपि बाधकमाह ॥ किञ्चेति ॥ ग्राह्य एवेति । स्वकार्य एवेत्यर्थः । ननु प्रामाणिकत्वान्न कल्पनागौरवं दोष इत्यत आह ॥ न चान्यथाख्याताविति ॥ निर्विकल्पकज्ञानमिति । इदमित्याकारं भ्रमजनकधर्मिज्ञानरूपमित्यर्थः । तस्येदन्त्वप्रकारत्वेऽपि शुक्तित्वादिविशेषाविषयकत्वान्निर्विकल्पकत्वोपचारः ॥ रजतस्मरणमिति ॥ भ्रमकारणविशेषण-ज्ञानरूपमित्यर्थः । ननु नाश्रयासिद्धत्वं मया तादृशज्ञानाङ्गीकारादित्यत आह ॥ उपसिद्धान्त इति ॥ व्याघात इति ॥ व्याघातो विरोधः ॥ प्रमाणबाध इति यावत् । रजतपुरोवर्त्येकताज्ञाने याथार्थ्यं बाधितमिति भावः । अथवा रजपुरोवर्त्येकताज्ञानत्वस्यायथार्थत्वव्याप्यत्वेनायथार्थत्वप्राप्त्या तत्र याथार्थ्यसाधने विरोधिव्याप्त्युक्त्या व्याघात इत्यर्थः । ‘रमणं नातियत्नस्य विक्षेपादेव युज्यत’ इत्यत्र नियामको रतिमांश्चेति व्याहतम् । नियमनस्य विक्षेपाविनाभूतत्वात् । विक्षेपस्य च रतिविरोधित्वादिति विरोधिव्याप्त्युक्तावपि व्याहत्युक्तिरग्र इत्यवधेयम् ॥ मा हि भूदिति ॥ नित्यानित्यशब्दपक्षीकारेऽग्निमदनग्निमत्पर्वतपक्षीकारे च प्रकृतदोषानुषङ्गादनुमानमुद्राया भङ्गः स्यात्स मा भून्न भवेदेवेत्यर्थः । न हि विप्रतिपन्नाकारेणैव पक्षीकार इत्यन्वयः मा भूदित्यस्यान्यथेत्यप्यर्थ इत्याहुः ।

### **श्रीनिवासतीर्थीया**

ग्राह्यः स्वीकर्तव्यः ॥ न हि विवेकग्रह इति ॥ इदं रजतमिति ज्ञानविषयीभूतेदम्मशरजतयोर्विवेकग्रहे सतीत्यर्थः ॥ अन्यथेति ॥ विवेकग्रहेऽपि विपर्ययाङ्गीकार इत्यर्थः ॥ तत एवेति ॥ विवेकाग्रहादेवेत्यर्थः ॥ सर्वस्येति ॥ विपर्ययकार्यस्य प्रवृत्त्यादेरित्यर्थः ॥ तथाच कल्पनागौरवमिति भावः । ननु नेदं रजमिति विवेकज्ञानस्य बाधकत्वं लोकप्रसिद्वम् । तदन्यथाऽनुपपत्त्यैव तद्बाध्यान्यथाख्यातिसिद्धिरित्यतो लोकप्रसिद्धेरन्यथासिद्धिमाह ॥ भेदाग्रहेति ॥ ननु तथापीदं रजतमिति ज्ञानस्य लोकप्रसिद्ध्यन्यथाऽनुपपत्त्या भ्रमत्वसिद्धिरित्यत आह ॥ तदुपपत्तौ चेति ॥ विवेकज्ञानस्य बाधकत्वोपपत्तौ चेत्यर्थः ॥ सिद्धमिति ॥ ज्ञानजन्यव्यवहारस्य बाध्यत्वादेवेत्यर्थः । भ्रान्तिस्थाने भेदाग्रहस्याभिषिक्तत्वादिति भावः । तथा चायथार्थत्वव्यवहारोऽस्ति नायथार्थज्ञानमिति द्रष्टव्यम् ॥ किञ्चोभयमिति ॥ इदमिति ॥ निर्विकल्पकज्ञानरूपं विशेष्यज्ञानम् । विशेषणज्ञानरूपं रजतस्मरणं चेत्युभयमित्यर्थः । तथा तार्किकमते भ्रमरूपविशिष्टज्ञाने विशेषणविशेष्योभयज्ञानं कारणमेव प्राभाकरमतेऽपि तदुभयं ग्रहणस्मरणात्मकज्ञानद्वयेऽपि कारणमित्यङ्गीकृतमत उभयमिति कारणीभूतज्ञानप्रश्नोयमित्यवगन्तव्यम् । प्रमुषितभेदं वेदनद्वयमिति तत्कार्यज्ञानद्वयप्रश्नोऽतो न तयोः पक्षयोः पौनरुक्त्यमित्यनुपदमेव स्पष्टमिति ज्ञातव्यम् ॥ मा हि भूदिति ॥ न हि भवतीत्यर्थः ॥ अन्यथा स स्यादिति भावः ।

### **वाक्यार्थरत्नमाला**

एवं प्रमाणेनेति । रजतमित्यस्य स्मृतित्वोपपादनादिना लब्धान्यथानु-पपत्तिरूपप्रमाणेनेत्यर्थः । इतरेतराभावेति । अन्योन्याभावार्थकभेदपदव्याख्यानमेतत् । बाह्यानु-पपत्ताविति । तादृशप्रत्ययाभावेन परिहृतायामित्युत्तरेणान्वयः । प्रत्ययाभावो द्वेधोपपादितो ऽन्यथा-ख्यातौ साधकेत्यादिना । आद्यपक्षद्वयस्योभयमिति तृतीयपक्षाविशेष इत्यत आह आद्यकल्पत्रयमिति । आद्यद्वयं प्रत्येकमेकैकविषयम् । तृतीयपक्षस्तु मिलितोभयविषय इति भेद इत्यर्थः । वादिप्रतिवादि-संमत्येति । अल्पाच्तरतया वादिपदस्य पूर्वप्रयोगः । प्रतिवादिसंमत्या वादिसंमत्या चेति क्रमेणेति योज्यमिति ज्ञेयम् । निर्विकल्पकज्ञानमिति मूलानुसारेण निर्विकल्पकेतीति पाठः स्वरसः । बुध्या विवेकेन प्रतीकोपादानमित्यप्याहुः । किं वोभयमित्याद्युपपादयति उभयेति । क्रमेणाश्रयासिध्यादित्रिक-मुपपादयन्नवतारयति रजतपुरोवर्त्येकतेति । पुरोवर्तीति । निर्विकल्पकं च रजतस्मृतिश्च ताभ्यामित्यर्थः । निर्विकल्पकमितीति तु इदमिति वेदनेनाभिन्ने रजतवेदन इति सम्बन्धः । विप्रतिपत्तावपीति द्वितीयानन्तरं चशब्दः पूरणीयः । तदुभयेति । निर्विकल्पकस्मृतिरूपोभयेत्यर्थः । भेदाभेदविवादप्रकारं स्वाभिमतं दर्शयति तदुभयसमुत्थमिति । सविकल्पकस्येदमिति वेदनाभिन्नस्य रजतवेदनस्याभेद-वादिसंमतत्ववत् । तादृशसविकल्पकयोरिदं रजतमिति वेदनयोर्भेद इति भेदवादिसंमतत्वं प्रतीयते । तन्न सम्भवति । तथा च सति पूर्वोत्तरविरोधात् । किन्तु सविवादभेदाभेदमित्यत्र सविकल्पकेदंरजत-वेदनयोरभेद इत्येवाभिप्रेतम् । भेदस्तु कारणीभूतवेदनयोरेव न तु कार्यवेदनं नामास्तीति विवेकेनेदं योजनीयमिति भावः ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम् ।***

### **सुधा**

किञ्च सिद्धस्यैव पक्षीकरणम् । विमताकारस्यापि सिद्धत्वे किं साध्येत । विमतौ च भेदाभेदौ विभ्रमगोचरविवादावसरे । भेदे हि वेदनयोरिदं वेदनम् पुरोवर्तिमात्रगोचरं न रजतवार्तां वेत्ति । रजतवेदनमपि रजतमात्रग्राहि नेदमिति पुरोवर्तिनमनूद्य तस्यैव रजततामिदं रजतमिति विदधाति । किन्तु रजतमित्येव यस्य कस्यचिद्रजतत्वमनुसन्धत्ते । तच्च न प्रमाणविरुद्धमिति क्वान्यथाख्यातिः । अतस्तद्वादिभिरभेद एव वक्तव्योऽपाकर्तव्यश्चाख्यातिवादिभिरित्यस्त्येव विप्रति-पत्तिः । ततो विप्रतिपन्नाकारं परित्यज्येदं रजतमित्यवगममात्रपक्षीकारे न कश्चिद्दोषः । कथमन्यथा-ख्यातिवादीदं रजतमिति ज्ञानस्य पुरोवर्तिविषयत्वसाधनाय साधनमुपन्यस्यन्नितो दोषाद्विमुच्येत । अथ रजतार्थिनः शुक्तिकायां प्रवृत्तौ हेतुभूतं ज्ञानं मया पक्षीक्रियत इति चेन्मोच्चैर्वोच्चः परोऽपि श्रोष्यति । ईश्वरज्ञानेन सिद्धसाधनता स्यादिति चेत्तवापि बाधः कथं न स्यात् । प्रकृतप्रवृत्तिहेतु-रनीश्वरज्ञानं पक्षीक्रियत इति चेन्ममापि तथैव स्यात् । त्वयेश्वरानभ्युपगमाद्य्वर्थं विशेषणमिति चेत्तर्हि मां प्रति तवापि कथं न व्यर्थम् । तथाऽपि व्याप्तिज्ञाने सिद्धसाधनतेति चेत्तत्रैव तव बाधप्रसङ्गः । इदं ज्ञानादगृहीतविवेकं रजतज्ञानमिति विप्रतिपत्तिविषयमुद्घाटयामीति चेत्सममेतन्ममापि ।

### **वाक्यार्थचन्द्रिका**

न केवलं विमताकारस्य पक्षत्वेऽतिप्रसङ्गः किन्तु साध्यस्वरूपस्यैवालाभ इत्याह ॥ किञ्चेति ॥ ननु स्यादिदं यद्यनित्यत्वाग्निमत्त्वादिवदभेदाभेदयोर्विमतिविषयत्वं स्यात् । न चैवम् । किन्तु यथार्थत्वायथार्थत्वयोरेव तत् । एवं च भेदाभेदयोः पक्षकोटिनिवेशेऽपि नातिप्रसङ्गः । नापि साध्यस्वरूपालाभः । यथार्थत्वस्यैव साध्यत्वसम्भवादित्यत आह ॥ विमतौ चेति ॥ अख्यातिवादिभिरिति ॥ संसर्गभेदख्यात्यभाववादिभिरित्यर्थः । उक्तप्रकारं परेणाप्यङ्गीकारयति ॥ कथमिति ॥ साधनमिति ॥ शुक्तिप्रवृत्तिप्रयोजकज्ञानत्वतद्विषयव्यवहारजनकज्ञानत्वादिरूपं साधमित्यर्थः ॥ इतो दोषादिति ॥ आद्ये पुरोवर्तिनिर्विकल्पकस्य पुरोवर्तिविषयकतायाः सिद्धत्वात्सिद्धसाधनता । द्वितीये रजतस्मरणस्य पुरोवर्तिविषयकत्वाभावस्यैव सिद्धत्वाद्बाधः । तृतीये निर्विकल्पकांशे सिद्धसाधनता स्मरणांशे बाधः । चतुर्थे प्रतिवाद्याश्रयासिद्धिः । पञ्चमे वाद्याश्रयासिद्धिरपसिद्धान्तो व्याघातश्चेत्यर्थः । अथ पूर्वपक्षी सामानाधिकरण्यव्यवहारकारणज्ञानस्य पक्षत्वमख्यातिवादिनाऽपि त्याजयितुं तत्समानयोगक्षेमं तथाऽपीत्युक्तदूषणान्तरप्रसक्तिमत्पक्षान्तरमाशङ्कते ॥ अथेति ॥ शुक्तिप्रमायामंशतः सिद्वसाधनतावारणाय रजतार्थिन इति विशेषणम् । तद्बलाच्च रजतार्थिताजन्यत्वं प्रवृत्तेर्लभ्यते तेनोभयार्थिनः शुक्तिप्रवृत्तिहेतुशुक्तिप्रमायां सिद्धसाधनतेत्यलग्नकं भवति । रजतप्रमायामंशतो बाधवारणाय शुक्तिकायामिति । रजतेच्छाजन्यशुक्तिप्रवृत्तिजनकरजतेच्छायामंशतः सिद्धसाधनतावारणाय ज्ञानमिति । न चैवमेव यथार्थत्वसाधनाय मया पक्षनिर्देशः क्रियत इति वाच्यम् । स्वतन्त्रोपस्थितेष्टभेदाग्रहस्य विसंवादिप्रवृत्तिहेतुत्वं वदता त्वया कारणतावच्छेदकत्वेनेष्टज्ञानस्य तथात्वानभ्युपगमात् । इदंज्ञानस्य प्रवृत्तिमात्रहेतुत्वाभ्युपगमेऽपि तद्याथार्थ्यस्य मां प्रति सिद्धतया सिद्धसाधनता स्यादित्याशयः शङ्कितुः। तर्हि भेदाग्रहहेतुत्ववादिनं मां प्रत्युक्तहेतुत एवेष्टज्ञानहेतुत्वासिद्ध्याऽऽश्रयासिद्धिः । इदंज्ञानस्य प्रवृत्तिहेतुत्वेऽपि तस्य पुरोवर्तिविषयत्वस्य मां प्रति सिद्धतया सिद्धसाधनतेति समम् । यदि च कार्याभावव्याप्याभावप्रतियोगित्वरूपप्रयोजकत्वमेवात्र हेतुत्वमभिमतं तच्च कारणतावच्छेदकेष्टज्ञानेऽपि तवापि सममिति तस्य पुरोवर्तिविषयकत्वसाधने न कोऽपि दोष इति मतं तर्हि तस्यैव मया त्वां प्रति याथार्थ्यसाधने न कोऽपि दोष इत्याशयेन सोपहासमाह ॥ मोच्चैरिति ॥

ईश्वरेति ॥ ईश्वरज्ञानस्य कार्यमात्रकारणत्वादिति भावः । अत्रोत्तरोत्तरशङ्कनीयपरिहरणीयाभिसन्धिना पूर्वपूर्वशङ्कापरिहारा इति द्रष्टव्यम् ॥ अनीश्वरेति ॥ अत्र जीवज्ञानमित्यर्थः । यथाश्रुतेऽप्रसिद्ध-विशेषणत्वेऽपि वक्तव्ये व्यर्थविशेषणत्वमात्रोक्तेरयुक्तेः । एवं व्याख्याने च पक्षतावच्छेदकाप्रसिद्ध्यभावेन व्यर्थविशेषणतामात्रोक्तेरुपपत्तिरिति कश्चित् । तन्न । व्यावर्त्याप्रसिद्धिप्रयुक्ताप्रसिद्धविशेषणस्थले व्यर्थविशेषणत्वस्यापि सम्भवेऽप्रसिद्धविशेषणत्वमेव वक्तव्यमिति निर्बन्धायोगात् । व्यावर्त्याप्रसिद्धिरूप-प्रयोजकस्याश्रयासिद्धिसम्पादकत्वरूपदूषकताबीजस्य च साम्येनैक्योक्त्यैवोपपत्तौ व्यर्थविशेषणत्वा-प्रसिद्धविशेषणत्वयोर्द्वयोरपि पृथगवश्यावक्तव्यत्वात् । विशेषणव्यावर्त्याप्रसिद्धौ व्यावर्त्याभावेन तद्वैयर्थ्यस्यैवोपपन्नत्वाच्च । अत एव ठक्कुरादौ सामान्यलक्षणाद्यजन्येत्यादिविशेषणानां व्यावर्त्याप्रसिद्धि-प्रयुक्तवैयर्थ्यमेव व्याख्यातमिति यथाश्रुतेनैवोपपन्नत्वात् । अत्रोक्तरीत्या पक्षकोटिप्रविष्टहेतुत्वस्य प्रयोजकत्वरूपतया प्रवृत्तिहेतुभूतेष्टसाधनतानुमिति हेतुभूतस्य यद्रजतं तदिष्टसाधनमिति व्याप्तिज्ञानस्य प्रवृत्तिप्रयोजकतया तस्य च याथार्थ्यस्य सिद्धतयांशे सिद्धसाधनतेति शङ्कते ॥ तथाऽपीति ॥ नन्वेवं साधनद्वयस्याप्यनुपपत्त्या न निर्णय इत्यतः पक्षं परमुखेनैव निष्कर्षयितुं व्यवहारप्रवृत्तिप्रकारपरित्यागेन पक्षान्तरमुत्थापयति ॥ इदं ज्ञानादिति ॥

### **परिमल**

न केवलं सर्वत्रानुमानमात्रे प्रागुक्तदोषापातादेवमपक्षीकारः किंत्वनुमानवैयर्थ्या-पातादपीत्याह ॥ किं चेति ॥ नन्वस्त्वेवं तथापि मिथो भिन्नमिदं ज्ञानमिति वाऽन्योन्यमभिन्नं ज्ञानमिति वा न पक्षीकर्तुं शक्यम् । भेदाभेदयोर्विमतत्वाभावात् । तथार्थत्वस्यैव साध्यत्वेन यथार्थमिदमयथार्थं वेत्येव विप्रतिपत्तेः । तथाच प्रागुक्तदोषस्तदवस्थ एवेत्यत आह ॥ विमतौ चेति ॥ विभ्रमेति ॥ भ्रान्तिरूपज्ञानमस्ति नावेति भ्रमविषयचिन्ताप्रस्ताव इत्यर्थः । विमतत्व व्यनक्ति ॥ भेदे हीत्यादिना ॥ इदं वेदनम् इदमंशज्ञानम् ॥ नेदमित्यत्र नेति नञो विदधातीतिक्रिययाऽन्वयः । तत्र हेतुः ॥ रजतमात्रग्राहीति ॥ तद्वादिभिर् अन्यथाख्यातिवादिभिः । अभेद एवेति वेदनयोरित्यनुषङ्गः ॥ विप्रतिपत्तिरिति ॥ वेदनयोर्भेद इत्यनुषञ्जनीयम् । भेदाभेदयोरिति वा योज्यम् । भ्रान्तित्वसाधकेनाप्येवमेव पक्षीकर्तव्यम् । नो चेदुक्तदोषस्तस्यापीत्याह ॥ कथमन्यथेति ॥ ख्यातिवादी भ्रान्तिरस्तीतिवादी । साधनमनुमानप्रयोगम् ॥ इतो दोषात् । वाद्याश्रयासिद्धत्वादिप्रागुक्तदोषात् । ख्यातिवादी स्वमते पक्षीकरणप्रकारमाशङ्कते ॥ अथेति ॥ मेति ॥ उच्चैर्मा वोचः परस्यापि श्रवणं भविष्यतीत्यपहासः । मयापि तथैव पक्षीकरणात् । इदं रजतमित्यादिसामानाधिकरण्यायवहारकारणमित्युक्तत्वादिति भावः । यद्वा तादृक् प्रवृत्तिहेतुज्ञानमिदमिति ज्ञानं च भवतीत्यख्यातिवादिनोपगमात्तदयथार्थमिति त्वया साधने तव बाधः स्यादिति भावः । यद्वा यत्र शुक्तिका तदधस्ताद्रजतमिति श्रुतवतः शुक्तिकाज्ञानमपि रजतार्थिप्रवृत्तिहेतुर्भवतीति तदयथार्थमिति साधने तव बाधः स्यादिति भावः । वस्तुतस्तु तादृशं ज्ञानम् अगृहीतभेदं ज्ञानद्वयमेवेति मदुक्तमेवागतमिति भावो बोध्यः । ननूक्तव्यवहारादिकारणं ज्ञानं यथार्थमित्युक्ते कार्यमात्रकारणमीश्वरज्ञानमादाय सिद्धसाधनमिति शङ्कते अन्यथाख्यातिवादी ॥ ईश्वरेति ॥ अख्यातिवादी उत्तरमाह ॥ तवापीति ॥ ख्यातिवादिन इत्यर्थः । केनाप्यवमेव पक्षीकृत्यायथार्थमिति साधनीयत्वादिति भावः । ख्यातिवादी शङ्कते ॥ प्रकृतेति ॥ रजतार्थिनः शुक्तिकायां प्रवृत्तिहेतुरित्यर्थः । अख्यातिवाद्याह ॥ ममेति ॥ कथं न व्यर्थमित्यनन्तरं स्वरूपकथनार्थं चेन्ममापि तथास्त्विति योज्यम् । उभयसिद्धप्रयोजनवत्त्वं विशेषणदाने तन्त्रम् । न तु प्रयोजनस्योभयसिद्धत्वम् । एवञ्च मन्मते बाधपरिहारेण त्वां प्रति उपरञ्जकत्वेनार्थवत्त्वं विशेषणस्येति यदि तर्हि तत्समं ममापि । त्वां प्रति सिद्धसाधनतापरिहारेण मां प्रति चोपरञ्जकत्वेनार्थवत्त्वमस्त्विति वा योज्यम् । ख्यातिवादी शङ्कते ॥ तथा पीति ॥ ईश्वरज्ञानेन सिद्धसाधनतानिरासेऽपि प्रवृत्तेरिष्टसाधनताज्ञानसाध्यत्वात्तस्य चानुमितिरूपत्वेन यद्रजतं तदिष्टसाधनमिति व्याप्तिज्ञानसाध्यत्वात्प्रकृतप्रवृत्तिहेतुज्ञानं यथार्थमित्युक्ते प्रवृत्तिहेतुर् यद्रजतं तदिष्टसाधनमिति व्याप्तिज्ञानमपि भवतीति तेन सिद्धसाधनतेत्यर्थः । अख्यातिवाद्याह ॥ तत्रैवेति ॥ तवान्यथाख्यातिवादिनः । उक्तप्रवृत्तिहेतुज्ञानमयथार्थमित्युक्ते बाधः स्यात् ॥ व्याप्तिज्ञानस्य याथार्थ्यादिति भावः ॥ इदं ज्ञानाद् इदमंशज्ञानादित्यर्थः । विप्रतिपत्तिविषयं विशेष्यतया विप्रतिपत्तिविषयम् । पक्षमिति यावत् ॥ ममापीति ॥ विगीतः प्रत्ययो यथार्थ इत्यनुमानप्रयोक्तुर्ममापि तथैव पक्षोऽस्तित्यर्थः ॥

### **यादुपत्यम्**

इतो दोषादिति ॥ पक्षविकल्परूपदोषादित्यर्थः । अत्राद्ये सिद्धसाधन यता । द्वितीयेबाधः । तृतीये उभयम् । चतुर्थे प्रतिवाद्याश्रयासिद्धत्वम् । पञ्चमे वाद्याश्रयासिद्धत्वमपसिद्धान्तो व्याघातश्चेति दोषविवेको द्रष्टव्यः ॥ तवापीति ॥ इदं चायथार्थत्वस्य साध्यतामभिप्रेत्य न तु पुरोवर्तिविषयकत्वरूपसाध्याभिप्रायेण । तस्येश्वरज्ञानेऽपि सत्वेन बाधासंभवात् ॥ तथाऽपि व्याप्तिज्ञानेनेति । प्रकृतप्रवृत्तिहेत्वनीश्वरज्ञानस्य पक्षत्वेऽपि इदमिष्टसाधनमित्यनुमितिद्वारा प्रकृतप्रवृत्तिहेतुभूतं रजतत्वमिष्टसाधनत्वव्याप्यमिति यद्य्वाप्तिज्ञानमस्मदादीनां तेन सिद्धसाधनतेत्यर्थः । न चोक्तव्याप्तिज्ञानं प्रवृत्तिहेतुभूतेष्टसाधनतानुमितिजनकतयाऽन्यथासिद्धं न प्रवृत्तिजनकमिति वाच्यम् । तर्हीदं रजतमिति ज्ञानस्यापि पक्षज्ञानतया लिङ्गज्ञानतया वा तादृशानुमितिजनकस्यान्यथासिद्धतया न प्रवृत्तिजनकत्वमित्याश्रयासिद्ध्यापत्तेः । अतो यथाकथञ्चित्प्रवृत्तिहेतुत्वं विवक्षितमिति वक्तव्यम् । तच्चोक्तव्याप्तिज्ञानेऽप्यस्तीति सिद्धसाधनतैवेत्यभिप्रायः ।

### **श्रीनिवासतीर्थीया**

॥ नित्यानित्येत्यादि ॥ अनित्यं शब्दमग्निमन्तं पर्वतं पक्षीकृत्यानित्यत्वाग्निमत्त्वयोः साधने सिद्धसाधनता । नित्यं शब्दमनग्निमन्तं च पर्वतं पक्षीकृत्यानित्यत्वाग्निमत्त्वयोः साधने बाध इति दोषानुषङ्गादित्यर्थः । तत्र यथा नित्यत्वादिकं विहाय शब्दादिमात्रं पक्षीक्रियते एवमिहापीति भावः ॥ विमताकारस्यापीति ॥ विप्रतिपन्नाकारेण पक्षीकरणे सिद्धत्वं प्राप्तमित्यर्थः । भेदाभेदयोर्विमतत्वमुपपादयितुमाह ॥ भेदे हीत्यादिना ॥ उक्तरीत्या ग्रहणस्मरणात्मकतया ज्ञानयोर्भेदे हि सति क्वान्यथाख्यातिरिति सम्बन्धः । तदुपपादयति ॥ इदं वेदनमित्यादिना ॥ साधनमुपन्यस्यन्नित्यनेन वादित्वं सूचितमिति ज्ञेयम् ॥ परोऽपि श्रोष्यतीति ॥ श्रुत्वाऽपि सोऽपि तथैव वदिप्यतीति भावः । ननु न परेणैवं वक्तुं शक्यम् । रजतार्थिनः शुक्तिकायां प्रवृत्तिहेतुभूतं ज्ञानमीश्वरज्ञानमपि भवति । तस्य सर्वोत्पत्तिमन्निमित्तकारणत्वात्तत्र च याथार्थ्यं सिद्धमिति सिद्धसाधनता स्यादित्याशङ्कते ॥ ईश्वरज्ञानेनेति ॥ अख्यातिवाद्युत्तरमाह ॥ तवापीति ॥ ख्यातिवादिनः। ख्यातिवादी शङ्कते ॥ प्रकृतेति ॥ अख्यातवाद्युत्तरमाह ॥ ममेति ॥ ख्यातिवादी शङ्कते ॥ तथाऽपीति ॥

### **वाक्यार्थरत्नमाला**

त्याजयितुमिति । न केवलं मया सामानाधिकरण्यव्यवहारकारणत्वेन पक्षता वाच्याऽपि तु अन्यथाख्यातिवादिना पुरोवर्तिविषयत्वसाधनावसरे इदंरजतमिति ज्ञानम् उक्तरूपेणैव पक्षीकर्तव्यमित्युक्ते यदि तत्र प्रकारान्तरं त्वयोच्यते तर्हि तदनुपपन्नमिति प्रतिपादयिष्यामि कथञ्चिद्विवक्षायां त्वहमपि तदेव वक्ष्यामीत्याशयः । इतो दोषाद्विमुच्यत इति पूर्ववाक्यस्य । तत्र अन्यथाख्यातिवादिना त्वत्पक्षे तदनुपपत्तिरिति प्रदर्शनाय प्रकारान्तरशङ्का अथेत्यनेन कृता । अख्यातिवादिना तु नेदं प्रकारान्तरम् । तत्त्वे वा साम्यं युक्तमिति मोच्चैरित्यनेन दूषितम् । परन्तु अन्यथाख्यातिवादिना प्रकारान्तरे उक्ते तदेव चेदख्यातिवादिनाऽप्यङ्गीकृतं तदा पूर्वोक्तसामानाधिकरण्य व्यवहारकारणत्वाकारेण पक्षत्वं परित्यक्तं भविष्यत्येवेत्याशयः । तत्समानयोगक्षेममिति तस्याचातुर्य-सूचनायापरपक्षेऽननुकूलस्य स्वपक्षे अनुकूलस्यैव पक्षान्तरस्य वक्तव्यत्वात् तथा पक्षान्तरे स्वयं दूषिते तत्परित्यागेन पक्षान्तरं वदताऽदुष्टस्यैव वक्तव्यत्वाच्चेत्याशयः । पूर्वोक्तत्यागेनाख्यातिवादिना यदि प्रकारान्तरमङ्गीकृतं तर्हि व्याप्तिज्ञानेन सिद्धसाधनतां प्रतिपादयिष्यामीत्याशयः । पूर्वपक्षिण इत्याशयेन तथापीत्युक्तदूषणान्तरप्रसक्तिमदित्युक्तम् । यद्यपि ईश्वरज्ञानेनेत्युक्तेति वाच्यम् । तथापि ईश्वरज्ञाने-नेत्युक्ताक्षेपापेक्षया तथापीत्युक्ताक्षेपस्य सदलत्वाभिप्रायेण तस्यैवोक्तिः । अत एव ईश्वरज्ञानेनेत्यादिकं सामान्यत एवोक्तवा व्याप्तिज्ञानेनेत्यत्र तथापीत्यधिकमुक्तं मूल इति बोध्यम् । रजतार्थिताजन्यत्वमिति । रजतार्थितामात्रजन्यत्वमित्यर्थः । अन्यथा सिद्धसाधनतापरिहारायोग इति ज्ञेयम् । इतःपरम् अत्रोच्यते यत्तावदित्येतद्व्याख्यानपर्यन्तटीका व्याकर्तव्यास्ति । अत्रान्यथाख्यातिग्रन्थे ठक्कुरादिग्रन्थोऽप्य-वलोकनीयः । तज्ज्ञानविषयकज्ञानाजन्यज्ञानग्राह्यत्वमिति द्वितीयविप्रतिपत्तिविचारावसरे पक्षधरे ।

न च समानाधिकरणपदजन्यपदाद्युपादानमेव तदर्थं क्रियतामिति वाच्यम् । परमते व्यर्थविशेषणत्वादिति विशेषणमाशंक्य व्यावर्त्याभाव उक्तस्तत्रत्यठक्कुरग्रन्थस्तु तज्ज्ञानविषयकसमानाधिकरणज्ञानाजन्य-सामान्य प्रत्यासत्यजन्यजन्यज्ञानं ग्राह्यत्वं तज्ज्ञानविषयकजन्यज्ञानाजन्यसामान्यप्रत्यासत्यजन्य-ज्ञानेत्यादि विवक्ष्यतामित्यर्थः । वैयर्थ्यमिति । यद्यपि सिद्धसाधनवारकत्वेन सार्थकं तद्भवत्येव व्याप्तीत्यादि तथापि सामान्येत्यादिविशेषणस्याप्रसिध्या वैयर्थ्यमितीति । रुचिदत्तादिकमादिपदार्थः । तथाहि तदुक्तिः । न च तज्ज्ञानविषयकसामानाधिकरणेत्यादिकानामपि तज्ज्ञानविषयकजन्य-ज्ञानेत्यादिका च ।



[Load More](javaऽcriptःvoid(0))
