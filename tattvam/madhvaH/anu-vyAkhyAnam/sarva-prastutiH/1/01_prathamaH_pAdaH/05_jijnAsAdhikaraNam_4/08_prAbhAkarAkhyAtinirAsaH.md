+++
title = "०८ प्राभाकराख्यातिनिरासः"
upstream_url = "https://dvaitavedanta.in/category-details/4958/975/sharam/sathha/parath/parath/jajani/parabh"
+++
## विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

यदपि ज्ञानत्वं च यथार्थमात्रवृत्तीत्यादि; तत्र किमिदं ज्ञानत्वं सामान्यं वा प्रतिनियतं वा । नाद्यः वादिप्रतिवादिनोराश्रयासिद्धेः । द्वितीये यथार्थज्ञानवृत्तिज्ञानत्वे सिद्धसाधनता । विमतज्ञानवृत्तिज्ञानत्वपक्षीकारेऽपि मात्रेति व्यर्थं स्यात् । तत्त्यागेन च प्रतिज्ञाने प्रथमानुमानदोष एव ॥ किञ्च यथार्थमात्रवृत्तीत्ययथार्थावृत्तित्त्वमात्रं विवक्षितम् उतायथार्थज्ञानावृत्तित्वम् । आद्ये सिद्धसाधनम् । अयथार्थव्यवहारावृत्तित्वस्य सिद्धत्वात् । द्वितीये परस्याप्रसिद्धविशेषणता, अदुष्ट-सामग्रीजन्यमात्रवृत्तित्वमुपाधिश्च ॥ यच्च शुक्तिका रजतत्वेनावभासत इत्यादि; तदप्यसत् । मेरुः सर्षप इत्यादिवाक्यान्मेरोरपि सर्षपत्वेन प्रतिभासाद् दृष्टान्तस्य साध्यवैकल्यात् । अन्यथा तथाविध-वाक्याभासं श्रुतवता तत्प्रतिषेधो न क्रियेताप्रसक्तत्वात् । न हि पदार्थप्रतिषेधो युक्तः ॥ अपि चैवं सत्यग्निरनुष्ण इति बाधितविषयस्य वाक्यस्य घटः पचतीत्यपार्थकाद्भेदो न स्यात् ॥ यदपीदं रजत-तादात्म्यमित्यादि । तच्चायुक्तम् । तदप्रतीतावाश्रयासिद्धेः, प्रतीतौ व्याघाताद् दृष्टान्तस्य साध्य-समत्वाच्चेत्यास्तां विस्तरः ॥

### **वाक्यार्थचन्द्रिका**

धर्मिविकल्पप्रयुक्तदूषणालाभाय ज्ञानत्वस्य पक्षतया निर्देशेऽपि तत्प्रयुक्तदूषणं स्यादेवेत्याशयेनाह ॥ तत्रेति ॥ वादीति ॥ वादिना गुणगतजातेः प्रतिवादिना चानुगतसामान्यस्य क्वाप्यनभ्युपगमादिति भावः । प्रथमानुमानदोषः कालात्ययापदिष्टत्वम् ॥ अदुष्टेति ॥ अदुष्टसामग्रीजन्य-वर्तिनि सत्तादावयथार्थज्ञानावृत्तित्वाभावेन समव्याप्तिभङ्ग इत्यतः समव्याप्तस्यैवोपाधित्वमिति पक्षे तदर्थं मात्रपदम् । दुष्टसामग्य्रजन्यमात्रवृत्तित्वमित्यर्थान्नेश्वरज्ञानत्वे साध्यापकत्वम् । उपाधौ मात्रेति विशेषणं च पक्षे साधनाव्यापकत्वसिध्द्यर्थम् । उपाध्यभावेन साध्याभावसाधनेऽसिद्धिपरिहारार्थं चेति द्रष्टव्यम् । ननु मेरुसर्षपतादात्म्यं नैव प्रतिषिध्द्यत इत्यतः प्रतिषेधस्यानुभवसिद्धत्वात्तादात्म्याप्रतिषेधेऽन्यस्या-प्रसङ्गात्पदार्थप्रतिषेधो वक्तव्यः । स च पदार्थानां स्वरूपेण सत्त्वेन बाधितत्वान्न युक्त इत्याह ॥ न हीति ॥ यद्वाऽस्तु तर्हि प्रसक्तत्वात्पदार्थानामेव प्रतिषेध इत्यतोऽयुक्तः स इत्याह ॥ न हीति ॥ ननु मेरुः सर्षप इत्यस्यानन्वितत्वात्प्रतिषेध इत्यत आह ॥ अपि चेति ॥ तर्ह्यग्निरनुष्ण इत्यस्य मेरुः सर्षप इत्यतोऽविशेषत्वादनन्वितवाचकप्रयोगत्वादेव दुष्टत्वोपपत्तौ बाधितापार्थकयोर्भेदो न स्यादित्यर्थः । असतोऽपि प्रतीतेर्वक्ष्यमाणत्वेनासत्त्वादिहेतूनामप्रयोजकत्वादेः । सुज्ञानत्वादुपरम्यत इत्याशयेनाह आस्तामिति ॥ यद्वैतच्चक्षुरेतच्चक्षुर्जन्ययथार्थज्ञानातिरिक्तज्ञानजनकं चक्षुष्ट्वादिन्द्रियत्वाद्वा चक्षुरन्तर-वदिन्द्रियान्तरवच्च । विमतानि पदानि स्वस्मारितार्थान्वयप्रतिपादकान्याकाङ्क्षादिमत्पदकदम्बकत्वात्संमत-वदित्याद्यन्यथाख्यातिसाधकानुमानानां विपर्ययानभ्युपगमे प्रतिपक्षाप्रतिपत्तौ तन्निरासाय कथारम्भासंभव इत्यादिबाधकानां चोपपत्तौ तदनुपन्यासेन कथमुपरम्यत इत्यतोऽनुमानानामुपाधिप्रतिपक्षकलङ्कितत्वेन तन्निरासेन बहुयत्नसापेक्षेण न फलं परेषां तु वाचालतयाऽयुक्तो वाक्प्रपञ्चः । अविरुद्ध-साधकबाधकयोरुक्तरीत्या सुज्ञानत्वादुपरम एवोचित इत्याशयेनाह ॥ आस्तामिति ॥

### **परिमल**

ज्ञानत्वं यथार्थमात्रवृत्ति ज्ञानमात्रवृत्तिधर्मत्वात्प्रमात्ववदिति पूर्वपक्षिणोक्तमनुमानान्तरं च निराह ॥ यदपीत्यादिना ॥ विमतज्ञानेति ॥ भ्रमस्थलीयज्ञानेत्यर्थः ॥ तत्त्यागेन च प्रतिज्ञान इति ॥ मात्रपदं हित्वा यथार्थज्ञानवृत्तीत्येव प्रतिज्ञाकरणे सति याथार्थ्यसाधकेषु यत्प्राथमिकं विगीतः प्रत्ययो यथार्थः प्रत्ययत्वादित्यनुमानं तत्रोक्तो बाधितत्वरूपो दोष एवेत्यर्थः । शुक्तिका न रजतत्वेनावभासते तद्रूपेणासत्त्वात् । तद्यद्रूपेणाऽसत् तत्तद्रूपेण नावभासते । यथा मेरुः सर्षपत्वेन । इदं रजततादात्म्यं न प्रत्येतुं शक्यम् असत्त्वात्कूर्मरोमवदिति पूर्वपक्षान्ते परोक्तमन्यदपि निराह ॥ यच्चेति ॥ पदार्थेति ॥ मेरुपदस्य सर्षपपदस्य वा योऽर्थस् तस्य प्रतिषेधो न युक्तः प्रमितत्वात् । किन्तु तत्तादात्म्यस्यैवेत्यर्थः । व्यक्तमुक्तमेतत्तर्कताण्डवे योग्यतावादे ॥ एवं सतीति ॥ बाधितस्थले संसर्गबोधाभावे सत्यनन्वित-वाचकपदादिप्रयोगरूपत्वाद् घटः पचति कुण्डमजाजिनं दश दाडिमानि षडपूपा इत्याद्यपार्थकवाक्याद्भेदो न स्यात् । अन्वयाप्रतीतेरुभयत्र तुल्यत्वादिति भावः ॥

### **यादुपत्यम्**

वादिप्रतिवादिनोरिति ॥ प्राभाकरैर्गुणेषु गुणत्वावान्तरजातेरनङ्गीकारात् । अस्माभिरप्यनुगतसामान्यानङ्गीकारादिति भावः ॥ विमतज्ञानेति ॥ इदं रजतमिति ज्ञानवृत्तिप्रति-नियतज्ञानत्वपक्षीकार इत्यर्थः ॥ व्यर्थं स्यादिति ॥ न च धर्म्यंशे सिद्धसाध्यतापरिहाराय तदिति वाच्यम् । विमतग्रहणेनैव तस्य पक्षत्वपरिग्रहात् ॥ प्रथमानुमानदोष एवेति ॥ कालात्ययापदिष्टत्वमित्यर्थः ॥ अदुष्टसामग्रीति ॥ दुष्टसामग्य्रजन्यमात्रवृत्तित्वमित्यर्थः । अन्यथा प्रमात्वे साध्याव्यापकता । तत्र साध्यस्य सत्त्वेऽपि तस्येश्वरज्ञानेऽपि सत्त्वेनादुष्टसामग्रीजन्यमात्रवृत्तित्वाभावात् । परमतेन वेदमुपाध्युद्भावनं तन्मते ईश्वराभावात् । उपाधौ मात्रपदं च समव्याप्त्यर्थं तत्त्यागे प्रमेयत्वादौ व्यभिचारात् । तस्यायथार्थव्यवहार-वृत्तित्वेन तत्र साध्याभावात् । घटः पचतीति पाठे पचतीत्यत्र प्रकृतिप्रत्यययोरपि प्रत्येकं प्रयोगविषयत्व-मभिप्रेतम् । तथा च घटः पचनं कर्तेत्यपार्थकादित्युक्तं भवति । अनन्वितस्यैवापार्थकत्वात् । अन्यथा क्रियाकारकभावेनान्वयासंभवेनेदमपि बाधोदाहरणमेव स्यात् । पचन्तीति पाठे तु स्फुटमपार्थकत्वम् ॥ साध्यसमत्वादिति ॥ पक्षसमत्वादित्यर्थः । तथा च तदप्रतीतावाश्रयासिद्धिः प्रतीतौ च व्याघात इति यथा पक्षे दूषणमुक्तं तथा दृष्टान्तेऽपि दूषणं वक्तव्यमित्यर्थः । यद्वा कूर्मरोम्णोऽपि भ्रान्तिविषयत्व-संभवात्साध्यं तत्र सन्दिग्धमित्याशयः ।

### **श्रीनिवासतीर्थीया**

इत्यादीत्यादिपदेन ज्ञानमात्रवृत्तित्वात्प्रमात्ववदिति हेतुदृष्टान्तग्रहणम् ॥ असिद्धेरिति ॥ अनुगतसामान्यानङ्गीकारादिति भावः ॥ सिद्धसाधनतेति ॥ प्रतिनियतज्ञानत्वपक्षीकारे यथार्थज्ञानवृत्तिज्ञानत्वानिगृहीतत्वा तेषां यथार्थज्ञानमात्रवृत्तित्त्वस्य सिद्धत्वात्सिद्धसाधनता स्यादित्यर्थः ॥ विमतज्ञानवृत्तिज्ञानत्वेति ॥ प्रतिनियतज्ञानत्वस्य पक्षत्वेऽपि न सिद्धसाधनता । इदं रजतमिति ज्ञानवृत्तिज्ञानत्वस्यैव पक्षीकरणादिति भावः ॥ प्रथमानुमानदोष एवेति ॥ विगीतप्रत्ययो यथार्थः प्रत्ययत्वात्संमतवदित्यनुमाने यो दोषः कालात्ययापदिष्टत्वरूपः स एव दोषोऽत्रापीत्यर्थः ॥ सिद्धत्वादिति ॥ पक्षीभूते ज्ञानत्व इति शेषः ॥ अप्रसिद्धेति ॥ अयथार्थज्ञानस्यैवानङ्गीकारादिति भावः । अदुष्टसामग्रीति ॥ ननु प्रमात्वे साध्याव्यापकता । तत्रायथार्थज्ञानावृत्तित्वे सत्यप्यदुष्टसामग्रीजन्यमात्रवृत्तित्वं नास्ति । तदजन्ये ईश्वरज्ञानेऽपि सत्त्वादिति चेन्न । दुष्टसामग्य्रजन्यवृत्तित्वस्य विवक्षितत्वात् । यद्वेश्वरज्ञानस्य गुणदोषाजन्यत्वेन प्रमाऽप्रमाबहिर्भूतत्वेन तत्र प्रमात्वस्यैवाभावान्न साध्याव्यापकताशङ्केति द्रष्टव्यम् ।

अथवा परमतेनैवेदमुपाध्युद्भावनम् । तन्मते ईश्वराभावेन साध्याव्यापकताशङ्काया एवाभावादिति मन्तव्यम् । उपाधौ मात्रपदाभावे समव्याप्तिपक्षेऽभिधेयत्वे व्यभिचारः स्यात् । तस्यादुष्टसामग्रीजन्य-वृत्तित्वेऽप्ययथार्थव्यवहारेऽपि सत्त्वेन यथार्थमात्रवृत्तित्वाभावात् । अतो मात्रपदम् । अभिधेयत्वस्य दुष्टसामग्रीजन्येऽपि सत्त्वेन व्यभिचाराभावादिति द्रष्टव्यम् । एवं प्रमेयत्वेऽप्युपाधेः सत्त्वेऽप्ययथार्थ-व्यवहारस्वरूपस्य सत्यत्त्वेन तत्रापि सत्त्वेन साध्याभावाद्य्वभिचारः स्यादतो मात्रपदम् । तस्य दुष्टसामग्री जन्यज्ञानस्वरूपस्य सत्यत्वेन तत्रापि विद्यमानत्वान्न व्यभिचार इत्यपि द्रष्टव्यम् । इत्यादीत्यादिपदेन तद्रूपेणासत्त्वाद् यद्यद्रूपेणासत् तत्तद्रूपेण नावभासते । यथा मेरुः सर्षपत्वेनेत्यस्य ग्रहणम् ॥ अन्यथेति ॥ मेरुः सर्षप इति वाक्यान्मेरोः सर्षपत्वेन प्रतिभास एव न भवतीत्यङ्गीकारे तादृशवाक्याभासश्रवणानन्तरं मेरुः सर्षपो न भवतीति तादात्म्यरूपसंबन्धप्रतिषेधः क्रियते तन्न स्यात् । प्रतिषेधस्य प्रतियोग्यधिकरण-संसर्गज्ञानरूपप्रसक्तिपूर्वकत्वात्तस्याश्चात्राभावादिति भावः । ननु मेरुरूपस्य पदार्थस्य सर्षपरूपस्य पदार्थस्य च प्रत्यक्षसिद्धतया प्रसक्तत्वेन तत्प्रतिषेधः संभवतीत्यत आह ॥ न हीति ॥ प्रत्यक्षबाधादेवेति भावः । मेरुः सर्षप इति बाधितवाक्यान्मेरोः सर्षपत्वरूपान्वयज्ञानमेव नोत्पद्यत इत्यङ्गीकारे बाधकान्तरमाह ॥ अपि चैवं सतीति ॥ घटः पचतीति । घटः पचनकर्तेत्यर्थो ऽपार्थकत्वाद् गौरश्वः पुरुषो हस्तीतिवदनन्वितात् । अनन्वितमपार्थकमिति वचनात् । तथाच बाधितापार्थकवाक्यद्वया-दप्यन्वयज्ञानानुत्पत्तेस्तयोर्न भेदः स्यादित्यर्थः । इत्यादीत्यादिपदेन न प्रत्येतुं शक्यम् असत्त्वात्कूर्म-रोमवदित्यस्य ग्रहणम् । अत्र प्रष्टव्यम् । इदं रजततादात्म्यरूपपक्षः प्रतीतो न वा । द्वितीये आश्रया-सिद्धिः । आद्ये तु प्रत्येतुं शक्यत इति साधने व्याघात इत्याह ॥ तदप्रतीतावित्यादिना ॥ साध्य-समत्वादिति ॥ साध्यधर्मवत्तया साधयितुं योग्यं साध्यं पक्षस्तत्समत्वादित्यर्थः । यथा पक्षे विकल्प्य दूषणमुक्तमेवं दृष्टान्तेऽपि विकल्प्य दूषणं वक्तव्यमिति भावः । तथा हि दृष्टान्तीकृतं कूर्मरोम प्रतीतं न वा । द्वितीये दृष्टान्तरूपाश्रयस्यैवासिद्धिः । आद्ये प्रत्येतुमशक्यत्वरूपसाध्याभावेन साध्यवैकल्यमिति द्रष्टव्यम् । विस्तरः शब्दप्रपञ्चः । ‘विस्तारो विग्रहो व्यासः स च शब्दस्य विस्तर’ इत्यभिधानात् ॥

### **वाक्यार्थरत्नमाला**

अलाभायेति । अप्राप्तय इत्यर्थः । तत्प्रयुक्तं धर्मिविकल्पप्रयुक्तम् । यद्यपीश्वरज्ञानत्वे यथार्थमात्रवृत्तित्व-साध्यवत्यपि नादुष्टसामग्रीजन्यमात्रवृत्तित्वमिति साध्याव्यापकत्व- शङ्कोदेति । तथापि पूर्वोक्तरीत्या अत्रापि दुष्टसामग्रयजन्यमात्रवृत्तित्वस्य विवक्षया ज्ञातुं शक्यतया न साध्याव्यापकत्वमिति स्पष्टम् । शिष्यैरेवोह्यतामित्याशयेन मात्रपदकृत्यमेवाह अदुष्टेति । सत्तादा-वित्यादिपदेन प्रमेयत्वादिग्रहणम् । इत्यत इत्यस्य तदर्थमिति वक्ष्यमाणेनान्वयः । तत्र तदर्थमित्यस्य समव्याप्त्यर्थमित्यर्थः । तस्यानावश्यकत्वमित्यत उक्तं समव्याप्तस्यैवेत्यादि । अत्र संस्कारमात्र-सहकृतमनोजन्यत्वोपाधीति स्मरणत्वसाधकानुमानीयोपाधिपरमूलव्याख्याने उपाधौ संस्कारेति मात्रेति च विशेषणं पक्षे साधनेत्युक्तं तदनुसारेण । गुरुराजसंमतः पाठस्तु; दुष्टेतीति प्रतीकोपादानानन्तर-मदुष्टसामग्रीजन्यवर्तिनि सत्तादौ अयथार्थज्ञानावृत्तित्वाभावेन समव्याप्तिभङ्ग इत्यतः समव्याप्तस्यैवो-पाधित्वमिति पक्षे तदर्थं मात्रपदमित्यनन्तरं वस्तुतस्तु दुष्टसामग्रयजन्यमात्रवृत्तित्वमित्यर्थान्नेश्वरज्ञानत्वे साध्यव्यापकत्वम् । उपाधौ मात्रेति विशेषणं च पक्षे साधनाव्यापकत्वसिध्यर्थम् । उपाध्यभावेन साध्याभावसाधनेऽसिद्धिपरिहारार्थं चेति द्रष्टव्यमित्यन्तः । तत्र वस्तुत इत्यनेन वक्ष्यमाणरीत्या साधना-व्यापकत्वादिसंपादनस्यान्तरङ्गतया तादर्थ्यमनुक्तवा समव्याप्त्यर्थत्वाभिधानायोग इति पूर्वयोजनाया-मस्वरसं सूचयति साधनाव्यापकत्वेति । अदुष्टसामग्रीजन्यत्वस्येदमंशे सत्त्वेन तद्वृत्तित्वेन साधन-व्यापकत्वपरिहारायादुष्टसामग्रीमात्रेति मात्रपदमुपात्तम् । ततश्च नेदमंशमादायापि उपाधिसत्त्वम् । तदंशे दुष्टसामग्रयजन्यत्वेऽपि तस्यैव रजतांशे तत्सामग्रीजन्यतया विमतज्ञानत्वस्य दुष्टसामग्रयजन्यमात्रवृत्तित्वं नेति युक्तं साधनव्यापकत्वम् । न चोभयांशेऽपि अदुष्टसामग्रीजन्यत्वमेवेति वाच्यम् । तथात्वे तस्य समीचीनज्ञानतुल्यतापत्तौ ग्रहणस्मरणवत्स्वविषयविवेकत्वप्रसङ्गात् । अन्यथा व्यवहारजनकत्वा-भावप्रसङ्गाच्चेति भावः । असिद्धीति । उपाध्युन्नीतप्रतीतिपक्षेऽसिद्धिवारकमपि विशेषणं सार्थकम् । व्यभिचारवारकत्वनियमस्तु तदनुन्नीतप्रतिपक्ष एवेति व्यवस्थाश्रयणस्य शरीरजन्यत्वोपाधिविचारे तत्त्वनिर्णयटीकायामुक्तत्वादिति प्रागेवोक्तमिति ज्ञेयम् । प्रतिषेधो न क्रियेतेत्यत्रेष्टापत्तिशङ्का-निरासकत्वेनोत्तरवाक्यं प्रवृत्तमित्याशयेन योजयति ननु मेरुसर्षपेति । न निषिध्यत इति कोऽर्थः । किं तथा प्रतिषेध एव नास्तीति । उत सत्त्वेऽपि तस्य विषयान्तरमितीति विकल्पं मनसि कृत्वाऽऽद्यदूषणं प्रतिषेधस्येति । द्वितीयं परिशेषयंस्तद्दूषणपरत्वेनोत्तरवाक्यमवतारयति तादात्म्येति । अनन्वित-त्वादिति । दश दाडिमानि षडपूपा इत्यादिवदनाकाङ्क्षिताभिधानत्वादित्यर्थः । बाधितेति । अग्निरनुष्ण इत्ययं प्रमाणबाधितो व्यवह्रियते । कुण्डमजेत्येतदपार्थकमिति व्यवह्रियते । तदुभयत्रानन्वयसत्त्वेऽपि बाधिते प्रथमोपस्थित्यादिनिमित्तेन बाध एव दूषणम् । नानन्वितवाचकपदप्रयोगतयाऽपार्थकत्वम् । कुण्डमित्यादौ तु प्रथमोपस्थित्यादिना अपार्थकमेव । आकाङ्क्षाभावेनैव दुष्टत्वप्रतीतेः । स चायं भेदो न स्यादित्यर्थः । तत्त्वप्रदीपिकाद्युक्तरीत्याऽधिकमपि साधकं कुतो नोक्तमित्याशङ्का तत्र कृतचर्चस्या-पर्यवसानमेवेति युक्ता ।

तत्रोक्तसाधकानुक्तिरित्येतदर्थकतया आस्तामित्येतदवतारयति यद्वैतच्चक्षुरित्यादिना । इत्यादी-त्यादिपदेन एतच्चक्षुरित्यनुमानान्तरसङ्ग्रहः । अत्राद्यमनुमानं चक्षुष्षु विभ्रमे प्रमाणम् । द्वितीयं शाब्द-विभ्रमसद्भावे इति विवेकः । आद्येऽनुमाने एतच्चक्षुषोऽपि स्वजन्यप्राक्कालीनयथार्थज्ञानातिरिक्तेदानींतन-यथार्थज्ञानजनकतामादाय सिद्धसाधनतापरिहाराय एतच्चक्षुर्जन्ययथार्थज्ञानत्वानधिकरणज्ञानजनकमिति साध्यार्थो विवक्षित इति ज्ञेयम् । चक्षुर्मात्रपक्षीकरणे चक्षुरन्तरजन्ययथार्थज्ञानत्वानधिकरणेनैतच्चक्षुर्जन्य-यथार्थज्ञानेन सिद्धसाधनता । तन्निवृत्त्यर्थमेतदिति चक्षुर्विशेषितम् । एवं साध्येऽपि द्रष्टव्यम् । यथार्थ-ज्ञानत्वानधिकरणज्ञानजनकमित्युक्ते प्राभाकररीत्या अप्रसिद्धविशेषणता । विरुद्धता चेत्यत एतच्चक्षु-र्जन्येत्युक्तम् । चक्षुरन्तरजन्यज्ञानस्य यथार्थत्वेनाङ्गीकारेऽपि एतच्चक्षुर्जन्यत्वाभावादेव एतच्चक्षुर्जन्यत्वे सति यथार्थज्ञानत्वानधिकरणत्वमस्तीति नाप्रसिद्धविशेषणता नापि विरुद्धतोक्तिलब्धं दृष्टान्ते साध्य-वैकल्यम् । व्याहतिनिवृत्त्यै यथार्थग्रहणम् । पक्षे त्वेतच्चक्षुर्जन्ययथार्थज्ञानत्वानधिकरणत्वमेतच्चक्षुर्जन्यत्व-रूपविशेषणस्याभावमादाय न सम्भवति । व्याघातादतो यथार्थत्वरूपविशेष्याभावमादायैव पर्यवस्यतीति यथार्थत्वानधिकरणं किञ्चिच्चक्षुर्जन्यं ज्ञानं सिध्यतीति चाक्षुषाऽयथार्थज्ञानसिद्धिः । एवं लिङ्गाभासादिकमपि पक्षीकृत्य लैङ्गिकादिभ्रमः साधनीय इति भावः । विमतानि पदानीति । द्वितीये पदमात्रपक्षीकरणे गामानयेत्यादिषु यथार्थज्ञानजनकेषु सिद्धसाधनता । तदर्थं विमतग्रहणम् । आकाङ्क्षा सन्निधिमात्रवन्ति पदानीत्यर्थः । पदानां देवदत्तोऽयमधीत इति वक्तृविशेषानुमापक-तयाऽप्यन्वय-प्रतिपत्तिजनकत्वेन सिद्धसाधनता तत उक्तं स्वस्मारितेति । पदकदम्बकत्वादित्युक्ते उरगस्तुरगः खदिर इत्यादिपदसमूहेष्वनैकान्तिकता तदर्थमाकाङ्क्षाग्रहणम् । तावत्युक्ते गामानय प्रासादं पश्येत्यना-काङ्क्षयोरप्यसन्निहिततया परस्परमन्वयप्रतीत्यजनकयोर्गां पश्येत्यनयोरनैकान्तिकता । तन्निवृत्त्यर्थं सन्निधिमदिति । तावत्युक्ते चायमेति पुत्रो राज्ञः पुरुषोऽपसार्यतामिति वाक्ये राज्ञ इति पुरुष इति च पदयोः सन्निधिमत्त्वेऽपि पुरुषपदनैराकांक्ष्येण परस्परसमन्वयप्रतीत्यजनकयोरनैकान्तिकता । तदर्थ-माकाङ्क्षाग्रहणम् अधिको विचारः शब्दमणिमधुरानाथीग्रन्थानुसारेण कर्तव्योऽस्ति । न विलक्षणत्वाधि-करणीयमूलगतविवादाध्यासितानि पदानीत्यनुमानविचारष्टीकायां करिष्यते । तदनुमानस्यागमानु-मानतासाधकत्वेनान्वयप्रमितिपूर्वकत्वसाध्यकत्वम् । योग्यतागर्भहेतुकत्वं विशेष इति ज्ञेयम् ।

प्रतिपक्षाप्रतिपत्ताविति । योग्यतारहितस्याप्याकाङ्क्षादिमतः प्रतीतिजनकत्वानङ्गीकारे प्रतिवादि-वाक्यात् शब्दोऽनित्य इत्यादेरयोग्ययोः शब्दनित्यत्वयोः संसृष्टप्रतीत्यनुपपत्तौ तदनुवादाभावेन तन्निराकरणादिरूपकथनारम्भप्रसङ्गो बाधक इत्यर्थः । शब्दो नित्य इति शब्दस्यानित्यत्वे वादिना प्रतिपादिते सति प्रतिवादी यदि तन्न बुध्येत तदा अज्ञातस्य निराकरणानुपपत्त्या वादिपरिषद्भ्यां विज्ञातस्य स्वयमविज्ञानेऽविज्ञातार्थरूपनिग्रहस्थानापत्त्या च बुध्यत इत्यङ्गीकारे तज्ज्ञानस्य प्रतिवादिनि यथार्थत्वायोगेन विपर्यय एवाङ्गीकृतो भवतीति भावः । यद्यपीदं बाधकाभिधानं द्वितीयानुमाने अप्रयोजकत्वनिरासायैव तत्त्वप्रदीपिकायां कृतम् । तथापि विपर्ययानभ्युपगमे विपक्षे चेत्यनेनोक्तं बाधकं प्रथमेऽपि प्रसरत्येवेति उभयत्रापि तदभिधानं युक्तम् । द्वितीयानुमान एवैतदित्यप्याहुः । आदिपदे-नैकाधिकरणकविरुद्धधर्मप्रतिपत्तिलक्षणविप्रतिपत्तेरेव त्वन्मतेऽसिध्या कथारम्भस्य सुतरामयोगा-द्विप्रतिपत्तिनिरासस्य सुतमामयोगः । संसर्गप्रतिपत्त्यजनकं चेत्सर्वं वाक्यमनृतापार्थकनिरर्थकभेदाद-सिद्धिप्रसङ्गः । यत्र समुदायार्थप्रतीतिसद्भावेऽपि वाक्यार्थबाधास्तत्रानृतत्वं यथा नदीतीरे पञ्च-फलानीत्यादौ । यत्रावयवार्थप्रतीतिसद्भावेऽपि न समुदायार्थप्रतीतिस्तत्र दश दाडिमानीत्यादाव-पार्थकता । यत्र च नावयवार्थप्रतीतिरपि तत्र चटतकपानां जडदगबत्वात् । छठथखफवदित्यादौ तत्र निरर्थकत्वम् । तथा चास्य भेदस्य संसर्गप्रतीतेः सर्वत्राभावेऽयोग इत्येतयोर् बाधकयोः संग्रहः । उपाधिप्रतिपक्षेति । यद्यपि प्रथमानुमाने चक्षुश्चक्षुर्जन्ययथार्थज्ञानजनकत्वे सत्यतिरिक्तज्ञानजनकं न भवति इन्द्रियत्वाच्छ्रवणवदिति प्रतिपक्षस्यैव द्वितीये च योग्यतावत्वादिरूपोपाधेरेव चाशङ्कनानुसारेण प्रतिपक्षोपाधीति वाच्यम् । तथापि विशेषानुगतिभ्यामिति सूत्र इवाल्पाच्तरतयोपाधिग्रहणं प्रथमत इत्यदोषः । तन्निरासेनेति । प्रतिपक्षे मनस्यनैकान्त्येनोपाधेश्चाकाङ्क्षासन्निधिरहितपदे प्रयोज्यतावत्व-सद्भावेऽपि साध्याभावेन साध्यसमव्याप्तत्वाभावादित्येवंरूपनिरासेनेत्यर्थः । बहुयत्नेति । बहिरिन्द्रिय-त्वस्य हेतुतायां नानैकान्त्यमिति शङ्कापरिहाराय मास्तु अनैकान्त्यम् । तथापि चक्षुषि स्वजन्ययथार्थ-ज्ञानातिरिक्तरसादिज्ञानजनकत्वाभावेन सिद्धसाधनत्वं तु स्यादेव । आकाङ्क्षादिमत्वे सति योग्यता-वत्वस्योपाधित्वे समव्याप्त्युपपत्तावपि व्यर्थविशेष्यत्वमनिवार्यम् । आकाङ्क्षासन्निधिमत्वेऽपि योग्यता-भावप्रयुक्तान्वयज्ञानाजनकत्वस्य वादिप्रतिवाद्युभयसंमते स्थले दर्शनाभावात् । आकाङ्क्षासन्निधिमतां योग्यतारहितानां च सर्वेषां पक्षीकरणात् । योग्यतावत्वस्यैव विषमव्याप्तत्वेनोपाधित्वमप्ययुक्तम् । यदयोग्यार्थं तदन्वितप्रतिपत्तिजनकं नेत्यस्य उदाहरणाभावेन व्यतिरेकोपसंहारानुपपत्त्योपाधिव्यतिरेकेण साध्यव्यतिरेकसाधनायोग इत्यादि बहुयत्नसापेक्षेणेत्यर्थः । सर्वथा साधकाद्यनुक्तिस्तु नास्तीत्याह अविरुद्धेति ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

**प्राभाकराख्यातिनिरासः**

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

अत्रोच्यते । यत्तावदन्यथाख्यातिलक्षणं निराकृतमन्याकारोल्लेखीत्यन्तेन तदिष्टमेवा-स्माकम् । अन्यदन्यात्मना विषयीकुर्वज्ज्ञानमन्यथाख्यातिरित्यङ्गीकारात् । यथोक्तमसतः सत्त्व-प्रतीतिः सतोऽसत्त्वप्रतीतिरित्यन्यथाप्रतीतेरेव भ्रान्तित्वादिति ॥ नन्वन्यस्यान्यात्मता सती उतासती । असतीति ब्रूमः । असतो न प्रतीतिरिति चेन्न । तस्या उपपदयिष्यमाणत्वात् । एवं सति रजतस्यापि कुतः सत्त्वमङ्गीकरणीयमिति चेन्न । को हि ब्रूते रजतं सदिति । वक्ष्यामो ह्यभिनवा-न्यथाख्यातिस्वरूपमुपरिष्टत्वात् ॥ अत्र केनचित्प्रलपितम् । खण्डो गौः शुक्लः पट इत्यादयः सर्व एव सविकल्पकप्रत्यया विभ्रमाः प्रसज्येरन् । सामानाधिकरण्यप्रत्ययस्य तादात्म्यालम्भनत्वात् । तस्य चात्राभावादिति । तदतीव मन्दम् ॥ तथा हि । सामानाधिकरण्यप्रत्ययो हि कयोस्तादात्म्यमव-लम्बते । किं गुणक्रियाजात्यादेर् द्रव्येणोत गुणादीनामेव परस्परमथ गुणाश्रयस्य क्रियाश्रयेणेत्यादि ॥ नाद्यः । असम्मतेः । न हि शुक्लः पट इत्यस्य शौक्ल्यं पट इत्यर्थोभिमतो लौकिकानाम् । न च चलति पट इत्यस्य चलनं पट इत्यर्थोऽभिमतः । नापि खण्डो गौरित्येतत्खण्डत्वं गोत्वं च पिण्ड एवेत्यनेन समानार्थम् । तथात्वे दण्डी इत्यस्यापि दण्डदेवदत्ततादात्म्यविषयतापत्तेः । दण्डीति शाब्दव्यवहारे भेदार्थप्रत्ययप्रयोगाज्ज्ञानमपि तादृशं कल्प्यत इति चेत्सममत्रापि । शुक्लगुणोऽस्या-स्तीत्यस्मिन्नर्थेऽर्शआदिभ्योऽजित्यकारप्रत्ययविधानात् । चलतीत्यादौ तु स्फुट एव प्रकृतिप्रत्यय-योरर्थभेदः । न हि गौरिति गोत्वमुच्यते तथात्वे त्वप्रत्ययवैयर्थ्यात् । अत एव शुक्लः पट इत्युक्त्वा शौक्ल्यं पटस्येति व्याकर्तारो भवन्ति ।

### **वाक्यार्थचन्द्रिका**

अन्यथाविज्ञानमेव भ्रान्तिरिति वदता भाष्यकारेणाभिप्रेतमन्यथाख्याति-लक्षणान्तरनिराकरण पूर्वपक्षव्याजेनास्माभिर्दर्शितमित्याशयेनाह ॥ यत्तावदिति ॥ इत्यन्तेनेति ॥ अन्तशब्दो मर्यादावचनः । एतत्पर्यन्तेनेत्यर्थः । अत एवान्याकारोल्लेखीत्यस्मदभिमतान्यथाख्यातेरिति वक्ष्यति । अत्र पूर्वपक्षानुवादानुसारेणान्याकारोलेख्यन्यालम्बनं ज्ञानमन्यथाख्यातिरित्यङ्गीकारादिति वक्तव्येऽन्यदित्यादिवचनमेतत्पक्षाभिप्रेतार्थस्यान्यथाविज्ञानं भ्रान्तिरिति भाष्यारूढताप्रदर्शनाय । तथा चान्यथेत्येतत्सामर्थ्यलभ्यमन्यद्विषयीकुर्वदिति संयोज्य भाष्यव्याख्यानं भवति । नन्वत्रान्यशब्दाभ्यां वस्तुमात्रविवक्षायां वस्तुनो वस्त्वन्तरात्मनाऽवभासरूपान्यथाख्यातिलक्षणनिरासस्य पूर्वोक्तस्वाभीष्टत्व-विरोधः । वस्त्ववस्तूभयग्रहणे च न सिद्धान्तीयं ज्ञापकमन्यथाविज्ञानमिति भाष्यस्य वस्तुमात्रविषयकत्वे-नापि व्याख्यातुं शक्यत्वादित्यत एतद्य्वाख्यानरूपतत्त्वनिर्णयस्थभाष्यकारीयवाक्यानुसारेणैतद्भाष्यं व्याख्येयमित्याशयेन तत्स्थं वाक्यमुदाहरति ॥ यथोक्तमिति ॥ अत्र स्वमते पराभिमतान्यथाख्याति-वैलक्षण्यं दर्शयितुं सदसतोरसत्सत्त्वप्रतीतिरन्यथाख्यातिरित्युक्तं लक्षणं त्वन्यदित्याद्यस्मदुक्तरीत्यैवेति भाष्ये सदसतोरसत्सत्त्वप्रतीत्योरन्यतरस्थलेऽन्यतरसत्त्वनियमे लक्षणेऽन्यतरवैयर्थ्यमनियमे च प्रत्येकलक्षणत्वे परस्पराव्याप्तिर्मिलितस्य लक्षणत्वे चैकैकमात्रवत्यव्याप्तिरित्यादिचोद्यानवकाश इत्यप्यन्यदित्याद्युक्त्या सूचितमिति द्रष्टव्यम् ।

वस्तुनो वस्त्वन्तरात्मना अवभास इति पक्षे पूर्वपक्ष्युद्भावितं न्यायसाम्यादत्रापि प्रसक्तं विकल्पदूषणम् असद्विलक्षणज्ञप्ते’’त्याद्युत्तरभाष्येण निरस्तमित्याशयेन तद्विकल्पमाशङ्कते ॥ नन्विति ॥ अत्र यत्परेणोक्तं दूषणमुपपत्तौ वा किं रजतस्यापि वस्तुत्वग्रहणेनेति तस्य वस्तुत्वगर्भलक्षणप्रणेतृनैयायिकं प्रति सम्भवेऽपि नास्मान्प्रति प्रसक्तिरित्याशयेन समाधातुं तच्छङ्कते ॥ एवमिति ॥ ननु रजतस्य देशान्तरेऽपि सत्त्वानभ्युपगमेऽसत्ख्यातिपक्षापत्त्याऽन्यथाख्यातिपरित्याग इत्यत आह ॥ वक्ष्याम इति ॥ विगीतप्रत्यये भासमानस्य सर्वस्य नासत्त्वमभ्युपगम्यते येनासत्ख्यातिरपि तु सदेव शुक्तिकाशकलमत्यन्तासद्रजतात्मना भासत इति तार्किकोक्तविलक्षणान्यथाख्यातिस्वरूपं वक्ष्याम इति भावः । अनिर्वचनीयख्याति-समर्थनायान्यथाख्यातिलक्षणानि निराकुर्वता विवरणकारेणोक्तमेतल्लक्षणदूषणं निराकर्तुमनुवदति ॥ अत्रेति ॥ केनचिदिति ॥ निरसनीयत्वेन प्रसक्ताख्यातिवादिविलक्षणेनेत्यर्थः । अख्यातिवाद्युक्तदूषणस्य नैयायिकं प्रति सम्भवेऽपि मां प्रत्यप्यसम्भव इत्येव । त्वदुक्तस्य तु तं प्रत्यसम्भवः वक्ष्यमाणरीत्या तेनापि तादात्म्यभानानभ्युपगमादित्याशयेनातीवेत्युक्तम् । यद्वा धर्माणामाश्रयेण परस्परं च भेदस्य धर्माश्रया-भेदस्य सामानाधिकरण्यप्रतितिविषयतया स्फुटस्याज्ञानेनेदं दूषणाभिधानं परस्येत्याशयेनातीवेत्युक्तमिति बोध्यम् । ननु सामानाधिकरण्यप्रत्ययस्य तादात्म्यानालम्बनत्वे तवान्यथाख्यातिरेव न सिद्ध्येदिति कथं मन्दमित्यत आह ॥ तथा हीति ॥ सामानाधिकरण्यप्रत्ययस्य तादात्म्यालम्बनत्वेऽपि शुक्लः पटश्चलतीत्यादिप्रत्ययानां यत्तादात्म्यालम्बनता न तेषामन्यत्वं येषां चान्यत्वं न तेषां तादात्म्यालम्बनतेत्य-न्यथाख्यातिवैलक्षण्यान्नातिव्याप्तिरिति वक्तुं गुणक्रियाजातीनां तदाश्रयाणां चैषु प्रत्ययेषु भानात्तादात्म्यावभासेनातिव्याप्तिं वदता च गुणादीनां स्वाश्रयैर्वा गुणादीनां परस्परं वा तदाश्रयाणां परस्परं वा तादात्म्यभानमाश्रित्यादिव्याप्तेर्वक्तव्यतया तदभिप्रायं ज्ञातुं पृच्छति ॥ सामानाधिकरण्येति ॥ तवासम्मतिरप्रयोजिकेत्यतोऽनुभवविरुद्धेऽर्थे संमतिर्न युक्तेत्याशयेनानुभवविरोधमाह ॥ न हीति ॥ अनुभवमतिक्रामन्तं प्रति बाधकमाह ॥ तथात्व इति ॥ वैषम्यं शङ्कते ॥ दण्डीतीति ॥ प्रत्ययस्य भेदाविनाभूतसम्बन्धार्थकतया भेदार्थत्वोक्तिः ॥ शुक्लगुण इति ॥ गुणवचनेभ्यो मतुपोलुग्वक्तव्य इति तदस्यास्त्यस्मिन्नित्यत्रत्येन वार्तिकेन शुक्ल इत्यस्योपपत्तावप्यन्तोदात्तत्वार्थमर्शादिभ्योऽजित्यत्र अर्श आदिगणे वर्णादिति पाठात्तदभिप्रायेणैवमुक्तमिति द्रष्टव्यम् । (गुणवचनेभ्य इति । गुणे तद्वति च प्रसिद्धाः शुक्लादय एव गृह्यन्ते न तु रूपादयोऽपि । शुक्लगुणोऽस्यास्तीति शुक्लः पटः । कृष्णः । तदस्यास्त्यस्मिन्निति मतुप् । गावोऽस्यास्मिन्वा सन्ति गोमान् । अस्तीति पुरुषवचने अविवक्षिते । कालस्तु विवक्षित एव । धने गते भाविनि वा धनवानयमिति प्रतीत्यभावात् । इतिशब्दो विषयविशेषलाभार्थः । तथा च वार्तिकम् । ‘भूमनिन्दाप्रशंसासु नित्ययोगेऽतिशायने । संसर्गेऽस्तिविवक्षायां भवन्ति मतुबादय’ इति । अस्तिविवक्षायां ये मतुबादयो विधीयन्ते ते भूमादिविषयेषु भवन्तीत्यर्थः । भूमादिग्रहणं प्रायेण भूमादयोऽपि प्रतीयन्त इत्येवं परम् । भूमा बहुत्वम् । यस्य यावदुचितं तावदेव । निन्दायां ककुदावर्तिनी कन्या । प्रशंसायां रूपवान् । नित्ययोगे क्षीरिणो वृक्षाः । अतिशायने उदरिणी कन्या । संसर्गे दण्डी । संसर्गः संयोगः । तेन संयुक्तदण्ड एवोच्यते न तु गृहावस्थितदण्डोऽपि ।) शुक्ल इत्यादौ चलतीत्यादाविव भेदार्थप्रत्ययस्यास्फुटत्वादभेदादेव व्यवहारोपपत्तेर्न भेदज्ञानकल्पकं किञ्चिदित्यतोऽभियुक्तव्याख्यानं तद्य्ववहारस्य सम्बन्धविषयकत्वे दर्शयति ॥ अत एवेति ॥

### **परिमल**

॥ इत्यन्तेनेति ॥ अन्याकारोल्लेखिज्ञानमन्यालम्बनमन्यथाख्यातिरिति तु विरुद्धमित्यन्तेनेत्यर्थः ॥ यथोक्तमिति ॥ विष्णुतत्त्वनिर्णये ॥ उपपादयिष्यमाणत्वादिति ॥ ‘असद्विलक्षणज्ञप्त्यै’ इत्यादिव्याख्यावसर इति भावः । तादात्म्यतत्संसर्गमात्रमसदिति प्राचीनतार्किकरीतिं मत्वा शङ्कते ॥ एवं सतीति ॥ उपरिष्टादिति ॥ तत्रारोप्यमाणं रजतं सदेवेति केचिदातिष्ठन्त इत्यादिना तार्किकमतानुवादपूर्वं तन्निरासप्रस्ताव इत्यर्थः ॥ अत्रेति ॥ अविद्यमानतादात्म्यविषयकत्वेन ज्ञानस्य भ्रमत्वमित्युक्तार्थविषये केनचिद्दूषणमलग्नकमेवोक्तमित्यर्थः ॥ इत्यादीति ॥ क्रियाश्रयस्य जात्याश्रयेण जात्याश्रयस्य क्रियाश्रयेण गुणाश्रयेण वा क्रियाश्रयस्येत्यर्थः ॥ निर्विशेषाभेदाभिप्रायेणाह ॥ असम्मतेरिति ॥ भेदार्थप्रत्ययेति ॥ दण्डोऽस्यास्तीति दण्डी । ‘तदस्यास्त्यस्मिन्नि’त्यर्थे ‘अत इनिठनावि’तीनिप्रत्ययस्य भेदार्थबोधकस्य प्रयोगादित्यर्थः ॥ तादृशमिति ॥ ज्ञानव्यवहारयोरेकविषयकत्वेनैव जन्यजनक-भावापन्नत्वादिति भावः ॥ अकारप्रत्ययेति ॥ व्यञ्जनस्य स्वरार्थत्वेनेत्संज्ञकत्वादकार इत्येवोक्तम् । तथाच यस्येतिप्रातिपदिकाकारलोपे शुक्ल इत्येव शुक्लवानित्यर्थे रूपमिति भावः । यद्यपि पञ्चमस्य द्वितीयपादे ‘तदस्यास्त्यस्मिन्निति मतुबि’तिसूत्रे ‘गुणवचनेभ्यो मुतपो लुग्वक्तव्यः’ । शुक्लः पट इति वार्तिकान्निर्वाहो वृत्तौ दर्शितः । तथापि तत्प्रकरणे ‘अर्श आदिभ्य’ इतिसूत्रे वर्णादिति वृत्तौ उक्तपदस्य मञ्जर्यां वर्णवाचिनः शुक्लादिशब्दादपि अच्प्रत्ययो भवति । शुक्लोऽस्यास्तीति शुक्लः पट इत्युक्त्वा गुणवचनेभ्यो मतुपो लुग्वक्तव्य इत्येव सिद्धमेतदित्याशङ्क्य ये आद्युदात्ता वर्णवाचिनः शब्दास् तद्वत्यन्तोदात्तसिद्ध्यर्थमच्प्रत्ययविधानमित्युक्तत्वादर्श आदिभ्योऽजित्यनेनैव निर्वाहो दर्शितः । नापि खण्डो गौरित्युक्तमुपपादयति ॥ न हि गौरिति ॥

### **यादुपत्यम्**

अविद्यमानतादात्म्यावगाहिज्ञानस्य भ्रमत्वे कस्यचिद्दूषणमनूद्य दूषयति ॥ अत्र केनचिदिति ॥ सामानाधिकरण्यप्रत्यय इति ॥ शुक्लः पटश्चलतीत्यादिप्रत्यय इत्यर्थः । गुणादीनां द्रव्येण तादात्म्येऽनुभवविरोधं क्रमेणाह ॥ न हि शुक्ल इत्यादिना ॥ अतिप्रसङ्गं चाह ॥ तथात्व इति ॥ स्फुट एवेति ॥ प्रतीयत इति शेषः ॥

### **श्रीनिवासतीर्थीया**

उपपादयिष्यमाणत्वात् ॥ ‘असद्विलक्षणज्ञप्त्यै इत्यत्रेति’ शेषः ॥ एवं सतीति ॥ असतोऽपि प्रतीत्यङ्गीकार इत्यर्थः ॥ कुतः सत्त्वमिति ॥ अन्यत्र विद्यमानमेवान्यत्रारोप्यत इत्येवं रूपान्यथाख्यातिरङ्गीकृतेति भ्रान्त्येयं शङ्केति ज्ञातव्यम् ॥ वक्ष्याम इति ॥ शुक्तिकासन्निकृष्टं दुष्टमिन्द्रियं तमेवात्यन्तासद्रजतात्मनावगाहमानं ज्ञानं जनयतीत्यङ्गीकारादित्यत्रेत्यर्थः ॥ तस्येति ॥ तादात्म्यस्येत्यर्थः । तथाचाविद्यमानतादात्म्यावगाहिज्ञानस्य भ्रमत्वे खण्डो गौरित्यादिसविकल्पक-प्रत्ययेष्वतिव्याप्तिरित्यर्थः । चलति चलनवान् । जातेर्द्रव्येण तादात्म्यावलम्बनत्वे उदाहरणद्वयम् ॥ खण्डो गौरिति ॥ खण्डत्वजातिः खण्डरूपा व्यक्तिश्चैकैवेत्यर्थः । एवं गौरित्यत्रापि गोत्वं जातिर् गोरूपा व्यक्तिश्चैकैवेत्यर्थः ॥ खण्डत्वं गोत्वं च पिण्ड एवेति ॥ खण्डत्वं पिण्ड एव खण्डरूपा व्यक्तिरेव गोत्वं च पिण्ड एव गोरूपा व्यक्तिरेवेति योज्यम् । सामानाधिकरण्यप्रत्ययस्य गुणादेर्धर्मस्य धर्मिणा तादात्म्यावलम्बनत्वेऽनुभवविरोधमुक्त्वाऽतिप्रसङ्गञ्चाह ॥ तथात्व इति ॥ इत्यस्यापीति सामानाधिकरण्यप्रत्ययस्यापि ॥ ज्ञानमपि तादृशमिति ॥ दण्डदेवदत्तभेदविषयकमेव ज्ञानं तत्रास्ति न तु दण्डदेवदत्ततादात्म्यविषयकमतो नातिप्रसङ्गः शुक्लः पट इत्यादौ तु भेदार्थप्रत्ययप्रयोगाभावादत्र ज्ञानं तादात्म्यविषयकमेवेति तत्रातिव्याप्तिः स्यादेवेति भावः । प्रत्ययो मत्वर्थीय इन् प्रत्ययः । तादृशं भेदावगाहि । तथाच न तादात्म्यविषयकत्वमिति भावः । इत्यत्रार्थे इत्यस्मिन्मतुबर्थे ॥ अकारप्रत्ययेति ॥ भेदार्थकेत्यर्थः । ननु गौरित्यत्र कथमर्थभेदः । भेदार्थकप्रत्ययाभावादित्यत आह ॥ न हि गौरितीति ॥ तथात्वे गोगोत्वयोस्तादात्म्ये ॥ त्वप्रत्ययेति ॥ गोर्भावो गोत्वमिति भेदार्थकत्वप्रत्ययेत्यर्थः ॥ अत एवेति ॥ शुक्लः पट इत्यत्र भेदार्थकमत्वर्थीयाकारप्रत्ययसद्भावादेवेत्यर्थः ।

### **वाक्यार्थरत्नमाला**

अन्यथाविज्ञानमेव भ्रान्तिरित्यादिरूपेण भाष्यकारीयभ्रान्तिबाधस्वरूपाव-धारणाभ्यां मतान्तरनिरास इत्युक्तेरेतदख्यातिमतस्य निरासोऽवधारणद्वयेनेति प्रतीतिः स्यान्न च सा युक्तेत्यतोऽत्रैकमेवावधारणं निरासमूलमिति सूचयन् पूर्वपक्ष्युक्तदूषणाङ्गीकारः कथमित्यतस्तदभिप्रायं चाह अन्यथाविज्ञानमेवेति । मूलस्थलक्षणमित्यस्य लक्षणान्तरमित्यनुवादेनानेकलक्षणसङ्ग्रहः । स्वाभिमतान्येति पूरणं च सूचितम् । एतत्पर्यन्तेनेत्यर्थ इति । एतदवधिनेत्यर्थः । पर्यन्तपदस्य आब्रह्मस्तम्बपर्यन्तमित्यादाववधित्वेऽपि प्रयोगात् । अत एव मर्यादावचन इत्युक्तम् । अत एवान्यथाकारोल्लेखीत्यस्मदभिमतेति । अन्याकारोल्लेखीति मूलपाठे तु तथैव पाठेन भवितव्यम् । परन्तु अन्यथाकारोल्लेखीत्यन्तेनेति स्पष्टमत्राभिधानेनान्यत्र च अन्येत्येवाभिधानेऽपि अर्थे विवादाभावेन पाठद्वयमपि अदृष्टमित्याशयेन तथोक्तिर्न दुष्यति । अत एवान्याकारोल्लेखीति वक्ष्यतीति ज्ञेयम् । सामर्थ्यलभ्यमिति । अन्यदित्यस्यापूरणे सर्वस्यापि तदन्यापेक्षया अन्यथात्वेन विशिष्योक्तिरनुपपन्ना स्यात् । तथाचान्यस्यान्यथाज्ञानमिति लाभायान्यदन्यथाज्ञानमिति अनुव्याख्यानमन्यदन्यथा विषयीकुर्वज्ज्ञानमित्येतदर्थतया योजनीयम् । तत्र च विषयीकुर्वदिति बहिरानेयमिति भावः । पूर्वोक्तेति । तदिष्टमेवास्माकमित्यनेनोक्तेत्यर्थः । अत्रेति । तत्त्वनिर्णय इत्यर्थः । लक्षणं तु अनुगतमिति शेषः । रीत्यैवेति । इतिशब्दस्येत्यत इत्यर्थः । इत्यादिचोद्यानवकाश इत्यनेन सम्बन्धः । भाष्य इत्यस्यान्यदित्याद्युक्तेत्युत्तरेण सम्बन्धः । अन्यथेत्येतत्सामर्थ्यलब्धत्वेनान्यदित्यस्यापि भाष्ये सत्त्वाभि-प्रायात् । भाष्यस्य तत्त्वनिर्णयग्रन्थोपपादनत्वाच्च । भाष्ये पदाभावपाठे तु इत्याद्युक्तया टीकास्थया सूचितमिति योज्यम् । तत्त्वनिर्णयवाक्यं स्वोक्तार्थे उदाहरता तदभिप्रायस्य स्वोक्तरीत्योह्यत्वसूचनात् । केचित्तु तत्त्वनिर्णयस्थभाष्यकारीयेति प्रागुक्तभाष्ये विषये इत्यपि तत्त्वनिर्णयस्थमपि वाक्यं भाष्यकारोक्तत्वेन भाष्यतया व्यवहृतम् । तत्त्वनिर्णय इति तु फलतीत्याहुः । निरस्तमित्याशयेनेति । उपपादयिष्यमाणत्वादित्यस्येदं व्याख्यानम् । आशयत्वं तु अत्र पक्षे पूर्वोक्तदोषोद्धारांशे । अन्यथो-पपादयिष्यमाणत्वादित्येतद्व्याख्यानाय प्रवृत्तौ असद्विलक्षणज्ञप्त्या इत्यनेनेति शेष इत्येव वाच्यतया आशयत्वोक्तिर्मन्दा स्यात् । एवं वक्ष्याम इति । भाव इत्युत्तरत्रापि भावत्वोक्तिरर्थत्वार्थिकेति ज्ञेयम् ।

विवरणकारेणेति । अथ तथा रूपावभासनमिति पञ्चपादिकावाक्यव्याख्यावसरे न केवलमिदं

रजतमिति प्रत्ययानामेवासत्संसर्गविषयत्वं किन्तु खण्डो गौरित्यादीनामपि तथात्वमापद्यत इति प्रतिपादनाय प्रवृत्तैवं खण्डो गौरित्यादिसंसर्गप्रत्ययाः सर्व एव विभ्रमाः प्रसज्येरन्निति विवरणवाक्य-व्याख्याकरणावसरेण च खण्डो गौरित्यादिप्रत्ययानां न तादात्म्यमालम्बनम् । किन्तु समवायः स च सन्निति न विभ्रमत्वप्रसङ्ग इति शङ्क्यम् । समवायस्येह प्रत्ययहेतुत्वात्तादात्म्यप्रथासम्भवादित्यर्थ इति तत्त्वदीपने प्रतिपादनादुक्ताशेषार्थस्य विवरणोक्तत्वमिति ज्ञेयम् । तथा गुणादीनामित्युत्तरग्रन्थानु-सारेणाह यद्वेति । परस्परं च भेदस्येत्यस्य स्फुटस्येत्युत्तरेण सम्बन्धः । धर्माश्रयाभेदस्य चेति पाठः । वक्तुमिति । एवं च यत्र भेदो न तदित्यादिनेति शेषः । कयोस्तादात्म्यमिति विकल्पप्रसक्तिमाह गुणक्रियेति ।

मतुपो भेदे विधानाभावादाह प्रत्ययस्येति । शुक्लगणोऽस्यास्तीत्यर्थेऽर्श आदिभ्य इत्यकारप्रत्यय-विधानादिति मूले अर्शआद्यजन्तत्वेन शुक्ल इत्येतदुपपादितम् । तत्कथम् । तदस्यास्त्यस्मिन्नितिसूत्रीय-गुणवचनेभ्यो लुगिष्यत इति वार्तिके च शुक्लशब्दात्तदस्येत्यनेन प्राप्तमतुपो लुकि सति शुक्ल इत्यस्य साधुत्वसम्भवे सत्यर्श आद्यजन्तत्वस्यानाश्रयणीयत्वादित्याशङ्कामर्श आदिभ्योऽजिति सूत्रप्रवृत्ति-विषयत्वं शुक्ल इत्यादेरपि सम्भवतीत्येतत्प्रतिपादकगुणवचनेभ्यो मतुपो लुग्वक्तव्य इत्येतत्सिद्ध-मित्यादिमञ्जर्यनुसारेण परिहरति गुणवचनेभ्य इति । गुणमुक्तवा संप्रति गुणिनि वर्तन्ते ते गुणवचना गुणे तद्वति च प्रसिद्धाश्च शुक्लादयः शब्दा एवेति त एव गुणवचनत्वेन विवक्षिताः । अतो न सर्वदा गुणमात्रवाचिरूपादिशब्दानां गुणवचनत्वेन प्राप्तिरिति न तच्छब्देभ्यो मतुपो लुकः प्राप्तिः । अत्र वार्तिकपुस्तकेषु गुणवचनेभ्य इत्यस्यानन्तरं क्वचिल्लुगिष्यत इति पाठः क्वचिच्च मतुपो लुग्वक्तव्य इति पाठः । तत्र द्वितीयस्य कशिकायामुदाहृतस्य टीकायामुदाहरणम् । सिद्धान्तकौमुद्यां तु लुगिष्ट इति व्यवहारः । शेष्यामपि क्वचिद् ल्यबित्यपि प्रक्रियायां पाठ इत्यादिकमुक्तम् । न च शुक्लादीनाम-भेदोपचारेणैव शुक्लः पट इत्यादिप्रयोगसम्भवान्न मतुप् लुग्वाच्य इति वाच्यम् । तथापि मतुप्प्रत्ययप्राप्तौ तच्छ्रवणप्रसङ्ग इत्यतस्तन्निवृत्तये तल्लुगाश्रयणसार्थक्यात् । वार्तिकेनेत्यनन्तरं मतुपो लोपे सतीति पूरणीयम् । अन्तोदात्तत्वार्थमित्यत्र शुक्ल इत्यस्येति वर्तते । अजन्तत्वे चित इति सूत्रेण देवादिशब्देष्विवान्तोदात्तत्त्वसम्भव इति भावः । भवेदजाश्रयणं यदि तत्सूत्रे शुक्लशब्दो गृहीतः स्यादित्यत उक्तं वर्णादिति पाठादिति । अर्शस् । उरस् । तुन्देत्यादिगणान्ते वर्णादिति पाठादित्यर्थः । वर्णवाचिनः शुक्लादिशब्दादच्प्रत्ययो भवतीति तदर्थः । एवं चार्श आद्यजाश्रयणं न शुक्लः पट इत्येतत्प्रयोगमात्रोपपत्त्यर्थमपि तु चित इत्यन्तोदात्त-त्वार्थम् । न च मतुपि तल्लुकि च सत्यन्तोदात्तता प्राप्यत इत्यतोऽवश्यमजाश्रयणीयः । अन्यथा वर्णादिति पाठवैयर्थ्यमिति भावः । एवमुक्तम् । शुक्ल इत्यत्रार्श आदिभ्योऽजित्यनेनाकारप्रत्यय इत्युक्तमित्यर्थः । अनेन शुक्लः पट इत्यादौ मतुपि लोपे च शुक्ल इत्यस्य निर्वाहेऽपि शुक्लशब्दो वस्तुगत्याऽन्तोदात्तो भवति तन्निर्वाहार्थमजाश्रयणमावश्यकमिति भावेन मूले अर्शआद्यजाश्रयणं कृतमित्युक्तं भवति ।

अत्र प्रसङ्गतः किञ्चिदुच्यते । रसादिभ्यश्चेति सूत्रेण रसरूपस्पर्शगन्धशब्दस्नेहगुणादेकाच इति वृत्त्युदाहृतवक्तव्यानुसारेण रसरूपादिशब्देभ्यो मतुपं विना प्रत्ययान्तराभाव इति विहिते तर्हि रूपिणी भार्या रसिको नट इत्यादिप्रयोगायोग इति न वाच्यम् । इतिकरणस्य विवक्षार्थत्वेन तदनुवृत्तेर्यत्र मतुबन्तादेव लोकस्य विवक्षा भवति तत्रैवानेनान्यप्रत्ययनिवृत्तिः क्रियते । न सर्वत्रेति लाभाद्रूपिणीत्यादौ प्रत्ययान्तरेऽपि बाधकाभावात् । अथवा गुणादिति रूपादिविशेषणाद्रसनेन्द्रियादिग्राह्याणां रूपादी-नामेव प्राप्तेस्तच्छब्देभ्य एव मतुबि्नयमः । रूपिणी कन्येत्यत्र दर्शनीयतार्थः । रसिको नट इत्यत्र रतिहासादयो भावाः प्रतीयन्ते । नातस्तत्र प्रसङ्गः । भाष्यकारेण तूर्वशी वैरूपिण्यप्सरसां स्पर्शिको वायुरिति दर्शनाद्यथाभिधानं प्रत्ययान्तरमपि भवतीत्यादिरूपेण सूत्रं प्रत्याख्यातम् । तेन रूपी घट इत्यादिप्रयोगास्तत्रतत्रत्या अप्युपपन्नाः । एवमत इनि ठनावितिसूत्रीय एकाक्षरात्कृतो जातेः सप्तम्यां च नतौ स्म ताविति वार्तिकानुसारेण दण्डीत्यादौ जातिस्थले निषेधो नायाति । तस्य प्रायिकत्वादित्यादि प्रक्रियाशेष्यादौ ज्ञेयमिति । इत्यादाविवेति व्यतिरेकदृष्टान्तः ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

अत एव न द्वितीयः । न हि शुक्लः पटश्चलतीत्यस्य शौक्ल्यं पटत्वं चलनं चैकमित्यर्थश्चेतसि चकास्ति प्रतिपत्तॄणाम् । तथा सति दण्डी कुण्डली देवदत्त इत्यस्यापि ज्ञानस्य दण्डकुण्डलदेवदत्तत्वतादात्म्यविषयतापातात् ॥ तृतीयस्तु स्यादेव । समानमेकमधिकरणं येषां ते हि समानाधिकरणास्तेषां भावः सामानाधिकरण्यम् । तथा च गुणादीनामाश्रयेण परस्परं च भेद आश्रयाणां चाभेदः स्फुट एव ॥ न हि स्वयमेव स्वस्याधिकरणम् । नापि समानमधिकरणं येषामिति परस्पराभेदे युज्यते । न चाश्रयभेदे तस्य समानताऽस्ति । न च गुणाद्याश्रयस्य भेदे प्रमाणमस्ति । विशिष्टयोर्भेदेऽपि न तद् गुणाद्याश्रयः । किन्तु गुणाद्याश्रयाश्रितं वस्त्वन्तरं तत् । एवञ्च यत्र भेदो न तदभेदेन प्रतिभासते यच्चाभेदेन प्रतिभासते न तत्र भेद इति क्वातिव्याप्तिः ॥ ननु गुणादीनामाश्रयेण परस्परं चाभेदो भगवतो मुनः सिद्धान्तः । क्वचिद्भेदाभेदौ च । सामानाधिकरण्यप्रतीतिस्तु भेदनिष्ठैव व्याख्याता । तथा च पुनः शुक्लः पट इत्यादिप्रत्यया विभ्रमाः प्रसक्ताः । मैवम् । सविशेषत्वाङ्गीकारात् । विशदं चैतद्विशेषनिरूपणे व्युत्पादयिष्यामः ॥

### **वाक्यार्थचन्द्रिका**

स्यादेवेत्येवशब्दस्य आश्रयाभेदभानस्य अनुभवसिद्धतां दर्शयति । ननु गुणादीनामाश्रयेण परस्परं भेद आश्रयाणां चाभेद इति कुतोऽर्धजरतीयमित्यतोऽनुभववशादिति समाधाने उक्तरीत्या सिद्धेऽपि सामानाधिकरण्यशब्दार्थविचारे क्रियमाणे प्रतीतेः सामानाधिकरण्यविषयकत्वं वदतोक्तप्रकारेण भेदादिविषयत्वस्यावश्यं स्वीकर्तव्यतया तदनङ्गीकारे तादृशप्रत्ययानुपपत्तिरिति बाधक-मभिप्रेत्य सामानाधिकरण्यशब्दार्थमाह ॥ समानमिति ॥ नन्वेवं शब्दार्थेऽपि कथमुक्तार्थस्य स्फुटतेत्यतो बाधकोक्तिमुखेन तेन तेनांशेन तत्तदर्थसिद्धिं दर्शयति ॥ न हीत्यादिना ॥ नन्वेवमाश्रयतादात्म्य-भानाङ्गीकारे तत्तादात्म्यस्यासत्त्वात्सामानाधिकरण्यप्रत्ययस्य भ्रमत्वं स्यादेवेत्यतस्तद्भेदग्राहकप्रमाणस्य बाधकस्याभावान्न तादात्म्यप्रतीतेर्भ्रमत्वमित्याशयेनाह ॥ न च गुणाद्याश्रयस्येति ॥ ननु गुणक्रियाविशिष्टयोर्भेदप्रतीतिरेव बाधिकेत्यत आह ॥ विशिष्टयोरिति ॥ सिद्धान्तेऽपि यत्राभेदप्रतीतिस्तत्रैव विशिष्टयोरभेदोऽन्यत्र तु भेद एवेति भावः । यदर्थमयं यत्नस्तदाह ॥ एवं चेति ॥

तर्हि सिद्धान्तानुसारेण पुनर्विभ्रमत्वमित्याशङ्कते ॥ नन्विति ॥ सिद्धान्त इत्यभ्युच्चययुक्तित्वं व्यावर्तयति ॥ भगवत इति ॥ वस्तुतः प्रामाणिकत्वमेव न तु तथाऽभ्युपगममात्रमिति ध्वनयति ॥ क्वचिदिति ॥ अयावद्द्रव्यभाविगुणादिस्थले । भवदुक्तरीतिमनुरुद्ध्यैवैतद्बाधकप्रवृत्तिरित्याशयेनाह ॥ व्याख्यातेति ॥ गुणादीनामाश्रयेण परस्परं सविशेषाभेदाङ्गीकारान्नानुपपत्तिरित्याह ॥ सविशेषत्वेति ॥ नन्वेवमपि भेदनिष्ठसामानाधिकरण्यप्रतीतेरनुपपत्तिरेवेत्यतस्तत्प्रतीतेः सविशेषविषयत्वाङ्गीकाराददोष इत्याह ॥ सविशेषत्वेति ॥ ननु कुतो गुणादीनां सविशेषाभेदः कुतश्चास्याः प्रतीतेस्तद्विषयकत्वं कथं च भेदनिष्ठप्रतीतेः सविशेषाभेदविषयत्वेन निर्वाहः, अन्यथा दण्डीत्यादिप्रत्ययानामपि सविशेषाभेद-विषयकतया निर्वाहोपपत्त्या सामानाधिकरण्यप्रतीतेर्भेदनिष्ठता कुत्रापि न स्यात्, सविशेषाभेदविषयत्वे चास्याः प्रतीतेरभेदाभिभदेन भेदव्यवहारजनकत्ववद्विशेषाभिभवेनाभेदव्यवहारजनकत्वञ्च स्यात्; इत्यादि-बाधकादुक्तमनुपपन्नम्; इत्यतो गुणादीनां दण्डादिवद्भेदेनानुपलम्भेन गुण्यादीनां परस्परं च सविशेषा-भेदस्य विशेषस्य भेदकार्यनिर्वाहकतायाश्चाभेदभेदकार्यप्रतीत्यन्यथानुपपत्त्या जन्माधिकरणादावेतत्प्रतीतेः सविशेषाभेदविषयकत्वव्यवहारविशेषजनकत्वादेश्च सविशेषावसीयत इति वाक्यव्याख्यानावसरे समयपादे समर्थयिष्यमाणत्वान्नानुपपत्तिरित्याशयेनाह ॥ विशदं चेति ॥ एवं च पूर्वं भेदशब्दप्रयोगो विशेषाभि-प्रायेण, दण्डीत्यादिबाधकोक्तिस्तद्वद्गुणादीनां निर्विशेषाभेदाभावाभिप्रायेण, आश्रयाभेदोक्तिर्निर्विशेषा-भेदाभिप्रायेण । तथा च ‘यत्र विशेषो न तन्निर्विशेषाभेदेन भासते यच्च निर्विशेषाभेदेन भासते न तत्र विशेष इति नियम’ एवं चेत्यादिनाऽभिमत इति द्रष्टव्यम् । केचित्तु तार्किकमतेन पूर्वं समाधानमिति वदन्ति । तत्र विशिष्टयोरित्यादिग्रन्थास्वारस्यं बोध्यम् । अनेनात्र केनचिदित्युक्तदूषणपरिहारप्रकारस्य मूलारूढतोक्तेति द्रष्टव्यम् ।

### **परिमल**

चकास्तीति ॥ चकासृ दीप्तौ भातीत्यर्थः । आश्रयेण भेदः, परस्परं च भेदः, आश्रयाणामभेदः, इत्येतत्क्रमेणोपपादयति ॥ न हीति ॥ आश्रयाणामिति बहुवचनमाधेयानां बहुत्वात्तदभिप्रायेणौपचारिकमिति भावः ॥ विशिष्टयोरिति ॥ गुणविशिष्टक्रियाविशिष्टयोरित्यादेरित्यर्थः । विशिष्टं पदार्थान्तरमिति भावेनाह ॥ वस्त्वन्तरमिति ॥ क्वातिव्याप्तिरिति ॥ मदुक्तान्यथाख्याति-लक्षणस्येति योज्यम् ॥ भगवतो मुनेरिति ॥ सूत्रकर्तुर् भाष्यकर्तुराचार्यस्य चेत्यर्थः । तथैव तत्त्वविवेका-दावुक्तेः । उभयव्यपदेशादौ वक्ष्यमाणत्वाच्चेति भावः ॥ व्युत्पादयिष्याम इति ॥ जन्माधिकरणे ‘अभिन्नेऽपि विशेषोऽयं बलादापतति ह्यत’ इत्यादिव्याख्यावसरे कार्यकारणयोश्चैवेत्यादिसमवाय-निरासकग्रन्थव्याख्यावसरे चेति भावः ॥

### **यादुपत्यम्**

गुणादीनामाश्रयेण भेदमुपपादयति ॥ न हि स्वयमेवेति ॥ तेषां परस्परं भेदमुपपादयति ॥ नापि समानमिति ॥ येषामित्युक्तबहुत्वस्य भेदव्याप्तत्वादिति भावः । आश्रयाभेदमुपपादयति ॥ न चाश्रयभेद इति ॥ समानता एकता ॥ तद्गुणाद्याश्रय इति ॥ आत्माश्रयत्वप्रसङ्गादिति भावः ।

### **श्रीनिवासतीर्थीया**

तस्य आश्रयस्य ॥ समानताऽस्तीति ॥ एकताऽस्तीत्यर्थः । तथा च गुणाश्रयस्य क्रियाश्रयेणाभेदस्तु स्यादेवेत्यर्थः । गुणाश्रयस्य क्रियाश्रयेण भेदे प्रमाणाभावादेव तयोरभेदोऽङ्गीकार्य इत्याह ॥ न चेति ॥ ननु गुणविशिष्टक्रियाविशिष्टयोर्भेदः प्रत्यक्षसिद्ध इति चेत्तत्राह ॥ विशिष्टयोरिति ॥ अस्माभिर्गुणाश्रयेणाभेदः कथ्यते न तु गुणविशिष्टक्रियाविशिष्टयोः । तयोस्तु भेद एव । न च वाच्यं गुणविशिष्टस्यैव गुणाश्रयत्वात् क्रियाविष्टिस्यैव क्रियाश्रयत्वाद् गुणाश्रय-क्रियाश्रययोरभेदे विशिष्टयोरेवाभेदः प्राप्त इति । आत्माश्रयत्वप्रसङ्गेन गुणविशिष्टस्य गुणाश्रयत्वाभावात् । क्रियाविशिष्टस्य च क्रियाश्रयत्वाभावात् । तथाच विशिष्टयोर्भेदेऽपि न तद्विशिष्टं गुणाद्याश्रयः किं नाम गुणाद्याश्रयाश्रितं वस्त्वन्तरम् । तेन भिन्नाभिन्नं पदार्थान्तरमेवेति यावत् । एवं च विशिष्टयोर्भेदेऽपि गुणाद्याश्रययोरभेद एवेत्याशयः । एवं सत्यविद्यमानतादात्म्यावगाहिज्ञानस्य भ्रमत्वेन कुत्राप्यतिव्याप्तिरित्याह ॥ एवं चेति ॥ यत्र भेद इति ॥ गुणादीनामाश्रयेण परस्परं चेत्यर्थः ॥ न तदभेदेनेति ॥ तादात्म्यवत्त्वेनेत्यर्थः । तथाच तत्र तादात्म्यावगाहित्वं नास्तीति नोक्तलक्षणस्यातिव्याप्तिरिति भावः ॥ गुणादीनामिति ॥ यावद्द्रव्यभाविनां धर्माणां ज्ञानानन्दादीनामाश्रयेण जीवचैतन्येनाभेदः परस्परं चाभेदो भगवतो मुनेरानन्दतीर्थस्य सिद्धान्त इत्यर्थः ॥ क्वचिदिति ॥ अयावद्द्रव्यभाविनि घटतद्रूपादावित्यर्थः ॥ व्याख्यातेति ॥ समानमेकमधिकरणं येषां ते इत्यादिनेत्यर्थः ॥ तथाच पुनरिति ॥ सामानाधिकरण्यप्रतीतेरत्यन्तभेदविषयकतयैव व्याख्यातत्वेनात्यन्ताभेदस्थले भेदाभेदस्थले च सर्वत्र सामानाधिकरण्यप्रत्ययस्य भेदावगाहित्वस्यैव प्राप्त्या भगवदुक्ताभेदस्य प्रत्यक्षसिद्धस्यायुक्ततया शुक्लः पट इत्यादिप्रत्ययानामविद्यमान-तादात्म्यावगाहित्वप्राप्त्या पुनरतिव्याप्तिः स्यादेवेत्यर्थः ॥ सविशेषत्वाङ्गीकारादिति ॥ तथा चात्यन्ता-भेदस्थले सामानाधिकरण्यप्रतीतिरभेदनिष्ठैव । भेदनिष्ठतया व्याख्यानं तु सविशेषाभेदाङ्गीकारेणोपपन्नं विशेषस्य भेदकार्यकारित्वाङ्गीकारात् । यत्र तु भेदाभेदौ तत्र तु न कोऽपि दोषः । तथाच सामानाधि-करण्यप्रतीतेस्तादात्म्यस्यावगाहित्वेऽपि तस्य तादात्म्याविद्यमानत्वाभावान्नातिव्याप्तिरिति भावः ।

### **वाक्यार्थरत्नमाला**

उक्तरीत्येति । पक्षद्वयदूषणे प्रतिपत्रनुभवोक्तेरिति भावः । क्वचिदितीति । आश्रयणेत्यादि वर्तते । समयपादादौ वक्ष्यमाण यद्येनात्यन्ताभिन्नमिति व्याप्त्युपपादकदृष्टान्तोऽयम् । भेदनिष्ठैवेति मूलम् । भेदमात्रनिष्ठेत्यर्थः । तेनात्यन्ताभेदभेदसहिताभेदयोरुभयोरपीयं विरोधिनीति सिध्यति । टीकायां भेदनिष्ठेति वचनमपि भेदमात्रनिष्ठेति व्याख्यातव्यम् । शङ्कान्तरनिरासकतयापि सविशेषत्वेति वाक्यं योजयति नन्वेवमपीत्यादिना । जन्माधिकरणादाविति । समर्थयिष्यमाणत्वादिति सम्बन्धः । सोऽस्ति वस्तुष्वशेषत इत्यनुभाष्यव्याख्यावसर इति शेषः । आदिपदेनादृश्यत्वनयादि-परिग्रहः । दण्डीत्यादिबाधकेति । तथात्वे दण्डी देवदत्त इत्युक्तेत्यर्थः । इदं स्पष्टनीयमस्ति । विशिष्टयोरित्यादिग्रन्थेति । तन्मते विशिष्टस्य पदार्थान्तरत्वाभावेन वस्त्वन्तरमित्युक्तायोग इति भावः ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

यत्पुनरन्याकारोल्लेखीत्यादिनाऽस्मदभिमतान्यथाख्यातेरनुभवविरोधं प्रतिज्ञाय तदुप-पादनाय यत्सन्निकृष्टकरणेनेत्यन्तेनालम्बनलक्षणनिराकरणं कृतं तदनुमतमेवास्माकम् । यद्विज्ञानं यत्सन्निकृष्टकरणेन जन्यते स तस्य विषय इत्यङ्गीकारात् ॥ नन्वत्रापि दोषोऽभिहित इति चेन्न । सन्निकर्षस्यापि कारणतया विवक्षितत्वेन तस्यासम्बद्धत्वात् । न हि चक्षुरादेराकाशादिसन्निकर्षो रूपादिज्ञानकारणम्, नापि वाक्यस्याकाशादिसन्निकर्षो वाक्यार्थज्ञाने हेतुः, न च लिङ्गज्ञान-स्यात्मना सन्निकर्षो लिङ्गिज्ञाननिमित्तम्; किं नामावर्जनीयसन्निधयस्ते सन्निकर्षाः । लिङ्गस्य साध्यधर्मिसन्निकर्षो लिङ्गिज्ञानकारणमिति चेन्न लिङ्गज्ञानस्य करणतयाऽभ्युपगमात् । अनेनैव वाक्यस्य श्रोतृश्रोत्रसन्निकर्षाश्रयणेन दूषणं परास्तं वाक्यज्ञानस्यैव करणत्वाङ्गीकारात् । तथाऽपि प्रत्यभिज्ञायां तत्तांशेन चक्षुरादेर्लिङ्गिना च लिङ्गज्ञानस्य वाक्यार्थेन वाक्यज्ञानस्य सन्निकर्षाभावा-दविषयतापत्तिरिति चेन्न असन्निकृष्टज्ञापनेऽतिप्रसङ्गात् । तदनुभवजनितसंस्कारसहकृतेनेन्द्रियेण प्रत्यभिज्ञा जायते, तद्य्वाप्तलिङ्गविषयेण च लिङ्गज्ञानेन लिङ्गिज्ञानमुत्पद्यते, संसर्गधर्मकपदार्थवाचि-पदसमुदायरूपवाक्यविषयज्ञानेन वाक्यार्थज्ञानं जन्यते; अतो नातिप्रसङ्ग इति चेत्तर्ह्यभ्युपगतः सन्निकर्षः । न हि संयोगादिरेव सन्निकर्षः किं नाम प्रत्यासत्तिमात्रम् ।

### **वाक्यार्थचन्द्रिका**

इत्यन्तेनेति ॥ अत्रापि पूर्ववदेव व्याख्यानम् ॥ तदनुमतमेवेति ॥ एतत्पर्यन्तं विषयत्वलक्षणनिराकरणं पूर्वपक्षमुखेनास्माभिरेव कृतमिति ध्वनयति । दोषोऽतिव्याप्त्यव्याप्तिलक्षणः । तत्रातिव्याप्तिं तावदुद्धरति ॥ सन्निकर्षस्येति ॥ सन्निकर्षकारणताविवक्षामात्रेण प्रत्यक्ष-वाक्यानुमानस्थलेषूक्तसन्निकर्षाणामन्यथासिद्ध्योक्तातिव्याप्तेरुद्धार इत्याह ॥ न हीत्यादिना ॥ यद्यपि लिङ्गज्ञानस्थलेऽतिव्याप्त्युद्धारो लिङ्गिज्ञानकारणताभ्युपगमानन्तरं युक्तः । अन्यथा लिङ्गस्येत्युत्तर-ग्रन्थास्वारस्यापत्तेः । तथाऽप्यवर्जनीयसन्निधित्वरूपैकसमाधानसंभवेन लाघवमनुसृत्यात्राभिहित इति द्रष्टव्यम् । एवं कारणत्वान्तर्गतानन्यथासिद्ध्यंशव्यावर्त्यं प्रदर्श्य लिङ्गपक्षसन्निकर्षस्यानन्यथा-सिद्धत्वात्तमादाय पक्षस्य लिङ्गिज्ञानविषयत्वापत्त्याऽतिव्याप्तिरेवेत्यतोऽतीतादिस्थले लिङ्गस्यातीतत्वेन तस्याकारणतया तत्सन्निकर्षस्यापि करणसन्निकर्षत्वाभावान्नातिव्याप्तिरिति परिहर्तुं ज्ञानस्य करणत्वोक्ति-निवर्त्यमाशङ्कते ॥ लिङ्गस्येति ॥ यद्यप्यत्र पक्षस्याप्यनुमितिविषयत्वमिष्टमेवेति शङ्का निर्दलेव भाति तथाऽपि प्रत्यक्षादिप्रमाणान्तरसिद्धस्यैव पक्षत्वनियमान्न तस्यानुमित्यसाधारणविषयत्वमित्याशयात् । यत्तु तादृशलिङ्गधर्मितारूपसन्निकर्षाश्रयत्वेन पक्षस्यैव विषयत्वं स्यान्न तु लिङ्गिन इति तत्राव्याप्तिरित्येत-त्तापर्यमिति । तन्न । अतिव्याप्तिप्रायपाठविरोधात् । लिङ्गज्ञानकरणताभ्युपगमेऽपि लिङ्गस्येव तज्ज्ञानस्यापि लिङ्गिना सन्निकर्षानुपपादनेन लिङ्गिन्यव्याप्तेः परिहारवाक्येनाप्यपरिहाराच्च । न च ततोऽप्यग्रिमग्रन्थेन तत्परिहार इति वाच्यम् । तथा सति तेनैवोपपत्तावेतच्छङ्कासमाधानयोरुभयोरपि वैयर्थ्यमेवेत्यास्तां तावत् । अतीतादिस्थले लिङ्गाद्यभावेऽप्यनुमित्यादिदर्शनेन लिङ्गज्ञानादेरेव करणत्वस्यावश्याभ्युपगमनीयतया लिङ्गस्य करणत्वाभावान्नातिव्याप्तिरिति पक्षस्यासाधारण्यविषयत्वाभावाभ्युपगमेनैव समाधत्ते ॥ लिङ्ग-ज्ञानस्येति ॥ श्रोत्रसन्निकृष्टवाक्यजन्यवाक्यार्थज्ञाने श्रोत्रस्य विषयत्वापत्तिरिति वाक्यस्य करणत्वाभावेन परिहार्येत्याह ॥ अनेनैवेति ॥ परिहारसाम्येऽप्यस्य पृथक्करणं पक्षस्य स्वसाध्यधर्मित्वाल्लिङ्गस्य तत्सन्निकर्षापेक्षा वाक्यस्य स्वग्राहकेन्द्रियत्वाच्छ्रोत्रसन्निकर्षापेक्षेति विशेषं द्योतयितुमिति ध्येयम् । यद्यपि श्रोत्रवाक्यसन्निकर्षस्य वाक्यज्ञानजनकतयाऽन्यथासिद्धत्वेन न वाक्यार्थज्ञानजनकत्वमित्यपि समाधातुमुचितम् । तथाऽपि ज्ञानकरणत्वस्य स्वसिद्धान्ततया तत्र प्राप्तानुपपत्तिपरिहारार्थकोपक्षेपाय च ज्ञानकारणत्वोक्त्या वाक्यस्य कारणत्वाभावेनैव समाधानसम्भवे सन्निकर्षे विवक्षितकारणत्वाश्रयणेन न किमपि प्रयोजनमित्याशयात् । अयमाशयो लिङ्गज्ञानविषयेऽपि द्रष्टव्यः । एवमतिव्याप्तिं निरस्य पूर्वपक्षोद्भावितां तत्तांशेऽव्याप्तिमिदानीमुपक्षिप्तलिङ्गज्ञानवाक्यज्ञानविषये च तां सन्निकर्षोपपादनेन परिहर्तुं तच्छङ्कामुत्थापयति ॥ तथाऽपीति ॥ परमुखेनैव सन्निकर्षविशेषं तत्रापि द्रढयितुमसन्निकृष्टज्ञापनेऽति-प्रसङ्गात्सन्निकर्षेऽवश्याभ्युपगमनीये किं तद्विशेषचिन्तया तावतैवाव्याप्तिपरिहारादिति तावत्समाधत्ते ॥ असन्निकृष्टेति ॥ ननु नियामकसद्भावान्नासन्निकृष्टज्ञापनेऽप्यतिप्रसङ्ग इत्याशङ्कते ॥ तदनुभवेति ॥ ननु संयोगादेरनङ्गीकारान्न सन्निकर्षाभ्युपगम इत्यतोऽतिप्रसङ्गभञ्जकं नियामकं प्रत्यासत्तिपदाभिधेयं सन्निकर्ष इत्युच्यते । संयोगादेरपि सन्निकर्षत्वेन विवक्षायामेतदेव निमित्तमिति तादृशनियामकाभ्युपगमे कथं सन्निकर्षानभ्युपगम इत्याह ॥ न हीति ॥

### **परिमल**

असम्बद्धत्वादिति ॥ कारणीभूतसम्बन्धहीनत्वादित्यर्थः । आकाशादिविषयतैवं चापद्यतेत्यादिप्रागुक्तदोषं निराह ॥ नापि वाक्यस्येति ॥ साध्यधर्मीति ॥ साध्यं प्रति यो धर्मी पर्वतादिस् तत्सन्निकर्ष इत्यर्थः । तथाच तस्यानुमितिविषयत्वं स्यादिति भावः । तदुक्तं न्यायामृते । पक्षसन्निकृष्ट-लिङ्गजानुमितिं प्रति पक्षोऽपि विषयः स्यादित्यादि । ननु नेदमनिष्टं साध्यधर्मिणोऽप्यनुमिति विषयत्वात् । यद्बक्ष्यति भक्तिपादे साध्यसिद्धेरदोषत्वोक्तिप्रस्तावेऽनुमितिविषयः पक्ष इति । मैवम् । तत्सन्निकृष्टकरण-जन्यज्ञानं प्रति सविषय इत्येवंरूपविवक्षितविषयत्वस्य साध्य एव सत्त्वेन साध्यधर्मिण्यभावात् । सन्निकर्षस्य लिङ्गे व्याप्तिरूपत्वेनाभिमतत्वात् । न हि वक्ष्यमाणदिशा यद्य्वाप्तलिङ्गविषयकज्ञानजन्यं ज्ञानं यत् तत्प्रति स विषय इत्युक्तिदशायां साध्यधर्मिणो विषयत्वशङ्कावकाशोऽस्ति । न चैवं पर्वता-देरनुमितावभानं शङ्क्यम् । भानस्य विषयत्वाप्रयुक्तत्वात् । तथात्वे शुक्तिरूप्यादाविदं रूप्यमिति ज्ञाने रजतस्याभानापत्तेः । ‘रजतं दृष्टमिति भ्रममात्रत्वादि’त्यादिमिथ्यात्वानुमानखण्डनटीकादौ शुक्ति-रजतस्योक्तविवक्षया विषयत्वाभावकथनात् । अत्राप्यग्रे शुक्तेरेव विषयत्वेन रजते विषयत्वाभावस्य स्पष्टत्वात् । न चातिप्रसङ्गः । रूप्यावभासादौ दोषस्यैवानुमिति विषयधर्मित्वादेर्नियामकत्वात् । अनुमिति-विषयः पक्ष इत्युक्तिस्तु पर्वतादेरनुमितौ स्फुरणमात्रेण शुक्तिरूप्यस्य विषयत्वव्यवहार इव वाऽस्तु वेत्यादिवक्ष्यमाणलक्षणानुरोधेन वोपपत्तेः । केचित्तु साध्यधर्म्येव विषयः स्यादिति तात्पर्यं वर्णयन्ति । अन्ये तु लिङ्गिज्ञानांश एव धर्मी विषयः स्यादित्यभिप्रायमाहुः ॥ लिङ्गज्ञानस्येति ॥ अतीतादि-स्थलेऽप्यनुमिति दर्शनादिति भावः । विस्तृतमेतत्तर्कताण्डवे तृतीयपरिच्छेदे ॥ श्रोत्रेति ॥ श्रोत्रसन्निकृष्टवाक्यजन्यवाक्यार्थज्ञानं प्रति श्रोत्रं विषयः स्यादिति दूषणमित्यर्थः । अतिव्याप्तिं निरस्याव्याप्तिं चाशङ्क्य निराह ॥ तथापीत्यादिना ॥ परमुखेनैव तदनुभवेत्यादिना समाधिं वाचयितुं सन्निकर्षाभाववादिनं प्रति अनिष्टं तावदाह ॥ असन्निकृष्टेति ॥

### **यादुपत्यम्**

लिङ्गकरणतापक्षमालम्ब्य शङ्कते ॥ लिङ्गस्येति ॥ तथा च लिङ्गिज्ञानमपि पक्षविषयकं स्यादिति भावः । न चानुमितेः पक्षविषयकत्वादत्रेष्टापत्तिः । लिङ्गिविषयकत्वांशे पक्षविषयकत्वं स्यादित्यापादनात् । अंशभेदविवक्षायाश्चावश्यकत्वात् । अन्यथा सुरभिचन्दनमित्यादिप्रत्ययानां विशेषणांशे विशेष्ये यः सन्निकर्षस्तज्जन्यत्वाभावेनाव्याप्त्यापत्तेः । केचित्तु । तादृशलिङ्गधर्मि- भावरूपकरणसन्निकर्षाश्रयत्वेन पक्षस्यैव विषयत्वं स्यान् न लिङ्गिनः । तथा च तत्राव्याप्तिरिति अत्र तात्पर्यमाहुः ॥ सन्निकर्षाभावादिति ॥ संयोगसमवाययोरेव सन्निकर्षत्वादिति भावः ॥

### **श्रीनिवासतीर्थीया**

साध्यधर्मी पक्षः ॥ लिङ्गिज्ञानकारणमिति ॥ तथाच पक्षसन्निकृष्टेन लिङ्गेन न लिङ्गिज्ञानं जायत इति लिङ्गिज्ञानं पक्षविषयकं स्यादित्यर्थः ॥ श्रोत्रेति ॥ श्रोत्रसन्निकृष्टवाक्यजन्य-वाक्यार्थज्ञानं प्रति श्रोत्रं विषयः स्यादिति दूषणं वाक्यस्य कारणत्वभावेन परिहार्यमित्यर्थः ॥ संसर्गेत्यादि ॥ संसर्गधर्मका ये पदार्थास्तद्वाची यः पदसमुदायस्तद्रूपं यद्वाक्यं तद्विषयकज्ञानेनेत्यर्थः ।

### **वाक्यार्थरत्नमाला**

इति परिहर्तुम् इत्यनेनाभ्युपगतत्वादित्यस्यार्थ उक्तः । उत्तरत्रापीति स्थल इत्यनेनोक्तार्थस्याधिकप्रतिपादनायोपन्यासेन वाक्यारूढताप्रतिपादनान्न पौनरुक्तयमिति ज्ञेयम् । ननु तथापि पक्षसन्निकृष्टलिङ्गजानुमिति प्रतिपक्ष इति न्यायामृतव्याख्यारूपकण्टकोद्धारानुसारेणाशङ्क्य निराकरोति यद्यप्यत्र पक्षस्यापीत्यादिना । यद्यप्याद्ये इष्टापत्तिः । तथापि तादृशलिङ्गधर्मिभावरूपकरण-सन्निकर्षेत्यादितरङ्गिणीकृदुक्तं समाधानप्रकारमनूद्य निराकरोति यत्तु तादृशेत्यादिना । लिङ्गज्ञान-करणत्वेऽपि तज्जन्यज्ञाने पक्षस्यापि विषयतासत्त्वात्तदभावः स्यादित्यत उक्तं पक्षस्यासाधारण-विषयत्वाभावेति । पूर्वपक्षोद्भावितां पूर्वपक्षे उत्प्रेक्षितामिति सप्तमीसमासः । इतःपरं ननु तथापि चाक्षुषज्ञानत्वावच्छिन्न इत्यादिना कण्टकोद्धारे तरङ्गिण्यां च प्रवर्तितशङ्कानुसारेण शङ्काकरणम् । तरङ्गिणीकृतपरिहारानुवादेन तद्दूषणम् । कण्टकोद्धारोक्तरीत्या स्वोत्प्रेक्षितप्रकारेण च स्वसंमत-परिहाराभिधानमिति विवेको बोध्यः ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

तथाऽपि रूपप्रतीतेरात्मा विषयः प्रसज्येत । तत्र मनसः करणत्वात् । आत्ममनः सन्निकर्षस्यापि रूपज्ञानं प्रति कारणत्वादिति चेन्न । असाधारणकारणस्य विवक्षितत्वात् । मनसश्च साधारणत्वात् ॥ तर्हि मनःसन्निकृष्टेन चक्षुषा जायमानं रूपज्ञानं मनोविषयमापन्नमिति चेन्न । सन्निकर्षस्याप्यसाधारणकारणतया विवक्षितत्वात् । चक्षुर्मनःसन्निकर्षो हि द्रव्यादिज्ञानसाधारणः ॥ एवमन्येऽपि क्षुद्रोपद्रवाः परिहरणीयाः ॥ तदेवं जन्यज्ञाने विषयत्वस्यान्यथाव्यवस्थितत्वा-द्यज्ज्ञानं यत्प्रतिभासमित्यन्यथापरिभाषणमनुपपन्नम् । न चैवं सत्यनुभवविरोधः, रजतावभासस्य शुक्तिकासन्निकृष्टकरणजन्यत्वेन तद्विषयत्वोपपत्तेः । न चातिप्रसङ्गः, दोषजन्यत्वतदभावादिना व्यवस्थोपपत्तेः । अन्यथा रजतज्ञानादरजते प्रवृत्तावपि कथं नातिप्रसङ्गः ॥ यत्पुना रजतावभासस्ये-त्याद्याशङ्क्य समाधानमभिहितं तज्ज्ञानैकत्वसमर्थनेन निराकरिष्यामः ।

### **वाक्यार्थचन्द्रिका**

करणे सन्निकर्षे चासाधारण्यं तद्य्वावर्त्यं शङ्कते ॥ तथाऽपीत्यादिना ॥ ननु तथाऽपि चाक्षुषज्ञानावच्छिन्ने चक्षुर्मनस्संयोस्यासाधारणत्वाच्चाक्षुषज्ञाने मनसो विषयत्वं स्यादेव । वायुसंयोगादिजन्ये वायुस्पर्शज्ञाने वायूपनीतावयवगन्धादिज्ञाने च वायुतदवयवादेर्विषयत्वं स्यात् । कूटलिङ्गज्ञानतात्पर्यभ्रमजन्यलिङ्गिज्ञानवाक्यार्थज्ञानयोस्तद्य्वाप्तविषयकत्वाद्यसम्भवेन लिङ्ग्यादिविषयकत्वा-नापत्तिश्च । सन्निकर्षासाधारण्यविवक्षयैव रूपप्रतीतेरात्मविषयकत्वाभावसिद्धौ करणासाधारणत्वविवक्षाया वैयर्थ्यं चेत्यादिदोषान्नेदं लक्षणं युक्तमित्यत आह ॥ एवमिति ॥ अत्र केचित्तत्तदिन्द्रियमनस्संयोगानां तत्तज्ज्ञानकरणत्वकल्पनस्यानेककारणतदवच्छेदकल्पनया गौरवकरत्वेन चाक्षुषज्ञानत्वावच्छिन्ने चक्षुर्मनस्संयोगस्याकारणत्वान्नाद्यदोषप्रसङ्ग इति परिहारमाहुः । तन्न । तथा सति गौरवादेव रूपचक्षु-स्सन्निकर्षादेरसाधारणकारणस्याकल्पनीयतया सन्निकर्षासाधारण्यविवक्षायां रूपप्रतीते रूपविषयकत्वा-भावप्रसङ्गात् । न च यत्किञ्चिद्दण्डेन यत्किञ्चिद्घटवद्यत्किञ्चिदर्थेन्द्रियसन्निकर्षेऽप्यन्यविषयकज्ञानापत्त्या प्रागभावस्येव तत्तदिन्द्रियसन्निकर्षस्य तत्तज्ज्ञानहेतुताया अवश्याङ्गीकार्यत्वेऽप्यर्थसन्निकृष्टेन्द्रिये मनस्सन्निकर्षस्य हेतुत्वाभ्युपगमेऽतिप्रसङ्गाभावेनात्र विशिष्य हेतुहेतुमद्भावस्य न कल्पना अन्यथा दण्डा-दावपि विशिष्य तत्कल्पनापत्तेरिति वाच्यम् । अर्थसन्निकृष्टेन्द्रियान्तरे मनस्सन्निकर्षे स्वार्थसन्निकृष्टचक्षुषि मनस्सन्निकर्षाभावेऽपि तेन स्वार्थज्ञानापत्तिरूपातिप्रसङ्गस्यात्रापि सत्त्वात् । तस्माद्योग्यसन्निकर्षस्यैव विवक्षितत्वान्नाद्यो दोष इत्येव परिहारो युक्तः । अत एव न द्वितीयोऽपि । ज्ञानकरणस्थले तद्य्वाप्ततया तल्लिङ्गकविषयत्वस्य संसर्गधर्मकपदार्थपरतया ज्ञातपदसमुदायविषयकत्वस्य ज्ञानघटितसन्निकर्षस्य कल्पनान्न तृतीयदोषप्रसङ्गः ।

केचित्तु प्रत्यक्षज्ञानेऽसता रजतादिना सन्निकर्षाभावेऽप्यतीतादिना तत्सद्भाववत्कूटलिङ्गादि-स्थलेऽप्यसता सन्निकर्षोऽगत्या स्वीकर्तव्य एवेति न तृतीयदोषप्रसङ्ग इत्याहुः । सन्निकर्षासाधारण्य-विवक्षयोक्तानुपपत्तिपरिहारेऽपि चक्षुर्मनस्सन्निकर्षासाधारणकारणताया अधुनैवोपपादितत्वाच्चक्षु-स्सन्निकृष्टमनोजन्यरूपज्ञाने चक्षुषोऽविषयत्वाय करणासाधारण्यस्यापि विवक्षणीयत्वात् । न च सन्निकर्षयोग्यताविवक्षणेनैवेतद्दोषपरिहारादसाधारण्यं न क्वापि विवक्षणीयमिति वाच्यम् । एतद्बलेनैव तद्विवक्षाया लाभादित्याशयात् । तस्मान्न चतुर्थोऽपि दोषः । तद्य्वाप्तलिङ्गविषयकत्वादेः सन्निकर्षत्वेनैव लक्षणशरीरप्रवेशान्नात्माश्रयोऽपीति । ज्ञानासाधारणकारणनिष्ठासाधारणकारणसन्निकर्षप्रतियोगित्वं विषयत्वमिति निरवद्यं लक्षणमिति भावः । नन्वीश्वरज्ञानादिविषयेऽव्याप्तिस्तथाऽपि स्यादेवेत्याशङ्कां परिहरन्नुपसंहरति ॥ तदेवमिति ॥ रजतज्ञानस्य शुक्त्यवभासित्वेऽनुभवविरोधस्त्वदुद्भावितो रजतज्ञाने शुक्तेरेतादृशालम्बनत्वे न प्रसरतीत्याह ॥ न चैवमिति ॥ नन्वत्रानुभवविरोधाभावेऽप्यन्यावभास-स्यान्येन्द्रियसन्निकर्षजन्यत्वेऽतिप्रसङ्गः किञ्चेत्युक्तरीत्या स्यादेवेत्याशङ्क्य निषेधति ॥ न चेति ॥ ननु दोषजन्यत्वादिना व्यवस्थां प्रकल्प्यातिप्रसङ्गः परिहर्तव्यो न तु शुक्तेरनालम्बनत्वकल्पनेनेत्यत्र न नियामकमिति चेत् । रजतज्ञानस्य रजतालम्बनत्वे रजतसत्त्वापत्तेरेव नियामकत्वादत्र परोक्तं समाधानं निराकर्तुमनुवदति ॥ यत्पुनरिति ॥ या चेयं प्रक्रियेत्यादिना रजतज्ञानस्य स्मृतित्वाभावस्य प्रतिपादयिष्यमाणत्वेन रजतमितिज्ञानस्य पुरः सत्त्वविषयकत्वे वक्तव्ये नास्त्यत्र रजतमितिप्रत्ययविरोधेन रजतसत्त्वस्यानुपपन्नत्वाद्रजतावलम्बनत्वे तत्सत्त्वापत्तिरनिष्टैवेत्याह ॥ तदिति ॥

### **परिमल**

पुनरपि स्थलान्तरेऽतिव्याप्तिमाशङ्क्य निराह ॥ तथापि रूपेत्यादिना ॥ नन्वथापि तद्य्वाप्तलिङ्गविषयेण च लिङ्गज्ञानेनेत्यत्र वक्ष्यमाणवाक्यविषयज्ञानेन चेत्यत्र च विषयत्वनिर्वचन-शरीरेविषयत्वप्रवेशेनात्माश्रयः । नित्यज्ञानविषये चात्मतद्धर्मादौ योगिप्रत्यक्षविषयेऽतीतानागतादौ सुरभि-चन्दनमित्याद्युपनीतचाक्षुषप्रत्यक्षविषये सौरभ्यादौ चाव्याप्तिः । यत्त्वतत्त्वजात्योरभावेनाननुगमश्चेत्यत आह ॥ एवमन्येपीति ॥ लिङ्गज्ञानवाक्यज्ञानयोर्लिङ्गवाक्याभ्यां संबन्धस्य विषयत्वरूपतया विषयेणेत्युक्तावपि न विषयत्वेनानुप्रवेशः । किन्तु तद्य्वाप्तलिङ्गसंबन्धिना वाक्यार्थपरवाक्यसंबन्धिनेत्येवं-रूपेणोभयसंमतसंबन्धित्वेनैव । अतो नात्माश्रयः । नापि नित्यज्ञानविषयादावव्याप्तिः । अस्य नियत-विषयजन्यज्ञानविषयत्वमात्रलक्षणत्वेनान्यस्यालक्ष्यत्वात् । योगिप्रत्यक्षविषये च योगजधर्मस्यैव प्रत्यासत्ति-रूपत्वात् । यत्त्वादेरजातित्वेऽपि कस्य को विषय इति प्रश्नेऽस्यायं विषय इत्यननुगतस्यैव वाच्यत्वादिति ॥ तद्विषयत्वोपपत्तेरिति ॥ शुक्तिकाविषयत्वोपपत्तेरित्यर्थः । अन्यविषयज्ञानस्यान्यावभासत्वे दोषमाशङ्क्य निराह ॥ न चेति ॥ दोषजन्यत्वतदभावादिनेत्यादिपदेन प्रागुक्तानुमितिविषयधर्मित्वतदभावादिग्रहः ॥ यत्पुनरिति ॥ ननु रजतावभासस्य रजतविषयत्वे तेन रजतेन भवितव्यमित्याशङ्क्य कथं न भवितव्यमित्यादिना रजतज्ञानस्य स्मृतित्वमुपेत्य तद्विषयस्य सत्त्वमुक्तम् । तत्त्वनुपदमेव ‘एवं सति रजतस्यापि ज्ञानविषयता प्रसज्यत’ इत्यादिना ग्रन्थेन निराकरिष्याम इत्यर्थः ।

### **यादुपत्यम्**

चक्षुर्मनः सन्निकर्षो हीति ॥ नन्वेवं चक्षुषोऽपि द्रव्यादिज्ञानसाधारण्या-त्कथमसाधारण्यम् । उच्यते । अत्र करणे सन्निकर्षे च नैकविधमसाधारण्यं विवक्षितम् । किं त्वनेक-विधमेव । तथा हि । प्रत्यक्षरूपकरणे चक्षुरादौ चाक्षुषत्वावच्छिन्नकार्यतानिरूपितकारणताश्रयत्वम् । अनुमानागमयोश्चानुमितित्वशाब्दत्वावच्छिन्नकार्यतानिरूपितकारणताश्रयत्वमसाधारण्यम् । सन्निकर्षस्य चैकस्य भिन्नविषयकानेकज्ञानजनकत्वाभावरूपमसाधारण्यं विवक्षितम् । इदं चेन्द्रियसन्निकर्षादावस्ति । एकेन रूपेन्द्रियसन्निकर्षेणैकस्य रूपज्ञानस्यैव जननात् । घटादिज्ञानस्य घटादिसन्निकर्षजन्यत्वेन रूपेन्द्रियसन्निकर्षेणाजननात् । चक्षुर्मनःसन्निकर्षे च नास्ति । तेनैकेनैव रूपद्रव्याद्यनेकज्ञानजननात् । अत एवोक्तम् । चक्षुर्मनःसन्निकर्षो हि द्रव्यादिज्ञानसाधारण इति । आत्ममनःसन्निकर्षे चेदमसाधारण्यमस्ति । वीचीतरङ्गन्यायेन शब्दोत्पत्तिमङ्गीकुर्वतां तार्किकाणां मते विभुकार्यविशेषगुणभेदस्य समवायिकारणभेदाधीनत्वदर्शनेन प्रतिज्ञानमात्मनः संयोगानां भिन्नत्वात्सिद्धान्तेऽपि तथा । तत्तद्विषयसंबद्धमनोंऽशानामेवात्माधिष्ठितानां तत्तद्विषयकवृत्तिरूपेण परिणामाङ्गीकारात् । चक्षुषि प्रविष्टं तु मनोंऽशिरूपमेवातस्तत्सत्संयोगस्य साधारण्योक्तिरुपपन्नेति ज्ञातव्यम् । न चैवं मनसः साधारणकारणत्वोक्तिविरोधः । सन्निकर्षगतासाधारण्यस्य सत्त्वेऽपि करणे विवक्षितस्य जन्यज्ञानत्व-व्याप्यजात्यवच्छिन्नकार्यतानिरूपितकारणताश्रयत्वरूपासाधारण्यस्याभावेन तदुक्तिसम्भवात् । एवं च सन्निकर्षेऽसाधारण्यविवक्षयैवात्मनो विषयत्वपरिहारसम्भवे पुनः करणेऽसाधारण्यं न विवक्षणीयं व्यर्थत्वादिति दूषणमलग्नकं वेदितव्यम् । उक्तरीत्या आत्ममनःसन्निकर्षस्याप्यसाधारण्यत्वेनोक्त-दोषपरिहाराय करणेऽप्युक्तासाधारण्यस्यावश्याश्रयणीयत्वात् । मनसश्च जन्यात्मविशेषगुणत्वावच्छेदेन जनकतया साधारण्यात् ।

तथा चायं लक्षणवाक्यार्थः । ज्ञानासाधारणकारणनिरूपितसन्निकर्षानुयोगित्वं विषयत्वमिति । अत्र ज्ञानासाधारणकारणेति सन्निकर्षविशेषणमवधेयम् । नन्वथाऽप्यनुमितौ व्यापकतावच्छेदादेः कथं विषयत्वम् । तस्य लिङ्गज्ञानेन व्याप्तिद्वारकोक्तसम्बन्धाभावात् । एवं शाब्दे बोधेऽन्वयप्रतियोगिता-वच्छेदादेर्विषयत्वं न सम्भवति । तत्राप्युक्तकरणसम्बन्धाभावात् । किं चाव्याप्तिपरिहाराय लिङ्गज्ञानस्य लिङ्गिना वाक्यज्ञानस्य च वाक्यार्थेन यः सम्बन्धो निरूपितः स न युक्तः । अन्योन्याश्रयात् । विषयत्वज्ञाने तद्घटितोक्तसम्बन्धमादाया- व्याप्तिपरिहारस्तस्मिंश्च सति निर्व्यूढेन लक्षणेन विषयत्वज्ञानमिति परस्परसापेक्षत्वात् । किं चेश्वरज्ञानस्याजन्यत्वेन तद्विषयाव्याप्तिरतः कथमेतदित्यत आह ॥ एवमन्येपीति ॥ अयमभिप्रायः । यत्तावदुक्तमनुमितौ व्यापकतावच्छेदादेः कथं विषयत्वमिति ॥ तत्र ब्रूमः । व्यापकतावच्छेदकावच्छिन्नलिङ्गिव्याप्तलिङ्गविषयकत्वं लिङ्गज्ञानस्य लिङ्गिसम्बन्धः । तेन व्यापकतावच्छेदकादीनामप्युक्तक्रमेण लिङ्गज्ञानेन सम्बन्धोऽस्त्येवेति का कथन्ता । एवं शाब्दे बोधेऽन्वयप्रतियोगितावच्छेदकादेर्विषयत्वोपपादनायान्वयप्रतियोगितावच्छेदकावच्छिन्नत्वं सन्निकर्ष-प्रविष्टपदार्थे विशेषणं देयम् । यदप्युक्तमन्योन्याश्रयत्वमिति तत्र यद्यप्युक्तरीत्या लिङ्गज्ञानादेर्लिङ्गिना विषयत्वमेव सम्बन्धस्तथाऽपि स इदानीमुभयसम्मतेन सम्बन्धत्वेनैव ज्ञेयो न तु विषयत्वेनेति नोक्तदोषः । तथा च तद्य्वाप्तलिङ्गसम्बन्धो लिङ्गज्ञाने तत्परवाक्यसम्बन्धश्च वाक्यज्ञाने सन्निकर्ष इत्येव व्यवहर्तव्यमिति ज्ञेयम् । ईश्वरज्ञानविषयाव्याप्तिस्तु जन्यज्ञानविषयत्वस्यैव लक्ष्यत्वान्न सम्भवतीति सर्वेऽपि क्षुद्रोपद्रवाः परिहर्तव्या इति । रजतज्ञानस्य शुक्त्यालम्बनत्वमनुभवविरुद्धमित्युक्तं तद्विघटयति ॥ न चेति ॥ एवं सतीति ॥ यद्विज्ञानं यत्प्रतिभासं तत्तद्विषयमित्यङ्गीकार इत्यर्थः । अन्यावभासस्यान्यालम्बनत्वे प्रागुक्तप्रसङ्गं विघटयति ॥ न चातिप्रसङ्ग इति ॥

### **श्रीनिवासतीर्थीया**

तदेवं जन्यज्ञान इति । यत्सन्निकृष्टेनेति विषयलक्षणं दूषयित्वा खलु यज्ज्ञानं यत्प्रतिभासं तदेव तस्यालम्बनमित्यन्यथाविषयलक्षणपरिभाषणं कृतं तदनुपपन्नम् । यत्सन्निकृष्टे-नेत्यादिकस्यैव विषयलक्षणस्य तत्र त्वदुक्तदोषपरिहारेण व्यवस्थितत्वादित्यर्थः । ईश्वरज्ञानविषयाव्याप्ति-परिहाराय जन्यज्ञान इत्युक्तम् । तत्र रजतज्ञाने शुक्तिरवभासते न वेत्यादिना रजतज्ञानस्य शुक्ति-विषयकत्वमनुभवविरुद्धमित्युक्तम् । तन्निराकरोति ॥ न चैवं सतीति ॥ किंच रजतमवभासते शुक्तिका-लम्बनं चेदतिप्रसङ्गः कथं परिहरणीय इत्येवमन्यावभासस्यान्यावलम्बनत्वे कथितमतिप्रसङ्गदोषमाशङ्क्य परिहरति ॥ न चातिप्रसङ्ग इति ॥ दोषेति । अन्यावभासस्यान्यविषयत्वं दोषवशादेवोपपन्नं न तथा सर्वत्रेति नातिप्रसङ्ग इत्यर्थः ॥ यत्पुना रजतावभासस्येत्यादि ॥ ननु रजतावभासस्य रजतविषयकत्वे तेन रजतेन भवितव्यमित्याशङ्क्य कथं भवितव्यमित्यादिना ज्ञानद्वित्वाङ्गीकारेण समाधानमभिहितमित्यर्थः।

### **वाक्यार्थरत्नमाला**

पुरःसत्त्वेति । पुरःसत्त्वं यस्येति चासौ विषयस्तद्विषयकत्व इति योज्यम् ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

अस्तु वा यद्विज्ञानं यत्प्रतिभासं तत्तद्विषयमित्येव व्यवस्था । तथाऽपि नानुभव-विरोधः ॥ तत्किं रजतावभासस्य शुक्तित्वविषयतायामनुभवविरोधं ब्रूषे उतेदन्त्वाकारस्य ॥ आद्ये सम्प्रतिपत्तिः । न हि वयमस्मिन्प्रत्यये शुक्तित्वमवभासत इति ब्रूमो येन विरोधः स्यात्, शुक्तित्वप्रतिभासस्य रजतावभासविरोधित्वाभ्युपगमात् ॥ द्वितीये तु न कश्चिद्विरोधः । विरोधे वा समीचीनरजत इदं रजतमिति प्रतीतिर्न स्यात् । इदमाकारस्य रजतप्रतिभासविषयतामनभ्युपगच्छत एव प्रतीतिविरोधं वक्ष्यामः । एवं सति रजतस्यापि ज्ञानविषयता प्रसज्यत इति चेत्; सत्यम्, इष्टमेवैतत् । न चैवमख्यातिपक्षपातः, ज्ञानैक्याभ्युपगमात् । नापि ‘शुक्तिकारजते’ इति ज्ञानं विभ्रमः प्रसज्यते रजतस्यासत्त्वाभ्युपगमात् तादात्म्यावभासाभ्युपगमाच्च । अत एवोक्तमसतः सत्त्वप्रतीतिः सतोऽसत्त्वप्रतीतिरिति । वक्ष्यति च विषयस्य कुतो बाध इत्यसतो रजततादात्म्ययो-र्ज्ञानविषयतामाचार्यः । न चान्यथाख्यातिजनने कारणाभावः; इन्द्रियादेरेव तत्कारणत्वात्, समीचीनज्ञानकारणस्यापि तस्य दोषकलुषितस्य विभ्रमहेतुत्वोपपत्तेः । न च दोषाणां स्वारसिक-शक्तिविरोधितामात्रमिति वाच्यम् । तथा सति समीचीनव्यवहारहेतोर्विज्ञानादयथार्थव्यवहार-जन्मानुपपत्तिप्रसङ्गात् ॥ किञ्च सहकारिमात्रस्य विपरीतशक्त्यनाधायकत्वमङ्गीकर्तव्यं दोषाणामेव वा । आद्ये पशुहिंसा किं धर्मजनने स्वारसिकशक्तिमती उताधर्मजनन इति वाच्यम् । आद्ये कथं क्रतुबाह्यापि धर्मं न जनयेत् । द्वितीये कथं क्रत्वन्तर्गतापि धर्मं जनयेत् । सहकारिवादिति चेद् अङ्गीकृतं तर्हि सहकारिणां स्वारसिकशक्तिप्रतिबन्धेन विपरीतशक्त्याधायकत्वम् । न द्वितीयः नियामकाभावात् ।

### **वाक्यार्थचन्द्रिका**

नन्वस्य जन्यज्ञानविषयत्वलक्षणत्वेऽजन्यज्ञानविषयत्वस्यान्यादृशतयाऽनुगत-विषयत्वव्यवहारानुपपत्तिर् द्वेधा कल्पनापत्तिश्च । उत्तरत्रासतोऽपि प्रतीतिविषयत्वोपपादनेन विषयस्य कुतो बाध इति भाष्यकारीयेण वचनेन विरोध इति भासमानत्वस्यैव विषयत्वरूपत्वे वक्तव्ये संविद्वि-रोधस्तदवस्थ इत्यतस्तमेव पक्षमभ्युपगम्य संविद्विरोधं निरस्यति ॥ अस्तु वेति ॥ शुक्तेरा-लम्बनत्वेऽनुभवविरोधः किं तस्याः शुक्तित्वरूपासाधारणाकारेणापि । तथात्वे वाऽऽद्योऽनभ्युपगम-पराहतः । न हि शुक्तित्वप्रतिभासस्य रजतावभासविरोधमभ्युपगच्छता रजतावभासस्य शुक्तित्व-विषयत्वमभ्युपगन्तुमुचितम् । द्वितीये साधारणाकारप्रतिभासे न कश्चिद्विरोधः । न चेदन्त्वं न साधारणाकारः किन्तु शुक्तित्वमिव शुक्त्यसाधारणाकार एवेति वाच्यम् । तथात्वे सत्यस्थले इदन्त्वोल्लेखिरजतप्रतीतिर्न स्यादित्याह ॥ तत्किमित्यादिना ॥ किञ्च विशिष्टविषयैकज्ञानस्यानुभव-सिद्धताया ‘‘अनुभव एवेति ब्रूमः । यथा ही’’त्यादिनोत्तरत्रोपपादयिष्यमाणतया तवैवानुभवविरोध इत्याह ॥ इदमाकारस्येति ॥ गूढाभिसन्धिः शङ्कते ॥ एवं सतीति ॥ तथैव परिहरति ॥ सत्यमिति ॥ रजतस्य ज्ञानविषयत्वं वदता शुक्त्यविषयकरजतज्ञानविषयत्वं वा शुक्तिविषयज्ञानविषयत्वं वा वक्तव्यं गत्यन्तराभावात् । तत्राद्येऽख्यातिपक्षपक्षपातः । द्वितीये तु शुक्तिरजतोभयविषयकैकज्ञानं भ्रम इत्युक्तं स्यात् । तथा च शुक्तिरजते इति समूहालम्बनस्य भ्रमत्वापत्तिरित्याशये परेणोद्घाटिते आद्यमनभ्युपगमेन परिहरति ॥ ज्ञानैक्येति ॥ समूहालम्बनवैषम्योक्त्याऽतिप्रसङ्गं निरस्यति ॥ रजतस्येति ॥ वस्तुस्थितिमनुरुध्द्यांशे भ्रमरूपसमूहालम्बनादपि वैषम्यमाह ॥ तादात्म्येति ॥ रजतासत्त्वतत्तादात्म्याव-भासाभ्युपगमं मूलसम्मत्या द्रढयति ॥ अत एवेति ॥ अस्तु वेत्युक्तपक्षस्य भाष्यकारीयाभिमतिज्ञापकमाह ॥ वक्ष्यतीति ॥ अनेन विषयत्वदूषणपरिहारप्रकारस्य मूलादेव लाभः सूचित इति द्रष्टव्यम् । एवमन्यथा-ख्यातिस्वरूपमुपपाद्य परोक्ततत्कारणाभावं निरस्यति ॥ न चेति ॥ तथा सतीति ॥ न च प्रामाण्यस्य स्वतस्त्वादिन्द्रियादीनां समीचीनज्ञानकारणत्वस्वाभाव्येऽपि बाधकाभावेन ज्ञानस्योभयविधव्यवहार-हेतुत्वसम्भवान्न साम्यमिति वाच्यम् । असति दोषे ज्ञानस्य समीचीनव्यवहारहेतुत्वनियमेऽपि तत्स्वाभाव्याभावे इन्द्रियादीनामपि साम्यात्स्वतः प्रामाण्यमेव न स्यादित्यत्र तात्पर्यात् ।

### **परिमल**

एवं रजतं दृष्टमिति भ्रममात्रत्वादित्याद्युक्त्यनुरोधेन शुक्तिरूप्यादेर्विषयत्वं नेत्युपेत्यैकं लक्षणमुक्तमिदानीं पक्षस्य शुक्तिरूप्यादेश्च विषयत्वमस्तीत्युपेत्य ‘विषयस्य कुतो बाध’ इत्यादि-वक्ष्यमाणानुव्याख्यानानुरोधेन पक्षादिगतविषयत्वसाधारणं जन्याजन्यसर्वज्ञानविषयसाधारणं च लक्षणमाह ॥ अस्तु वेति ॥ यदिति भिन्नं पदम् । न तु यस्य विज्ञानं यद्विज्ञानमिति । यत्प्रतिभासं यदुल्लेखीत्यर्थः । उल्लेखित्वं चाभिलपनकारुणत्वम् । यदभिलपनरूपव्यवहारकारणं ज्ञानं तद्विषयकमित्यर्थः । कारणत्वं च योग्यतारूपं न फलोपधानम् ॥ वक्ष्याम इति ॥ ज्ञानैकत्वसमर्थनेनेति भावः ॥ उक्तमिति ॥ विष्णुतत्त्वविनिर्णये ॥ वक्ष्यति चेति ॥ वियत्पादे पृथगुपदेशादित्येतद्य्वाख्यानावसरे । एतेन क्वचित्प्रकरणादौ शुक्तिरूप्यादेर्विषयत्वं नेत्युक्तं क्वचिदस्तीत्युच्यते । अतो विरोध इति प्रत्युक्तम् । विषयत्वस्य विवक्षाभेदेनोपपत्तेरिति । न चान्यथाख्यातिजनने कारणं पश्याम इत्यादिनोक्तमुद्धरति ॥ न चान्यथाख्यातीति ॥ ननूक्तमत्र तस्य समीचीनज्ञानकरणतावधारणादिति तत्राह ॥ समीचीनेति ॥ ननु ज्ञानहेतावेवायं नियमो न त्वन्यत्रेति वादिनं प्रत्याह ॥ किञ्चेति ॥ सहकारीति ॥ मन्त्रादिरूपसहकारिवशादित्यर्थः ।

### **यादुपत्यम्**

ननु भवन्मते शुक्तिकाया एव विषयत्वं नासतो रजतस्य तत्तादात्म्यावभासस्य चेत्यङ्गीकारात्कथमिष्टमेवैतदुच्यत इत्यत आह ॥ वक्ष्यति चेति ॥ असतोऽपि रजतादेर्ज्ञान व्यावर्तक-तयोल्लिख्यमानत्वरूपं विषयत्वमस्माकमिष्टम् । यत्सन्निकृष्टेन करणेन यज्ज्ञानमुत्पद्यते स तस्य विषय इति निरुक्तं विषयत्वं तु असतो नास्ति किन्तु शुक्तिकादावेवातो न कोऽपि विरोध इति ध्येयम् ।

### **श्रीनिवासतीर्थीया**

यद्विज्ञानमित्यत्र यदिति भिन्नम् । न तु यस्य विज्ञानं यद्विज्ञानमिति षष्ठीसमासः । यत्प्रतिभासं यदुल्लेखीत्यर्थः । उल्लेखित्वं चाभिलपनकारणत्वम् । यदभिलपन-रूपव्यवहारकारणं ज्ञानं तद्विषयकमित्यर्थः । कारणत्वं च योग्यतारूपं न फलोपधानम् । तथात्वे रजतज्ञाने शुक्तिरवभासते न वेति वक्तव्यमित्यादिनाऽनुभवविरोध उक्त इति चेत्तत्राह ॥ तथाऽपीति ॥ इदन्ताकारस्य शुक्तित्वविषयतायामिति वर्तते ॥ न कश्चिद्विरोध इति ॥ शुक्तिनिष्ठेदमाकारस्य शुक्तिविषयतायाः सिद्धत्वादित्यर्थः । तन्निष्टेदमाकारस्य तद्विषयकत्वे यदि विरोधः कथ्यते तदाऽति-प्रसङ्गमाह ॥ विरोधे वेति ॥ अनभ्युपगच्छत इति ॥ अनुभवविरोधेनानङ्गीकर्तुर्ज्ञानद्वयाङ्गीकारिणः प्राभाकरस्यैवेत्यर्थः ॥ एवं सतीति ॥ इदमाकारस्य रजतप्रतिभासविषयत्वे ॥ न चैवमिति ॥ असतो ज्ञानविषयत्वाभावाद्रजतस्य ज्ञानविषयत्वाङ्गीकारे सत्वप्राप्तेरख्यातिपक्षपातः स्यादित्यर्थः ॥ ज्ञानैक्येति ॥ ज्ञानद्वित्वाङ्गीकारे ह्यख्यातिपक्षपातः स्यात् । न चैवम् । विशिष्टज्ञानस्यैकस्यैवाङ्गीकारादिति भावः। नन्वेवं शुक्तिरजतोभयविषयकमेकं ज्ञानं भ्रम इत्युक्तं स्यात् । तथाच शुक्तिरजते इति समूहालम्बनरूपं ज्ञानमपि भ्रमः स्यादित्याशङ्क्या निराकरोति ॥ नाऽपीति ॥ असत्त्वेति ॥ समूहालम्बनज्ञानविषयीभूतं तु रजतं सदिति न तस्य भ्रमत्वमिति भावः । किञ्च भ्रमस्थले ज्ञानैक्याभ्युपगमेऽपि तार्किकरीत्या रजतस्य सत्त्वाभ्युपगमेऽपि न समूहालम्बनसाम्यम् । भ्रमे तादात्म्यावभासस्याधिकस्याङ्गीकारादित्याह ॥ तादात्म्येति ॥ वक्ष्यति चेति ॥ पृथगुपदेशादित्यादिना ‘‘चक्षुरादेः समीचीनज्ञानकारणत्वावधारणात् । न खलु जरामरणविध्वंसहेतुः सुधा जातु जरामरणहेतुर्भवतीत्यादिनोक्तं दोषं परिहरति ॥ समीचीनेति ॥ दोषा हि करणानामौत्सर्गिककार्यजननसामर्थ्यं निघ्नन्ति न तु विपरीतकार्यजननसामर्थ्य-मप्यादधतीत्यादिनोक्तं दोषमाशङ्क्य परिहरति ॥ न च दोषाणामिति । व्यवहारः प्रवृत्तिः । सहकारिणां स्वारसिकशक्तिप्रतिबन्धेन विपरीतशक्त्याधायकत्वमस्तीत्यानेतुमाह ॥ आद्ये पशुहिंसेत्यादिना । पशुहिंसा सामान्येन पशुहिंसामात्रम् ॥ सहकारिवशादिति ॥ विधिमन्त्रादिरूपसहकारिवशादित्यर्थः । सहकारिणाम् मन्त्राणाम् ॥ स्वारसिकेति ॥ क्रत्वनन्तर्गतहिंसाया अधर्मजनकत्वरूपस्वारसिकशक्तिरित्यर्थः ॥ विपरीतशक्तीति ॥ धर्मजनकत्वरूपेत्यर्थः ।

### **वाक्यार्थरत्नमाला**

अन्यादृशतयेति । यद्विज्ञानं यत्प्रतिभासमित्येवंरूपतयेत्यर्थः । अनुगतेति । जन्यज्ञानस्थलीयलक्षणस्यापरत्राभावेनानुगमायोग इत्यर्थः । अथवाऽन्यादृशतया जन्यत इत्येतद्विरोधि व्यज्यत इत्येतद्घटिततयेत्यर्थः । एवं चाननुगमो यथास्थित एवेति ज्ञेयम् । प्रत्येकमननुगतं कारणं तृणारणिमण्यादिकं वह्न्यादेर् उपलब्धमित्यत आह द्वेधेति । कप्तत्वाभावान्न तृणादिसाम्यमित्याशयेन कल्पनेत्युक्तम् उपपादनेनेति । उपपादनरूपेणेत्यर्थः । विरोध इतीति । तद्वचनेन रजतस्य विषयतायाः प्राप्तत्वादिति भावः । इतीत्यस्येत्यत इत्यर्थः । तत्किं रजतेत्यादिग्रन्थं व्याकुर्वन्नेवावतारयति शुक्तेरा-लम्बनत्व इत्यादिना । किमित्यस्येदन्तेत्युत्तरत्रापि सम्बन्धात्किं वेति लभ्यते । उतेदन्ताकारस्येत्यत्र रजताभावस्येति वर्तते । बुध्या विवेकेन विषयतायामिति च । शुक्तित्वविषयतायामित्यस्य शुक्तित्वरूपासाधारणाकारेण विषयतायामित्यर्थस्य पूर्ववाक्येऽभिप्रेतत्वादिह षष्ठ्यास् तृतीयार्थत्वे इदंत्व-रूपसाधारणाकारेणेति लभ्यत इत्याशयेनोक्तम् इदंत्वरूपसाधारणेति । न च प्रतीतिविरोधः । रजताकाराया इत्यादि तत्त्वप्रदीपिकाव्याख्यानावसरे नयनप्रसादिन्यां तत्र रजताकारप्रतीतिं प्रति शुक्तेरा-लम्बनत्वेऽनुभवविरोधः । उतेदन्तामात्रस्याद्योऽनभ्युपगमपराहत इत्यादेरुक्तत्वात् । अत्र चेदमाकारो नामेदंत्वाकारो व्याख्येयः भामत्यामपि । किं शुक्तिकात्वस्येदं रजतमिति ज्ञानं प्रत्यनालम्बनत्व-माहोस्विद् द्रव्यमात्रस्य पुरःस्थितस्य सितभास्वरस्येत्याद्युक्तेः । न्यायमकरन्देऽपि शुक्तिकाकारस्येदं रजतमिति ज्ञानं प्रतीति द्रव्यमात्रस्येति चोक्तेस्तट्टीकायां व्याख्यानाच्चेति ज्ञेयम् । अनभ्युपगमोप-पादनम् । न हीत्यादि । द्वितीयेन कश्चिदित्यस्यार्थः । द्वितीयेऽसाधारणेति । विरोधे वेत्य-प्रतीतेर्व्याख्यानम् । न चेदंत्वमित्यादि । समीचीनेत्यादेरर्थाप्रतिभासादुक्तं सत्यस्थल इति । उत्तरवाक्यं व्याकुर्वन्नवतारयति किञ्चेति । तवैवेति सामर्थ्यलब्धमुक्तं तथैवेति । गूढाभिसन्धिरेवेत्यर्थः ।

न चैवमख्यातीत्यस्याभिप्रायानाविष्करणे ज्ञानैक्येत्यादिग्रन्थासङ्गतिरित्यतस्तदभिप्रायमाविष्कुर्व-न्नुत्तरवाक्यद्वयं क्रमेणावतारयति रजतस्य ज्ञानेति । उद्घाटित इति । समूहालम्बनेत्युक्तयैवेति ज्ञान-मित्यस्य समूहालम्बनरूपं ज्ञानमित्युपस्कार्यमिति सूचयति । अनेन न वेति वाक्यस्योक्ताभिप्रायेण प्रवृत्तिरित्युक्तं भवति । उक्तरीत्याऽभिप्रायानाविष्करणेनापि शुक्तीत्युत्तरग्रन्थासङ्गतिरिति भावः । समूहालम्बनेति । अंशद्वयेऽपि प्रमारूपसमूहालम्बनेत्यर्थः । अत एव वक्ष्यति अंशे भ्रमेति । यत्समूहा-लम्बनमंशे भ्रमरूपं तद्वैलक्षण्योपपादनस्यासङ्गतिपरिहारायाह वस्तुस्थितिमिति । अपिशब्देनाश-योद्घाटनदशायामस्याप्रसक्तत्वेऽपीति सूचयति मूलसंमत्येति । मूलकारीयतत्त्वनिर्णयस्थोक्तयेत्यर्थः । प्रागपि भाष्येऽन्यदन्यात्मनेत्युक्तेत्यस्य भाष्यकारेण तत्त्वनिर्णये उक्ते सतोऽसत्त्वेत्यादावित्यर्थ इति प्रागेवोक्तम् । ज्ञापकमाहेति । पृथगधिकरणीयानुव्याख्यानरूपं ज्ञापकमित्यर्थः । मूलादेवेति । इतरत्र परिहारोऽभिप्रेततयाऽस्माभिरुपदर्शितः । विषयत्वदूषणपरिहारप्रकारस्तु स्थलान्तरीयमूलकारोक्तये-तत्स्थलीयतदीयोक्तया च लब्धोऽस्माभिरुपदर्शित इति भावेन भाष्यकारोक्तिः संमतीकृता मूल इति भावः । तस्य समीचीनज्ञानकारणत्वावधारणादिति प्रागुक्तं दोषमुद्धरति मूले समीचीनज्ञानेति । दोषा हि करणानामित्युक्तं विपरीतकार्यजनकत्वाभावमाशङ्कते न चेति मूलम् । समीचीनज्ञानकरणत्व-तथाविधव्यवहारकारणत्वयोः करणज्ञानस्वभावत्वे हि प्रतिबन्धनावकाशः । न चैवमित्येवं प्रतिबन्धानुत्थानमाशङ्कते न च प्रामाण्यस्येति । स्वतस्त्वादित्युक्तया समीचीनज्ञानकारणत्व-स्वभावानङ्गीकारे प्रामाण्यस्वतस्त्वं न स्यादिति बाधकसत्त्वादिन्द्रियादेस्तत्स्वभावत्वेऽपीति सूचितम् । अत एव व्यवहारपक्षे बाधकाभावेनेति वक्ष्यति । बाधकाभावेनेति । ज्ञानस्य समीचीन-व्यवहारकारणत्वस्वभावानङ्गीकारे बाधकाभावेनेत्यर्थः । उभयेति । एकनियमाभावे द्वितीयस्यापि न्यायप्राप्तत्वादिति भावः । दोषे सति समीचीनव्यवहारस्येव समीचीनज्ञानस्याप्यभावः । असति दोषे तु समीचीनज्ञानस्येव तथा व्यवहारस्यापि भाव एव । एवं च दोषाभावे ज्ञानवद्व्यवहारेऽपि समीचीनत्व-नियमात् तद्धेतुज्ञाने उक्तव्यवहारहेतुत्वस्य करणे चोक्तज्ञानहेतुत्वस्य च नियमाविशेषेऽपि यदि ज्ञाने उक्तव्यवहारहेतुत्वस्यास्वाभाविकत्वं तर्हीन्द्रियादावपि तथाविधज्ञानहेतुत्वस्वभावो न स्यादिति प्रतिबन्दीं द्रढयति असति दोष इति ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

किञ्च काचादयोऽपि विपरीतज्ञानजनने सहकारिण एवाङ्गीक्रियन्ते । दोषत्वं त्विष्टकार्यविघातितामात्रेणोच्यते । कामुकस्य कामिनीविभ्रमेषु गुणत्वाभिमानात् । न चैवं भर्जिता(ताः)कुटजधाना वटाङ्कुरं कुतो न जनय(यं)तीति वाच्यम्, पदार्थशक्तिवैचित्र्यात् । केचिद्वस्त्वन्तरशक्तिमेव प्रतिबध्नन्ति; यथा भर्जनादयः । केचित्सहजशक्तिप्रतिबन्धेन विपरीतामपि शक्तिमादधति; यथा विषस्य मारकत्वशक्तिं प्रतिबध्द्यारोग्यादिजननशक्तिमादधानाः पदार्थाः । गुणा एव न ते दोषा इति चेत् काचादयोऽपि गुणा एव न ते दोषा इत्युक्तमेव ॥ ननु जनकस्यैव साक्षात्कारिप्रत्ययविषयत्वं दृष्टम् । न च रजतस्येदन्तादात्म्यस्य वाऽसतो जनकत्वमस्ति । तत्कथं विषयत्वमिति । मैवम् । तथा सतीश्वरज्ञानस्य नित्यस्यार्थो विषयो न स्यात् । प्रत्यभिज्ञानस्य च तत्तांशो विषयो न भवेत् । तन्निरूपकत्वादिमात्रेण विषयत्वाङ्गीकारे रजतादेरपि ज्ञाननिरूपकत्वेन विषयत्वोपपत्तेः । कथमसतो निरूपकत्वमिति चेत् । (न) । गुरूणां टीका कुरूणां क्षेत्रमिति-वदुपपत्तेः । अतीतादिविषयानुमित्यादिव्यावर्तकत्वं च प्रमेयस्य न स्यात् । तत्र व्यावर्तकं कदाचिदस्ति रजतादिकं कदाऽपि नास्तीति वैषम्यमिति चेत् । तत्किं यदाकदाचित्सतः कारणत्वं पूर्वक्षणे सतो वा । नाद्यो ऽतिप्रसङ्गात् । द्वितीये तु किमनेन । अथ नातीतादिरर्थः स्वसामर्थ्येनानुमित्यादिकं व्यावर्तयति येन तत्सत्तापेक्षा स्यात्; किन्तु स्वहेतुसामर्थ्यादर्थव्यावृत्तं ज्ञानमुत्पद्यत इति चेत् । समं प्रकृतेऽपि ॥ किञ्च सत्यस्थलेऽपि न साक्षात्साक्षात्कारं प्रति कारणत्वमर्थस्य किन्त्विन्द्रियसन्निकर्षस्यैव । स च यत्रासता नोपपद्यते तत्रार्थसत्तामपेक्षत इति पारम्पर्येणैवार्थस्य कारणत्वम् ॥ ननु तर्ह्यसता रजतादिना सन्निकर्षायोगात्कथमिन्द्रियेण तज्ज्ञान-जन्मेति चेन्न; शुक्तिकासन्निकृष्टं दुष्टमिन्द्रियं तामेवात्यन्तासद्रजतात्मनाऽवगाहमानं ज्ञानं जनयती-त्यङ्गीकारात् । अत एव नासत्ख्यातिप्रसङ्गः । यावत्खलु विगीते प्रत्यये भासते तस्य सर्वस्या-सत्त्वेऽसत्ख्यातिः स्यात् । न चैवमित्युक्तम् ।

### **वाक्यार्थचन्द्रिका**

पराभ्युपगमरीत्या दोषाणां विपरीतकार्यजनकत्वमुपपाद्य सहकारि-प्रतिबन्द्याऽपि तदुपपादयति ॥ किञ्चेति ॥ ननु न नियामकाभावः । दोषस्यैव नियामकत्वात् । अत एव केचित्सहकारिण एव केचिद्दोषा एवेति व्यवस्थाऽन्यथा सा न स्यादित्यस्वरसादाह ॥ किञ्चेति ॥ एवं चेष्टविघातित्वाद्दोषत्वव्यवहारेऽपि न दोषत्वजात्याक्रान्तः कश्चिद्दोष इति व्यवस्थैव नेत्याशयः । उक्तं काचादीनां सहकारित्वमेव पूर्वपक्ष्युक्तातिप्रसङ्गपरिहारे आकाङ्क्षाक्रमेण व्यापारयितुं परोक्ताति-प्रसङ्गमाशङ्क्यनिषेधति ॥ न चैवमिति ॥ एवमसतो ज्ञानविषयत्वे तज्ज्ञानस्येन्द्रियादिजन्यत्वे चोपपादिते तर्हीन्द्रियजन्यज्ञानांशे पुनरसतो विषयत्वानुपपत्तिरेवेत्याशङ्कानिरासायोत्तरो ग्रन्थः । एवं च विषयत्वो-पपादनदशायामेवैतदनुपपत्तिपरिहारस्यापि कर्तव्यत्वे कारणोपपादनान्तरभावित्वमनुपपन्नमिति दूषण-मलग्नकम् । उभयोक्त्यनन्तरमेवैतच्छङ्कोत्थानादिति द्रष्टव्यम् । ननु जनकत्वस्य साक्षात्कारप्रत्ययविषयत्व-व्यापकत्वाद्रजतादेस्तन्निवृत्तौ व्याप्यभूतविषयत्वमपि निवर्तेतैवेत्युक्तमयुक्तमिति शङ्कते ॥ नन्विति ॥

व्यभिचाराज्जनकत्वसाक्षात्कारिप्रत्ययविषयत्वयोर्व्याप्यव्यापकभाव एवासिद्ध इत्याह ॥ तथा सतीति ॥ न च जन्यसाक्षात्कारिप्रत्ययविषयत्वं जनकत्वव्याप्यमतो न व्यभिचारः । प्रकृतस्य च जन्यसाक्षात्कारिप्रत्ययत्वाद्रजतादेर्जनकत्वस्य निवृत्त्या तादृक्प्रत्ययविषयत्वस्यापि निवृत्तिरिति वाच्यम् । जनकत्वाभावेऽपि निमित्तान्तरेणाजन्यसाक्षात्कारविषयत्ववज्जन्यसाक्षात्कारविषयत्वस्यापि निमित्तान्तरेणोपपत्तेरप्रयोजकत्वेन जन्यत्वविशेषितस्यापि तस्य जनकत्वव्याप्यत्वासम्भवात् । अस्तु वा जन्यत्वं विशेषणं तथाऽपि विशिष्टस्यापि व्यभिचार इत्याह ॥ प्रत्यभिज्ञानस्येति ॥ ननु जनकस्यैव साक्षात्कारिप्रत्ययविषयत्वमित्युत्सर्गः । ईश्वरज्ञानविषयादौ च बाधकवशाज्ज्ञानं प्रति निरूपकत्वादिमात्रं विषयत्वप्रयोजकत्वेन अङ्गीक्रियतेऽतो न दोष इति चेत् । तर्हि बाधकवशादेव रजतादेरपि अपवाद-विषयत्वाज् ज्ञानं प्रति निरूपकत्वमात्रेण तस्यापि विषयतोपपत्तेर्नानुपपत्तिरित्याह ॥ तन्निरूपकत्वादीति ॥ निरूपकत्वं व्यावर्तकत्वम् । आदिपदेन ज्ञानजन्यातिशययोगित्वज्ञानभाननियतभास्यमानत्वादेः सङ्ग्रहः । नित्यज्ञानविषयस्य तदंशस्य (तत्तांशस्य) च सत्त्वान्निरूपकत्वादिसम्भवेऽत्यन्तासतो रजतादे-र्निरूपकत्वादेरपि सम्भव इति वैषम्यं शङ्कते ॥ कथमिति ॥ अत्र वक्तव्यं निरूपणदशायां सत्त्वस्य निरूपकत्वे प्रयोजकतया रजतादेरत्यन्तासतस्तदभावान्न निरूपकत्वमित्याशयो वा कदाचिदपि सत्त्वस्य निरूपकत्वप्रयोजकतयाऽत्यन्तासतस्तदभावान्निरूपकत्वासम्भव इति वा । आद्येऽपि निरूपणदशायां सत्त्वं निरूपकत्वमात्रप्रयोजकत्वेनाभिमतं ज्ञाननिरूपकत्व एव वेति विकल्पान्मनसि निधायाद्यं दूषयति ॥ गुरूणामिति ॥ न द्वितीयः । असतो ज्ञानेतरनिरूपकत्ववज्ज्ञाननिरूपकत्वस्याप्युपपत्तेः । अभ्युपेत्याह । अतीतादीति । आद्यादिपदेनानागतग्रहणम् । द्वितीयेन शाब्दसङ्ग्रहः । चशब्देन प्रत्यभिज्ञा-व्यावर्तकतदंशसङ्ग्रहः । द्वितीयं शङ्कते ॥ तत्रेति ॥ कार्यकालेऽसतः कदाचित्सत्त्वस्याप्रयोजकत्वान्न तद्वैषम्यापादकमित्याह ॥ तत्किमिति ॥ ननु न वयमतीताद्यर्थस्य व्यावृत्तिजननशक्तिमत्त्वरूपं वा व्यावृत्तिबुद्धिजननशक्तिमत्त्वरूपं वा व्यावर्तकत्वमभ्युपगच्छामो येन शक्तिमतोऽभावे शक्त्यसंभवदोषः प्रसज्येत । किन्तु ज्ञानेऽन्यस्माद्या व्यावृत्तिस्तज्जननशक्तिर्ज्ञानहेतुष्वेव । ज्ञानमन्यस्माद्य्वावृत्तमिति व्यावृत्तिबुद्धिजननशक्तिस्तु ज्ञानहेत्वासादितेऽवश्याभ्युपगमनीये ज्ञाननिष्ठस्वाभाविकविशेषे एव । एवं च तदुभयविधं व्यावर्तकत्वं ज्ञानहेतुज्ञानगतस्वाभाविकविशेषयोरेव । अतीताद्यर्थे तु ज्ञानहेतुजन्य-व्यावृत्तिविशिष्टज्ञाने वा ज्ञानहेत्वासादितस्वाभाविकविशेषेण जन्यव्यावृत्तिबुद्धौ वोल्लेखित्वमात्रं व्यावर्तकत्वं विषयत्वप्रयोजकत्वेनाभ्युपगम्यते । तच्च न तत्सत्तापेक्षम् । न चैवं त्वया वक्तुं शक्यम् । अतीतादिज्ञानस्य प्रमात्वेन जन्यज्ञाने तत्ताभानोपयुक्ततत्तानुभवजन्यसंस्कारादेः सामग्रीकोटौ निवेशेन तत्र हेतुसामर्थ्यादि-कल्पनासंभवेऽप्यसज्ज्ञानस्य भ्रमरूपत्वेन जन्यज्ञानेऽसद्भानोपयुक्त तत्सन्निकर्षादेरसंभवेन तस्य सामग्रीकोटावनिवेशेन न तत्रैतत्कल्पनासंभव इत्याशयेन शङ्कते ॥ अथेति

॥ अर्थव्यावृत्तमिति ॥ अर्थनिरूपितव्यावृत्तिमदित्यर्थः । अर्थस्य व्यावृत्तिनिरूपकत्वं चोक्तविधव्यावर्तकत्वरूपमेवेति भावः । अतीतादिज्ञानस्य प्रमात्वात्समीचीनसामग्य्रोत्पादितज्ञाने तादृश-सामग्य्रुत्पादितस्वाभाविकविशेषजन्यव्यावृत्तिबुद्धौ वोल्लेखितत्वं रजतादिज्ञानस्य भ्रमत्वात्तद-समीचीनसामग्य्रुत्पादितज्ञाने तादृशज्ञानोत्पादितज्ञानगतस्वाभाविकविशेषजन्यव्यावृत्तिबुद्धौ वोल्लेखितत्व-मित्येतावन्मात्रविशेषसद्भावेऽपि स्वसामग्य्रासादितज्ञानोल्लेखित्वमात्रस्य व्यावर्तकत्वादिरूपतया ज्ञानसामग्रीसमीचीनत्वादेरकिञ्चित्करत्वात् शुक्तिसन्निकर्षसादृश्यादिदोषादेरेव जन्यज्ञानेऽसतो भानोप-युक्तस्य भ्रमसामग्रीकोटावपि प्रवेशेन तादृशव्यावर्तकत्वादेरसत्यपि सत्त्वान्न काऽप्यनुपपत्तिरित्याशयेनाह ॥ समं प्रकृतेऽपीति ॥ इदं च सर्पभ्रमादावपि हीत्यनुव्याख्याव्याख्यानरूपोत्तरग्रन्थे स्पष्टम् । अत एव तत्त्वोद्योतटीकायां न विषयत्वं नाम वस्तुसामर्थ्यं किं नाम करणसामर्थ्याद्यदुल्लेखिज्ञानमुत्पद्यते स विषय इत्युच्यत इत्याद्युक्तम् । एवमधिकरणत्वकर्तृत्वकर्मत्वप्रतियोगित्वादिकमपि तादृशज्ञानसामग्य्रासादितायां तत्तदधिकरणत्वतत्तत्कर्तृत्वतत्तत्कर्मत्वतत्तत्प्रतियोगित्वादिप्रतीतावधिकरणत्वादिनोल्लेखित्वादिमात्रं न तु वस्तुकृतम् । इदं च ननु कथमसतो भाति भास्यत इति कर्तृत्वमित्याद्येतदधिकरणोत्तरग्रन्थे साध्यधर्मोऽयं सन्नसन्वा न वोभयमित्यनुव्याख्याव्याख्यानरूपोत्तरग्रन्थेऽभावज्ञानोपयोगिज्ञानतामात्रस्य प्रतियोगित्वादिति तत्त्वोद्योतटीकायां स्फुटमिति दिक् । ननु तर्ह्यव्यभिचारादस्तु लौकिकसाक्षात्कारविषयत्वव्यापकत्वं जनकत्वस्य । तथा च रजतादेरसतोऽजनकस्य लौकिकसाक्षात्कारविषयत्वानुपपत्तिरेवेति चेन्न । अजनकस्याप्यतीतादेरलौकिकसाक्षात्कारविषयत्ववदजनकस्यापि निरूपकत्वादिमात्रेण लौकिकसाक्षात्कार-विषयत्वाभ्युपगमे बाधकाभावेनाप्रयोजकत्वात् । रजतांशेऽलौकिकत्वस्य प्रत्यभिज्ञायास्तत्तांश इवाङ्गीकर्तु-मुचितत्वाच्चेति समाधाने स्थितेऽपि स्वमतेऽभिनवान्यथाख्याति स्वरूपप्रतिपादनाय शङ्कामुत्थापयितु-मुपक्षेपाय सन्निकर्षजनकतयाऽन्यथासिद्धत्वान्न लौकिकसाक्षात्कारेऽपि विषयस्य जनकत्वमिति प्रकारान्तरेण समाधत्ते ॥ किञ्चेति ॥ अस्तु तर्हि सन्निकर्षासंभवादेवासतो विषयत्वानुपपत्तिरिति शङ्का-मुत्थापयति ॥ नन्विति ॥ मास्तु तत्सन्निकर्षोऽधिष्ठानसन्निकर्षादेव ज्ञानोत्पत्त्युपपत्तेरित्याशयेनाभि-नवान्यथाख्यातिस्वरूपमाह ॥ शुक्तिकेति ॥ एवं सत्यन्यदपि सिद्धं फलमित्याह ॥ अत एवेति ॥

### **परिमल**

ननु दोषत्वान्यथानुपपत्तिरेव नियामिका प्रतिबन्धकरूपत्वाद्दोषस्य शक्त्यन्तराधानेन कार्यानुकूलत्वे सहकारितापत्त्या दोषत्ववाचो युक्ती रिक्ता स्यादिति मन्वानं प्रत्याह ॥ किञ्च काचादयोऽपीति ॥ तेषु काचादिषु कुटजधाना गिरिमल्लिकाबीजम् ॥ पदार्था इति ॥ ते च वैद्यके प्रसिद्धाः । एवमसतो नभानात्संविद्धिरोधाद्धेत्वभावाच्चेत्यन्यथाख्यातौ पूर्वपक्षिणोक्तं बाधकत्रयं परिहृतम् । तत्र यदुक्तमिष्टमेवैतदिति तदयुक्तमिति शङ्कते ॥ ननु जनकस्यैवेति ॥ जन्यज्ञान एवायं नियम इत्यत आह ॥ प्रत्यभिज्ञानस्य चेति ॥ व्यावर्तकत्वं चेति ॥ व्यावृत्तिबुद्धिकारणत्वं चेत्यर्थः ॥ अतिप्रसङ्गादिति ॥ विनष्टकारणादपि कार्योत्पत्तिप्रसङ्गादित्यर्थः । अर्थव्यावृत्तम् अर्थेन व्यावृत्तमित्यर्थः ॥ प्रकृतेऽपीति ॥ शुक्तिरूप्यादिज्ञानस्थलेऽपीत्यर्थः । ननु सत्यरूप्यादिस्थले जनकस्यैव जन्यज्ञानं प्रति विषयत्वं दृष्टमित्यतस्तत्रापि नेत्याह ॥ किञ्च सत्येति ॥ कारणत्वमिति ॥ प्रयोजकत्वमित्यर्थः । सन्निकर्षेणा-न्यथासिद्धस्य कारणत्वायोगात् । न चैवं चक्षुरादेरपि साक्षाद्धेतुत्वं न स्यात् । सन्निकर्षस्य व्यापारत्वेना-व्यवधायकत्वेऽर्थस्याप्येवं स्यादिति चेन्न । रूपादिज्ञानं करणसाध्यं कार्यत्वादित्यादिधर्मिग्राहकमानेन चक्षुरादेर्हेतुत्वसिद्धिवदर्थस्य तदभावात् । तदुक्तं तर्कताण्डवे प्रत्यक्षादिप्रमास्वनुगतगुणभङ्गे । चक्षुरादिवत्कारणत्वेन धर्मिग्राहकमानासिद्धोर्थः सन्निकर्षेणान्यथासिद्धत्वादतीतादि-विषययोगिप्रत्यक्षादावसत्त्वाच्च न प्रत्यक्षप्रमाहेतुरिति ॥ तस्य सर्वस्यासत्त्व इति ॥ अन्यथा सदुपरागेणासदपि तादात्म्यादि भासत इति प्राचीनतार्किकमतेऽप्येष दोषः स्यादिति भावः ॥

### **यादुपत्यम्**

ननु सहकारिणामिष्टविघातित्वमात्रेण दोषत्वं क्वोपलब्धमित्यपेक्षायामाह ॥ कामुकस्येति ॥ विभ्रमेष्विति ॥ विरक्तं प्रति वस्तुतो दोषरूपेष्विति शेषः । गुणत्वाभिमानात्प्रकृत-कार्यानुगुणत्वाभिमानात् । सहकारित्वाभिमानादिति यावत् । एवमग्रेऽपि गुणपदं सहकारिपरम् । प्रसिद्धं च परीक्षकाणां गुणपदं सहकारिविशेषपरतया प्रामाण्यं गुणजन्यमित्यादिव्यवहारादिति ज्ञातव्यम् ॥ यथा विषस्येति ॥ रसौषधेषु विमिश्रितवत्सनाभ्याख्यविषस्येत्यर्थः ॥ अत एवेति ॥ साक्षिरूपज्ञानस्य नियतयाथार्थ्यादेवेत्यर्थः ॥

### **श्रीनिवासतीर्थीया**

सहकारिण एवेति ॥ चक्षुरादिना भ्रमे जननीये काचादिदोषाणामपि मन्त्रादिवत्सहकारित्वेनैवाङ्गीकारात्सहकारीभूतानां काचादिदोषाणां युक्तं स्वारसिकशक्तिप्रतिबन्धेन विपरीतशक्त्याधायकत्वमिति भावः । ननु काचादीनां सहकारित्वे दोषत्वप्रसिद्धिः कथमित्यत आह ॥ दोषत्वं त्विति ॥ इष्टं समीचीनज्ञानम् ॥ कामिनीविभ्रमेष्विति ॥ हावभावविलासादिष्वित्यर्थः । कामुकस्य कामिनीविभ्रमेषु ग्राम्यकर्मरूपकार्यानुगुणत्वेन सहकारित्वाभिमानेऽपि विरक्तस्य मुक्तिरूपेष्टविघातित्वेन दोषत्वं दृष्टमिति सहकारिणामपीष्टविघातित्वमात्रेणैव दोषत्वं युक्तमिति भावः । न खलु दुष्टं कुटजबीजं वटं जनयति किं नाम न जनयत्येव कुटजाङ्कुरमित्युक्तं दोषमाशङ्क्य परिहरति ॥ न चैवमिति ॥ सहकारिणां सहजशक्तिप्रतिबन्धेन विपरितशक्त्याधायकत्व इत्यर्थः । भर्जिता भर्जनरूपसहकारिमन्तः ॥ गुणा एवेति ॥ वत्सनाभ्याख्यविषस्य मारकत्वशक्तिं प्रतिबध्यारोग्यजनन-शक्तिमादधाना ये पदार्थास्ते गुण एव सहकारिणो न तु दोषाः । अस्माभिस्तु दोषाणामेव सहजशक्ति-प्रतिबन्धेन विपरीत शक्त्यनाधयकत्वमुच्यत इति भावः ॥ उक्तमेवेति ॥ किञ्च काचादयोऽपीत्यादिनेत्यर्थः ॥ जनकस्यैवेति ॥ विषयतया ज्ञानजनकस्यैवेत्यर्थः ॥ न स्यादिति ॥ जनकत्वाभावादिति भावः । तदंशस्तत्तांशः । तद्देशकालसम्बन्धरूपस्य तत्तांशस्य प्रत्यभिज्ञानकालेऽभावेन जनकत्वाभावादिति भावः । निरूपकत्वमात्रेण व्यावर्तकत्वमात्रेण ॥ कथमसत इति ॥ निरूपणसमयेऽभावादिति भावः ॥ इतिवदिति ॥ तटस्थत्वेनेत्यर्थः । प्रमेयस्यातीतादेः ॥ अतिप्रसङ्गादिति ॥ रासभस्यापि पटकारणत्वापत्तिरित्यर्थः ॥ किमनेनेति ॥ कदाचित्सत्त्वकथनेनोक्तमित्यर्थः । तथा चातीतादिविषयकानुमितिपूर्वक्षणे विषयस्य सत्वाभावाद्य्वावर्तकत्वं न स्यादिति भावः ॥ स्वसामर्थ्येनेति ॥ स्वसन्निकृष्टकरणजन्यत्वेनेत्यर्थः ॥ स्वहेत्विति ॥ अतीतादिविषयकानुमित्यादिहेतुभूतलिङ्गादिसामर्थ्यादेवेत्यर्थः । अर्थव्यावृत्तमर्थेनेतर-व्यावृत्तम् । अर्थसम्बद्धमर्थनिरूपितमिति यावत् ॥ सममिति ॥ अत्रापि दुष्टेन्द्रियरूपज्ञानहेतुसामर्थ्यादेव रजतादिव्यावृत्तं ज्ञानमुत्पद्यत इत्यर्थः ॥ पारम्पर्येणैवेति ॥ ज्ञानजनकसन्निकर्षजनकतयाऽ-न्यथासिद्धत्वान्नार्थस्य ज्ञानजनकत्वमिति भावः । न चैवमिन्द्रियस्यापि सन्निकर्षजनकत्वेनान्यथासिद्धत्वान्न साक्षात्कारज्ञानजनकत्वं किंतु पारम्पर्येणैव स्यादिति वाच्यम् अन्वयव्यतिरेकाभ्यामिन्द्रियस्य साक्षाज्ज्ञानकारणत्वावधारणात् । न चैवं विषयस्याप्यन्वयव्यतिरेकाभ्यां साक्षाज्ज्ञानकारणत्वाव-धारणान्नान्यथासिद्धिरिति वाच्यम् । अतीतादौ व्यभिचारेण विषये ज्ञाननिरूपितान्वयव्यतिरेकयोर-भावादित्यवधेयम् । तामेव शुक्तिकामेव । अवगाहमानं यज्ज्ञानम् इदं रजतमिति ज्ञानं तज्जनयतीत्यर्थः । इदं रजतमिति ज्ञानस्यासद्रजतविषयकत्वे शून्यवाद्यभिमतासत्ख्यातिप्रसङ्ग इति चेत्तत्राह ॥ अत एवेति ॥ अत एवेत्युक्तं विशदयति ॥ यावदिति ॥ न चैवमिति ॥ अस्माभिरधिष्ठानभूतशुक्तिकाकलस्य सत्यत्वाङ्गीकारात् । शून्यवादिमतेऽधिष्ठानस्याप्यसत्वादिति भावः ।

### **वाक्यार्थरत्नमाला**

पराभ्युपगमेति । समीचीनव्यवहारहेतुतास्वभावस्यापि ज्ञानस्यान्यथा-व्यवहारजनकत्वस्य परेणाभ्युपगमाद् दोषाणां विपरीतकार्यजनकताऽस्तीति प्राप्तमिति तत्प्रतिबन्द्या विपर्ययरूपविपरीतजनकत्वमुपपाद्येत्यर्थः । सहकारीति । पशुहिंसाया यत्सहकारि तत्प्रतिबन्द्येत्यर्थः । नियामकत्वादिति । सहकारिष्वविद्यमानविपरीतशक्तयनाधायकत्वस्य दोषेषु सत्त्वे दोषत्वमेव नियामकमित्यर्थः । तस्यैव नियामकत्वे व्यवस्थां प्रमाणयति अत एवेति । केचिच्च दोषा एवेति स्वरसः पाठः । केचिदित्येव पाठेऽपि चशब्दः पूरणीयः । इति व्यवस्था । इत्येवं सहकारित्वदोषत्वयो-र्भिन्नभिन्नव्यक्तिनिष्ठतारूपा व्यवस्थेत्यर्थः । क्वचिदेव कश्चिदेव दोषो भवति । यत्र येनेष्टविघातः कृतः स्यात् । न तु दोषत्वेन संमतः सर्वत्र दोष एव । क्वचिदपि सर्वोऽपि वा दोष इत्यस्ति व्यवस्था । तथा च व्यवस्थाभावो नानिष्ट इति भावः । भवेदिष्टविघातित्वात्क्वचिदेव दोषत्वं यदि तदन्यत्र तस्य गुणत्वं स्यादित्यत आह कामुकस्येति मूलम् । उक्तमिति । काचादयोऽपीत्यादिनोक्तमित्यर्थः । पूर्वपक्ष्युक्तेति । भर्जितकुटजबीजस्यापि वटाङ्कुरजनकता स्यादित्यतिप्रसङ्गपरिहारे पदार्थशक्तिवैचित्र्येण कृते तदुप-पादनाय प्रकृतदोषानुगुणतया केचित्सहजेत्युक्तप्रकारेऽभिहिते गुणा एवेति परः शङ्केत । तदा तर्हि काचादयोऽपि गुणा एवेति वदाम इत्येवमाकाङ्क्षाक्रमेण तदेव व्यापारयितुमित्यर्थः । अनेन प्रागुक्तं काचादेः सहकारित्वमेव पूर्वपक्ष्युक्तशङ्कान्तरनिराकरणव्याजेन परमुखेनानयतीत्युक्तं भवति । परोक्तेति । यद्यपि न खलु कुटजबीजमिति पूर्वग्रन्थेऽतिप्रसङ्गो मुखतो नोक्तस्तथाऽप्यन्यथा कुटजबीजमपि दुष्टं वटाङ्कुरं जनयेदिति तत्रापादनस्याभिप्रेतत्वमिति सिद्धवत्कृत्वाऽतिप्रसङ्गेत्युक्तम् । एतद्ग्रन्थेऽपि कुतो न जनयति यस्यैवं सति भर्जिता कुटजधाना वटाङ्कुरं जनयेदित्यत्रैव तात्पर्यस्य प्रतीतेश्चेति न दोषः । ननु जनकस्येत्युत्तरे ग्रन्थे पुनर्विषयत्वानुपपत्तिशङ्का तत्परिहारश्च क्रियते । तदुभयमसङ्गतम् । प्राक् यत्पुनरन्याकारोल्लेखीत्यादिनेत्यादिना नचान्यथाख्यातिजनने कारणाभाव इत्येतदवधिकेन ग्रन्थेना-सतोऽपि विषयत्वस्योपपादनं कृत्वा न चान्यथेत्यादिना तत्कारणासम्भवपरिहारस्य तदनन्तरं पुनर्विषयत्वानुपपत्तिशङ्कायास्तत्परिहारस्य चासङ्गतिः । प्रकारान्तरेण विषयत्वानुपपत्तितत्परिहारयोः सत्त्वे तदुभयस्य कारणविचारात्पूर्वमेव कर्तव्यत्वादित्याशङ्कां परिहरिष्यन्नुत्तरग्रन्थसङ्गतिमाह एवमसत इति । एवं सङ्गत्यभिप्रायसत्त्वादेव प्रागुक्ता सङ्गतिर्नेत्याह एवं चेति । शङ्काव्याजेन विवृतमेतत् ।

कथमेवं सङ्गत्युक्तिमात्रेण तद्दूषणालगनमित्यत आह उभयेति । भवेदसङ्गतिर् यदि पूर्वत्र विषयत्वोपपादनदशायामेतच्छङ्कोत्थापनावसरः स्यात् । न चैवम् । साक्षात्कारं प्रति जनकस्यैव विषयत्वमित्यादिशङ्काबीजस्य अन्यथाख्यातेरिन्द्रियजन्यत्वस्य तदाऽप्रसक्तेः । इदानीं त्वन्यथाख्याति-कारणप्रतिपादनेन बीजोपस्थितौ तन्मूलकशङ्कावसर इति भावः । उक्तमिति । सतोऽपि रजतादेरिन्द्रिय-विषयत्वमस्तीत्युक्तमित्यर्थः । इत्युक्तमित्यत्रेतीत्यस्येत्यत इत्यर्थः । जनकत्वसाक्षात्कारीति । व्याप्य-व्यापकेत्यत्राल्पाच्तरस्य पूर्वनिपाताद्व्याप्यव्यापकेत्येवोक्तेऽपि जनकत्वेत्यादिक्रमानुसारेण जनकत्वस्य व्यापकता साक्षात्कारिप्रत्ययविषयत्वस्य च व्याप्यतेति विवेको बोध्यः । यथायोग्यं सम्बन्ध इत्यप्याहुः । असिद्ध इति । ततश्च व्यापकनिवृत्तौ व्याप्यनिवृत्तेरावश्यकत्वयुक्तया नोक्तविषयत्वव्यावृत्तिप्रसक्तिरिति भावः । इत्याहेति । इत्याशयेनेश्वरज्ञानविषये साक्षात्कारिप्रत्ययविषयत्वसत्त्वेऽपि जनकत्वा-भावाद्व्यभिचार इत्याहेत्यर्थः । अत एव तदुद्धारमाशङ्कते न च जन्येति । एवं तर्हि जनकत्वाभावेन साक्षात्कारिप्रत्ययविषयत्वमात्राभावप्रसञ्जनमनुपपन्नमित्यतो रजतादिप्रत्ययस्य जन्यसाक्षात्कार-प्रत्ययत्वेन रजतादेस्तद्विषयत्वस्थित्या जनकत्वाभावेन तद्व्याप्यजन्यसाक्षात्कारिप्रत्ययविषयत्व-निवृत्त्यापादनोपपत्तेरित्याह प्रकृतस्य चेति । निमित्तान्तरेणेति । स्वभावसिद्धप्रज्ञयाऽतीतानागत-वर्तमानसर्वार्थविषयकज्ञानं प्रति तज्ज्ञानसामर्थ्यादेव विषयत्वस्य स्थित्या तादृशजन्यज्ञानसामर्थ्यरूप-निमित्तेनेत्यर्थः । निमित्तान्तरेणेति । जनकत्वाभावेऽपीति वर्तते । तत्सन्निकर्षतदनुभवजनित-संस्कारादिरूपनिमित्तान्तरेणेत्यर्थः । यद्वोभयत्रापि निरूपकत्वादिरूपवक्ष्यमाणनिमित्तान्तरेणेत्यर्थः । व्याप्यत्वासम्भवादिति । तदाश्रयणासम्भवादित्यर्थः । तदाश्रयणेऽप्यप्रयोजकत्वेन व्याप्यत्वानुपपत्ति-प्राप्त्या तदाश्रयणासम्भवेन जन्यत्वविशेषणप्रक्षेपानुपपत्त्या तदविशेषणे चेश्वरज्ञाने व्यभिचार एवेति भावः । एवं जन्यत्वेन विशेषणपक्षस्य बहिरेव दूषणेन प्रत्यभिज्ञाविषये तदंशे विशिष्टस्य यद्व्यभिचारा-भिधानं तदङ्गीकारवादेनेति सूचयन्नाह अस्तु वेति । निरूपकत्वमात्रेणेति । निरूपकत्वादिति योज्यम् । अनुसारेण आदिपदार्थमाह आदिपदेनेति । निरूपकत्वादीति । ज्ञानं प्रतीति शेषः । एवमुत्तरत्रापि । असतो ज्ञाननिरूपकत्वस्येह प्रस्तुतत्वेन गुरूणामित्याद्युदाहरणायोग इत्यतो निरूपकत्वमात्रे सत्त्वं प्रयोजकमित्येतत्पक्षे दूषणकथनपरत्वान्न तदयोग इत्याशयेनोत्तरग्रन्थनिवर्त्यसम्भावितविकल्पप्रदर्शन-पूर्वकं तन्निरासपरतयोत्तरवाक्यान्यवतारयति अत्र वक्तव्यमिति । सत्त्वं ज्ञाननिरूपकत्वेनाभिमतमिति पक्षेऽतीतादीत्युक्तदूषणपर्यन्तधावनानर्थक्यम् ।

गुरूणां टीकामित्यादावसत एव गुर्वादेष्टीकादिनिरूपकत्ववज्ज्ञाननिरूपकत्वस्यापि सम्भवेन तद्दूषणपर्यन्तधावनानर्थक्यादित्यतः सत्येव तद्दूषणेऽभ्युपगमवादेनासतोऽप्यनुमित्यादिव्यावर्तकत्व-मस्तीति न तस्य ज्ञाननिरूपकत्वानभिमतिः सम्भवतीति दूषणान्तरमुच्यत इति न दोष इत्याशयेन स्वयं पूर्वन्यायप्राप्तदूषणेन द्वितीयनिराकरणं बहिरेव कृत्वाऽङ्गीकारवादेन दूषणान्तरकथनपरतयोत्तर-वाक्यमवतारयति न द्वितीय इत्यादिना । द्वितीयमिति । कदाचिदपि सत्त्वस्येत्युक्तद्वितीयमित्यर्थः । तत्किमित्यादिग्रन्थस्थद्वितीये किमनेनेत्यस्यार्थः । कार्यकालेऽसत इति । यदाकदाचिदित्यादेरर्थः । कदाचिदिति । शक्तिमत्त्वरूपं वेति । अनेन व्यावर्तकत्वपदार्थकथनं च कृतं भवति । वक्ष्यति च । तदुभयविधं व्यावर्तकत्वमिति । व्यावृत्तिबुद्धिजनकत्वं हि व्यावर्तकत्वमित्यादि प्रकृत्यधिकरणीय-मूलानुसारेण चायं ग्रन्थः । किंत्वित्यस्य ज्ञानहेतुज्ञानगतस्वाभाविकविषययोरेवेति सम्बन्धः । ज्ञानहेतुश्च ज्ञानगतस्वाभाविकविशेषश्च तयोरिति विग्रहः । अभ्युपगच्छाम इति वर्तते । कुतस्तदभ्युपगम इत्यतो वस्तुस्थितिप्रदर्शनं ज्ञानमन्यस्मादित्यादि । अन्यस्माद् विषयान्तरात् । तथाऽप्यतीतादेरर्थस्य व्यावर्तकत्वाभाव एवेति कथं विषयत्वनिर्वाह इत्यतः करणीयत्वेन मूलाभिप्रेतमधिकमप्याह अतीताद्यर्थे त्विति । व्यावृत्तिविशिष्टेति । विषयान्तरादिति शेषः । बुद्धावुल्लेखित्वमित्यत्रोल्लेखवत्वमर्थः । उल्लेख्यत्वमिति यावत् । वक्ष्यति चोल्लेखमात्रमिति । एवमुत्तरत्राप्युल्लेखित्वमित्यस्यार्थो ज्ञेयः । तर्ह्यसतोऽपि तथैवास्त्वित्यत आह न चैवमिति । कुत इत्यतो वैषम्यं स्पष्टयति अतीतादीति । असज्ज्ञानस्येति । सप्तम्यन्ततया विपरिणतमनुवर्तते । असद्रजतादिज्ञाने हेतुसामर्थ्यादिकल्पनासम्भवो नेत्यर्थः । अत्र टीकायामथेतीति प्रतीकोपादानानन्तरमर्थव्यावृत्तमितीत्यारभ्य रूपमेवेति भाव इत्यन्तो ग्रन्थस्तदनन्तरं चातीतादिज्ञानस्येत्यादिग्रन्थः । दिगित्यनन्तरं तत्पाठस्तु तत्र तत्र निक्षेप्य शोधसङ्ग्रह-रूपे शोधपत्रे दिगित्यन्तानन्तरं तल्लेखात् तल्लेखस्य चाथेतीत्यनन्तरं निवेशाभिप्रायकस्य तथात्वा-नवधानेन लेखकप्रयुक्तत्वादिति ज्ञेयम् । तत्रार्थजन्यव्यावृत्तीत्यादिप्रतीतिनिरासायाः । अर्थनिरूपितेति । कथं तस्य निरूपकत्वमपीत्यतो ज्ञानहेत्वित्युक्तरीत्या तदित्याह अर्थस्येति । अतीतादिज्ञानस्य प्रमात्वा-दित्यादिवैषम्ये शङ्किते सति कथं साम्योक्तिरित्यतः येन प्रमात्वभ्रमत्वरूपेण वैषम्यमुच्यते न तेन रूपेण साम्यमत्रोच्यते । किन्तु स्वसामग्रयासादितज्ञानोल्लेखित्वमात्ररूपव्यावर्तकत्वस्यातीतादिस्थल इव प्रकृतेऽपि सत्त्वेन तेनैव साम्यमुच्यते ततो नानुपपत्तिरित्याद्याह अतीतादिज्ञानस्य प्रमात्वादिति । समीचीनसामग्रीति । ज्ञानसामग्रीति योज्यम् । उत्पादितज्ञान इति । व्यावृत्तिविशिष्टज्ञानइत्यर्थः । उल्लेखित्वमित्यनेन सम्बन्धः । तादृशेति । समीचीनसामग्रयोत्पादितो यो ज्ञानगतः स्वाभाविको विशेषस्तज्जन्या या ज्ञानमन्यस्माद् व्यावृत्तमिति ज्ञाने विषयान्तरव्यावृत्तिबुद्धिस्तत्रेति योज्यम् । उल्लेखित्वमतीतादेरिति शेषः । रजतादिज्ञानस्य त्विति पाठः स्वरस एव । तुशब्दाभावे वा तदर्थान्तर्भावेन व्याख्येयम् ।

तदसमीचीनेति । तस्य रजतादिज्ञानस्यासमीचीना या सामग्री तदुत्पादितव्यावृत्तिविशिष्टज्ञान इत्यर्थः । तादृशसामग्रयुत्पादितज्ञानगतेति पाठः । क्वाचित्कज्ञानेति पाठे ज्ञायते अनेनेति करणव्युत्पत्त्या सामग्रयेव विवक्षितेति न दोषः । स्वसामग्रीति । समीचीनत्वासमीचीनत्वविशेषं विहाय ज्ञान-सामग्रीत्वेन विवक्षितज्ञानसामग्रया आसादितं यज्ज्ञानं व्यावृत्तिविशिष्टं ज्ञानं नञोल्लेखित्वेत्यर्थः । अत्रोल्लेखित्वादिमात्रस्य व्यावर्तकत्वरूपतयेति पाठः । आदिपदेन स्वसामग्रयासादितज्ञानगत-विशेषजन्यव्यावृत्तिबुद्धावुल्लेखित्वपरिग्रहः । असज्ज्ञानस्य भ्रमरूपत्वेनेत्यादिनोक्तं दूषणमुद्धरति शुक्ति-सन्निकर्षेति । तथा चातीतादिस्थल इवासद्रजतादिस्थलेऽपि हेतुसामर्थ्यकल्पनोपपत्त्या ज्ञानहेतुनैव व्यावृत्तिविशिष्टज्ञानोत्पत्तिस्तत्र रजतादेरुल्लेख इत्यादि युज्यत इति साम्यमेवेत्यर्थः । अपि हीत्यनु-व्याख्येति । प्रकृत्यधिकरणीयेति शेषः । तत्त्वोद्योतेति । न हि ज्ञानज्ञेययोरेकाकारतेत्येतद्वाक्यटीकाया-मित्यर्थः । एतदसतोऽपि रजतादेर्ज्ञानविषयत्वोपपादनं मूलकारीयमुपलक्षणम् । एतन्न्यायेनाधिकरणत्व-कर्तृत्वादेरप्युपपाद्यत्वादित्याह एवमिति । एवमधिकरणत्वादिकं द्रष्टव्यमित्येवोक्ते विषयत्वोप-पादनप्रकारो यावांस्तावतः सर्वस्यातिदेशो विज्ञायेत । स मा विज्ञायीत्याशयेन व्यावर्तकत्वस्योभय-विधस्याभावेऽप्यधिकरणत्वादिनोल्लेखित्वादिमात्रमेवाधिकरणत्वादिकमित्युक्तम् । न वस्तुकृतमिति । वस्तुनस्तत्तन्निरूपिताधारत्वस्वातन्त्र्यादेरसति सत्त्वात्तद्रूपकारणेनाधिकरणत्वादिकमिति नेत्यर्थः । अधिकरणोत्तरग्रन्थ इति । असद्विलक्षणज्ञप्त्या इत्येतदनुव्याख्यानव्याख्यानरूपोत्तरग्रन्थ इत्यर्थः । अनुव्याख्यानेति । पृथगधिकरणीयेति शेषः । तत्त्वोद्योतटीकायां चेति । चशब्दयुक्तो मूलकोशानुसारी पाठः । चशब्दाभावो लेखकप्रमादात् । मिथ्याशब्दोऽनिर्वचनीयं वदतीत्यत्र चेत्येतत्तत्त्वोद्योतटीकायां न हि प्रतियोगित्वं रूपादिवद्धर्मिसत्तासापेक्षम् । अभावज्ञानेत्यादेरुक्तत्वादिति भावः । अर्थव्यावृत्त-मितीत्यादिग्रन्थस्तु पूर्वमेव पाठ इति पूर्वमेवोक्तम् । किञ्चेत्याद्युत्तरग्रन्थव्यावर्त्यशङ्कां दर्शयंस्तत् परिहारस्याजनकस्याप्यतीतादेरित्युक्तप्रकारेण सम्भवे किं मूलोक्तप्रकारान्तरानुसरणेनेत्यतः स्वोक्त-प्रकारेण तत्परिहारे सत्येव प्रकारान्तरेण शङ्कां परिहर्तुं मूलं प्रवृत्तमिति न दोष इत्याह ननु तर्हीत्यादिना । शङ्कामिति । ननु तर्ह्यसत इत्यादिनेति शेषः । उपक्षेपाय शङ्काप्रसक्तये । शङ्कोत्थापनेन

प्रकारान्तरेण तत्परिहारस्यापि प्रयोजनं स्वमत इत्यादि प्रतिपादनायेत्यन्तम् । तत्प्रतिपादनं च शुक्तिकेत्यादि मूल इत्युत्तरत्र स्पष्टम् ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

यच्चोक्तं विषयव्यभिचारे ज्ञानस्य सर्वत्रानाश्वास इति तद् औत्सर्गिकं ज्ञानानां प्रामाण्यमपवादाद्विपर्यय इति वदताऽऽचार्येणैव परिहरिष्यते । साक्षी खलु चैतन्यरूपो नियत याथार्थ्यः कदाचिदपि संशयानास्कन्दितोऽन्तःकरणवृत्तीनां याथार्थ्यं स्वयमेव गृह्णाति, परीक्षा-सहकृतस्त्वयाथार्थ्यमिति बादरायणीयं मतम् । अत एवानाश्वासनिरसनोपायो न ज्ञानेषु कश्चिद्विशेषोऽस्तीति निरस्तम् । अन्यथा परस्यापि कथं विषयव्यभिचारे व्यवहृतेर्व्यवहारान्तरे समाश्वासः स्यात् । तदभावे च कथं व्यवहारदर्शनेनान्वितार्थे व्युत्पत्तिः । क्वचिद्विवेकाग्रहे च कथमन्यत्र विशिष्टप्रत्यये विश्वासो भवेत् । तदभावे च कथं निःशङ्का प्रवृत्तिः । बाधकाभावादिना समाश्वासस्तु परोक्तरीत्यैव निरस्तः । किञ्च प्रवृत्त्युत्तरकालीनो बाधकाभावः कथं निःशङ्क-प्रवृत्तावुपयुज्यते । बाधकाभावादिना विशिष्टज्ञानस्वरूपनिश्चयमङ्गीकुर्वाणः कथं स्वप्रकाश-विज्ञानवादं न जह्यात् । औत्सर्गिकी प्रवृत्तिरपवादान्निवृत्तिरिति चेत् । समं प्रकृतेऽपि ॥ यदप्युक्तं विपरीतख्यातिपक्षे ज्ञानं साकारमापतेदिति । तदनुपपन्नम् । अत्यन्तासत एवाकारस्य स्फुरणाङ्गी-कारात् । अन्यथा व्यवह्रियमाणस्याकारस्य बहिरभावाद्य्ववहारोऽपि तदाकारः प्रसज्येत ॥ या चेयं प्रक्रिया रजतमिदमित्यादिनोक्ता सा ज्ञानद्वित्वे रजतज्ञानस्य च स्मृतित्वे प्रमाणाभावादनुपपन्ना । विशिष्टज्ञानबाधकानां परिहृतत्वात् । अनुमानानां च दूष्यत्वात् ॥ यस्तु रजतज्ञानस्य स्मृतित्वे परिशेषोपन्यासः सोऽपि प्रत्युत्पन्नकारणदुष्टेन्द्रियादिजन्यतोपपादनात्परिशेषानुपपत्तेरयुक्तः । अनाकलितरजतस्यानुत्पद्यमानत्वं गगनादावनैकान्तिकम् । रजतज्ञानवत एवोत्पद्यमानत्वं विवक्षितमिति चेन्न तथाऽपि रजतसंस्कारव्यवहारादौ व्यभिचारात् । ज्ञानत्वे सतीतिविशेषणाददोष इति चेन्न । रजतनिविकल्पकज्ञानवत एवोत्पद्यमाने रजतसविकल्पकानुभवे व्यभिचारतादवस्थ्यात् । रजतसविकल्पकज्ञानवत एवोत्पद्यमानत्वं विवक्षितमिति चेन्न हानादिबुद्धिष्वनैकान्तिकताऽ-निस्तारात् । संस्कारमात्रसहकृतमनोजन्यत्वोपाधिग्रस्तं चानुमानम् । न चानेनैव हेतुनाऽस्य पक्षे साधनम् । व्यभिचारस्योक्तत्वात् ।

### **वाक्यार्थचन्द्रिका**

अपवादाभावे ज्ञानग्राहकेण प्रामाण्यनिश्चयादपवादकसद्भावे च तदग्रहणा-दप्रामाण्यग्रहणान्न ज्ञानानाश्वास इत्याशयेनाह ॥ तदिति ॥ ननु ज्ञानग्राहकस्यापि ज्ञानत्वा-द्विषयव्यभिचारशङ्क्या न तेन प्रामाण्यनिश्चयः । न च तद्ग्राहकेण तत्र प्रामाण्यनिश्चयः । अनवस्थापत्तेः । न च तस्य स्वप्रकाशत्वाङ्गीकारान्नानवस्थेति वाच्यम् । तथाऽपि ज्ञानत्वप्रयुक्तानाश्वासशङ्काया अपरिहारात् । न च तस्य याथार्थ्यनियमाभ्युपगमान्न दोष इति वाच्यम् । किञ्चिद्दूरं गत्वा स्वप्रकाशत्व-याथार्थ्यनियमाभ्युपगमादप्यादावेव सर्वज्ञानानां स्वप्रकाशत्वाद्यभ्युपगमस्योचितत्वात् । अपवादकस्थले ज्ञानग्राहकस्यैवाप्रामाण्यग्राहकत्वे तस्यापि स्वतस्त्वापत्तिश्चातो नैतत्समाधानं युक्तमित्यत आह ॥ साक्षी खल्विति ॥ ननु साक्षी स्वयमेव याथार्थ्यं गह्णातीत्ययुक्तम् । तथात्वे ज्ञानग्राहकेण साक्षिणा सर्वत्र प्रामाण्यग्रहणापत्त्याऽपवादाभाव इत्युक्तानुपपत्तेः संशयानुपपत्तेश्चेति चेन्न । संशयादिनिवृत्तये परीक्षा-पेक्षाभ्युपगमात् । न च तर्हि परीक्षानवस्था स्यादिति वाच्यम् । मनोवृत्तिविषय एव संशयप्राप्त्या तन्निवृत्त्यर्थं परीक्षायाः साक्षिसिद्धसुखाद्यवतारपर्यन्ततयाऽनवस्थाभावात् । न च मनोवृत्तिविषय इव साक्षिविषयेऽपि संशयः कुतो नेति वाच्यम् । स्वारसिकसंशयस्य विशेषादर्शनादिदोषमूलकतयाऽऽहार्य-संशयस्य च प्रथमज्ञाने दोषजन्यत्वशङ्कामूलकतया दोषाणां च ज्ञानस्य दोलायमानतया बलवद्बाधकोपनिपातेन च कल्प्यतया साक्षिदर्शनस्य च निर्णयात्मकत्वेन बाधकशून्यतया च दोष-मूलकत्वासंभवान्न मनोवृत्तितुल्यतेत्याशयेनोक्तं कदाचिदपि संशयानास्कन्दित इति । न चैवं स्वतः प्रामाण्यभङ्गः । प्रामाण्यग्रहणे परीक्षानपेक्षणात् । तदिदमुक्तम् ॥ एवेति ॥ ननु साक्षिणो बाध्यत्वस्य क्वचिदभ्युपगमेऽपि नानिष्ठमिति चेन्न । साक्षिणः क्वचिदयाथार्थ्येऽविश्वसनीयत्वापत्त्या करणदोषाद्य-निश्चयप्रसङ्गेन ज्ञानानां भ्रमत्वाभ्रमत्वनिर्धारणाभावप्रसक्त्याऽर्थ तथात्वातथात्वनिर्णयाभावानुषङ्गेण हानोपादानादिव्यवहाराभावापत्त्या सर्वलोकसिद्धनिःशङ्काविसंवादिव्यवहाररूपकार्यसिद्धये कारणीभूत-वस्तुतथात्वनिश्चयस्य तत्सिद्धये च कारणदोषादिनिश्चयद्वारा साक्षिणा ज्ञानानां भ्रमत्वाभ्रमत्वनिश्चयस्य तदर्थं च साक्षिणो विश्वसनीयत्वस्य तदर्थं च साक्षिणो निर्दोषत्वयाथार्थ्यनियमस्यावश्याभ्युपगन्तव्यतया बाध्यत्वं तस्य न क्वचिदपि युक्तमित्याशयेनोक्तम् ॥ नियतयाथार्थ्य इति ॥ ननु माऽस्तु परीक्षानवस्था ग्राहकानवस्था तु स्यादेव । न च स्वप्रकाशत्वात्साक्षिणः स्वस्यैव स्वप्रामाण्यग्राहकत्वमिति वाच्यम् । तर्हि वृत्तिज्ञानानामेव स्वप्रकाशतायाथार्थ्यनियमाभ्युपगमेन सर्वस्योपपत्तौ साक्षिणस्तदभ्युपगमो व्यर्थ इत्यतश्चैतन्यरूप इति अन्तःकरणवृत्तीनामिति चोक्तम् । अत्रैकवचनबहुवचनाभ्यामेकस्यैव याथार्थ्यनियमाद्यभ्युपगमेन सर्वस्योपपत्तौ किमप्रामाणिकसर्वप्रमाणविरुद्धसर्वप्रत्यययाथार्थ्यनियमाद्य-भ्युपगमेनेति चैतन्यरूपत्वान्तःकरणवृत्तित्वोक्त्या च साक्षिणश्चैतन्यरूपत्वात्स्वप्रकाशत्वयाथार्थ्य-नियमोपपत्तावप्यन्तः करणवृत्तीनां जडत्वान्न तत्सम्भव इति वक्ष्यमाणमुपपादनप्रकारं सूचयति । प्रामाण्य-ग्रहणे दोषनिवृत्त्यर्थमेव परीक्षापेक्षावन्नाप्रामाण्यग्रहे तथा किन्तु अव्यभिचारादप्रामाण्यग्रह एवेति नाप्राण्यस्य स्वतस्त्वापत्तिरित्याशयेनाह ॥ परीक्षेति ॥ तत्प्रामाण्यं बादरायणस्यानपेक्षत्वादिति जैमिन्यभ्युपेतबादरायणमतरहस्यानभिज्ञस्य कथं जैमिनिसूत्रव्याख्यातृत्वमिति परिहाराय बादरायणीयमित्युक्तम् ।

यद्वा त्वदुक्तानाश्वासप्रसङ्गस्य गौतमीयादीन्प्रति संभवेऽपि न बादरायणीयानस्मान्प्रतीत्या-शयेनैतदुक्तम् ॥ अत एवेति ॥ चैतन्यरूपत्वस्य ज्ञानत्वावान्तरविशेषस्योक्तत्वादेवेत्यर्थः । उत्सर्गापवाद-न्यायेन समाधानं परमुखेनापि दर्शयितुं प्रतिबन्दीमाह ॥ अन्यथेति ॥ बाधकाभावेन समाश्वासं परोक्तरीत्या निरस्य वस्तुगतिमनुरुद्ध्यापि निरस्यति ॥ किञ्चेति ॥ अपसिद्धान्तेनापि तं निरस्यति ॥ बाधकेति ॥ एवं बाधकानि परिहृत्य न केवलं बाधकानामुक्तरीत्याऽन्यथासिद्धिः किन्त्विदं रजतमित्यादिप्रत्ययानां गत्यन्तराभावाच्चेत्याशयवान्परोक्तगत्यन्तरनिरासायाह ॥ या चेयमित्यादिना ॥ ननु रजतज्ञानस्य स्मृतित्वाद् इदंज्ञानस्य च सर्वाविवादानुभवत्वात्प्राप्तमेव ज्ञानद्वित्वमित्यत आह ॥ रजतेति ॥ अन्यथाऽनुपपत्तेरुक्तत्वादित्युक्तं ज्ञानद्वित्वे प्रमाणं निरस्यति ॥ विशिष्टेति ॥ ननु प्रत्ययत्वाद्यनुमानान्येव तत्र प्रमाणानीत्यत आह ॥ अनुमानानां चेति ॥ एवं च सतीत्यादिना दूष्यमाणत्वादित्यर्थः । ननु तथाऽपि स्मृतित्वे प्रमाणाभावादित्यनुपपन्नम् । परिशेषादेरुपन्यस्तत्वादित्यतस्तत्क्रमेण निरस्यति ॥ यस्त्वित्यादिना ॥ ननु यथाश्रुतेऽनैकान्तिकतायामपि द्वौ नञाविति न्यायलब्धार्थविवक्षायां न सेत्याशङ्कते ॥ रजतेति ॥ हानादीति ॥ अत्रापि तद्य्वतिरिक्तेति विशेषणोपादानेऽति प्रसङ्गाद्विशिष्टहेतोर-प्रयोजकत्वापत्तेश्चेत्याशयः । उपाधौ संस्कारेति मात्रेणेति च विशेषणं पक्षे साधनाव्यापकत्वसिध्यर्थ-मुपाध्यभावेन साध्याभावसाधनेऽसिद्धिपरिहारार्थं चेति द्रष्टव्यम् । अनेनैव स्मृतित्वसाधना-योपात्तेनानाकलितरजतस्यानुत्पद्यमानत्वेनैव । उक्तत्वादुक्तप्रायत्वात् ।

### **परिमल**

परिहरिष्यत इति ॥ ‘प्रत्यक्षवच्च प्रामाण्यं स्वत एवागमस्य हि अनवस्थान्यथा हि स्यादप्रामाण्यं तथान्यत’ इत्यत्रैवाधिकरण उत्तरत्र । तथा ‘तत्प्रामाण्यं यथा साक्षी स्थापयत्येवमेव हि । सर्वकालेष्वपि स्थैर्याद्य्वाभिचारमपोद्य चे’त्यादौ प्रकृत्यधिकरणे । ‘उत्सर्गतोऽपि यत्प्राप्तमपवादविवर्जितम् । व्यभिचार्यपवादेन मानमेव भविष्यती’ति भक्तिपादादौ च तत्र तत्र परिहरिष्यत इत्यर्थः । तत्कथमित्यतः किञ्चिद्य्वनक्ति ॥ साक्षी खल्विति ॥ अत एवेति ॥ साक्षिगृहीत-याथार्थ्यकत्वादेवेत्यर्थः । उक्तमर्थं प्रतिबन्द्याऽपि साधयति ॥ अन्यथेत्यादिना समं प्रकृतेऽपीत्यन्तेन ॥ परोक्तरीत्यैवेति ॥ बाधकस्यापि ज्ञानत्वेन शङ्कास्पदत्वादित्यादिनाऽत्र पूर्वपक्षग्रन्थोक्तरीत्यैवेत्यर्थः । अपि च प्रतीयमानोऽयं रजताकारः कुतस्त्य इति वक्तव्यमित्यादिनोक्तमनूद्य निराह ॥ यदप्युक्तमित्यादिना ॥ इत्यादिनेति ॥ रजतमिदमिति द्वे ज्ञाने स्मृत्यनुभवरूपे इत्यादिनोक्तेत्यर्थः । नन्वन्यथाऽनुपपत्तेरेव मानतयोक्तत्वात्कथं मानाभाव इत्यत आह ॥ विशिष्टेति ॥ साकारवादासदभानसंविद्विरोधहेत्व-भावरूपबाधकानामित्यर्थः । नन्वन्यथाऽनुपपत्तेरमानत्वेऽपि किञ्चेदमिति तावदित्यादिनोक्त-परिशेषादिरूपानुमानानामस्तु मानत्वमित्यत आह ॥ अनुमानानां चेति ॥ दूष्यत्वादित्युक्तं तदाह ॥ यस्त्वित्यादिना ॥ प्रत्युत्पन्नेति ॥ प्रागजातं तदानीमेव संपन्नं क(का)रणं यददुष्टेन्द्रियादि तज्जन्यतायाः ‘न चान्यथाख्यातिजनने कारणाभाव’ इत्यादिना ग्रन्थेनोपपादनादित्यर्थः । यच्चोक्तम् इदं स्मरणम् अनाकलितरजतस्यानुत्पद्यमानत्वात्संप्रतिपन्नस्परणवदिति । तन्निराह ॥ अनाकलितेति ॥ संस्कारमात्रेण ॥ प्रत्यभिज्ञायां साध्यव्याप्यत्वसिद्धये समव्याप्त्यभिप्रायेण मात्रपदम् । साधनाव्यापकत्वसिद्धये वा ॥ अनेनैव हेतुनेति ॥ अनाकलितेत्युहेतुना रजतज्ञानवत एवेत्यादिविवक्षितहेतुना चेत्यर्थः ।

### **यादुपत्यम्**

संस्कारमात्रसहकृतमनोजन्यत्वोपाधिग्रस्तं चेति ॥ अत्र समव्याप्तेर्विवक्षितत्वेन प्रत्यभिज्ञायां व्यभिचारवारणाय मात्रपदम् । घटाद्यनुभवे व्यभिचारवारणाय संस्कारसहकृतेत्युक्तम् । वेदादिसंस्कारजन्ये कर्मादौ व्यभिचारवारणाय मनःपदम् ॥ व्यभिचारस्योक्तत्वादिति ॥ गगनादाविति शेषः ॥

### **श्रीनिवासतीर्थीया**

किञ्च प्रदर्शिताकारव्यभिचारे प्रत्ययस्य सर्वत्र व्यभिचारशङ्का दुर्वारा स्यादिति यदुक्तं तदनूद्य निराकरोति ॥ यच्चोक्तमिति ॥ परिहरिष्यते प्रत्यक्षवच्च प्रामाण्यमित्यत्रेति भावः । तदुपपादयति ॥ साक्षी खल्विति ॥ नियतयाथार्थ्योपपादनाय चैतन्यरूप इत्युक्तम् । मोक्षयोग्यजीवचैतन्यसाक्षिणो याथार्थ्यनियमादित्याशयः ॥ परीक्षेति ॥ विसंवादरूपपरीक्षेत्यर्थः । प्रकृते तु न ज्ञानत्वावान्तरविशेषमनाश्वासनिरसनक्षममीक्षामह इति यदुक्तं तदप्यत एवापास्तमित्याह ॥ अत एवेति ॥ साक्षिरूपे ज्ञानेऽनाश्वासनिरसनोपायस्य चैतन्यरूपत्वप्रयुक्तनियतयाथार्थ्यरूपस्य सत्त्वादेवेत्यर्थः । ज्ञानस्य प्रदर्शिताकारव्यभिचारेण सर्वत्रार्थव्यभिचारशङ्क्याऽनाश्वासे बाधकमाह ॥ अन्यथेति ॥ परस्यापि मते व्यवहृतिः प्रवृत्तिः । तथा चेदं रजतमिति ज्ञानजन्याया व्यवहृतेर्विषयव्यभिचारे घटादिज्ञानजन्ये व्यवहारान्तरे समाश्वासः कथं स्यादित्यर्थः । मास्तु व्यवहारान्तरे समाश्वास इत्यत आह ॥ तदभावे चेति ॥ व्यवहारदर्शनेनेति ॥ चैत्र जलमाहरेति प्रयोजकवृद्धोदीरितवाक्यश्रवणानन्तरं प्रयोज्यवृद्धस्य जलाहरणविषयप्रवृत्तिदर्शनेन पार्श्वस्थबालस्य कथमन्वितार्थे व्युत्पत्तिः स्यादित्यर्थः क्वचिद्विवेकाग्रहे चेति । इदं रजतमित्यादिस्थले ग्रहणस्मरणात्मकं ज्ञानद्वयं नैकं भ्रमरूपं विशिष्टज्ञानमस्ति । प्रवृत्तिस्तु स्वरूपतो विषयत एव मिथो विवेकाग्रहादेवेत्यङ्गीकार इत्यर्थः ॥ अन्यत्रेति ॥ अयं घट इत्यादिविशिष्टप्रत्यय इत्यर्थः । तत्रापि ज्ञानद्वयमेवाङ्गीकृत्य विवेकाग्रहादेव प्रवृत्तिरस्त्वित्यर्थः । तदभावेऽन्यत्र विशिष्टप्रत्यये विश्वासाभावे ।

नन्वन्यत्र विशिष्टप्रत्यये; बाधकाभावादाश्वासः । इदं रजतमित्यत्र बाधकसद्भावादनाश्वास इत्यत आह ॥ बाधकाभावादिनेति ॥ परोक्तरीत्यैवेति ॥ बाधकस्यापि ज्ञानत्वेन शङ्कास्पदत्वान्न खलु बाधकस्य किमपि ृङ्गमस्तीति परोक्तरीत्यैवेत्यर्थः । इतोप्यन्यत्र विशिष्टप्रत्यये बाधकाभावादिना समाश्वासस्त्वया वक्तुं न शक्यत इत्याह ॥ किञ्चेति ॥ तथाच निःशङ्कप्रवृत्त्यनन्तरं बाधकाभावनिश्चयः सति च तस्मिन्निःशङ्कप्रवृत्तिरित्यन्योन्याश्रय इति भावः ॥ बाधकाभावादिनेत्यादि ॥ त्रिपुटीप्रत्यक्षवादिनः प्राभाकरस्य मते इदमहं जानामीति ज्ञानाकारः । तत्रात्मांशवेद्यांशानां प्रतीतिमङ्गीकृत्य स्वप्रकाशत्वेन विज्ञानस्वरूपनिश्चयोऽङ्गीकृतः । बाधकाभावादिना विशिष्टज्ञानस्वरूपनिश्चयाङ्गीकारे स्वप्रकाश-विज्ञानवादत्यागापत्तेरिति भावः । तदभावे च कथं निःशङ्का प्रवृत्तिरित्युक्तं तत्र शङ्कते ॥ औत्सर्गिकीति ॥ तथा चान्यत्रापि विशिष्टप्रत्ययेऽनाश्वासेन न निःशङ्कप्रवृत्त्यभाव इत्यर्थः ॥ सममिति ॥ ज्ञानानां प्रामाण्यमौत्सर्गिकमपवादाद्विपर्यय इत्यङ्गीकारादिदं रजतमिति ज्ञानस्य विषयव्यभिचारे न सर्वत्रानाश्वासप्रसङ्ग इत्यर्थः ॥ अपि च प्रतीयमानोऽयं रजताकारः कुतस्त्य इति वक्तव्यम् । न तावत्पुरोवर्तिनिष्ठ इतीष्टमन्यथाख्यातिवादिनाम् । बाधकविरोधश्च तथा सति स्यात् । नापि देशान्तरवर्तीति वक्ष्यामः । ततश्च ज्ञानस्थ एवायमित्यापतितम् । ततश्च जितं साकारविज्ञानवादिभिर्बाह्यैरिति यदुदितं पूर्वपक्षावसरे तदनूद्य समाधत्ते ॥ यदप्युक्तमित्यादिना ॥ विपरीतख्यातिपक्षे अन्यथाख्यातिपक्षे । उक्तरीत्या ज्ञानस्य साकारत्वापादनेऽतिप्रसङ्गमाह ॥ अन्यथेति ॥ बहिर्बाह्यार्थे । तथा व्यवह्रियमाणोऽयं रजताकारः कुतस्त्य इति वाच्यम् । न तावद्बाह्यार्थे पुरोवर्तिनि शुक्तिकाशकलेऽस्तीतीष्टमख्यातिवादिनाम् । नापि देशान्तरवर्ति । तस्यात्र व्यवहारानुपपत्तेः । तथाच व्यवहृतिनिष्ठ एवायमित्यापतितमिति व्यवहारोऽपि तदाकारः स्यादिति भावः । ननु तर्हीदं रजतमित्यादिप्रत्ययानां का गतिः । उच्यते । रजतमिदमिति द्वे ज्ञाने स्मृत्यनुभवरूपे इत्यादिनोक्तां प्रक्रियामनूद्य दूषयति ॥ या चेयं प्रक्रियेत्यादिना ॥ ननु भ्रमरूपविशिष्टज्ञानाङ्गीकारे साकारवादादसतो न भानादिति कारिकोक्तबाधकानां सत्त्वाज्ज्ञानद्वित्वं रजतज्ञानस्य स्मृतित्वं चाङ्गीकार्य इत्यत आह ॥ विशिष्टज्ञानबाधकानामिति ॥ नन्विदं स्मरणमनाकलितरजतस्यानुत्पद्यनुमानत्वादित्याद्यनुमानान्येव रजतज्ञानस्य स्मृतित्वादौ प्रमाणानीत्यत आह ॥ अनुमानानां चेति ॥ किञ्चेदमिति तावत्पुरोवर्तिनयनसम्प्रयोगजं ज्ञानमनुभव इत्यविवादम् । रजतज्ञानं च न तावदिन्द्रियजन्यमितीन्द्रियजन्यत्वाभावामुपपाद्य लिङ्गाद्यनुसन्धानविधुराणामपि जायमानमनुमानप्रभवमिति न शक्यते वक्तुमतः प्रत्युत्पन्नकारणाभावेऽप्युत्पद्यमानेनानेन परिशेषात्स्मरणेनैव भवितव्यमित्येवं रजतज्ञानस्य स्मृतित्वे परिशेष एव प्रमाणमिति पूर्वपक्ष्युक्तमाशङ्क्य निराकरोति ॥ यस्त्वित्यादिना ॥ प्रत्युत्पन्नकारणेति ॥ अव्यवहितपूर्वक्षणवृत्तिकारणेत्यर्थः । किञ्चेदं स्मरणमनाकलितरजतस्यानुत्पद्यमानत्वादित्युक्तमनुमानं दूषयति ॥ अनाकलितरजतस्येति ॥ गगनादाविति ॥ सर्वथाऽनुत्पद्यमानत्वादेवेति भावः ॥ संस्कारव्यवहारादाविति ॥ तयोरनुभवजन्यत्वादिति भावः । नन्वनाकलितरजतस्यानुत्पद्यमानत्वहेतुनैवोपाधिः पक्षे साध्यतेऽतः साधनव्यापकत्वान्नायमुपाधिरित्याशङ्क्य गगनादौ व्यभिचारान्नैवं साधयितुं शक्यत इत्याह ॥ न चानेनैवेत्यादिना ॥

### **वाक्यार्थरत्नमाला**

तदौत्सर्गिकमित्यादि मूलाशयाप्रतीतेराशयं दर्शयन्नवतारयति अपवादेति । औत्सर्गिकमित्यस्यापवादाभाव इत्यर्थकथनम् । इतःपरं न परीक्षानवस्था स्यात्साक्षिसिद्धे त्वसंशयात् । भ्रमत्वमभ्रमत्वं चेत्याद्युपासनापादीयप्रकृत्यधिकरणीयानुव्याख्यामूलानुसारेण ग्रन्थः स्पष्टार्थः । अस्माकं मतमित्यनुक्तवा बादरायणीयमित्युक्तेरभिप्रायमाह तत्प्रमाण्यमिति । परदूषणपरतया योजनां कृत्वा स्वपक्षे दोषाभावकथनपरतयापि योजयति यद्वेति । अन्यथेतीति । व्यवहृतेर्व्यवहारस्य विषयव्यभिचार इति सम्बधः । निरस्यतीति । अन्योन्याश्रयेणेति शेषः । किञ्चेति वक्ष्यमाणरीत्या बाधका-भावस्यान्योन्याश्रयेण प्रवृत्तिकारणत्वासम्भवाभिप्राये परोक्तरीत्या समाश्वासोपपादकता बाधकाभावस्य न निराकार्या । तथा निराकरणस्य संमतत्वे वोक्ताभिप्रायकोत्तरग्रन्थायोग इत्यतः पूर्वोत्तरग्रन्थाभि-प्रायमाह बाधकाभावेनेति । अनेन बाधकाभावेन समाश्वासः सम्भवतीत्येतत्परोक्तरीत्यैव निरस्याङ्गी-कृत्य चैतदुक्तं वस्तुतस्तु बाधकाभावो निःशङ्कप्रवृत्तिहेतुरेव न अन्योन्याश्रयादिति प्रकारान्तरेणापि तन्निरस्यतीति योजना सूचिता भवति । यद्यपि बाधकाभावादिनेति मूले आदिपदेन संवादभावादेरपि सङ्ग्रहोऽभिप्रेतस्तथापि किञ्चेत्युत्तरग्रन्थे बाधकाभावांशस्यैव वस्तुगतिमनुरुध्य निराकरणाट्टीकायां तदंश एव पूर्वोत्तरग्रन्थविरोधपरिहारसूचनाय बाधकाभावस्यैकस्यैव ग्रहणमिति न दोषः । तमिति । बाधकाभावेन समाश्वासमित्यर्थः ।

बाधकानीति । अन्यथाख्यातिलक्षणासम्भवादीनि बाधकानीत्यर्थः । उक्तरीत्याऽन्यथा-सिद्धिरिति । उक्तरीत्या परिहारसिद्धेस्तेषामन्यथाख्यातिनिरासकत्वायोग इत्येव न । अपि त्विदंरजत-मित्यादिरूपाणां प्रत्ययानामन्यथाख्यात्यनङ्गीकारे गत्यन्तराभावात्तत्त्वे सिद्धे तत्प्रत्ययानामन्यथा-ख्यातित्वाङ्गीकारे बाधकानामापातप्रतीतावपि तदनादरोपपत्तेस्तेषां प्रमितान्यथाख्यातिनिरासकत्वायोग-रूपान्यथासिद्धिरित्यर्थः । परोक्तेति । उच्यते । रजतमिदमितीत्यादिना परोक्तेत्यर्थः । इत्युक्तमिति । इत्यनेन परोक्तमित्यर्थः । रजतज्ञानवत एवेत्यर्थलाभो न प्रतीयते इत्यतस्तल्लाभोपपादकन्यायोदाहरणेन तदुपपत्तिमाह द्वौ नञाविति । एतन्न्याये स्वरूपनिषेधस्य निषेधोऽपि विधिरेवेत्यादि विद्यैवेत्यधि-करणीयानुभाष्यमूले अहिकुण्डलाधिकरणमूले तट्टीकादौ च स्पष्टं भविष्यति वैलक्षण्यं सतश्चापीत्ये-तन्मूलटीकादौ च प्राग्व्युत्पादितम् । संस्कारेति मात्रेणेति चेति । मनोजन्यत्वमात्रस्योपाधित्वे पक्षीभूते रजतज्ञानेऽनाकलितरजतस्यानुत्पद्यमानत्वहेतुसत्त्ववन्मनोजन्यत्वस्यापि सत्त्वेन साधनव्यापकता-प्राप्तेस्तन्निरासाय संस्कारसहकृतत्वस्योपाधिशरीरे विवक्षणेऽपि पक्षे संस्कारसहकृतमनोजन्यत्वस्यापि सत्त्वेनोक्तदोषतादवस्थ्ये प्राप्ते तन्निरासाय मात्रेति विशेषणमुपात्तमिति योजना । तथोपाध्यभावेन पक्षे साध्याभावसाधने मनोजन्यत्वोपाधेरेव पक्षे सत्त्वेन तदभावरूपहेतोरसिध्यापत्त्या तत्परिहाराय संस्कारसहकृतेति विशेषणोपादानेऽप्युक्तरीत्याऽसिद्धिरेवेति तन्निरासाय मात्रेत्युक्तमिति योज्यमिति ज्ञेयम् । असिद्धिपरिहारार्थं चेति । हेतौ व्यभिचारवारकविशेषणमेव ग्राह्यं नासिद्धिवारकमिति तु न शङ्कनीयम् । अकार्यत्वमुपाधिरित्युक्त इत्येतत्तत्वनिर्णयटीकायामुपाध्यनुन्नीत एवानुमाने व्यभिचार-वारकविशेषणवत्त्वं दोषो नोपाध्युन्नीत इति व्यवस्थाश्रयणे दोषाभावादित्युक्तत्वेन तद्रीत्या प्रकृते उपाध्युन्नीतप्रतिपक्षेऽसिद्धिवारकत्वाश्रयणोपपत्तेरिति ज्ञेयम् । न चानेनैवेतिवाक्यस्थमनेनैवेत्येतदुपादाय व्याचष्टे अनेनैवेत्यादि । एतद्दूषणस्यानुक्तत्वादुक्तत्वादित्येतदनूद्य व्याचष्टे उक्तप्रायत्वादिति ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

किञ्चेदं स्मरणत्वं साध्यं न तावत्सामान्यं गुणेषु प्राभाकरैरभ्युपगतम् । अननुभवत्व-मिति चेत् । तदपि किमनुभवादन्यत्वमनुभवत्वानधिकरणत्वं वा । आद्येऽनुभवस्यापि तत्सम्भवेन सिद्धसाधनता स्यात् । द्वितीयेऽनुभवत्वं किमिति वाच्यम् । स्मृत्यन्यत्वमिति चेन्न स्मृतावपि प्रसङ्गाद् इतरेतराश्रयप्रसक्तेश्च । ज्ञानसंस्कारमात्रप्रभवत्वं स्मृतित्वमिति चेन्न । मानसप्रत्यक्षजा स्मृतिरित्यस्माभिरङ्गीकृतत्वेन पक्षस्याप्रसिद्धविशेषणत्वाद् दृष्टान्तस्य साध्यवैकल्याच्च । किञ्चेन्द्रिय-व्यापारान्वयव्यतिरेकानुविधायीदं रजतज्ञानं तत्कार्यमित्यवसीयते । तथा च बाधितविषयत्वम् । अन्वयव्यतिरेकयोरन्यत्रोपयोगान्नैवमिति चेत् । तत्किमस्य स्मृतित्वे सिद्धेऽन्यत्रोपक्षयः कल्प्यते उतैवमेव । नाद्यस् तदभावदस्मादेवानुमानात्तत्सिद्धावन्योन्याश्रयप्रसङ्गात् । न द्वितीयः । समीचीन-रजतप्रत्ययेऽपि तथात्वप्रसङ्गात् । अन्यत्रोपक्षयः शङ्कित इति चेन्न तथाऽपि सन्दिग्धकालातीतताऽ-निस्तारात् । समीचीनरजतानुभवेऽपि कथमन्यत्रानुपक्षयो निश्चितो भवता । अनुभवत्वनिश्चयादिति चेन्न इन्द्रियव्यापारस्यान्यत्रोपयोगशङ्कयाऽनुभवत्वस्यापि सन्दिग्धत्वात् । पुरोवर्तिव्यवहारसंवादा-दनुभवत्वनिश्चय इति चेन्न संवादानुभवस्याप्यनिश्चितत्वात् । असति बाधके न वृथाऽन्यत्रोपक्षयः शङ्क्यत इति चेत् । समं प्रकृतेऽपीति ॥ एतेनाप्रत्युत्पन्नकारणप्रभवत्वं स्मृतित्वमित्यपि परास्तम् । संस्कारोत्पत्त्यनन्तरमेव जातायां स्मृतावनैकान्तिकत्वं च ॥ अनुभूतविषयत्वं स्मृतित्वमित्यपि चेन्न । द्वितीयादिभ्रमे सिद्धसाधनत्वात् साध्याविशिष्टताप्रसङ्गाच्च ॥ तत्तांशोल्लेखित्वं स्मृतित्वमिति चेन्न । अनुभवबाधितत्वात् ॥ एतेन ज्ञानसंभिन्नार्थगोचरत्वमित्यपि परास्तम् ॥ अनेनैव प्रतिपक्षानुमानद्वयमपि समाहितं वेदितव्यम् । नेदं स्मृतिरिति व्यवहर्तव्यं तत्तोल्लेखादिस्मृति-चिन्हविकलत्वादिति प्रथमप्रयोगे विवक्षितत्वात् । अत एव तिक्तगुडादिप्रत्ययप्रक्रियाऽपि परास्ता ।

### **वाक्यार्थचन्द्रिका**

किञ्चेति ॥ यद्यपि साध्यदूषणस्य हेतुदूषणात्पूर्वभाव एवोचितस्तथाऽपि साध्यदूषणप्रसङ्गे इतरेतराश्रयादेरन्यस्यापि क्वचिद्दृष्टान्तदूषणस्य क्वचिदनैकान्तिकत्वादिहेतुदूषण-स्याप्युच्यमानतया साध्यमात्रदूषणत्वाभावेन हेतुमात्रदूषणोक्त्याऽऽनन्तर्यस्यैवोचितत्वादिति भावः ॥ अभ्युपगतमिति । गुणत्वं न जातिरनुगततयाऽप्रत्यक्षत्वाद्य्वतिरेकेण गोत्ववत् । रूपं रूपत्वतद्य्वाप्यभिन्न- सत्ताव्याप्यजातिमन्न तत्त्वेनाप्रतीयमानत्वाद्गोत्ववदित्यनुमानात् । न च सामान्यवत्त्वे सति स्पर्शरहितत्वे सति द्रव्याश्रितत्वमित्यादिव्यञ्जकवशात्तदुपलब्धिरिति वाच्यम् । कर्मादिसाधारणस्य तस्य गुणत्व-व्यञ्जकत्वात्तदर्थं कर्मान्यत्वेन विशेषणे रूपान्यत्वादिनाऽपि विशेषयितुं शक्यतयाऽनपेक्षितव्यावृत्तेरति-प्रसञ्जकत्वात् । न च रत्नतत्त्वमिवोपदेशसहकृतचक्षुरादिना तदुपलब्धिः । सामान्यनियत-धर्मान्तभावेणोपदेशस्य जातिग्राहकतया प्रकृते तदभावात् । अत एव न रूपत्वादेरपि जातित्वम् । चक्षुरितरबहिरिन्द्रियाग्राह्यविशेषगुणत्वादिना रूपादिसंज्ञोपपत्तेश्चेति तेषामाशय इति भावः । अत्र नाभ्युपगतमित्यनभ्युपगममात्रोक्त्या परोक्तसामान्यत्वदूषणस्य परिहार्यत्वं सूचयति । तथा हि । परस्पर-विरुद्धसंयोगविभागलक्षणकार्योत्पादकत्वरूपव्यञ्जकव्यङ्ग्याया उत्क्षेपणादिरूपकर्मवृत्तिजातेरवश्याङ्गी-कर्तव्यतया विरुद्धकार्यजनकत्वाविशेषेऽपि सापेक्षत्वानपेक्षत्वाभ्यां द्रव्यकर्मणोर्विजातीयत्ववत्सामान्यवत्त्व-कार्यानाश्रयत्वाविशेषेऽपि विरुद्धाविरुद्धकार्याभ्यां गुणकर्मणोरपि विजातीयत्वमावश्यकम् । एवं च कार्यानाश्रयत्वविशिष्टाविरुद्धकार्यजनकत्वादिव्यञ्जकवशाद् गुणत्वाद्युपलब्धिरुपपन्नैव । अननुसंहितोपाधेरुपहितप्रत्ययायोगेन नोपाधिनिबन्धनत्वं रूपादिसंज्ञानामपीति गुणत्वस्य जातित्वमिति दिक् । अनुभवशब्देन काचिदनुभवव्यक्तिरुच्यतेऽनुभवत्वावच्छिन्नं वेत्याशयेन विकल्पयति ॥ किमिति ॥ यद्वा नञोऽन्यार्थत्वमभावार्थत्वं चेत्याशयेन विकल्पयति ॥ किमिति ॥

स्मृतिशब्देन यत्किञ्चित्स्मृतिविवक्षायामाह ॥ स्मृताविति ॥ सर्वस्मृतिविवक्षायामाह ॥ इतरेति ॥ वेगादिमात्रप्रभवपतनादावतिव्याप्तेराह ॥ ज्ञानेति ॥ अप्रसिद्धविशेषणत्वस्यादोषत्वमतेऽप्याह ॥ दृष्टान्तस्येति ॥ नन्वस्त्वयं तर्हि केवलव्यतिरेकी । न च साधारण्यमनुकूलतर्काभावदशायामेव तस्य दोषत्वात् । अत्र चानुकूलतर्कं व्युत्पादयिष्यामीत्यतो दूषणान्तरमाह ॥ किंचेति ॥ यद्वा मानस-प्रत्यक्षजत्वस्य स्मृतौ परेणानङ्गीकृततयाऽम्योपपाद्यदूषणत्वाद् दूषणान्तरमाह ॥ किंचेति ॥ अन्यत्रानुपक्षीणत्वेनान्वयव्यतिरेकयोरविशेषणे प्रत्यक्षसिद्धलिङ्गकरणकलिङ्गिज्ञाने व्यभिचारो विशेषणे च हेतुविशेषणासिद्धिरित्याशयेन शङ्कते ॥ अन्वयव्यतिरेकयोरिति ॥ आद्येऽप्यस्य स्मृतित्वसिद्धिः प्रकारान्तरेण वा यस्यानाकलितरजतस्यानुत्पद्यमानत्वस्य बाधितविषयत्वमस्माभिर्व्युत्पाद्यते तत एव वा । आद्ये आह ॥ तदिति ॥ द्वितीये त्वाह ॥ अस्मादेवेति ॥ समीचीनस्थलेऽनुभवत्वनिश्चायकस्य शङ्कानिवर्तकत्वेऽपि न प्रकृते तन्निवर्तकं किञ्चिदिति सन्दिग्धहेतुविशेषणासिद्धिः स्यादेवेत्याशङ्कते ॥ अन्यत्रेति ॥ हेतुसन्देहाहितसाध्यसन्देहोऽपि बाधसंशयपर्यवसन्नत्वाद्दोष एवेति भावेनाह ॥ तथाऽपीति ॥ समीचीनस्थले शङ्कानिवर्तकसद्भावं प्रकृते तदभावमभ्युपगम्य सन्दिग्धकालातीतत्वमुक्तम् । वस्तुतस्तु तत्रापि तन्निवर्तकमिति नोक्तातिप्रसङ्गपरिहार इति प्रकृते उपक्षयशङ्कानिवृत्तिं परमुखेनैवोपपादयितुमाह ॥ समीचीनेति ॥ अनुभवत्वनिश्चयोऽपीन्द्रियव्यापारान्वयव्यतिरेकानुविधायित्वप्रयुक्ततज्जन्यत्वनिश्चय-निबन्धनो वा प्रकारान्तरेण वा । नाद्य इत्याह ॥ इन्द्रियेति ॥ द्वितीयं शङ्कते ॥ पुरोवर्तीति ॥ इदानीं साम्यं वक्तुं शङ्कानिवर्तकं परमुखेनाशङ्कते ॥ असतीति ॥ एतेनेति ॥ प्रत्युत्पन्नेन्द्रियजन्यत्वोपपादना-द्बाधितविषयत्वेनेत्यर्थः ॥ एतेनेति ॥ ज्ञानसंभिन्नार्थविषयकत्वाभावस्यानुभवसिद्धतयाऽनुभव-बाधितत्वेनेत्यर्थः । ननु द्वितीयप्रतिपक्षसमाधानेऽपि न प्रथमप्रतिपक्षसमाधानं पदात्पदार्थस्मृतौ हरिहरादि-स्मृतौ च व्यभिचारापरिहारादित्यत आह ॥ नेदमिति ॥ स्मृतित्वरूपजातेः परेणानभ्युपगमादन्यस्य चोक्तरीत्यैवानुपपत्त्या स्मृतिचिन्होपेतत्वस्यैव स्मृतित्वेन वक्तव्यतया साध्याविशेषात्तवापि न स्मृतित्वाभावसाधनं सुशकमित्यतो व्यवहर्तव्यमित्युक्तम् । तत्तोल्लेखादीत्यादिपदेन पदार्थस्मृत्यादौ तत्तोल्लेखाभावेऽपि पदार्थं स्मरामीत्यनुव्यवसायादिरूपस्मृतिचिन्हमस्त्येवेति न व्यभिचार इति सूचितं भवति ॥ अत एवेति ॥ ज्ञानद्वित्वे प्रमाणाभावादेवेत्यर्थः ।

### **परिमल**

साध्यविकल्पेनाप्यनुमानं दूषयितुं साध्यं पृच्छति ॥ किञ्चेदमिति ॥ जातिर्वाऽननुभवत्वं वाऽनुभवत्वानधिकरणत्वं वा ज्ञानसंस्कारमात्रप्रभवत्वं वाऽनुभूतविषयत्वं वा तत्तांशोल्लेखित्वं वा ज्ञानसंभिन्नार्थगोचरत्वं वेत्यष्टौ विकल्पान्हृदि कृत्वा क्रमेण निराह ॥ न तावदित्यादिनाऽनेनैवेत्यन्तेन ॥ अनुभवस्यापीति ॥ रजतज्ञानस्यानुभवत्वेऽपीत्यर्थः । यत्किञ्चिदनुभवस्यानुभवान्तरादन्यत्वादिति भावः । ननु स्मृतित्वानधिकरणत्वमनुभवत्वमतो न दोष इत्यतो दोषान्तरमाह ॥ इतरेतरेति ॥ त्वया गुणगतजातेरनङ्गीकारेण स्मृतित्वं नामानुभवत्वानधिकरणज्ञानत्वं वाच्यम् । अनुभवत्वं च स्मृतित्वानधिकरणत्वमिति ज्ञप्तावन्योन्याश्रय इत्यर्थः ॥ ज्ञानसंस्कारेति ॥ ज्ञानजन्यसंस्कारेत्यर्थः । क्रियाजन्यसंस्कारमात्रप्रभवेऽतिव्याप्तिवारणाय ज्ञानेत्युक्तिः । प्रत्यभिज्ञाव्यावृत्तये मात्रेत्युक्तिः ॥ मानसेति ॥ मानसं तद्धि विज्ञानमिति नविलक्षणनयान्ते वक्ष्यमाणत्वादिति भावः । यद्वा प्रमाणलक्षण-वाक्यानुवादोऽयम् ॥ अप्रसिद्धेति ॥ इदं स्मरणमिति प्रतिज्ञायां ज्ञानजन्यसंस्कारमात्रप्रभवम् इत्यर्थः स्यात् । तादृशप्रभवत्वं च क्वाप्यप्रसिद्धमित्यप्रसिद्धविशेषणत्वमित्यर्थः । इदं च पररीत्यैव दूषणं बोध्यम् । तेन ‘आश्रयव्याश्रयासिद्धी साध्यासिद्धिश्च दूषणम् । केषाञ्चिन्न च ते दोषाः’ इति भक्तिपादीयानु-व्याख्यानविरोधो न शङ्क्यः । एवमग्रेऽपि ॥ दृष्टान्तस्येति ॥ संप्रतिपन्नस्मरणवदिति पूर्वपक्ष्युक्तस्येत्यर्थः । स्मृतिमात्रस्य मनोजन्यत्वादिति भावः ॥ बाधितविषयत्वमिति ॥ बाधितसाध्यकत्वं पक्षस्येत्यनुषङ्गः ॥ अन्यत्रेति ॥ इदमिति ज्ञानजनन इत्यर्थः । तथाच रजतमितिज्ञानमिन्द्रियकार्यं तदन्वयव्यतिरेकानु-विधायित्वादित्युक्तौ हेतोरसिद्धत्वान्न बाधितविषयत्वमिति भावः ॥ एवमेवेति ॥ निर्बीजमेवेत्यर्थः ॥ अस्मादेवेति ॥ अनाकलितरजतस्यानुत्पद्यमानत्वादित्युक्तानुमानादेव स्मृतित्वसिद्धिरित्युक्तौ स्मृतित्वे सिद्धे इन्द्रियान्वयव्यतिरेकयोरन्यत्रोपयोगकल्पना कल्पिते चान्यत्रोपयोगे तेन बाधितविषयत्वाभावेन निर्दोषादनुमानात्स्मृतित्वसिद्धिरित्यन्योन्याश्रयप्रसङ्गादित्यर्थः । बाधकत्वेन शङ्कितानुमानं सन्दिग्धा-सिद्धमिति भावेन शङ्कते ॥ अन्यत्रेति ॥ सन्दिग्धकालातीततेति ॥ पक्षे हेतुसत्त्वासत्त्वसन्देहे तत्प्रयुक्तसाध्यतदभावगोचरसन्देहस्यावर्जनीयत्वात्सन्दिग्धबाधितत्वदोषः स्यादेवेत्यर्थः ॥ साध्यसन्देहस्य स्वरसतो जायमानस्यानुमित्यङ्गत्वेऽप्युपाधिसन्देहाहितसाध्यसन्देहस्येव हेतोरप्रयोजकत्वाहित-साध्यसन्देहस्येव च सन्दिग्धासिद्ध्याहितसाध्याभावसन्देहस्याप्यनुमिति प्रतिबन्धकत्वमस्त्येवेति भावः । निश्चितबाधोऽपि संभवतीति प्रतिबन्दीमुखेनाह ॥ समीचीनेति ॥ एतेनेति ॥ इन्द्रियजत्वसाधकानुमान-बाधितत्वकथनेनेत्यर्थः ॥ अप्रत्युत्पन्नेति ॥ चिरकालोत्पन्नेत्यर्थः । संस्काररूपकारणोत्पत्त्यनन्तरं चिरकाले स्मृतेरुत्पत्तेरिति भावः ॥

साध्याविशिष्टतेति ॥ अनाकलितरजतस्यानुत्पद्यमानत्वादित्यस्य हि ‘द्वौ नञावि’ति न्यायेन आकलितरजतस्यैवोत्पद्यमानत्वादिति विवक्षितमित्युक्तत्वादस्य चानुभूतविषयत्वादित्येतदनन्यत्वादिति भावः ॥ अनुभवेति ॥ विप्रतिपन्नं भ्रमस्थलीयरजतज्ञानं पक्षीकृत्येदं ज्ञानं तत्तांशोल्लेखीति-साधनेऽनुभवबाध इत्यर्थः ॥ एतेनेति ॥ अनुभवाबाधेनैव ज्ञानमिलितार्थविषयकत्वं स्मृतित्वमित्यपि निरस्तमित्यर्थः ॥ अनेनैवेति ॥ तत्तांशोल्लेखित्वस्यानुभवबाधितत्वकथनेनैव । तथा किञ्चेन्द्रिय-व्यापारान्वयव्यतिरेकानुविधायीदं रजतमितिज्ञानमित्यादिनेन्द्रियव्यापारस्यान्यत्रोपयोगाभावकथनेनैव च । यथा क्रमम् इदमस्मरणं तत्तांशविकलत्वात्संप्रतिपन्नवत् । नेयं स्मृतिर् इन्द्रियजन्यत्वादिति प्रागुक्त-प्रतिपक्षद्वयमपि समाहितमित्यर्थः । नन्वाद्यमप्रयोजकत्वेन दूषितं प्रागित्यतो यथा नाप्रयोजकत्वं तथाऽऽह ॥ नेदमिति ॥ हेतूच्छित्तिरेवात्र विपक्षे बाधिकेत्यर्थः । यद्वा नेदं स्मरणं तत्तांशविकलत्वादित्युक्तौ तत्तोल्लेखस्यानुभवबाधेन स्वरूपासिद्ध्यभावेऽपि साध्याविशिष्टता तु स्यादेव स्मृतित्वस्य तत्तोल्लखित्वरूपत्वादित्यत आह ॥ नेदं स्मृतिरिति व्यवहर्तव्यमिति ॥ न च हरिहरादिस्मृतौ व्यभिचारः शङ्क्यः । तत्र पूर्वानुभूतविषयकत्वसंस्कारजत्वादिस्मृतिचिह्नान्तरसत्वात् । अत एव तत्तोल्लेखादीत्यादि-पदप्रयोगः ॥ अत एवेति ॥ ज्ञानद्वित्वे प्रमाणाभावादेवेत्यर्थः ॥

### **यादुपत्यम्**

न तावत्सामान्यमिति ॥ प्राभाकरै रूपादीनामेकैकत्वाङ्गीकारेण तैरेवानुगत-व्यवहारोपपत्तौ तदर्थं तेषु गुणत्वावान्तरजातयो नाङ्गीकृता इत्यर्थः । जातेराकृतिव्यङ्ग्यत्वाद्गुणेषु च तदभावाज्जात्यभाव इत्यप्याहुः ॥ ज्ञानसंस्कारेति ॥ ज्ञानजन्यसंस्कारेत्यर्थः । कैश्चित्सर्वार्थानां संस्कारा-धायकत्वमङ्गीकृतम् । अत एव चाविद्यासंस्काराज्ज्ञानिनां प्रवृत्तिरित्यपि वदन्ति । तद्रीत्या तत्राति-व्याप्तिवारणाय ज्ञानपदम् ॥ सन्दिग्धेति ॥ यद्यपि बाधसन्देहस्य साध्यसन्देहपर्यवसन्नतया नानुमितिप्रतिबन्धकत्वम् । तथाऽप्याहितस्य तस्य प्रतिबन्धकत्वमस्त्येवेत्यभिप्रायेणेदमुक्तमित्यवधेयम् ॥ पुरोवर्तिव्यवहारेति ॥ पुरोवर्तिविषयकसमर्थप्रवृत्तिसमानविषयकत्वादित्यर्थः ॥ एतेनेति ॥ उक्तरीत्या बाधितविषयत्वेनेत्यर्थः ॥ ज्ञानसम्भिन्नेत्यादि ॥ मयेदं ज्ञातमिति विशिष्टार्थगोचरत्वमित्यर्थः । इदमपीदं रजतमित्यत्र ज्ञानस्य विशेषणतयाऽनुभवाभावाद्बाधितमेवेति भावः ॥ तत्तोल्लेखादीति ॥ अत्रादिपदेन संस्कारमात्रजन्यत्वं ग्राह्यम् । पदात्पदार्थस्मृतौ हरिहरादिस्मृतौ च किञ्चित्स्मृतिचिन्हमस्त्येवेति न व्यभिचार इति भावः ॥

### **श्रीनिवासतीर्थीया**

साध्यविकल्पेनाप्यनुमानं दूषयितुं साध्यं पृच्छति ॥ किञ्चेदमिति ॥ न तावदिति ॥ जातेराकृतिव्यङ्ग्यत्वाद्गुणानां च निराकारत्वादिति भावः ॥ तत्संभवेनेति ॥ इदं रजतमिति ज्ञानं स्मरणमित्यस्यानुभवान्यत्वरूपमननुभवत्वमर्थः । तथाच पक्षीभूते रजतमिति ज्ञाने घटाद्यनुभवा-न्यत्वस्य सिद्धत्वेन सिद्धसाध्यता स्यात् । एतादृशानुभवान्यत्वस्य स्मरणत्वोक्तौ यज्ञदत्तानुभवस्यापि देवदत्तानुभवान्यत्वस्य सत्त्वाद्घटानुभवस्यापि पटानुभवान्यत्वस्य सत्त्वात्स्मरणत्वापत्तिरिति भावः ॥ स्मृतावपीति ॥ यज्ञदत्तस्मृतेरपि देवदत्तस्मृत्यन्यत्वादनुभवत्वं स्यादित्यर्थः ॥ इतरेतराश्रयेति ॥ अनुभवत्वज्ञाने तदनधिकरणत्वरूपस्मृतित्वज्ञानं स्मृतित्वज्ञाने तदन्यत्वरूपानुभवत्वज्ञानमितीतरेतराश्रय-प्रसङ्गादित्यर्थः ॥ अप्रसिद्धविशेषणत्वादिति ॥ अस्मन्मते स्मृतेर्मानसप्रत्यक्षजन्यत्वेन संस्कारप्रभव-त्वानङ्गीकारात्संस्कारप्रभवत्वरूपस्मृतित्वसाधनेऽस्माकमप्रसिद्धविशेषणत्वं स्यादित्यर्थः ॥ दृष्टान्तस्येति ॥ सम्प्रतिपन्नस्मरणे मानसप्रत्यक्षजन्यत्वेन संस्कारप्रभवत्वस्यानङ्गीकारेण साध्यवैकल्यं स्यादित्यर्थः ॥ तत्कार्यमितीति ॥ रजतज्ञानमिन्द्रियजन्यं तदन्वयव्यतिरेकानुविधायित्वादित्यनुमानादित्यर्थः । स्मृतिबीजसंस्कारोद्बोधहेतुपुरोवर्तिसाधारणाकारग्रहण एवेन्द्रियान्वयव्यतिरेकयोरुपक्षीणत्वादिति पूर्वपक्ष्युक्तमाशङ्क्य निराकरोति ॥ अन्वयव्यतिरेकयोरिति ॥ अन्यत्रेति ॥ अधिकरणभूतशुक्तिग्रहण इत्यर्थः ॥ अस्मादेवेति ॥ अनाकलितरजतस्यानुत्पद्यमानत्वहेतोः सकाशादेवेत्यर्थः ॥ अन्योन्याश्रयेति ॥ अस्मादनुमानात्स्मृतित्वे सिद्धे इन्द्रियान्वयव्यतिरेकयोरन्यत्रोपक्षयसिद्धिः । तत्सिद्धौ च रजतज्ञान-स्येन्द्रियजन्यत्वसाधकानुमानस्य दुष्टत्वेन तद्विरोधाभावादुक्तानुमानेन स्मृतित्वसिद्धिरित्यन्योन्याश्रया-दित्यर्थः ॥ तथात्वेति ॥ तथाऽपीन्द्रियान्वयव्यतिरेकयोरधिकरणभूतभूतलग्रहण एवोपक्षीणत्व-प्रसङ्गेनेन्द्रियजन्यत्वं न स्यादित्यर्थः ॥ सन्दिग्धेति ॥ इन्द्रियान्वयव्यतिरेकयोरन्यत्रोपक्षयशङ्कया रजतज्ञानस्य तत्कार्यत्वसन्देहेन स्मरणत्वरूपसाध्यस्यापि सन्दिग्धत्वेन सन्दिग्धकालातीतता स्यादित्यर्थः । यद्यपि बाधसन्देहस्य ग्राह्यसंशयपर्यवसन्नत्वेन नानुमितिप्रतिबन्धकत्वम् । यथाऽऽहुः । नानुपलब्धे न निर्णीतेऽर्थे न्यायः प्रवर्तते । अपि तु सन्दिग्धेऽर्थे इति । तथाऽप्यन्यत्रोपक्षयशङ्काहितस्य बाधसन्देहस्य प्रतिबन्धकत्वमेवेत्याशयेनेदं दूषणमुक्तमित्यवगन्तव्यम् ॥ पुरोवर्तिव्यवहारसंवादादिति ॥ पुरोवर्तिनि व्यवहारसंवादात्समर्थप्रवृत्तिजनकत्वरूपविजातीयसंवादादित्यर्थः ॥ संवादानुभवस्यापीति ॥ विजातीयसंवादस्यानुभवत्वमुक्तरीत्या सन्दिग्धमिति भावः ।

समीचीनरजतानुभवस्थले इन्द्रियान्वयव्यतिरेकयोरन्यत्रानुपक्षये निश्चित इति शङ्कते ॥ असति बाधक इति ॥ प्रकृतेऽपीति ॥ इदं रजतमित्यत्रापि येनान्वयव्यतिरेकयोरन्यत्रोपक्षयः शङ्क्यो बाधकाभावादित्यर्थः ॥ एतेनेति ॥ इन्द्रियान्वयव्यतिरेकानुविधायित्वेनेन्द्रियजन्यत्वस्य निर्धारितत्वेन प्रत्युत्पन्नकारणजन्यत्वस्यैव सिध्या बाधितविषयत्वेनेत्यर्थः । संस्कारोत्पत्त्यनन्तरमेवेति ॥ तथाच तादृशस्मृतावनाकलित-रजतस्यानुत्पद्यमानत्वे सत्यपि संस्काररूपप्रत्युत्पन्नकारणप्रभवत्वस्यैव सत्वेनोक्तरूपस्मृतित्वा-भावाद्य्वभिचार इत्यर्थः ॥ द्वितीयादिभ्रम इति । रजतमिति ज्ञानसामान्यस्य पक्षत्वेन द्वितीयादिभ्रमस्यापि पक्षत्वात्तत्रानुभूतविषयत्व सद्भावात्सिद्धसाधनतेत्यर्थः ॥ साध्याविशिष्टतेति ॥ यथानुभूतविषयत्वाख्य-स्मृतित्वरूपं साध्यं रजतज्ञाने सन्दिग्धं तथाऽनाकलितरजतस्यानुत्पद्यमानत्वरूपो हेतुरपि सन्दिग्धः । रजतानुभववत एवोत्पद्यमानत्वस्यैव तदर्थत्वात् । तथाच हेतुरित्याशयः ॥ अनुभवेति ॥ रजतमिति स्मरणस्य प्रमुषिततत्तांशकत्वाङ्गीकारेण तत्र तत्तांशोल्लेखित्वरूपे स्मृतित्वे साध्येऽनुभवबाध इत्यर्थः ॥ अनुमानद्वयमपीति ॥ इदमस्मरणं तत्तांशविकलत्वात् सम्प्रतिपन्नवत् । नेयं स्मृतिरिन्द्रियजन्यत्वात् । तच्चेन्द्रियव्यापारान्वयव्यतिरेकानुविधायित्वादित्येवं यत्स्मृतित्वसाधकानुमानस्य प्रतिपक्षद्वयमाशङ्कितं तदपि समाहितम् । इन्द्रियव्यापारान्वयव्यतिरिकयोरन्यत्रानुपक्षयस्योपपादितत्वादित्यर्थः । ननु तत्तांशोल्लेखित्वस्यैव स्मरणत्वेन तत्तांशविकलत्वादस्मरणमिति प्रथमप्रयोगे साध्यावैशिष्ट्यमित्याशङ्क्य व्यवहारस्य साध्यत्वान्न दोष इत्याह ॥ नेदं स्मृतिरिति व्यवहर्तव्यमिति ॥ अथवा नायं नियमो ग्रहणस्मरणे एवागृहीतविवेके व्यवहारादिप्रवर्तक इति । क्वचिद्ग्रहणे एव मिथोऽगृहीतभेदे यथा पीतः शङ्ख इतीति प्रतिज्ञाय । अत्र हि विनिर्यन्नयनरश्मिवर्तिनः पित्तद्रव्यस्येत्यादिना तदुपपाद्य एवं तिक्तो गुड इति व्यवहारोऽपीति प्रक्रियोक्तां दूषयति ॥ अत एवेति ॥ आदिपदेन पीतशङ्खग्रहणम् । तथा च तिक्तगुडपीतशङ्खप्रत्ययप्रक्रिया विशिष्टज्ञानाङ्गीकारे बाधकाभावेन ज्ञानद्वयाङ्गीकारादेव परास्तेत्यर्थः । तथा च जन्मान्तरानुभुक्तां तिक्ततां स्मृत्वा गुडे आरोपयति इति स्मर्यमाणारोपो वा जिह्वागतपित्तद्रव्यनिष्ठां तिक्ततां गृहीत्वा गुडे आरोपयतीति गृह्यमाणारोपो वेति द्रष्टव्यम् ।

### **वाक्यार्थरत्नमाला**

इतरेतराश्रयादेरिति । इतरेतराश्रयादिकं साध्याश्रितम् । दूषणमिव तदतिरिक्तं दृष्टान्तदूषणं हेतुदूषणं च साध्यदूषणप्रसङ्ग एव क्वचित्क्वचिदुच्यमानं भवतीति साध्यदूषण-ग्रन्थस्य साध्यमात्रदूषणत्वाभावः । हेतुदूषणं तु हेतुमात्रस्यैव । न साध्यस्यापि । तस्माद्धेतुमात्र-निराकरणस्याल्पविषयत्वेन प्रथमतो हेतुदूषणमुक्तवा तदनन्तरमेव बहुविषयसाध्यदूषणग्रन्थस्य प्रवर्तन-मुचितमित्यर्थः । मूले किञ्चेदमिति । यदिदं स्मरणत्वं साध्यं तन्न तावत्सामान्यमिति योजना । प्राभाकराभ्युपगमाभावः कुत इत्यतो गुणत्वमसिद्धगोत्वादिवदप्रतीतेर् व्यवस्थापकाभावाच्चेत्यादि गुणकिरणावलीव्याख्यानरूपं तत्र गुणत्वं न जातिरनुगतत्वेनाप्रत्यक्षत्वाद् व्यतिरेकेण गोत्ववदित्यर्था-दित्यादिवर्धमानग्रन्थमनुसन्धायाह गुणत्वं न जातिरित्यादिना । परस्परविरुद्धसंयोगविभागलक्षण-कार्योत्पादकत्वमित्यादिकिरणावलीतद्व्याख्यानादिकमनुसन्धाय सुपरिहार्यत्वमुपपादयति तथाहि परस्परेति । रूपत्वं सत्ताव्याप्यजातिव्याप्यरूपमात्रवृत्ति जातित्वात् शुक्लत्ववत् । न च रूपत्व-व्याप्यत्वमुपाधिः । पृथिवीत्वादौ साध्यव्यापकत्वात् । इत्यादीन्यनुमानानि तद्विचारं च मनसि निधायाह दिगिति । विशेषतोऽप्यत्र लेख्यमस्ति । लिङ्गिज्ञाने व्यभिचार इति । तस्यापि स्वकारणीभूतलिङ्गग्राहकं प्रत्यक्षान्वयव्यतिरेकानुविधायित्वादिति भावः । अत्रान्वयव्यतिरेकयोरन्यत्रेति मूलानुसारेणान्वय-व्यतिरेकयोरितीति प्रतीकोपादानमिति युक्तः पाठः । तयोरन्यत्रेति क्वाचित्कमूलपाठानुसारेण तयोरितीति पाठोऽपि क्वचिदस्ति । अन्वयव्यतिरेकयोरित्यस्य प्रकृतत्वमनुसन्धाय लाघवाय तयोरिति प्रतीकोपादान-मित्यप्याहुः । प्रकारान्तरेण वेति विकल्पयता तदभावादित्यस्य स्मृतित्वसाधकान्तराभावादिति व्याख्यातप्रायम् । नन्विन्द्रियजन्यत्वहेतुसन्देहेन तत्साध्यस्मृतित्वाभावादित्यसन्देहप्राप्तावपि तत्सन्देहस्य पूर्वानुमानीयसाध्यसन्देहपर्यवसन्नतया तत्सन्देहमात्रस्य पूर्वानुमाने प्राप्तावपि न सन्दिग्धकालातीत-तादोषप्राप्तिः । साध्यसन्देहस्यैव सन्दिग्धकालातीततापदेन ग्रहणं त्वयुक्तम् । सन्दिग्धकालातीतताया दोषत्वेऽपि साध्यसन्देहस्यानुमित्यनुकूलत्वेनादोषत्वादित्यत आह हेतुसन्देहेति । सत्यबाधकानुमानीय-साध्यसन्देहे पूर्वानुमाने साध्यसन्देहमात्रमायातीति । तथापि स एव सन्देहो यत्र स्वारसिकस्तत्रादोषः प्रकृत उत्तरानुमानीयहेतुसन्देहेनाहितो बाधसन्देहे पर्यवसन्न इति भवत्येव दूषणम् । एतादृशसन्देहस्य चानुमित्यननुकूलत्वेन सन्दिग्धकालातीततापदेन ग्रहणोपपत्तेरित्याशयः । यत्त्वन्यथाख्यातौ बाध-संशयस्य साध्यसंशयपर्यवसन्नत्वेनादोषत्वमाशङ्क्य साध्यसन्देहस्य हि तत्त्वेन दोषत्ववर्णनम् । तदसत् । साध्यसन्देहस्य स्वरसतो दोषत्वाभावेऽपि आहितस्य दोषत्वे बाधसंशयपर्यवसन्नत्वस्य निमित्तत्वेन; तत्पर्यवसन्नत्वमसाध्यसन्देहस्य दोषत्वोपपादनसम्भवेऽपि बाधसंशयस्य साध्यसंशय-पर्यवसन्नत्वं साध्यसन्देहस्य चाहितत्वेन दोषत्वमित्येवं बाधसंशयस्य दोषत्वोपपादनस्य विपरीतत्वेना-सम्भवात् । बाधस्य साध्याभावविषयकप्रमाणजन्यप्रमितिरूपतया तत्सन्देहस्य स्वत एव दूषणत्वादि-त्युक्तम् ।
एतद्बाधसन्देहविषयेऽपौरुषेयत्ववादीयवेदाप्रामाण्यहेतुत्वेनाशङ्कितानृतत्वव्याघातादि-निराकरणस्थलीयसन्दिग्धकालातीतत्वव्युत्पादनमस्माभिः करिष्यते । तत्त्वनिर्णयव्याख्यानटीकाप्रपञ्चे च कृतमस्माभिः स प्रकारोऽनुकूलश्चेदत्रापि ज्ञेयम् । नन्वनादेः कथं निवृत्तिप्रकरणे किं सङ्कोचनं बाध्यत्वमित्येतदवतारटीकायां पक्षे साध्याभावरूपस्य तत्प्रमारूपस्य प्रसिद्धबाधस्य वेत्युक्तिरपि अनुकूलनीया तदनुसारि पक्षान्तरं तु तत्त्वनिर्णयटीकाप्रपञ्चेऽस्माभिर्यदि त्वित्यादिना प्रदर्शितं ज्ञेयम् । प्रकृते तदभावमित्यत्र प्रकृते चेति वा तदभावं चेति वा चशब्दयुक्तः पाठः स्वरसः । तथा पाठाभावेऽपि वा चशब्दान्तर्भावेनैव व्याख्येयम् । ज्ञानसंभिन्नेति मूलम् । अयं च पक्षः कोऽयं स्मरणाभिमानो नाम । न तावज्ज्ञानानुविद्धतया ग्रहणमित्येतत्पञ्चपादिकातद्विवरणादौ स्पष्टः । ममेदं ज्ञानमिति ज्ञान-विशिष्टार्थगोचरत्वमित्यर्थः । द्वितीयप्रतिपक्षेति । नेयं स्मृतिरिन्द्रियजन्यत्वात्तच्चेन्द्रियव्यापारान्वय-व्यतिरेकानुविधायित्वादिति प्रतिपक्षेत्यर्थः । समाधानेऽपीति । अन्यत्रोपक्षयनिराकरणेनेति शेषः । अत आहेति । तत्परिहारार्थं साध्यहेत्वोर्विशेषणप्रक्षेपेण परिहारमाहेत्यर्थः ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

यदपि विपर्ययाभ्युपगमे कल्पनागौरवमुक्तं तद् विवेकाग्रहमात्रेण प्रवृत्त्यादेरुपपत्तौ तथाऽस्तु । न चैवमिति वक्ष्यामः । किंचैवमन्त्यतन्तुसंयोगपर्यन्तं कारणकलापमुपादाय पटोऽपि नाङ्गीकरणीयस् तन्मात्रेण सर्वस्योपपत्तेः । पटोऽपि प्रमितो न हातुं शक्यते । न च तेन विनैकत्वादिप्रत्ययोपपत्तिरिति चेद् विपर्ययेऽप्येवमिति कुतो गौरवम् ॥ अन्यथाख्यादौ किं प्रमाण-मिति चेत् । अनुभव एवेति ब्रूमः ॥ तथा हि पुरोवर्तिनि रजते रजतमिदमिति विशिष्टविषयमेकमेव विज्ञानं स्वप्रकाशतया वा मानसप्रत्यक्षतया वा साक्षिणा वाऽवभासते तथेदमपीति कुतोऽस्य न विशिष्टविषयैकज्ञानत्वम् । न हि ततोऽस्य मात्रयाऽपि विशेषं पश्यामः । दर्शने वाऽस्मात्प्रवृत्तिर्न स्यात् ॥ केवलमेकं तादृग्विषयसद्भावाद्यथार्थं तदभावापरमयथार्थमविशिष्टविषयमनेकमपि तद्विशिष्ट विषयैकत्वेन प्रतिभासत इति चेन्न । अन्यस्यापि विशिष्टविषयैकत्वे समाश्वासासम्भवप्रसङ्गात् । विपर्ययाङ्गीकारप्रसक्तेश्च । नास्त्येव विशिष्टविषयैकत्वग्राहिप्रत्यय इति चेन्न । अनुभवसिद्ध-ज्ञानापलापे स्मृत्यनुभवस्वरूपापलापप्रसङ्गात् ॥ किञ्च रजतार्थिनः शुक्तिकायां प्रवृत्तिरन्यथाऽनु-पपन्नाऽन्यथाज्ञानमाक्षिपति । नन्वियं प्रवृत्तिः स्वरूपतो विषयतश्चागृहीतभेदाद्वेदनद्वयादुपपद्यत इति चेत् । कोऽयं भेदो नाम । किं स्वरूपमुत पृथक्त्वम् उतान्योन्याभावः । अथवा वैधर्म्यम् । न प्रथमः स्वप्रकाशज्ञानज्ञेयप्रतिभासे तदनवभासानुपपत्तेः । न द्वितीयः गुणे गुणानभ्युपगमात् । सर्वत्र भेदाग्रहसम्भवेनान्यार्थिनोऽन्यत्र प्रवृत्तिप्रसङ्गात् । तृतीये वक्तव्यम् । किमिदंरजतत्वयोरन्योन्याभावो नावभासते उतेदंरजतयोरिति । नाद्यो ऽपर्यायशब्दस्मारकयोर्जातिव्यक्त्योस्तदनवभासासम्भवात् । किञ्चान्योन्याभावो नामान्योन्यस्वरूपमेव परस्य । तच्चोपलब्धमिति कथं तदनुपलम्भः । अत एव न द्वितीयः । नापि चतुर्थः रजतासम्भविनः पुरोवर्तिनीदन्त्वस्य पुरोवर्त्यसम्भविनश्च रजते रजतत्वस्य गृहीतत्वात् । इदं रजतत्वयोरसंसर्गाग्रहो विवक्षित इति चेन्न । असंसर्गो हि संसर्ग-स्याभावः । स चेदंरजतत्वयोः स्वरूपमेव परेषामिति कथं तदवभासे नावभासेत । विपर्ययाभ्युपगमवादिभिरपि भेदाग्रहोऽभ्युपगमनीय एव । तत्रापि समानो दोष इति चेन्न । भेदस्य स्वरूपतावन्मात्रत्वानभ्युपगमात् ।

### **वाक्यार्थचन्द्रिका**

किञ्चेत्यादिना पूर्ववाद्युक्तकल्पनागौरवपर्यवसानं सूचयन्नेव तदनूद्य दूषयति ॥ यदपीति ॥ अङ्गीकृत्य चेदमुदितम् । वस्तुतस्तु प्रमाणसिद्धविपर्ययाभ्युपगमे कल्पनागौरवप्रसक्तिरेव नेत्यन्यथाख्यातिप्रमाणोपन्यासाय तच्छङ्कामुत्थापयितुं प्रस्तावाय प्रतिबन्दीमुखेन दूषणान्तरमाह ॥ किं चेति ॥ इदं रजततया प्रत्यभादिति वेदं रजततया जानामीति वाऽनुभवस्य प्रकृतस्य विशिष्ट-विषयकैकत्वानिश्चायकत्वे पुरोवर्तिरजतस्थलेऽपि तज्ज्ञानानुभवस्य न तन्निश्चायकत्वं स्यादविशेषादित्याह ॥ न हीति ॥ अत एव दृष्टान्ततया पूर्वं तदुपपादनम् । नन्वेतज्ज्ञानानुभवस्यापि विशिष्टविषयैकत्वविषयत्वे पुरोवर्तिरजतज्ञानवदेवास्यापि यथार्थत्वोपपत्त्या यायार्थ्यायाथार्थ्यविभागमभिलषता तदनुभवयोर्विशिष्ट-विषयैकत्वाविषयकत्वतदभावाभ्यां विशेषः स्वीकर्तव्य एवेत्यत आह ॥ दर्शने वेति ॥ कथं तर्हि उक्तदूषणपरिहार इत्यतो विशिष्टविषयैकत्वाविशेषेऽपि विषयसदसत्त्वाभ्यामेव ज्ञानयाथार्थ्यतदभावोपपत्ते-र्नानुपपत्तिरित्याह ॥ केवलमिति ॥ ननु तथाऽपि नैतदनुभवबलादिदं रजतमिति प्रत्ययस्या-न्यथाख्यातित्वसिद्धिः । एतदनुभवस्यैवान्यथात्वोपपत्तेरित्याशङ्कते ॥ अविशिष्टेति ॥ अत्रापि समीचीनज्ञानानुभवप्रतिबन्दीमुखेनोत्तरमाह ॥ अन्यस्यापीति ॥ बाधकाभावादिना समाश्वासस्तु पूर्वमेव निरस्त इति भावः । किञ्चेदं रजतमिति ज्ञानस्य विशिष्टविषयैकत्वे विपर्ययप्राप्तेर्बिभ्यतैतज्ज्ञानानुभवस्य विपर्ययत्वमङ्गीकर्तव्यमेवेतीदंरजतमिति ज्ञास्यैव तदस्तु विपर्ययाङ्गीकारस्यापरिहार्यत्वादित्याह ॥ विपर्ययेति ॥ नन्वङ्गीकारवादेन मया त्वदुक्तानुभवस्य कथञ्चिदुपपत्तिरुक्ता मदभिमतं त्वित्थमित्याशयेन शङ्कते ॥ नास्त्येवेति ॥ नन्वेवं सत्यनुभवकलह इत्यतः प्रत्यक्षे विप्रतिपद्यमानं प्रत्यर्थापत्तिमाह ॥ किञ्चेति ॥ ननु भेदाग्रहादेव प्रवृत्त्युपपत्तेर्न तदनुपपत्त्याऽन्यथाख्यातिसिद्धिः ।

ननु विषयतोऽगृहीतभेदज्ञानस्य न प्रवर्तकत्वं युक्तम् । रजतानिष्टभेदाग्रहादप्रवृत्तेः । न चेष्टेति विशेषणाददोषः । इष्टपुरोवर्त्यनुपस्थितावपि तत्सत्त्वेन प्रवृत्त्यापत्तेः । न चोपस्थितत्वेनेष्टपुरोवर्तिनो विशेषणाददोष इति वाच्यम् । रजते नेदं रजतमिति ज्ञानात्प्रवृत्त्यापत्तेः । न च स्वातन्त्र्यमुपस्थितेष्ट-विशेषणं तत्किमन्याविशेषणत्वमभावाविशेषणत्वं वा । आद्ये रजतवदिदं गेहमिति ज्ञानात्प्रवृत्त्यभावा-पत्तिः । द्वितीये इदं रजतं गेहे नास्तीत्यादौ प्रवृत्त्यभावापत्तिः । न च पुरोवर्तिवृत्तित्त्वेन गृहीतभेदा-विशेषणत्वं तत् । अन्यथाख्यातिभिया रजतानुभवरजतभेदस्मरणात्मता रजतभेदस्मरणात्मतया रजत-भेदानुभवरजतप्रतियोगित्वस्मरणात्मतया वा त्वया कल्प्यमाने रजत एव नेदंरजतभेदस्मरणस्थले पुरोवर्ति-वृत्तित्वेन भेदस्याग्रहणात् । रजतप्रतियोगित्वस्मरणस्थले पुरोवर्तिवृत्तित्वेन भेदज्ञानेऽपि तद्विशेषणतया रजतस्याग्रहादुभयत्रापि रजतस्य पुरोवर्तिवृत्तित्वेन गृहीतभेदाविशेषणत्वरूपस्वातन्त्र्यसद्भावात्तत्रापि प्रवृत्त्यापत्तेः । अत एव पुरोवर्तिनिष्ठभेदे रजतप्रतियोगित्वज्ञानविषयत्वाभावस्य पुरोवर्तिनीष्ठभेदप्रकारक-ज्ञानविषयत्वाभावस्य वा हेतुत्वं भेदाग्रहस्य हेतुत्वं वदतो ममाभिमतमिति निरस्तम् । रजतानुभवरजतभेद-स्मरणात्मके रजतभेदानुभवरजतप्रतियोगित्वस्मरणात्मके वा रजत एव नेदं रजतमित्यादावुभयत्राप्युभय-विधाभावसद्भावेन तत्रापि प्रवृत्त्यापत्तेः । न च पुरोवर्त्यगृहीतासंसर्गभेदे रजतप्रतियोगिकत्वज्ञानविषयत्वा-भावस्य पुरोवर्त्यगृहीतासंसर्गेष्टभिन्नत्वज्ञानाभावस्य वा हेतुत्वमभिमतम् । रजते नेदंरजतमित्यत्र रजतभेद-स्मरणस्थले रजतप्रतियोगित्वेन ज्ञातभेदस्य रजते संसर्गाग्रहस्य तज्ज्ञानस्य च सत्त्वाद् रजतभिन्नत्वस्य च रजतेऽसंसर्गाग्रहतज्ज्ञानस्य च सत्त्वात् प्रतिबन्धकस्यैव सत्त्वेन न तदुभयाभाव इति वाच्यम् । रजतनिष्ठभेदानुभवरजतप्रतियोगित्वस्मरणात्मके तत्रैवैतदुभयाभावमादायोक्तदोषानतिवृत्तेः । न च पुरोवर्ति-निष्ठतया ज्ञायमानभेदे रजतप्रतियोगित्वज्ञानसमानकालीनो यस्तदभावस्य हेतुत्वोक्तौ नायमतिप्रसङ्ग इति वाच्यम् । रजतानुभवरजतभेदस्मरणात्मके एतादृशाभावस्यापि सत्त्वेन तत्राति प्रसङ्गात् । न च पुरोवर्तिनिष्ठभिन्नत्वज्ञानसमानकालीनो यस्तदसंसर्गग्रहस्तदभावस्य हेतुत्वेनायं दोष इति वाच्यम् । रजतनिष्ठभेदानुभवरजतप्रतियोगिकत्वस्मरणात्मके तस्य सत्त्वेनातिप्रसङ्गानिस्तारात् । तस्मान्न भेदाग्रहस्य हेतुत्वं सुवचमिति चेन्न । प्रवृत्त्यभावनियतानां मिलितानामेतेषां सर्वेषामेकस्यैवाभावस्य हेतुत्वे दोषलेशाभावात् । एतेन भेदग्रहासंसर्गग्रहरूपाणामेषां प्रतिबन्धकानां बहुविधतया तावदभावानां हेतुत्वे गौरवमित्यपि निरस्तम् । न च ग्राह्याभावानवगाहिनो ज्ञानस्य जनकीभूतज्ञानविघटकत्वेनैव प्रतिबन्धकतया भेदग्रहस्य प्रतिबन्धकत्वं वदताऽभेदग्रहस्य प्रवृत्तिहेतुत्वं स्वीकर्तव्यमेवेति वाच्यम् । अत्यन्ता-भावगर्भव्यभिचारज्ञानस्यान्योन्याभावगर्भव्याप्तिज्ञानं प्रतीव मणिमन्त्रादिवत्स्वरूपेणैव वा मत्सिद्धान्ते शक्तिविघटकत्वेनैव वा भेदग्रहस्य प्रतिबन्धकत्वोपपत्तेः ।

तस्मान्न प्रवृत्त्यन्यथाऽनुपपत्त्याऽन्यथाख्यातिसिद्धिरित्याशयेन शङ्कते ॥ नन्विति ॥ अत्रागृहीत-भेदाद्वेदनद्वयादिति भेदाग्रहस्यावच्छेदकत्वं वेदनद्वयस्य हेतुत्वमिति सूचनाच्चेतनव्यापाररूपप्रवृत्तेः कथमग्रहणमात्रपूर्वकत्वमिति शङ्कापहस्तिताभवति । अत्र भेदशब्दो भेदनं भेद इति व्युत्पत्त्या तत्तद्वादिप्रसिद्धार्थको वा भिद्यतेऽनेनेति व्युत्पत्त्या व्यावर्तकपरो वेति विकल्पं मनसि निधायाद्यं विकल्पयति ॥ किमिति ॥ स्वरूपमिति प्राभाकरमतेन । अन्योन्याभाव इति नैयायिकैकदेशिमतेन । पृथक्त्वमिति वैशेषिकमतेन । वैधर्म्यमिति करणव्युत्पत्त्याश्रयणे तत्सर्वमतेन । आद्यत्रयस्याभेदाद्वैधर्म्यस्यापि क्वचिद्भेदशब्देन व्यवहारात्स्वमतेन सर्वमपि । ज्ञेयानवभासप्रयुक्ततद्भेददाग्रहस्य प्रवृत्तिप्रयोजकतया परेणाप्यनभ्युपगमादवभासपक्षमाश्रित्यैव दूषणमाह ॥ न प्रथम इति ॥ ननु ज्ञानानवभासाज्ज्ञानयोर्भेदाग्रह उपपद्यत एवेत्यतः स्वप्रकाशेति ज्ञानविशेषणम् । अनभ्युपगमादित्यनुभवसिद्धस्यापलापं सूचयति ॥ सर्वत्रेति ॥ पृथक्त्वगुणशून्ये ज्ञानमात्रे तद्विषये च भेदाभावादेव तदग्रहसम्भवेनेत्यर्थः । संसर्ग-तादात्म्यारोपाभिप्रायेण विकल्पयति ॥ तृतीय इति ॥ अपर्यायेति जातिव्यक्त्योर्भानेऽपि तद्भेदाप्रतिभाने इदमिति रजतमित्यपर्यायशब्दस्मारकत्वं न स्यादिति हेतुगर्भं विशेषणमेतत् । परमतेन दूषणमाह ॥ किञ्चेति ॥ एवेति निर्विशेषत्वमाह । नन्वेवमपसिद्धान्त इत्यतः परस्येत्याह ॥ अत एवेति ॥ किञ्चेत्युक्त-दूषणादेवेत्यर्थः । रजतासम्भविनः पुरोवर्त्यसम्भविन इति इदन्त्वरजतत्वयोः परस्परात्यन्ताभाव-सामानाधिकरण्यरूपविरुद्धत्वप्रदर्शनम् । भेदविकल्पवदसंसर्गस्यैकरूपत्वेन विकल्पाप्रसरादसंसर्गाग्रहस्य हेतुत्वेन दूषणप्राप्तिरित्याशयेन शङ्कते ॥ इदमिति ॥ यद्वाऽपर्यायशब्दस्मारकतया जातिव्यक्तिभेदस्य ग्राह्यत्वेऽप्यसंसर्गस्यावश्यग्राह्यत्वे नियामकाभावात्तदग्रहस्य प्रवर्तकत्वोपपत्तिरित्याशयेन शङ्कते ॥ इदमिति ॥ अभावमात्रस्य त्वन्मतेऽधिकरणमात्रतयोक्तदूषणानिस्तार एवेत्याशयेन दूषयति ॥ नेति ॥ एवशब्देन परस्येत्यनेन सूचितं स्वपक्ष एतद्दोषाप्रसरं स्पष्टयितुं भेदाग्रहस्य स्वमते प्रवर्तकत्वादेवैतद्दूषणा-प्रसक्तेस्तत्परिहारसूचनमयुक्तमित्यतस्तदनुगुणां शङ्कामुत्थापयति ॥ विपर्ययेति ॥ यद्वा प्रतिबन्दीमुखेनैतद्दूषणं परिहर्तुं न परस्य शक्यमिति भावेन सूचितदूषणं स्पष्टयितुं प्रतिबन्दीं शङ्कते ॥ विपर्ययेति ॥ भेदग्रहे विपर्ययस्यैवासम्भवादिति भावः ।

### **परिमल**

गौरवमुक्तमिति ॥ तत एव सर्वस्योपपत्तौ किं विपर्ययकल्पनयेतिग्रन्थेनोक्तमित्यर्थः ॥ वक्ष्याम इति ॥ नन्वियं प्रवृत्तिः स्वरूपतो विषयतश्चागृहीतभेदाद्वेदनद्वयादुपपद्यत इति चेदित्यादिना ग्रन्थेनेति भावः ॥ किं चैवमिति ॥ विवेकाग्रहमादाय विशिष्टज्ञानापलापे सतीत्यर्थः । न चान्यथाख्यातौ किमपि प्रमाणमस्तीति पूर्वपक्षिणा यदुक्तं तदाशङ्क्योत्तरमाह ॥ अन्यथाख्याताविति ॥ प्राभाकरमतेनाह ॥ स्वप्रकाशतया वेति ॥ न्यायमतेनाह ॥ मानसेति ॥ स्वमतेनाह ॥ साक्षिणा वेति ॥ अन्यस्यापीति ॥ सत्यरजतविषयकस्यापीत्यर्थः । सत्यस्थलेऽपि अगृहीतासंसर्गकधर्मधर्मिविषयकैकज्ञानत्वमेव विशिष्टज्ञानत्वमितयुपेत्याह ॥ नास्त्येवेति ॥ अनुभवं प्रमाणीकृत्यान्यथानुपपत्तिं च विपर्ययस्यैकज्ञानत्वे प्रमाणयति ॥ किं चेति ॥ स्वप्रकाशज्ञानज्ञेयेति ॥ स्वप्रकाशज्ञानज्ञेययोस्त्वदभिमतग्रहणस्मरण-योर्ग्रहणज्ञेययोर्वा शुक्तिरजतयोश्चावभासे सति ज्ञानस्वरूपभेदस् तद्विषययोः स्वरूपभेदश्च न भासत इति न युक्तमित्यर्थः । वैधर्म्यमितिपक्षं निराह ॥ नापि चतुर्थ इति ॥ शङ्कते ॥ विपर्ययेति ॥ स्वरूपतावन्मात्रत्वेति ॥ तथाच तदवभासेऽपि भेदानवभासोऽयुक्त इति भावः ॥

### **यादुपत्यम्**

वक्ष्याम इति ॥ कोऽयं भेदो नामेत्यादिनेति शेषः । पटवन्न विपर्ययः प्रमित इत्याशङ्कते ॥ अन्यथाख्याताविति ॥ विपर्ययाङ्गीकारेति ॥ अविशिष्टविषयमनेकं विशिष्टविषयैकत्वेन विषयीकुर्वज्ज्ञानं विपर्ययरूपमेवेति भावः ॥ नास्त्येवेति ॥ तत्राप्यगृहीतभेदं वेदनद्वयमेवेति वदाम इति भावः ॥ स्मृत्यनुभवेति ॥ इदं रजतमिति ग्रहणस्मरणात्मकज्ञानद्वयापलापोऽपि स्यादित्यर्थः ॥ स्वप्रकाशज्ञानेति ॥ स्वप्रकाशं यज्ज्ञानं तत्प्रतिभासे तत्र ज्ञेयस्य च प्रतिभासे सतीत्यर्थः । स्वप्रकाशज्ञाने वेद्यांशस्य प्रतीतत्वादिति द्रष्टव्यम् ॥ गुणे गुणानभ्युपगमादिति ॥ तथा च सर्वत्रगुणेषु ज्ञानानां स्वरूपतो विषयतश्चाविद्यमानपृथक्त्वाग्रहसम्भवेन रूपज्ञानाद्रूपार्थिनो रसेऽपि प्रवृत्तिप्रसङ्ग इत्यर्थः ॥ जातिव्यक्त्योरिति ॥ भेदगमकासङ्कीर्णस्वरूपावगमे भेदानवगमो न युक्त इत्यर्थः । असङ्कीर्णस्वरूपावगमोपपादनायैवापर्यायशब्दस्मारकयोरित्युक्तम् ॥ परस्परेति ॥ ‘भावान्तरभावो हि कयाचित्तु विवक्षये’ति तद्वचनादिति भावः ॥ स्वरूपमेवेति ॥ तन्मतेऽभावस्याधिकरणस्वरूपत्वादिति भावः ॥ स्वरूपतावन्मात्रत्वेति ॥ सविशेषाभेदाङ्गीकारादित्यर्थः ।

### **श्रीनिवासतीर्थीया**

किञ्च विपर्यमङ्गीकुर्वाणेनापि विवेकाग्रहो ग्राह्य एव । न हि विवेकग्रहे विपर्ययावकाशः, विरोधात् । अन्यथा विपर्ययनिवृत्त्यनुपपत्तेः । तथा च तत एव सर्वस्योपपत्तौ किं विपर्ययकल्पनयेति विपर्ययाभ्युपगमे यत्कल्पनागौरवमुक्तं तदनूद्य दूषयति ॥ यदपीत्यादिना । न चैवमिति ॥ विवेकाग्रहशब्दार्थ एव न वक्तुं शक्य इति वक्ष्याम इत्यर्थः । विवेकाग्रहादेव प्रवृत्त्युपपत्तौ किं विपर्ययकल्पनयेति गौरवमुक्तम् । तत्र प्रतिबन्दीं गृह्णाति ॥ किञ्चैवमिति ॥ विवेकाग्रहमादाय विशिष्टज्ञानापलापे सतीत्यर्थः ॥ तन्मात्रेणेति ॥ अन्त्यतन्तुसंयोगपर्यन्तकरणकलापमात्रेणेत्यर्थः ॥ सर्वस्येति ॥ पटकार्यस्य शीतनिवारणादेरुपपत्तेः । पटरूपकार्याङ्गीकारे गौरवं स्यादित्याशयः ॥ प्रमित इति ॥ प्रामाणिकत्वान्न गौरवं दोषमावहतीति भावः । तेन विना पटेन विना ॥ एकत्वेति ॥ एकः पट इति प्रत्ययस्तावदस्ति । स च पटरूपमेकं पदार्थं विना न सम्भवति । कारणकलापानां बहुत्वेनैकत्व-प्रत्ययविषयत्वाभावादित्याशयः ॥ एवमिति ॥ पटवद्विपर्ययोऽपि प्रमित इति न हातुं शक्यत इति प्रामाणिकत्वान्न गौरवं दोष इति भावः ॥ पटवद्विपर्ययो न प्रमित इति न तत्प्रतिबन्दीग्रहणं युक्तमित्याशयेन शङ्कते ॥ अन्यथाख्याताविति ॥ यथा सत्यरजतस्थले रजतमिदमिति विशिष्टविषयकमेकमेव ज्ञानं तद्वदिदं रजतमित्यपि विशिष्टविषयकमेकमेव विज्ञानमित्यभिप्रेत्योपपादयति ॥ पुरोवर्तिनीत्यादिना ॥ स्वप्रकाशतया वेति त्रिपुटीप्रत्यक्षवादिप्राभाकररीत्या, मानसप्रत्यक्षेणेति तार्किकरीत्या, साक्षिणे-त्यस्मद्रीत्योक्तमित्यवगन्तव्यम् । ततः सत्यरजतस्थले इदं रजतमिति ज्ञानाद् अस्य भ्रमस्थले इदं रजतमिति ज्ञानस्य । अस्मात् शुक्ताविदं रजतमिति ज्ञानात् । तथात्वे तयोर्याथार्थ्यायाथार्थ्यविभागो न स्यादित्यत आह ॥ केवलमेकमिति ॥ तादृगिति ॥ यथा प्रतीयते तादृशेत्यर्थः ॥ अनेकमपि ॥ तदिति ॥ ज्ञानद्वयमित्यर्थः ॥ अन्यस्यापीति ॥ सत्यरजतस्थले इदं रजतमिति ज्ञानस्यापीत्यर्थः । तदपि ज्ञानद्वयं स्यादिति भावः ॥ नास्त्येवेति ॥ भ्रमस्थल इति शेषः । तथाच न विपर्ययाङ्गीकारप्रसङ्ग इति भावः । तदनुभवाभाव इत्युक्तेऽनुभवः स्मृतिश्च नास्तीत्युक्ते किमुत्तरमिति प्रमाणलक्षणवाक्यं मनसि निधायाह ॥ अनुभवसिद्धेति ॥ इदं रजतमित्यस्य विशिष्टविषयैकज्ञानत्वं साक्षिसिद्धमित्यर्थः ॥ स्मृत्यनुभवस्वरूपेति ॥ त्वदभिमतज्ञानद्वयस्वरूपेत्यर्थः ॥ किं चेति ॥ इदं रजतमिति तादात्म्या-रोपानन्तरमत्र रजतत्वमिति संसर्गारोपानन्तरं चेति शेषः । अन्यथा भ्रमरूपविशिष्टविषयैकज्ञानाभावे । तत्र तादात्म्यारोपस्थले प्रवृत्त्यन्यथानुपपत्तेरन्यथोपपत्तिमाशङ्कते ॥ नन्वियमिति ॥ भेदो नामेति ॥ यदग्रहात्प्रवृत्तिस्त्वयोच्यत इत्यर्थः ॥ स्वरूपमिति ॥ ज्ञानयोर्ज्ञेययोश्चेत्यर्थः । वैधर्म्यं विरुद्धधर्मवत्त्वम् । स्वप्राशत्वं ज्ञानस्यैव विशेषणम् ॥ इदं रजतत्वयोरिति ॥ जातिव्याक्त्योरित्यर्थः ॥ इदं रजतयोरिति ॥ व्यक्त्योरेवेत्यर्थः ॥ अत एवेति ॥ अपर्यायशब्दस्मारकयोर्व्यक्त्योस्तदनभासासम्भवात् । अन्योन्याभावस्यान्योन्यस्वरूपत्वेन स्वरूपोपलब्धौ तदनुपलम्भासम्भवाच्चेत्यर्थः ॥ गृहीतत्वादिति ॥ तथाच विरुद्धधर्माग्रहो नास्तीत्यर्थः । संसर्गारोपस्थलेऽपि प्रवृत्तेरन्यथोपपत्तिमाशङ्कते ॥ इदं रजतत्वयोरिति ॥ विवक्षित इति ॥ प्रवृत्तिजनकत्वेनेत्यर्थः ॥ स्वरूपमेव परेषामिति ॥ प्राभाकराणां मतेऽधिकरणातिरिक्ताभावाभावादिति भावः । तदवभासे इदं रजतत्वरूपजातिव्यक्त्योरवभासे । भेदाग्रहोऽभ्युपगमनीय एव । अन्यथेदं पदार्थे रजतभेदग्रहे प्रवृत्तिर्न स्यादित्यर्थः । समानो दोष इति । कोयं भेदो नामेत्यादिनोक्तो दोषः समान इत्यर्थः ॥ भेदस्येति ॥ तथा चेदं पदार्थे रजतप्रतियोगिकोऽ-न्योन्याभावो न गृहीत एव । न चेदंपदार्थस्वरूपस्य भेदस्य तदवभासेऽनवभासानुपपत्तिरिति वाच्यम् । भेदस्य धर्मिस्वरूपतावन्मात्रत्वानभ्युपगमात् । निर्विशेषाभेदानङ्गीकारादिति यावत् । तथाच भेदस्य धर्मिणाऽत्यन्ताभेदे सत्यपि विशेषबलादिदंपदार्थावभासेऽपि रजतभेदस्याग्रहोऽस्मन्मते युक्त एवेति भावः।

### **वाक्यार्थरत्नमाला**

किञ्चेत्यादिनेति । किञ्च विपर्ययमङ्गीकुर्वाणेनापीत्यादिनेत्यर्थः । वक्ष्याम इति मूलम् । कोऽयं भेदो नामेत्यादिनेति शेषः । प्रसक्तिरेव नेतीत्यस्य दूषणान्तरमित्यनेन सम्बन्धः । कुत एवं दूषणप्रकार आरब्ध इत्यत उक्तम् अन्यथाख्यातीत्यादि । यथास्थितप्रमाणमात्रं कुतो नोदाहृतमित्यत उक्तं प्रतिबन्दीति । प्रतिबन्दीग्रहणे च परोक्तरीत्योपपादनसौलभ्यम् । परोऽपि स्वोद्भावितदूषणेनैव निगृहीतत्वापत्त्या यत्किञ्चिन्नाशङ्केत चेति भावः । विशिष्टविषयकैकत्वेति । विशिष्टविषयत्वैकत्वेति प्रत्येकं त्वप्रत्ययसम्बन्धः । उक्तदूषणेति । उभयोर्विशिष्टविषयकत्वैकत्वाविशेषे याथार्थ्यायाथार्थ्यविभागानुपपत्तिरिति दूषणेत्यर्थः । विशिष्टविषयकत्वेनेति मूलमुपलक्षणम् । एकत्वेनेत्यपि द्रष्टव्यम् । अत्रापि समीचीनेति । अनेनैतदनुभवस्यान्यथात्वे पुरोवर्तिरजतस्थलीय-विशिष्टज्ञानानुभवस्यान्यथात्वप्राप्तौ तद्विषयीकृतेदंरजतमिति पुरोवर्तिस्थलीयज्ञानगतविशिष्टविषयकत्वै-कत्वयोरपि समाश्वासाभावप्रसङ्गादिति व्याख्यातं भवति ।

.........................अनुसारेणागृहीतभेदवेदनद्वयमुपपादयति ननु भेदग्रहादेवेत्यादि शङ्कत इत्यन्तेन । .......................अनुसारेणाह अगृहीतेति । चेतनव्यापाररूपेत्यनेन ज्ञान-पूर्वक एव चेतनव्यापार इति तत्र हेतुतया ज्ञानमेव वाच्यम् । प्राक्तु स्वरूपतो विषयतश्च भेदाग्रहादिति विवेकाग्रहादिति चोक्तेरग्रहणमात्रस्य हेतुतया प्राप्त्या तत्पूर्वकत्वं प्रवृत्तेरनुपपन्नमिति शङ्कावसर इति भावः । इति विकल्पं मनसीति । अनेनैतद्विकल्पीयाद्यपक्षविकल्पत्रयं द्वितीयं विकल्पं च मिलित्वा विकल्पचतुष्टयप्रदर्शनं मूले । वक्ष्यति च चतुर्थपक्ष इति । वस्तुतो विकल्पक्रमः प्रकारान्तरेण ज्ञेय इति सूचितं भवति । मूले कोऽयं भेदो नाम स्वरूपं वेत्यादि विकल्पेषु स्वरूपमिति प्रथमो न युक्तः । स्वरूपतो विषयतश्चागृहीतेति परेणोक्ते स्वरूपतोऽगृहीतस्वरूपेत्यर्थापत्त्या स्वरूपतो भेदेत्यस्य स्वरूपगतभेदेत्यर्थानुसारेण च स्वरूपगतस्वरूपाग्रह इत्यर्थस्य प्राप्त्या चासङ्गतत्वापत्तेरिति

दूषणे सत्येव ज्ञानस्य स्वरूपमिति षष्ठ्या प्रयोगसद्भावानुसारेण ज्ञानाभावे तस्त्वरूपभानं चास्तीति स्वरूपग्रहोऽनुपपन्न इत्येवं दूषणं च न प्रथम इत्यनेन कृतमिति द्रष्टव्यम् । द्वितीयं पक्षं निर्दिशति वैधर्म्यमितीत्यवतारमभिप्रेत्य प्रागुक्तं तत्पक्षप्रापकं दर्शयंस्तत्पक्षवादिनश्चाह वैधर्म्यमितीति । एतेन तथावताराद्यनुक्तिशङ्का निरस्तेति ज्ञेयम् । अभेदादिति । पर्यायशब्दवाच्यत्वादित्यर्थः । स्वप्रकाशत्वेन ज्ञानप्रतिभासेऽपि ज्ञेयप्रतिभासः कुत इत्यत आह ज्ञेयेति । ज्ञानप्रकाशेऽपीति शेषः । परेणापीत्यनेन तत्पक्षदूषणमनावश्यकमिति न न्यूनतेत्युक्तं भवति ।

भेदो नाम पृथक्तवमिति द्वितीयेऽपि किं ज्ञानद्वयस्वरूपे तद्विषययोश्च विद्यमानस्यैव पृथक्तवस्या-ग्रहणमित्युच्यते उत ज्ञानादौ पृथक्तवस्याभावादेव तदग्रहणमित्युच्यत इति विकल्पद्वयं मनसि कृत्वाऽद्यं निराचष्टे मूले गुण इति । अत्र गुणे गुणाभावादित्यनुक्तवा गुणानभ्युपगमादिति । कुत उक्तमित्यतस्त-त्प्रयोजनमाह अनभ्युपगमादितीति टीका । यद्यपि विषययोः पृथक्तवमस्ति तथापि न वेदनद्वये तत् परेणानङ्गीकारात् । ततश्च विषययोर्विद्यमानस्य पृथक्तवरूपभेदस्याग्रहणसम्भवेऽपि ज्ञानद्वये विद्यमान-स्यैव तस्याग्रहणमित्येतदयुक्तमिति मूलाशयः । द्वितीयस्य दूषणं सर्वत्र भेदेति मूलम् । यद्यप्यत्र ज्ञानरूपगुणे गुणानङ्गीकारेण तत्रैव पृथक्तवस्य विद्यमानता न तु तद्विषयेऽपि । शुक्तिरजतरूपद्रव्ये तद्गुणस्य परेणाप्यङ्गीकारात् । अतः स्वरूपतो विषयतश्चागृहीतभेदत्वमिति वदता विषयांशे भेदा-भावादेव तदग्रहणमिति न वक्तुं शक्यमित्यपि टीकाकृता मूलाशयः स्पष्टनीयः । तथापि तद्दूषणस्य स्पष्टत्वाच्छिष्यैरेवोह्यतामित्याशयेन यत्र ज्ञाने विषये च पृथक्तवाभावस्तादृशस्थलमुपादायैव सर्वत्रेति मूलोक्तोऽतिप्रसङ्ग इति व्यञ्जयन् भेदाग्रहसम्भवेनेत्येतद्भावं च दर्शयति पृथक्तवगुणशून्य इति टीका । यद्यप्यत्र ज्ञानविशेष इति वक्तव्यम् । तथापि विषये पृथक्तवमङ्गीकृत्य ज्ञान एव तदभावादेव तदग्रह इत्यङ्गीकारे घटपटादिज्ञानस्थलेऽपि ज्ञाने तदग्रहसम्भवाद्घटार्थिनः पटे प्रवृत्तिरित्याद्यतिप्रसङ्ग इत्यपि मूलाशयं वर्णयितुं ज्ञानमात्र इत्येवोक्तम् । एतच्च तद्विषयस्यापि विशेषणम् । तादृशो विषयश्च गुणकर्मादिः । तथाच गुणकर्मादिज्ञानरूपज्ञानविशेषे गुणकर्मादिरूपतद्विषयविशेषे च पृथक्तव-रूपगुणाभावादेव तदग्रहसम्भवात्स्वरूपतो विषयतश्च भेदाग्रहप्राप्त्या गुणार्थिनः कर्मादौ प्रवृत्तिः स्यात् । गुणेष्वपि गन्धार्थिनः रसविशिष्टे प्रवृत्तिः स्यादित्यर्थः सूचितो भवति । अत एव तद्विषये चेति समुच्चय उपपन्न इति द्रष्टव्यम् । संसर्गतादात्म्येति । इदंरजतत्वसंसर्गारोपपक्षे इदंरजतत्वयोरन्योन्याभावो नावभासत इति विकल्पकोटिः । इदं रजततादात्म्यारोपपक्षे इदंरजतयोरन्योन्याभावो नावभासत इति द्वितीय इति विवेकः । यद्यप्यन्योन्याभावस्य तादात्म्यप्रतियोगिकाभावतया तादात्म्यारोपपक्ष एवेदं विकल्पद्वयं प्रवर्तनीयम् । किञ्चेदंरजतत्वयोरन्योन्याभावग्रहेऽपि संसर्गाग्रहात्प्रवृत्तिरित्यभ्युपगच्छन्तं प्रति नैतद्विकल्पावकाशः । अवकाशे वा त्वया तयोरन्योन्याभावाग्रहस्य प्रवर्तकत्वानङ्गीकारादित्येव दूष्यत्वापातात् । असंसर्गाग्रहपक्षस्योत्तरमूले दूषणाच्च । तथापि अन्योन्याभावाग्रहात्प्रवर्तकत्वा-नङ्गीकारादित्येवात्र प्रवृत्तिमभ्युपगच्छता संसर्गारोपस्थलेऽपि तदग्रहः प्रवर्तकत्वेन वाच्यः । स चान्ययोरसम्भवादिदंरजतत्वयोरेव परेण वाच्य इति युक्तो विकल्प इत्यभिप्रायेण संसर्गारोपेत्युक्तावपि संसर्गाभावस्य तादात्म्याभावत्वानभिप्रायकत्वेनादोषात् । तदन्योन्याभावाग्रहस्य प्रवर्तकत्वानङ्गीकारेण निग्रहस्तु स्पष्टत्वान्न कृत इति तात्पर्यम् । परस्येत्याहेति । इत्युक्तमित्यर्थः । एतद्बलादेव प्राक्परमते-नेत्युक्तम् । न तद्दूषणेति । भेदपक्षोक्तदूषणप्राप्त्यभावादित्यर्थः ।
एवशब्देनेत्यादि । अन्योन्याभावो नामान्योन्यस्वरूपमेव परस्येति पूर्ववाक्य इति शेषः । भेदाग्रहस्येत्यनेनैवानन्तरितासंसर्गाग्रहपक्ष-सम्बन्धो नेति सूचितम् । प्रतिबन्दीति । एतद्दूषणं परस्य न परिहर्तुं शक्यमिति सम्बन्धः । मूले स्वरूपतावन्मात्रत्वेति । त्वप्रत्ययः स्वरूपेत्यनेनापि सम्बध्यते । स्वरूपत्वे सति यत्तावन्मात्रत्वं स्वरूपमात्रत्वं निर्विशेषस्वरूपत्वमिति यावत् । उक्तं च प्राक् टीकायामेव इति निर्विशेषत्वमाहेति । इहाप्येवशब्देन सूचितमिति । स्वरूपमात्रत्वेत्येव वक्तव्येऽधिकवचनं पराङ्गीकृतस्वरूपत्वमात्रांशे साम्यमिति ज्ञापनायेति ज्ञेयम् ।



------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

अथ मन्यसे पुरोवर्तिनो यः शुक्तित्वादिधर्मो रजतव्यावर्तको यश्च रजते व्यवहित-देशत्वादिधर्मः पुरोवर्तिव्यावर्तकस्तयोरग्रहणं प्रवर्तकमिति । तदसत् ॥ पुरोवर्तिनो हि शुक्तित्वाग्रहे न शुक्तिकार्थी तत्र प्रवर्तेत । रजतस्य चासन्निहितत्वादिधर्माग्रहे रजतार्थी न तत्र प्रवर्तताम् । रजतार्थिनः पुरोवर्तिनि प्रवृत्तिस्तु कुतः ॥ किञ्च भेदाग्रहादन्यार्थिनोऽन्यत्र प्रवृत्तिमाचक्षाणः प्रष्टव्यः– किमयमेव व्यवहारो भेदाग्रहादन्यस्त्वभेदग्रहात्; उत सर्वोऽपि भेदाग्रहादिति ॥ नाद्यः । अनियतकारणतापातात् ॥ ननु च सर्वत्राभेदग्रह एव प्रवर्तकः । तत्सारूप्याद्भेदाग्रहोऽपि तथेष्यते । यथा हि । अस्ति तावत्प्रवर्तकत्वाभिमतप्रत्ययेऽप्यपेक्षितोपायपुरोवृत्त्यवगमांशयोः स्वरूपतो विषय-तश्च भेदविरहादेव भेदाग्रहः । तथाऽत्राप्यविवेचकं साधारणं रूपमवगम्यते । नावगम्यते च विवेचकोऽसाधारणधर्मो वेद्ययोर्वेदनयोश्च । ततश्चैकप्रवर्तकप्रत्ययसदृशवपुरुपजनयतीदं वेदनद्वयं प्रवृत्तिमिति । मैवम् । अनियतहेतुकत्वानिस्तारात् । किञ्च प्रवर्तकसादृश्यात्प्रवृत्तिरित्यत्रैव कल्प्यते । उत यद्यत्सदृशं तत्तत्कार्यकारीति सर्वत्र नियमः । नाद्यो ऽदृष्टकल्पनाप्रसङ्गात् । प्रवृत्तिलोभादित्थमास्थीयत इति चेन्न तस्या विपर्ययाङ्गीकारादेव सुव्यवस्थितेः । न द्वितीयः कृशानुसदृशाद् गुञ्जापुञ्जाच्छीतनिवृत्तेरदर्शनात् ।

नन्विदं रजतमिति यथा रजतसाध्या बुद्धी रजतसदृशाच्छुक्तिशकलाद्भवति भवताम् । तथा प्रवर्तकैकज्ञानसदृशाज्ज्ञानद्वयात्प्रवृत्तिरपि कुतो न स्यात् । मैवम् । अर्थस्य साक्षाज्ज्ञानकारणत्वा-नभ्युपगमात् । सादृश्यं तु काचादिवद्दोषतयोपयुज्यते । अपि चेदं तयोपयुज्यते । अपि चेदं ज्ञानद्वयं प्रवर्तकसादृश्यमात्राद्यदि प्रवृत्तिमुपजनयेन्निवृत्तिमपि कुतो न जनयेत् । अस्ति हि तत्र निवर्तकभेद-ग्रहसारूप्यमभेदाग्रहणम् । ननु च यथा भेदाग्रहो भवतामभेदग्रहं जनयति तथा प्रवृत्तिमपि किं न जनयेदिति । मैवम् । वैषम्यात् । ज्ञानजनने हि कारणानां स्वातन्त्र्यं न पुरुषस्य । तानि च यादृशसामग्रीमध्यपतितानि तादृशं ज्ञानमुपजनयन्ति । न तु पुरुषाकाङ्क्षामपेक्षन्ते हेयोपेक्षणीयज्ञान-जननात् । प्रवृत्तौ तु पुरुष एव स्वतन्त्रो न ज्ञानम् । स हि सत्यपि ज्ञानेऽपेक्षित एव प्रवर्तते । न तु ज्ञानं जातमित्येवोदासीनविपरीतयोरपि । तथा च भेदाग्रहदोषकलुषितानि नयनादीनि विपर्ययं जनयन्ति । न तु पुरुषः प्रवर्तकसादृश्यमात्रेण प्रवर्तितुमर्हति । तथात्वे वा निवर्तकसादृश्यात्प्रेक्षा-वान्निवर्तेतापीत्युक्तम् । किञ्च ज्ञानमर्थे प्रवृत्तिं किं साक्षादुपजनयति । उतेच्छाप्रयत्नद्वारेण । नाद्यः । हेयोपेक्षणीययोरपि प्रवृत्तिप्रसङ्गात् । द्वितीये कथमगृहीतभेदाज्ज्ञानद्वयात्प्रवृत्तिः । पुरोवर्तिप्रवृत्तेर्हि साक्षात्कारणं प्रयत्नः, तस्य चेच्छा, तस्याश्च समीहितसाधनतानुमानम् । न च तत्संभवति । रजतत्वस्य पक्षधर्मतयाऽप्रतिपन्नत्वात् । अथ रजते प्रतिपन्नेन रजतत्वेन तत्समीहितसाधनताज्ञान-मुपजातं भेदाग्रह (भेदाग्रहेऽभेदग्रह) सारूप्यात्पुरोवर्तिनीच्छामुपजनयतीति चेन्न । तथा सति भेदग्रहसारूप्यादभेदाग्रहादुपेक्षाया अप्यापातादिति ।

### **वाक्यार्थचन्द्रिका**

भेदाग्रहो नाम व्यावर्तकाग्रह इति चतुर्थपक्षे विशेषं शङ्कते ॥ अथेति ॥ एवं वदन्प्रष्टव्यः । यद्य्वावर्तकधर्माग्रहस्तदर्थिनोऽन्यत्र प्रवृत्तिरित्यभिमतमुत यद्य्वावर्तकयदीयधर्माग्रहो यत्र तदर्थिनस्तत्र प्रवृत्तिरिति । अथवा रजतव्यावर्तकपुरोवर्तिनिष्ठशुक्तित्वादिधर्माग्रहो यत्र पुरोवर्तिनि तत्र रजतार्थिनः प्रवृत्तिरिति । नाद्यः । रजतव्यावर्तकपाषाणत्वादेः पुरोवर्तिन्यग्रहेण रजतार्थिनः पाषाणादौ प्रवृत्त्यापत्तेः । न द्वितीयः । पुरोवर्तिनि शुक्तित्वाग्रहणेऽपि पाषाणत्वाग्रहेण रजतार्थिनः पुरोवर्तिनि प्रवृत्त्यापत्तेः । नापि तृतीयः । अतिगौरवापत्तेः । तस्माद्यत्र यन्निष्ठधर्मग्रहणं तत्र तदर्थिनः प्रवृत्तिरित्येव वक्तव्यम् । तथा च शुक्तित्वादिधर्माग्रहणे हेत्वभावान्माऽस्तु शुक्त्यर्थिनः पुरोवर्तिनि प्रवृत्तिः । माऽस्तु वा रजतनिष्ठासन्निहितत्वाद्यग्रहणे रजतार्थिनोऽसन्निहितदेशे प्रवृत्तिः । रजतार्थिनः पुरोवर्तिनि प्रवृत्तिस्तु कुतः । पुरोवर्तिनि रजतत्वाग्रहणेन हेत्वभावादिति भावेनाह ॥ पुरोवर्तिनो हीति ॥ ननु भेदादेः स्वरूपतन्मात्रत्वादिकमनभ्युपगच्छतां तावद्भेदाग्रहादिस्वरूपसंभवादर्थापत्तेरन्यथासिद्धिः सुलभैव । अन्येषामपि तन्मात्रांशेऽनवभासाभ्युपगमेनान्यथासिद्धिव्युत्पादनं सुलभमेवेत्यतो भेदाग्रहमभ्युपगम्यापि तस्य प्रवर्तकत्वानुपपत्तिमाह ॥ किञ्चेति ॥ अनियतेति ॥ तथा च परस्परव्यभिचारान्नैकस्यापि कारणत्वमित्याशयः । नन्वनियतकारणत्वं यत्र परस्परनिरपेक्षया स्वातन्त्र्येण कार्यजनकत्वं तत्रैव । यथा तृणादीनां वन्ह्यादौ । प्रकृते त्वभेदग्रहस्यैव प्रवृत्तिजनकत्वं क्वचिद्भेदाग्रहस्य तत्त्वे प्रवर्तकाभेदग्रहसादृश्यं निमित्तमिति प्रतिनिधिवदभेदग्रहपरतन्त्रत्वान्न भेदाग्रहस्य स्वातन्त्र्यमित्याशङ्कते ॥ ननु चेति ॥ भेदाग्रहोऽपीत्यस्यागृहीतभेदं वेदनद्वयमित्यर्थः । अत एव शङ्कोपसंहारे तथोक्तिः । क्वचिद्भेदविरहाद्भेदाग्रहः ।

क्वचिच्च सत्यपि भेदे भेदकाग्रहात्स इति भेदाग्रहप्रयोजके विशेषसद्भावेऽपि भेदाग्रहे न कश्चिद्विशेष इति भावेनागृहीतभेदत्वेन सादृश्यमुपपादयति ॥ तथा हीति ॥ एवं हि वदताऽप्यभेदग्रहे वेदनद्वये चानुगतमगृहीतभेदज्ञानत्वमेकं प्रवर्तकतावच्छेदकमिति वक्तुं तावन्न युक्तम् । तथात्वे उत्तरपक्षवदेकप्रवर्तकाभ्युपगमेनाभेदग्रह एव सर्वत्र प्रवर्तकस्तत्सारूप्याद्भेदाग्रहोऽपि तथेष्यत इति पक्षाभ्युपगमानुपपत्तेः । किन्त्वभेदग्रहत्वं तत्सदृशत्वं चेति द्वयं प्रवर्तकतावच्छेदकमित्येव वक्तव्यम् । तथा च कारणतावच्छेदकानेकत्वेनानियतकारणत्वप्राप्त्या परस्परसंबन्धमात्रस्याप्रयोजकत्वादित्याशयेनाह । अनियतेति । ननु तृणादिस्थले इव कार्यवैजात्यस्य वा कारणेष्वेकशक्तिकत्वस्य वा कल्पनान्नायं दोष इत्यरुचेराह ॥ किञ्चेति ॥ ननु प्रवृत्तिरूपकार्यान्यथानुपपत्तिसिद्धेऽर्थे नादृष्टकल्पनेत्याशङ्कते ॥ प्रवृत्तीति ॥ ननु विपर्ययमङ्गीकुर्वाणेनापि विषयजन्यत्वाज्ज्ञानस्य रजतसाध्यज्ञानस्य शुक्तेर्जन्माभ्युपगच्छता नियामकान्तराभावाद्विपर्ययरूपज्ञाने प्रयोजकत्वेन तद्विषयशुक्तौ रजतसादृश्यमभ्युपेयम् । मया च प्रवृत्तिप्रयोजकत्वेन ज्ञानयोः सादृश्यमाश्रीयते । तत्र यदि मां प्रत्यदृष्टकल्पनाऽतिप्रसङ्गौ तर्हि त्वां प्रत्यपि तत्परिहारोपायस्तवेव ममापीत्याशङ्कते ॥ नन्विदमिति ॥ अर्थसन्निकर्षस्यैव ज्ञानकारणतयाऽसता सन्निकर्षासंभवे तत्प्रयोजकत्वेनार्थस्यान्यथासिद्धतयाऽकारणत्वान्न तत्सादृश्यं शुक्तौ ज्ञानप्रयोजकतया मया वाच्यम् । अभेदग्रहस्य प्रवृत्तिकारणत्वाद्भेदाग्रहस्य तत्सादृश्यं त्वया वाच्यमिति न साम्यमित्याशयेनाह ॥ अर्थस्येति । ननु माऽस्तु ज्ञानस्य रजतसाध्यत्वेन सादृश्यकल्पना । रजतसन्निकर्षसाध्यज्ञानस्य शुक्तिसन्निकर्षाज्जन्माङ्गीकुर्वता तन्निमित्तत्त्वेन शुक्तौ रजतसादृश्यं स्वीकर्तव्यमेव । अन्यथा सादृश्याभ्युपगमवैयर्थ्यप्रसङ्गादित्यतोऽन्यसन्निकर्षसाध्यस्यान्यसन्निकर्षाज्जन्म दोषवशादित्येव मदभ्युपगमः किन्तु स दोषः क्वचिदन्यः क्वचित्सादृश्यमित्येव । अत एव पीतः शङ्ख इत्यादौ यत्र कामलादिरूपं दोषान्तरं न तत्र विषययोः सादृश्यमाश्रीयते । त्वया त्वभेदग्रहस्यैव प्रवर्तकत्वं वेदनद्वयं तु सादृश्यात्तथेति वदता कारणसादृश्यं सादृश्यत्वेन निमित्ततयाऽऽश्रीयत इत्यदृष्टकल्पनाऽति- प्रसङ्गौ तवैवेत्याशयेनाह । सादृश्यं त्विति । एवं सादृश्यस्य प्रवृत्तिप्रयोजकत्वं विकल्पेन निराकृत्य नन्वधिष्ठानं च सदृशमिति वदता त्वयापि सादृश्यस्याङ्गीकार्यत्वे दोषत्वेनान्यथा वेति वैलक्षण्यम-प्रयोजकमित्यतस्तत्प्रतिबन्द्याऽपि निराचष्टे । अपि चेति ।

ननु प्रवर्तकाभेदग्रहसादृश्याद्भेदाग्रहात्प्रवृत्तौ निवर्तकभेदग्रहसादृश्यादभेदाग्रहान्निवृत्तिरपि स्यादित्यापादयताऽपि भेदाग्रहस्य विपर्ययोत्पादप्रयोजकतया स्वीकारात्तं प्रति मयाऽप्यापादयितुं शक्यमेव । यदि भेदाग्रहादभेदग्रहरूपविपर्ययस्तर्ह्यभेदाग्रहाद्भेदग्रहरूपसमीचीनज्ञानं किं न स्यादिति तत्र दोषादिरूप-सहकारिभावाभावरूपस्तव परिहारप्रकारो ममापि सम इत्याशयेन शङ्कते । ननु चेति । तथा चेत्यादिना परिहारं वक्तुमुपोद्घातमाह ॥ ज्ञानेति । यदि कारणानां स्वातन्त्र्यं तर्हि भेदग्रहरूपसमीचीनज्ञानमेव कुतो नोत्पादयेयुरित्याशङ्कां परिहरन्नेव तेषां स्वातन्त्र्यमुपपादयति । तानि चेति । यादृक्सामग्रीमध्य-पतितानीति सामान्येनोक्तस्य प्रकृतारूढतया विशेषोत्कीर्तनं भेदाग्रहदोषाभ्यां कुलषितानीति । तथा चेति । अयमाशयः । यद्यत्कार्ये स्वतन्त्रं तदेव तत्सहकारिविशेषभावाभावाभ्यां तादृशतादृशकार्यं जनयतीति हि प्रसिद्धम् । एवञ्च ज्ञानजनने स्वतन्त्राणां चक्षुरादीनां दोषादिरूपसहकारिसद्भावे तैर्विपर्ययजननम्, अन्यथा समीचीनज्ञानजननमिति दोषसद्भावाच्छक्तिरजतादिस्थले विपर्यय एव न तु भेदग्रहरूप-समीचीनज्ञानमिति कल्पयितुं युक्तम् । पुरुषाधीनतया ज्ञानानधीनायां तु प्रवृत्तौ प्रवर्तकज्ञानसादृश्यस्य ज्ञानगतस्य नोपयोगः । अथ पुरुष एव स्वप्रवृत्त्यर्थं प्रवर्तकसादृश्यमुपादत्त इति साम्प्रतम् । तर्हि तत्रैव विद्यमानं निवर्तकसादृश्यं कथं नोपादद्यात् । न निवर्तते च । अथ चेतनप्रवृत्तिं प्रति स्वरूपसतस्त-स्यानुपयोगात्प्रवर्तकसादृश्यमालोच्य प्रवर्तते तर्हि निवर्तकसादृश्यमप्यालोच्य कथं न निवर्तेत । अन्यथा प्रेक्षावत्त्वहानेरिति न ज्ञानतुल्यता प्रवृत्तेरिति । अत एवोक्तं प्रेक्षावानिति । नन्वस्तु तर्हि पुरुषा-पेक्षाऽप्यधिका सहकारिणी ज्ञानं स्वतन्त्रमेव प्रवृत्तौ कारणमुपेक्षणीयादौ च सहकार्यभावादप्रवृत्तिः । न च ज्ञानस्य स्वातन्त्र्ये ज्ञानादेव साऽपि स्यादिति वाच्यम् । तस्या विषयसौन्दर्याधीनत्वात् । नन्वसुन्दरेऽपि कथं कस्यचिदिच्छा । तस्याः पुरुषस्वभावविशेषप्रयुक्तत्वादिति चेन्न । अन्ततोऽपि पुरुषस्वभावाश्रयणे आदावेव तत्कल्पनौचित्यात् । अस्तु वा ज्ञानस्य प्रवृत्तावपेक्षा सहकारिणी त्वत्पक्षे साऽपि नोपपद्यत इत्यताह ॥ किञ्चेति ॥ अभेदग्रह(भेदाग्रहा)सारूप्यादिति ॥ पुरोवर्तिसमीहित-साधनाभेदग्रहस्य पुरोवर्तिसमीहितसाधनभेदाविषयकत्वाद्गृहीतभेदवेदनद्वयस्य तदविषयकत्वेन सारूप्यादित्यर्थः ॥

### **परिमल**

न तत्र प्रवर्ततामिति ॥ स्थलविशेषस्थत्वाज्ञानादिति भावः ॥ अयमेवेति ॥ भ्रमस्थलीयप्रवृत्त्यादिरूपव्यवहार इत्यर्थः । प्रवर्तकाभिमतप्रत्यय इति ॥ इदं रजतमित्येवं रूपे सत्यरूप्यज्ञान इत्यर्थः ॥ अपेक्षितोपायेति ॥ इष्टसाधनावगमांशपुरोवृत्त्यवगमांशयोरित्यर्थः । साधारणं रूपम् । इदं त्वज्ञानत्वादिलक्षणमित्यर्थः ॥ असाधारणेति ॥ शुक्तित्वग्रहणत्वादिरूपः ॥ एकेति ॥ एको यः प्रवर्तकः प्रत्ययस्तत्सदृशवपुरिदं वेदनद्वयं प्रवृत्तिमुपजनयतीत्यर्थः ॥ अत्रैव भ्रमस्थल एव । नन्वर्थस्य सन्निकर्षद्वारैव हेतुत्वे सादृश्यान्वेषणं व्यर्थम्, तस्यार्थहेतुत्वपक्ष एवोपयोगस्य वाच्यत्वादित्यत आह ॥ सादृश्यं त्विति ॥ निवर्तकेति ॥ इयं शुक्तिर् इदं तु रजतमितिज्ञानयोर्भेदग्रहाद्यत्र शुक्तौ न प्रवर्तते तत्राभेदाग्रहणमस्ति विषययोर्ज्ञानयोश्चेत्यर्थः ॥ भेदाग्रह इति ॥ भेदाग्रहसहितचक्षुरादि-करणमित्यर्थः ॥ पुरोवृत्तिप्रवृत्तेर्हीति ॥ शरीरपरिस्पन्दरूपप्रवृत्तेरित्यर्थः ॥ पक्षधर्मताया इति ॥ इष्टसाधनतानुमाने पक्षीभूतप्रवृत्तिविषयशुक्तिकादाविष्टसाधनताप्रयोजकस्याज्ञातत्वा-दित्यर्थः । भेदाग्रहसारूप्यादिति ॥ इदं रजतमिति सत्यरजतस्थलीयेदं ग्रहरजतग्रहयोरेकत्वेन तत्र यथा ज्ञानस्वरूपतो विषयतश्च भेदाग्रहात् पुरोवर्तिनीष्टसाधनतानुमानद्वारेच्छादिकं तथाऽत्रापीत्यर्थः ।

### **यादुपत्यम्**

तत्र शुक्तौ । तत्र व्यवहिते रजते ॥ किञ्चाभेदाग्रहादिति ॥ अत्र सर्वत्र भेदाग्रहशब्देनागृहीतभेदनिष्ठपुरोवर्तिज्ञानमेव ग्राह्यम् । उत्तरग्रन्थानुसारात् । नन्वभेदग्रहे तत्सदृशे ज्ञानद्वये च भेदाविषयकत्वरूपैकधर्मावच्छेदेन प्रवृत्तिजनकताऽङ्गीक्रियते अतो न प्रवृत्तिरनियतकारणत्वमित्याशयेन शङ्कते ॥ नन्विति ॥ सर्वत्रेति ॥ संवादिप्रवृत्तावित्यर्थः । अपेक्षितोपायपदेनेष्टसाधनं रजतादि विवक्षितम् । पुरोवर्तीत्यनेनेदमंशः । भेदाविषयकज्ञानहेतुत्वस्य द्वितीयपक्षपर्यवसन्नतयाऽत्र वक्तुमशक्यत्वेनाभेदज्ञानत्वेन तत्सदृशज्ञानत्वे च हेतुत्वे वाच्ये पुनरनियतकारणत्वं प्रसज्यत एवेत्याशयवानाह ॥ अनियतहेतुकत्वा-निस्तारादिति ॥ अर्थस्येति ॥ अतीतादौ व्यभिचारात् । अपरोक्षज्ञानेऽपि तज्जनकसन्निकर्षोपक्षीण-त्वादिति भावः । ननु सादृश्यं तावद्भ्रमहेतुः । तच्चार्थस्याजनकत्वे जनकसादृश्यरूपत्वाभावान्न भ्रमोपयोगि स्यादित्यत आह ॥ सादृश्यं त्विति ॥ अभेदाग्रहणमिति ॥ अभेदग्रहणेऽन्यथाख्यात्यापत्तिरिति भावः ।

### **श्रीनिवासतीर्थीया**

भेदाग्रह एव प्रवर्तकस्तत्र भेदो नाम वैधर्म्यं विवक्षितमित्याशयेन शङ्कते ॥ अथेति ॥ तत्र शुक्तौ ॥ असन्निहितत्वादिधर्माग्रह इति ॥ व्यवहितदेशत्वादिधर्माग्रह इत्यर्थः । रजतार्थी व्यवहितरजतार्थी । तत्र व्यवहितरजते ॥ अन्यार्थिनोऽन्यत्रेति ॥ रजतार्थिनः शुक्तिकाया-मित्यर्थः । अयमेव व्यवहार इति ॥ रजतार्थिनः शुक्तिकायां प्रवृत्तिरेवेत्यर्थः ॥ अन्यस्त्विति ॥ सत्यरजतस्थले इदं रजतमिति ज्ञानानन्तरं रजतार्थिनो रजते प्रवृत्तिरूपो व्यवहार इत्यर्थः ॥ सर्वोऽपीति ॥ सर्वोऽपि व्यवहारः सर्वाऽपि प्रवृत्तिरित्यर्थः ॥ अनियतेति ॥ प्रवृत्तित्वावच्छेदेनैकस्य कारणस्या-लाभादित्यर्थः । तत्सारूप्याद्भेदाविषयकत्वरूपात् । अभेदग्रहे भेदाग्रहे च भेदाविषयकत्वसद्भावादिति भावः । प्रवर्तकाभिमतप्रत्यये इदं रजतमिति सत्यरजतस्थले ॥ अपेक्षितोपायेति ॥ अपेक्षितमपेक्षाविषय इच्छाविषय इष्टमिति यावत् । तस्योपायः साधनम् । इष्टसाधनं रजतमिति यावत् पुरोवर्ती च तद्विषयकाव-गमांशयोरित्यर्थः । अविवेचकम् अव्यावर्तकम् । साधारणं रूपम् इदं रूपम् । असाधारणो धर्मः शुक्तित्व-ग्रहणादिरूपः ॥ एकेति ॥ एको यः प्रवर्तकः प्रत्ययस्तत्सदृशवपुरित्यर्थः । सदृशवपुः सदृशशरीरमिदं वेदनद्वयं प्रवृत्तिमुपजनयतीत्यन्वयः ॥ प्रवर्तकसादृश्यादिति ॥ भेदाग्रहादित्यर्थः । तत्र भेदाभावादेव भेदाग्रहो ऽत्र तु विद्यमानस्यापि भेदस्याग्रह इति द्रष्टव्यम् ॥ अदृष्टकल्पनेति ॥ कुत्राप्यदृष्टस्यात्रैव कल्पनेत्यर्थः ॥ प्रवृत्तिलोभादिति ॥ प्रवृत्तिरूपकार्यलोभात् । तदन्यथाऽनुपपत्त्येति यावत् । प्रवर्तकसादृश्यात्प्रवृत्तिरित्येवमन्यत्रादृष्टमप्यत्रैव कल्प्यत इत्यर्थः । अन्यथाऽनुपपत्तेरन्यथैवोपपत्तिमाह ॥ तस्या इति ॥ प्रवृत्तेरित्यर्थः । सादृश्यज्ञानं प्रवर्तकमित्याशयेन शङ्कते ॥ नन्विति ॥ रजतसाध्या बुद्धिरित्यादि ॥ रजतरूपार्थस्य विषयतया रजतज्ञानकारणत्वेन वस्तुगत्या रजतसाध्या रजतबुद्धिः । रजतसदृशाच्छुक्तिशकलाद्भवतां मते भवतीत्यर्थः ॥ तथेति ॥ यथा रजतसदृशस्य शुक्तिशकलस्य रजत-बुद्धिजनकत्वं भवन्मते तथेत्यर्थः ॥ प्रवर्तकैकज्ञानसदृशादिति ॥ भेदाग्रहरूपसादृश्योपेतादित्यर्थः ॥ अर्थस्येति ॥ तथाच रजतसाध्यबुद्धि रजतसदृशाच्छुक्तिशकलाद्भवति भवतामित्यस्मन्मते रजतबुद्धे रजतसाध्यत्वं यदुक्तं तदसदिति भावः । ननु रजतसादृश्यं तावद्भ्रमहेतुः । तत्र रजतरूपार्थस्य रजतबुध्द्य-जनकत्वे जनकसादृश्यरूपत्वाभावात्कथं रजतसादृश्यस्य भ्रमजनकत्वमित्यत आह ॥ सादृश्यं त्विति ॥ चक्षुरिन्द्रियेण भ्रमे जननीये काचादिवत्सादृश्यस्य भ्रमोपयोगित्वमात्रमेव न तु साक्षाद्भ्रमरूपज्ञान-जनकत्वम् । तथा नेदं रजतमिति बुद्धि रजतसदृशाच्छुक्ति शकलाद्भवतीति सादृश्यस्य साक्षाज्ज्ञान-जनकत्वमस्मन्मते यदुक्तं तदसदिति भावः । प्रवर्तकसादृश्यं भेदाग्रहः । तत्र ज्ञानद्वये ॥ निवर्तकेति ॥ प्रवृत्त्यजनकेत्यर्थः । तथाच निवर्तको यो नेदं रजतमिति भेदग्रहस्तत्सादृश्यमित्यर्थः ॥ अभेदा-ग्रहणमिति ॥ यत्र निवर्तको भेदग्रहस्तत्राभेदस्याभावादेवाभेदाग्रहणमस्ति । तदभेदाग्रहणमत्राप्यस्ति । अभेदग्रहे विशिष्टज्ञानरूपान्यथाख्यात्यापत्तिः स्यात् । तथाच यदि प्रवर्तकसादृश्याद्भेदाग्रहादिदं ज्ञानद्वयं प्रवृत्तिमुपजनयेत्तर्हि निवर्तकभेदग्रहसादृश्यादभेदाग्रहान्निवृत्तिरपि स्यादित्यर्थः । भेदाग्रह इदं रजतयोः । भवतां मतेऽभेदग्रहं भ्रमरूपविशिष्टज्ञानम् । भेदग्रहे भ्रम एव न स्यादिति भावः ॥

तथेति ॥ भवतामिति वर्तते । तथाच तद्धेतोरेवास्तु तद्धेतुत्वं किन्तेनेति न्यायेन भ्रमजनकभेदाग्रहादेव प्रवृत्त्युपपत्तौ किं प्रवृत्तिजनकतयाऽभेदग्रहरूपभ्रमाख्यविशिष्टज्ञानकल्पनयेति भावः । भेदाग्रहस्य भ्रमजनकत्वेऽपि न प्रवृत्तिजनकत्वमित्याह ॥ मैवमित्यादिना ॥ यादृगित्यादि ॥ यदि दोषघटितसामग्रीमध्यपतितानि तर्हि दुष्टं ज्ञानमुपजनयन्तीत्यर्थः । कुतः पुरुषाकाङ्क्षां नापेक्षन्त इत्यत आह ॥ हेयेति ॥ तदुपपादयति ॥ स हीति ॥ अपेक्षिते इष्टे उपादेयवस्तुनीति यावत् । विपरीतं हेयम् ॥ तथा चेति ॥ भेदाग्रहस्याभेदग्रहजनकत्वं यद्यप्यस्तीत्यर्थः । तथाऽपि तस्य प्रवृत्तिजनकत्वं तु नास्तीत्याह ॥ नत्विति ॥ प्रवर्तकसादृश्यमात्रेण भेदाग्रहरूपेण । निवर्तकसादृश्यान् निवर्तको भेदग्रहस्तत्सारूप्यादभेदाग्रहात् ॥ इत्युक्तमिति ॥ अपि चेदमित्यादिग्रन्थेनेत्यर्थः । प्रवृत्तिमुपादानादि-रूपाम् । एवमुत्तरत्रापि ॥ साक्षादिति ॥ इच्छाप्रयत्नद्वारमन्तरेणेत्यर्थः ॥ इच्छेति ॥ जानातीच्छति प्रयतत इति क्रमसद्भावादित्यर्थः । प्रयत्नः शरीरव्यापारः ॥ समीहितसाधनतेति ॥ इष्टसाधनतेत्यर्थः । रजतत्वस्येति ॥ इदमिष्टसाधनं रजतत्वादितीष्टसाधनतानुमानं कार्यं तन्न सम्भवति । ज्ञानद्वयं प्रवर्तकमिति त्वत्पक्षे रजतत्वस्य पक्षीभूते पुरोवर्तिनीदं पदार्थेऽप्रतिपन्नत्वेन स्वरूपासिद्धिप्रसङ्गादित्यर्थः । रजते सत्यरजते ॥ उपजातमिति ॥ तत्र रजतत्वसद्भावेनासिध्यभावादिति भावः । पुरोवर्तिनीदं पदार्थे । उपेक्षाप्रवृत्त्यभाव इति ॥

### **वाक्यार्थरत्नमाला**

चतुर्थपक्ष इति । प्रथमविकल्पे द्वितीयोऽप्ययं मेलनेन पक्षोपन्यासाच्चतुर्थो भवतीति प्रागेवोक्तम् । यद्व्यावर्तकेति । पूर्वपूर्वपक्षेषु प्राप्तानुपपत्तिपरिहारेणोत्तरोत्तरपक्षप्रवृत्तिरिति दूषणग्रन्थादेवावगम्यते । रजतव्यावर्तकधर्माग्रहे सति रजतार्थिनो रजतादन्यत्र प्रवृत्तिरिति विशेष-पर्यवसानमाद्ये रजतव्यावर्तकधर्म्यन्तरनिष्ठधर्माग्रहे । यत्र धर्मिणि तत्र रजतार्थिनः प्रवृत्तिरिति द्वितीये । तृतीये तु स्पष्ट एवार्थः । पुरोवर्तिनि शुक्तित्वाग्रहणेऽपीति पाठः । मूलकोशात् । युक्तत्वाच्च । इष्टापत्ति-निरासायैतत् । शुक्तित्वादिधर्माग्रहण इति सति सप्तमी । तथाच धर्माग्रहणे सति शुक्तिनिष्ठधर्मग्रहण-रूपहेत्वभावाच्छुक्तयर्थिनः पुरोवर्तिशुक्तिपदार्थे प्रवृत्तिर्मास्त्वित्यर्थः । असन्निहितत्वाद्यग्रहण इति । तथा च रजतनिष्ठधर्माग्रहणे तद्ग्रहणरूपकारणाभावाद् रजतार्थिनः पुरोवर्तिदेशादन्यस्मिन्देशे यत्र रजतं तत्र प्रवृत्तिर्मास्त्वित्यर्थः । रजतत्वाग्रहणेनेति । रजतनिष्ठरजतत्वस्य पुरोवर्तिनि ग्रहणे रजतार्थिनः प्रवृत्त्युपपत्तावपि तत्र तद्ग्रहणाभावे रजतनिष्ठधर्मग्रहणरूपकारणाभावान्न रजतार्थिनः पुरोवर्तिनि प्रवृत्तिः सम्भवतीत्यर्थः । एतद्विकल्पनिरासक्रमेणैव पुरोवर्तिनो हीत्यादिवाक्यत्रयं क्रमेण व्याख्यातम् । यथाश्रुतः पुरोवर्तिनी हीत्यादिमूलग्रन्थो न सङ्गतः । परस्परव्यावर्तकधर्माग्रहे प्रवृत्तिकारणतयोक्ते सति तत एव प्रवृत्त्युपपत्तौ प्रवृत्तिस्तु कुत इति कारणाभावरूपदूषणायोगात् । अतो वैधर्म्याग्रह इत्यत्र प्रकारान्तरं पराकृत्य प्रवर्तकत्वेन प्रवृत्तिविषये इच्छाविषयीभूतार्थनिष्ठसाधारणधर्मज्ञानमेव परिशेष्य तत्रेदं प्रवृत्तिकारणाभावरूपं दूषणमित्यभिप्रेतं ग्रन्थकारस्येति तदभिप्रायवर्णनमावश्यकमिति बोध्यम् ।

भेदादेरिति । आदिपदेनासंसर्गग्रहः । स्वरूपतन्मात्रत्वेति । स्वरूपत्वे सति तन्मात्रत्वेत्यर्थः । आदिपदेन स्वरूपत्वपरिग्रहः । भेदस्य स्वरूपमात्रत्वमसंसर्गपदोक्तसंसर्गाभावस्वरूपत्वे सति तन्मात्रत्वेत्यर्थः । आदिपदेन स्वरूपत्वपरिग्रहे इदंपदार्थेन वा रजतत्वेन वा निरूपितस्य रजतत्वादि-स्वरूपत्वं चानभ्युपगच्छतामित्यर्थः । भेदाग्रहादीत्यादिपदेनासंसर्गाग्रहस्य ग्रहणम् । अत्र मूले केवल-भेदाग्रहस्य प्रवर्तकत्वं क्वचिद्वा सर्वत्र वेति विकल्पकरणेऽपि । नन्वस्तु तर्हि द्वितीय इत्यादि वक्ष्यमाण-शङ्काग्रन्थेऽसंसर्गाग्रहभेदाग्रहयोः प्रवर्तकत्वेनाशङ्कनस्यासंसर्गाग्रहभेदाग्रहयोर्निरस्तत्वादिति परिहारे तन्निराकरणस्य च सत्त्वेन भेदाग्रहे क्वचित्सर्वत्र प्रवर्तकत्वविकल्पोऽसंसर्गाग्रहेऽपि उपलक्षणया बोध्यः । असंसर्गाग्रहस्यापि इदंरजतत्वयोरसंसर्गाग्रह इत्यादिग्रन्थे प्रकृतत्वादित्याशयेन भेदमात्रस्य प्रकृतत्वेऽपि भेदादेरित्याद्यादिपदेनासंसर्गादेरपि ग्रहणम् । अत एव नन्वस्त्वित्युत्तरग्रन्थे प्राग्विकल्पितद्वितीय-पक्षदूषणायाप्रवृत्ते असंसर्गाग्रहस्य सर्वत्र प्रवर्तकत्वशङ्कनमपि युज्यत इति परिभावनीयं सुधीभिः । न तु पुरुषाकाङ्क्षामपेक्षत इति मूलम् । पुरुषस्य योऽर्थोऽपेक्षितस् तन्मात्रज्ञानजननोपयुक्ता या पुरुषस्यार्थापेक्षा तां नापेक्षन्त इत्यर्थः । स्वरूपसम्भवादित्यादि । तथाचोक्तमनभ्युपगच्छतां भवतां मते नार्थापत्तेः प्रवृत्त्यन्यथानुपपत्तेरन्यथा भेदाग्रहादिना सिद्धिरुपपत्तिः सुलभैवेत्यर्थः । तथापि त्वद्रीत्या सा नेति चेत्तत्राह अन्येषामपीति । तन्मात्रांशे स्वरूपमात्रभूतभेदाद्यंशे । भवन्मते तन्मात्रत्वाभावेन भेदादे-रनवभासः । मन्मते तु तन्मात्रस्याप्यनवभासाभ्युपगमाद् भेदाद्यग्रहोपपत्तिरिति भावः । भेदाग्रहमभ्युप-गम्यापीति । अनेन पूर्वं भेदाग्रहासम्भवो वर्णितः । इदानीं त्वस्तु वा भेदाग्रह इत्यङ्गीकारवादेन तन्मात्रस्य प्रवर्तकत्वादिविचारः क्रियत इति न पूर्वोत्तरग्रन्थविरोध इति सूचितं भवति । अनियतकारणकत्वेऽपि को दोष इत्यतस्तदभिप्रायमाह तथा चेति । यथा तृणादीनामिति । यद्यपि तत्र विजातीयकार्यजनकत्वेन परस्परव्यभिचाराभावात् तत्पर्यवसाय्यनियतकारणत्वं नोदाहर्तुं शक्यम् । अत एव ननु तृणादिस्थल इवेति वक्ष्यते । तथाप्यत्र स्वातन्त्र्येण कार्यजनकत्वेनानियतकारणकत्वमात्राभिप्रायेणैवेदमुदाहरणम् । न तु व्यभिचारपर्यवसानाभिप्रायेणापीति न दोषः । तत्त्व इति । प्रवर्तकत्व इत्यर्थः । चेतनप्रवृत्तेर्ज्ञानसाध्यतया अग्रहमात्रस्य प्रवर्तकत्वानुपपत्तेर्व्याचष्टे अगृहीतेति । तथोक्तिरिति । तत्र भेदाग्रहस्यार्थतो लाभाद्वेदनद्वयमिति स्पष्टमुक्तेश्चेति भावः । सः भेदाग्रहः ।

विशेषसद्भावेऽपीति । अनेनोक्तविशेषसद्भावात् कथं दृष्टान्तीकरणमिति न शङ्कनीयम् । तद्विशेषस्याप्रयोजकत्वादगृहीतभेदत्वमात्रे दृष्टान्तत्वोपपत्तेरिति मूलाभिप्राय इति सूचयति । अभेदग्रहेण भेदाग्रहस्य सारूप्यादित्युक्तयाऽगृहीतभेदत्वं प्रवर्तकतावच्छेदकतयैकमेव प्राप्नोतीति । कथमनियत-कारणकत्वनिस्तारो मूले उच्यत इत्यतस्तथा प्रतीतावपि न तदभिप्रायः शङ्कितुः सम्भवति । ततोऽभेद-ग्रहभेदाग्रहयोरगृहीतभेदत्वेन सादृश्यरूपकथनसम्बन्ध एवोक्त इति वक्तव्यम् । तन्न प्रयोजकम् । तावता कारणतावच्छेदकनानात्वप्रयुक्तानियतकारणकत्वानिस्ताराभावाद् एवेति मूलाभिप्रायं वदन्नवतारयति एवं हीति । अयोगे हेतुमाह तथात्व इति । उत्तरपक्षवदिति । नन्वस्त्वित्याद्युत्तरपक्षाशङ्काग्रन्थे ह्यसंसर्गाग्रहे एक एव प्रवर्तक इत्युपपाद्येदंरजतत्वाधारयोर्भेदाग्रहत्वात्सत्यरजते प्रवृत्तिहेतुरित्यादिनैकस्यैव भेदाग्रहस्य सत्यासत्यसत्त्वे प्रवर्तकतयाऽभिधानेन तद्वदत्रापि प्रवर्तकैक्याश्रयणेन प्रवृत्तद्वितीयपक्षाभ्युपगमा-पत्त्येत्यर्थः । परस्परेति । सादृश्याख्यसम्बन्धेत्यर्थः । अप्रयोजकत्वाद् इत्यनन्तरं तत्कथनमनर्थकमिति शेषः । अस्ति तावदित्यादिना तत्कथनमित्यर्थः । अप्रयोजकत्वमित्येव पाठे तु न स दोषः । नायं दोष इति । एवं कार्यस्यानियततत्कारणकत्वं यत्प्राप्तं तत्तृणादिजन्यवह्निस्थल इव दोषो न भवतीत्यभ्युपेयम् । अन्यथा तत्स्थलेऽपि तद्दोषः स्यादिति भावः । नन्विदमिति ग्रन्थे सादृश्याश्रयणप्रतिबन्दी शङ्क्यते । तत्र विपर्ययवाद्यङ्गीकृतसादृश्यस्य प्रवर्तकनिष्ठत्वाभावात्कथं प्रतिबन्दीत्यतो न सर्वत्राभ्युपगमसाम्यं विवक्षितम् । अपि तु यथा सादृश्यादन्यकार्यमन्येनेति भवताऽभ्युपेयते एवमहमपीति सादृश्यात्किञ्चित् कार्यसम्भवमात्रांशे प्रतिबन्दीति न दोष इत्याशयं मूलकारीयं दर्शयन्नवतारयति ननु विपर्ययमिति । कल्पनाऽतिप्रसङ्गाविति । दोषावुच्येते इति पूरणीयम् । ताविति वक्तुं शक्याविति पूरणीयम् । अहमदृष्टकल्पनातिप्रसङ्गौ कथञ्चित्परिहरिष्यामीत्यत आह तत्परिहारेति । अर्थसन्निकर्षस्यैवेत्यादि । अर्थस्य कारणत्वे हि तत्सादृश्यं शुक्तौ ज्ञानप्रयोजकतया मया वाच्यं स्यान्न तस्य ज्ञानकारणत्वमस्ति । न च तर्हि कारणान्तराभावाद् ज्ञानायोगः । अर्थसन्निकर्षस्यैव कारणत्वात् । न च तावताऽर्थस्यापि कारणत्वप्राप्तिः । असताऽर्थेन सन्निकर्षस्यासम्भवात् तत्सम्भवायार्थस्योपयोगाङ्गीकारेण सन्निकर्ष-प्रयोजकतया अर्थस्यान्यथासिद्धत्वेन कुलालपित्रादिवत्कारणत्वायोगात् । एवमर्थस्याकारणत्वात् तत्सादृश्यं शुक्तौ मया यथा न वाच्यम् । नैवं त्वया सादृश्यं भेदाग्रहेन वाच्यमित्यस्ति । अभेदग्रहस्य कारणतया कारणीभूततत्सादृश्यस्य भेदाग्रहे त्वयाऽवश्यं वाच्यत्वात् । तथा च न साम्यमित्यर्थः । साध्यत्वेनेति । रजतसाध्यत्वेन निमित्तेन या सादृश्यकल्पना सा मास्त्विति योज्यम् । दोषवशादिति । अनेनातिप्रसङ्गभञ्जकमुक्तं भवति । तथापि सादृश्याङ्गीकारस्तवापि प्राप्तः । भ्रमस्थले सादृश्यस्यैव दोषत्वादित्याशङ्कते किन्त्विति । न सादृश्यमेव सर्वत्र दोषः । किन्तु दोषान्तरमपि तत्र तत्रान्यदस्ति । सादृश्याभावेऽपि कामलादिदोषान्तरेण पीतः शङ्ख इत्यादि भ्रमदर्शनात् । यत्रापि सादृश्यं तिष्ठति । न तत्रापि तस्य सादृश्यत्वेन प्रयोजकत्वमपि तु दोषत्वेनैवेत्याद्याह स च दोष इति । कामलादीति प्रसिद्धः पाठः । कामार्तिकारस्य तत्र तत्र पाठस्तु लेखकागत इति प्रतीयते । इति वदता त्वयेति । इति पूर्वाचार्यवचनस्य स्वयमङ्गीकृतत्वेन स्वस्यापि तद्वादित्वमित्याशयेनैवमुक्तं तत्प्रतिबन्द्यापीत्यत्र तदिति द्वितीयान्तम् । सादृश्यं प्रतिबन्द्यापि निराचष्ट इत्यर्थः । मूले यादृक् सामग्रीति । यत्कार्योत्पत्त्यनुकूल-यद्यद्घटिता सामग्रीति योज्यम् । तादृशं तत्सामग्रयनुगुणमित्यर्थः । इतःपरं नन्वस्त्विति प्रवृत्तित्वावच्छिन्नं प्रत्यये संसर्गेत्येतत्पर्यन्तं व्याख्येयमस्ति ।

------------------------------------------------------------------------

विज्ञातस्यान्यथा सम्यग्विज्ञानं ह्येव तन्मतम्

***विज्ञातस्यान्यथा सम्यग्विज्ञानं ह्येव तन्मतम्***

### **सुधा**

नन्वस्तु तर्हि द्वितीयः पक्षः । तथा हि । सत्यरजते तावदस्ति रजतव्यक्तिज्ञानं रजतत्वजातिबोधश्च । न चास्त्यसंसर्गज्ञानम् । एतावतैव तत्र तदर्थिनां प्रवृत्तिः । न हि तयो-स्तादात्म्यं पश्यन्ति । जातिव्यक्त्योस्तादात्म्याभावात् । न च तत्र संसर्गग्रहः प्रवर्तकः समवायो हि तयोः संसर्गः । न चासौ प्रत्यक्षः । इन्द्रियसन्निकर्षाभावात् । नाप्यनुमानतस्तदा शक्यते ज्ञातुम् । लिङ्गाभावात् । अविसंवादिव्यवहारजनकत्वविशिष्टसाकांक्षरूपरूपिसहोपलम्भो हि तल्लिङ्गम् । न चाविसंवादित्वं प्राक् प्रवृत्तेः शक्याधिगमम् । अस्ति चेदं सकलमपि प्रवर्तकं विभ्रमेऽपीति कुतो विपर्ययाभावे प्रवृत्त्यनुपपत्तिः । इदं रजतत्वाधारयोर्भेदाग्रहो वा सत्यरजते प्रवृत्तिहेतुः । अस्ति चासौ प्रकृतेऽपि । न च पुरोवर्तिनि रजतत्वाप्रतीताविच्छानुपपत्तिरिति वाच्यम् । रजतत्वेन सहागृहीता-संसर्गतया वा रजतादगृहीतभेदतया वा समीहितसाधनतानुमानोपपत्तेरिति ॥ एतदप्ययुक्तम् ॥ असंसर्गाग्रहभेदाग्रहयोर् निरस्तत्वात् । किंचैवं सति सविकल्पकप्रत्यक्षोच्छेदप्रसङ्गः । वस्तुमात्र-ग्रहस्यासंसर्गाग्रहस्य च निर्विकल्पकसाम्यात् । रूपरूपिभावः सविकल्पके चकास्ति । निर्विकल्पके तु वस्तुस्वरूपमात्रमिति भेद इति चेत् । कोऽयं रूपरूपिभावः धर्मधर्मिणोः परस्पराकाङ्क्षाविषयत्वमिति चेत् । तत्किं तयोः स्वरूपमुतान्यत् । आद्ये तदपि निर्विकल्पके प्रकाशत एव । द्वितीये किं तदैन्द्रियकमुतातीन्द्रियम् । प्रथमे कथमविकल्पके न प्रकाशेत । द्वितीये कथं सविकल्पके प्रकाशेत । अथ तद्वस्तुदर्शनसापेक्षदर्शनं निर्विकल्पकेऽचकासदपि सविकल्पके भातीति चेत् । तर्हि न तत्संसर्गातिरिक्तमस्तीति संसर्गग्रहादेव सविकल्पकोपपत्तिः । न च निर्विकल्पकस्य प्रवर्तकत्वमस्ति । किञ्चासंसर्गाग्रहादेव सर्वत्र प्रवृत्त्यङ्गीकारे मध्यमवृद्धप्रवृत्तेरपि तथात्वेन बालस्य तदीयसंसर्गज्ञानानुमानोपायाभावात् । पदानामन्वितार्थेषु व्युत्पत्त्यनुपपत्तौ शाब्दप्रमाणोच्छेदप्रसङ्गः ।

### **वाक्यार्थचन्द्रिका**

नन्वस्त्विति ॥ प्रवृत्तित्वावच्छिन्नं प्रत्यसंसर्गभेदाग्रहयोरेव कारणत्वा-भ्युपगमेनानियतकारणत्वाद्यनापत्तिरिति भावः । ननु संसर्गग्रहस्य लघुत्वात्तस्यैव सत्यस्थले प्रवृत्तिहेतुत्वं स्वीकर्तव्यमित्यतस्तदनुपपत्त्या गुरुभूतस्याप्यसंसर्गाग्रहस्यैव तद्युक्तमित्याशयेनाह ॥ तथा हीति ॥ एतावतैवेत्युक्तं परिशेषं समर्थयितुं प्रसक्तं तादात्म्यज्ञानं संसर्गज्ञानं च क्रमेण निराचष्टे । न हीत्यादिना ॥ समवायस्याद्रव्यत्वेन समवायान्तराभावेन च संयोगसमवाययोरभावाद्विशेषणविशेष्यभावस्य च सम्बन्धत्वस्यैवाभावेन तस्येन्द्रियेण न सन्निकर्ष इत्याह ॥ इन्द्रियेति ॥ इदं रजतमित्युपलम्भः सम्बन्ध-विषयको (समवायेत्यर्थः) अविसंवादिव्यवहारजनकसाकाङ्क्षरूपरूपिसहोपलम्भत्वादित्यनुमानमभिप्रेत्याह ॥ अविसंवादीति ॥ अत्र घटः पट इति ज्ञानद्वयव्युदासायैकोपलम्भत्वादिति । घटपटाविति ज्ञान-व्युदासाय धर्मधर्मिपदम् । घटरूपालोकाविति ज्ञानव्युदासाय साकाङ्क्षेति । अत्र धर्मधर्मिणोः साकाङ्क्षत्वं नाम संसर्गमर्यादया भासमानव्यावर्त्यव्यावर्तकभावापन्नत्वम् । पीतः शङ्ख इत्यादिव्युदासायाविसंवादीति । एतावतैवेत्युक्तं विशदयति ॥ प्राक् प्रवृत्तेरिति ॥ इदं व्यक्तिज्ञानादिकम् । जातिव्यक्तिसंसर्गविषयकत्वेनैव सविकल्पकस्य निर्विकल्पकाद्वैलक्षण्यं वाच्यं गत्यन्तराभावात् । संसर्गाविषयकत्वे च सविकल्पकं नास्त्येवेत्युक्तं स्यात् । तथा च निर्विकल्पकमेव प्रवर्तकमिति वक्तव्यम् । तच्चानुभवबाधित- मित्याह ॥ किञ्चेति ॥ एवं प्रत्यक्षे संसर्गभानासम्भवादसंसर्गाग्रहादेव प्रवृत्तिरिति वदन्तं प्रति प्रत्यक्षविशेषोच्छेद-मभिधायासंसर्गाग्रहादेव सर्वत्र प्रवृत्त्यङ्गीकारे शब्दप्रमाणसामान्योच्छेदं बाधकमाह ॥ किञ्चेति ॥

### **परिमल**

उत सर्वोऽपि भेदाग्रहादितिपक्षमाशङ्कते ॥ अस्तु तर्हि द्वितीयः पक्ष इत्यादिना एतदप्ययुक्तमित्यन्तेन । संयोगस्य संयुक्तसमवायस्य वा सन्निकर्षत्वमुपेत्याह ॥ इन्द्रिय-सन्निकर्षाभावादिति ॥ विसंवादिन्यव्यभिचारायाविसंवादिव्यवहारजनकत्वविशिष्टेत्युपलम्भविशेषणम् ॥ साकाङ्क्षेति ॥ साकांक्षौ यौ रूपरूपिणौ धर्मधर्मिणौ तयोः सहोपलम्भ इत्यर्थः ॥ निरस्तत्वादिति ॥ किञ्चान्योन्याभावो नामेत्यादिना ग्रन्थेनेत्यर्थः ॥ एवं सतीति ॥ सर्वोऽपि व्यवहारो भेदाग्रहादित्यङ्गीकारे सतीत्यर्थः । कस्तर्हि व्यवहारहेतुरित्यतो निर्विकल्पकप्रत्यय एव हेतुर्भविप्यतीतिभावेन तत्र परोक्तसामग्रीमुपपादयति ॥ वस्तुमात्रेति ॥ शङ्कते ॥ रूपेति ॥ तथाच तादृश एव व्यवहारहेतुरिति भावः । अचकासदपीति पदविभागः । नन्वेवं तर्हि सविकल्पक एव मास्तु व्यवहारस्तु निर्विकल्पकादेवास्तु । तथाच न संसर्गाग्रहस्वीकार इत्यत आह ॥ न च निर्विकल्पकस्येति ॥

### **यादुपत्यम्**

ननु विशिष्टज्ञानमेव प्रवर्तकं तत्र कस्मान्न भवतीत्याशङ्कायां वैशिष्ट्यं किं तादात्म्य-रूपं संसर्गरूपं वेति विकल्प्याद्यं निराकरोति ॥ न हीति ॥ द्वितीयं दूषयति ॥ न चेति ॥ नापीत्यर्थः ॥ रूपरूपिसहोपलम्भ इति ॥ अत्र हि नीलो घट इत्याद्यानुभवः सम्बन्धिभिन्नविशेषण-विशेष्यसम्बन्धविषयो विशिष्टज्ञानत्वाद्दण्डी पुरुष इति विशिष्टज्ञानवत् । न च घटाभाववद्भूतलमित्यादौ व्यभिचारः । तद्विषयकत्वे बाधकाभावे सतीति हेतुविशेषणादिति हि प्राभाकराणां समवायेऽनुमानं विवक्षितम् । तत्र विशिष्टज्ञानत्वं लिङ्गम् । तच्च न वैशिष्ट्यविषयकज्ञानत्वं तन्मते सम्भवति । समवाय-रूपवैशिष्ट्यस्यातीन्द्रियत्वात् । साध्यावैशिष्ट्यतापत्तेश्च । अतस्तन्मते विशिष्टज्ञानत्वं निर्वक्तुमिदमुक्तमिति ज्ञातव्यम् । अत्र रूपरूपिशब्दौ धर्मधर्मिवचनौ । भिन्नकालीनयोरिदं नीलमयं घट इति ज्ञानयोर्नीलविशिष्टज्ञानत्वपरिहाराय सहेत्युक्तम् । नीलघटाविति समूहालम्बनज्ञानेऽतिव्याप्तिपरिहाराय साकाङ्क्षेति । अत्र रूपरूपिशब्दौ भावप्रधानौ । तथाच साकाङ्क्षं परस्परापेक्षं धर्मत्वं धर्मित्वं च तयो-रुपलम्भ इत्यर्थः । उक्तसमूहालम्बने चोभयोर्धर्मित्वमेवावभासते न परस्परनिरूपितो धर्मधर्मिभावोऽतो न तत्रातिव्याप्तिः । भ्रमस्थानाभिषिक्तग्रहणस्मरणात्मक ज्ञानद्वयातिव्याप्तिवारणायाविसंवादि-प्रवृत्तिजनकत्वविशिष्टेत्युक्तम् ।

ननु भावप्राधान्यविवक्षयैवोक्तसमूहालम्बनव्यावृत्तिर्लभ्यते । तत्र नीलरूपस्य धर्मत्वाभानादिति चैन्मैवम् । तथात्वे धर्मत्वधर्मित्वे इति समूहालम्बन एवातिव्याप्तिप्रसङ्गात् । घटाभाववद्भूतलमिति ज्ञानस्य घटविशिष्टभूतलज्ञानत्वप्रसङ्गाच्च । तत्र ह्यभावापेक्षया भूतले धर्मित्वस्य घटे धर्मत्वस्य भानात् । प्रमेय-दण्डवान्पुरुष इति ज्ञानस्यापि प्रमेयत्वविशिष्टपुरुषज्ञानप्रसङ्गाच्च । दण्डापेक्षया प्रमेयत्वे धर्मत्वस्य पुरुषे धर्मित्वस्य च भानात् । अतः साकाङ्क्षेति विशेषणम् । उक्तज्ञानेषु च न परस्परापेक्षो धर्मधर्मिभावोऽतो न तत्रातिव्याप्तिरिति । नन्वेवमविसंवादिव्यवहारजनकत्वविशिष्टेत्युपलम्भविशेषणं व्यर्थमापन्नम् । भ्रमस्थानाभिषिक्तज्ञानद्वयातिव्याप्तिपरिहाराय हि तद्वक्तव्यम् । न च भिन्नज्ञानविषययो रजतत्वेदंपदार्थयोः प्रतीयमाने धर्मधर्मित्वे परस्परसापेक्षेऽतिप्रसङ्गात् । अतः साकाङ्क्षपदेनैव तत्रातिव्याप्तिपरिहारेऽविसंवादि-व्यवहारजनकत्वविशिष्टेति विशेषणं व्यर्थमेवेति चेन्मैवम् । साकाङ्क्षधर्मत्वधर्मित्वविषयकत्वपदेन तद्धर्मप्रकारकतद्धर्मीविशेष्यकेच्छादिजनकत्वस्यैव विवक्षितत्वात् । तस्य च भ्रमस्थलेऽपि सत्त्वेन तथातिव्याप्तिवारकत्वात् । भिन्नज्ञानगोचरयोरपीदं रजतत्वयोरसंसर्गाग्रहदशायां परस्परनिरूपितधर्मत्व-धर्मित्वग्रहस्वीकारे बाधकाभावादित्यप्याहुः । अत एवेतन्मते सहेति विशेषणं सार्थकम् । अन्यथा साकाङ्क्ष पदेनैव क्रमभाव्यनेकज्ञानवारणे सहेत्यस्य स्वरूपकथनार्थत्वादिति सर्वमनवद्यम् ॥ रजतत्वाप्रतीताविति । पक्षे हेत्वप्रतीत्येष्टसाधनताऽनुमानासम्भवादिति भावः ॥ रजतत्वेन सहागृहीतेति ॥ न पक्षे हेतुज्ञानमेव सर्वत्रानुमितिजनकं किन्तु हेत्वसंसर्गाग्रहो वा हेतुमद्भेदाग्रहो वेति भावः ॥ किं चैवं सतीति ॥ विशिष्टज्ञाने संसर्गो न भासत इत्यङ्गीकार इत्यर्थः । सकलसविकल्पकोच्छेद इत्यत्रेष्टापत्ति-रित्यत आह ॥ न च निर्विकल्पकस्येति ॥ तथा च सविकल्पकानङ्गीकारे प्रवृत्तिमात्रोच्छेदः स्यादिति भावः ।

### **श्रीनिवासतीर्थीया**

द्वितीयः पक्ष इति ॥ सर्वोऽपि व्यवहारो भेदाग्रहादिति प्राग्विकल्पितो द्वितीयः पक्ष इत्यर्थः ॥ द्वितीयपक्षे सर्वोऽपि व्यवहारो भेदाग्रहादिति तादात्म्याभिप्रायेणोक्तम् । संसर्गारोपे त्वसंसर्गाग्रहादित्यपि द्रष्टव्यमित्यभिप्रेत्योपपादयति ॥ सत्यरजते तावदित्यादिना ॥ रजतव्यक्तिज्ञानमिति ॥ विशेष्यज्ञानमित्यर्थः । जातिबोधो विशेषणज्ञानरूपः ॥ न चास्तीति ॥ रजतत्वजातिसंसर्गो रजतव्यक्तौ नास्तीति ज्ञानं नास्तीत्यर्थः ॥ एतावतैवेति ॥ विशेष्यज्ञानविशेषज्ञानतदुभयासंसर्गा-ग्रहरूपकारणत्रयेणेत्यर्थः । तदर्थिनां रजतार्थिनाम् । प्रवर्तकतया भवदभिमताभेदग्रहस्तत्र नास्तीत्याह ॥ न हीति ॥ संसर्गग्रह इति ॥ असंसर्गाग्रहापेक्षया लघुत्वादिति भावः । तदा विशिष्टज्ञानसमये ॥ रूपरूपीति ॥ नीलो घट इत्याद्यनुभवः । सम्बन्धिभिन्नो विशेषणविशेष्ययोर्यः सम्बन्धस्तद्विषयो विशिष्टज्ञानत्वात् । दण्डीपुरुष इति विशिष्टज्ञानवदिति प्राभाकरमते समवायसाधकमनुमानम् । दृष्टान्ते संयोगमादाय साध्यपर्यवसानम् । पक्षे तु नीलघटयोरुभयोरद्रव्यत्वेन संयोगमादाय साध्यपर्यवसानायोगा-त्समवायमादाय साध्यपर्यवसानं द्रष्टव्यम् । घटाभाववद्भूतलमित्यादौ व्यभिचारवारणाय तद्विषयकत्वे बाधकाभावे सतीति हेतौ विशेषणं देयम् । तत्र हेतुभूतं विशिष्टज्ञानत्वं निर्वक्ति ॥ अविसंवादीत्यादिना ॥ व्यवहारः प्रवृत्तिः । अत्र रूपरूपिशब्दौ धर्मधर्मिवचनौ भावप्रधानौ । साकाङ्क्षत्वं नाम परस्परा-पेक्षत्वम् । तथाच साकाक्षं परस्परापेक्षं धर्मधर्मित्वम् ॥ तयोः सहैकस्मिन्नेवकाले उपलम्भ इत्यर्थः । अत्र कालभेदेन जातयोरिदं नीलमयं घट इति ज्ञानयोर्विशिष्टज्ञानत्वपरिहाराय हेत्युक्तम् । नीलघटादाविति समूहालम्बनज्ञानेऽतिव्याप्तिवारणाय साकांक्षेत्युक्तम् । उक्तसमूहालम्बने चोभयोर्धर्मित्वमेवावभासते न परस्परनिरूपितो धर्मधर्मिभाव इति नातिव्याप्तिः । एवं चेद्भ्रमस्थानाभिषिक्ते विसंवादिसंवादिप्रवृत्ति-जनकेऽगृहीतभेदग्रहणस्मरणात्मके ज्ञानद्वयेऽतिव्याप्तिवारणायाविसंवादीत्यारभ्य विशिष्टेत्यन्तं विशेषणम् । इदं चोपलम्भविशेषणम् ॥ प्राक् प्रवृत्तेः शक्याधिगममिति ॥ तथा चाविसंवादिव्यवहारगर्भोक्तलिङ्गेन समवायज्ञानानन्तरं संसर्गग्रहप्राप्त्या प्रवृत्तिः ॥ प्रवृत्त्यन्तरं तद्गगर्भलिङ्गेन संसर्गज्ञानमित्यन्योन्याश्रय इति भावः ॥

सकलमपि प्रवर्तकमिति ॥ इदं पदार्थरूपं विशेष्यज्ञानं रजतत्वजातिबोधस्तदुभयासंसर्गाग्रहश्चेति सामग्रीत्रयमित्यर्थः । विभ्रमेऽपीत्यनन्तरं तावन्मात्रेणैव प्रवृत्त्युपपत्तेरिति वाक्यशेषः । भेदाप्रहस्य प्रवृत्तिहेतुत्वमुपपादयति ॥ इदंरजतत्वाधारयोरिति ॥ रजतत्वाधारो रजतम् । रजतत्वाप्रतीतावित्यनन्तरं पक्षे हेत्वप्रतीत्येष्टसाधनतानुमानासम्भवादिति शेषः ॥ रजतत्वसहेति ॥ तथा चेदमिष्टसाधनं रजतत्वेन सहागृहीतासंसर्गत्वात्, रजतादगृहीतभेदवत्त्वादित्यनुमानद्वयेनेष्टसाधनत्वानुमानाङ्गीकारेण रजतत्वस्य-हेतुत्वान्नोक्तदोष इत्यर्थः ॥ असंसर्गाग्रहभेदाग्रहयोरिति ॥ कोऽयं भेदोनामेत्यादिना भेदाग्रहस्य, असंसर्गो हि संसर्गाभाव इत्यादिनाऽसंसर्गाग्रहस्य च निरस्तत्वादित्यर्थः ॥ एवं सतीति ॥ विशिष्ट-ज्ञानरूपे सविकल्पकज्ञाने संसर्गो न भासते । किं नामासंसर्गाग्रह एव तत्र विवक्षितस्तस्मादेव प्रवृत्ति-रित्यङ्गीकार इत्यर्थः । तथाच निर्विकल्पकाद्भेदाभावप्राप्त्येति शेषः । तदुपपादयति ॥ वस्तुमात्रेति ॥ तदपीति ॥ अङ्गुलित्रयवन्निर्विकल्पके धर्मधर्मिस्वरूपप्रतीतौ तत्स्वरूपभूतं परस्पराकांक्षितत्वमपि प्रतीतमेवेत्यर्थः ॥ भातीति ॥ निर्विकल्पके वस्तुदर्शनस्य जातत्वादिति भावः ॥ तदिति ॥ निर्विकल्पकेऽचकासत् सविकल्पके चकासदित्यर्थः । सविकल्पकोच्छेदप्रसङ्ग इत्यत्रेष्टापत्तिं परिहरति ॥ न चेति ॥ तथाच प्रवृत्तिमात्रोच्छेदः स्यादिति भावः । तथात्वेन असंसर्गाग्रहपूर्वकत्वेन ॥ बालस्येति ॥ पार्श्वस्थस्य व्युत्पित्सोरित्यर्थः ॥ तदीयेति ॥ अस्येयं प्रवृत्तिः संसर्गज्ञानपूर्विकेति मध्यमवृद्ध-सम्भन्धिसंसर्गज्ञानानुमानेत्यर्थः । अन्वितार्थेषु आनयनादिसंसर्गवत्सु गवादिरूपार्थेषु ॥

### **वाक्यार्थरत्नमाला**

असंसर्गभेदाग्रहयोरेवेति । असंसर्गश्च भेदश्च तयोरग्रहयोरेवेत्यर्थः । उभयोः प्रकृतत्वेन प्राचीनविकल्पस्योपलक्षणयाऽसंसर्गाग्रहेऽपि प्रवृत्त्या तत्र क्वचिदसंसर्गाग्रहात्क्वचि-त्संसर्गग्रहादिति प्रथमपक्षेऽनियतकारणत्वापत्तिरूपदूषणेन पराकृते सति द्वितीयस्य भेदाग्रहसम-कक्षतया आशङ्कनं युक्तमित्यावेदितमधस्तात् । मूलेऽविसंवादीत्यादिकं लीलावत्यनुसारेण । अविसंवादीत्येतद्धेतौ सहोपलम्भत्वं नामैकोपलम्भत्वमिति विवक्षितार्थस्फोरणं कुर्वन्नेव सहेति पदकृत्यमाह अत्र घटः पट इतीति । रूपरूपीत्यस्य धर्मधर्मीत्येतदर्थकत्वमित्याशयेन तद्विशेषण-कृत्यमाह घटपटावितीति । ननु नीलघटाविति प्रत्ययविचारः । घटरूपस्यालोकापेक्षत्वेऽपि आलोकस्य घटरूपत्वापेक्षत्वाभावेन परस्परापेक्षत्वरूपसाकाङ्क्षत्वस्य तत्राभावेऽपि नीलघटयोः स्वप्रतीत्यर्थं परस्परापेक्षत्वसत्त्वेन तत्प्रत्यये तादृशधर्मधर्मिविषयकैकोपलम्भत्वसद्भावादित्यत आह अत्र धर्म-धर्मिणोरिति । नीलघटावित्यत्र तु व्यावर्त्यव्यावर्तकभावस्य न संसर्गमर्यादया भानम् । नीलो घट इत्यादिसामानाधिकरण्यस्थल एव तद्भासनादिति भावः । यद्वा सापेक्षत्वं साकाङ्क्षत्वं तथा च घटरूपस्यापि आलोकापेक्षत्वेन कथं व्यभिचारपरिहार इत्यतो विवक्षितमर्थमाह अत्र धर्मेति । अत्रानुमाने लीलावतीवर्द्धमानमणिटीकाद्यनुसारेण विशेषविचारः कर्तव्योऽस्ति ।
अन्यथाख्यातिदूषणं च कर्तव्यमस्ति । प्रत्यक्षविशेषेति । सविकल्पिकेत्यर्थः । शब्दप्रमाणेत्यत्र सामान्येति पूरितम् ।

[Load More](javaऽcriptःvoid(0))
