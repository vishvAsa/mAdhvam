+++
title = "०४ अथ अत्र परकीयभाष्यस्य अपव्याख्यानत्वम्।"
upstream_url = "https://dvaitavedanta.in/category-details/19669/975/sharam/sathha/parath/parath/shasat/atha-a"
+++
## उपक्रमादिलिङ्गेभ्यो नान्या स्यादनुमा ततः

**अथ अत्र परकीयभाष्यस्य अपव्याख्यानत्वम् ।**

**उपक्रमादिलिङ्गेभ्यो नान्या स्यादनुमा ततः**

### **सुधा**

अत्र केचित् शास्त्रस्य योनिरिति व्याचक्षते ॥ तदनुपपन्नं प्रकृतानुपयोगात् । न हि शास्त्रकारणत्वं जगत्कारणत्वे हेतुः । व्याप्त्यदर्शनात् । पूर्वसूत्रे जगत्कारणत्वेन प्रतीतं सार्वज्ञ्यं ब्रह्मणो वेदकारणत्वेन स्फुटीक्रियते इति चेन्न । वेदस्यापि सकलजगदन्तर्भावात् । कथं चानन्त-पदार्थात्मकस्य प्रपञ्चस्य कर्तृत्वेन न स्फुटं तदेकदेशवेदकारणत्वेन स्फुटीभविष्यति सार्वज्ञम् । अथ जगत्कारणत्वं प्रधानादिव्युदासेन ब्रह्मण्येव साधयितुं हेतुत्वेनोक्तं सार्वज्ञ्यं शास्त्रयोनित्वेन साध्यत इति चेन्न । असिद्धिप्रसङ्गत् । न हि ब्रह्मणो जगत्कारणत्वमनङ्गीकुर्वाणो वेदकारणत्वमङ्गीकरोति । आगमेन साध्यत इति चेत् । तर्हि जगत्कारणत्वमेव तेन किं न साध्यते । ईक्षत्यधिकरणादिना जन्मादिसूत्रस्य पुनरुक्तताप्रसङ्गाच्च ॥ जगत्कारणत्वेन सर्वज्ञत्वं न सिध्यति वेदाकर्तृत्वादित्या-शङ्क्येदमुक्तमिति चेन्न । तथा सति प्रतिज्ञामात्रत्वप्रसङ्गात् । वियदादिविषयेऽप्येवमाशङ्काप्रसङ्गात् । वियदधिकरणादौ साऽपि निराकरिष्यत इति चेन्न । तर्हि तेनैवेदं गतार्थं स्यात् ।

किञ्च वेदकर्तृत्वाभावे सार्वज्ञ्यं न संभवतीति शङ्कैव निर्दला । न हि तत्कर्त्रैव तज्ज्ञातव्यमिति नियमोऽस्ति । किञ्च वेदकर्तृत्वं कथं सार्वज्ञ्यसाधकम् । यो यावदर्थप्रतिपादकस्य वाक्यस्य प्रणेता स ततोऽप्यधिकमर्थं जानात्येव । यथा पाणिन्यादिः । अयं चाशेषार्थप्रतिपादकस्य शास्त्रस्य प्रणेताऽतः कथं न सर्वज्ञ इति चेन्न । किमिदं वेदप्रणेतृत्वं नाम । किं प्रमाणान्तरेणार्थमुपलभ्य स्वेच्छया प्रबन्ध कर्तृत्वं किं वोच्चारणमात्रम् । आद्ये पौरुषेयत्वापत्तिः । द्वितीये सार्वज्ञ्यासिद्धिः । उपाध्यायवत् । रज्जौ भुजङ्गवद्ब्रह्मण्यारोपितो वेद इति चेत् । कथं तर्हि पाणिन्यादिदृष्टान्तः । न हि पाणिना-वारोपितं व्याकरणम् । कथं चैवं सति सार्वज्ञ्यसिद्धिः । तस्यैव विज्ञानशक्तिविवर्तत्वाच्छास्त्रस्येति चेन्न । वियदादीनामपि प्रकाशशक्तिप्रसङ्गात् । अविद्यागतावरणादिशक्तेरपि ब्रह्मणि तात्त्विकत्व-प्रसङ्गाच्च । किञ्च वेदे ज्ञानकरणत्वशक्तिर्ब्रह्मणि च तत्कर्तृत्वशक्तिरिति किं केन सङ्गतम् । कुत्र चेदमुपलब्धमारोप्यगता शक्तिरारोपाधिष्ठाने वास्तवीति । तस्मादपव्याख्यानमेव तदित्युक्त एव सूत्रार्थः ॥ १-१-३ ॥

### **वाक्यार्थचन्द्रिका**

नन्वेतावता ग्रन्थेन कारणस्य प्रमाणान्तरागम्यत्वेन शास्त्रैकसमधिगम्यत्व-व्युत्पादनं भाष्यकारीयं तदा युक्तं स्याद्यदि शास्त्रैकसमधिगम्यत्वं सूत्रार्थः स्यात् । न चैवम् । परोक्त-रीत्या समासप्राबल्याच्च सूत्रस्यान्यार्थत्वादिति शिष्यहार्दशङ्कां परिहर्तुमर्थान्तरानुपपत्तिं दर्शयितुं तमनु-वदति अत्र केचिदिति ॥ पूर्वसूत्रेण लक्षणेऽभिहिते लक्षणविशिष्टे प्रमाणस्यैवाकाङ्क्षितत्वेन वेद-कारणत्वादेरनाकाङ्क्षितत्वादाकाङ्क्षादिवशादेव वाक्यार्थस्यावधेयत्वाद्योनिशब्दं प्रमाणवाचिनमङ्गीकृत्य बहुव्रीहिवशादस्मदुक्तार्थस्यैव प्रकृतोपयोगेऽपि, प्रकृतानुपयोगान्नायं वाक्यार्थ इत्याह प्रकृतेति ॥ ननु शास्त्रकारणत्वं पूर्वसूत्रोक्तजगत्कारणत्वे हेतुत्वेनानेनोच्यतेऽतो नानाकाङ्क्षिताभिधानमित्यत आह प्रकृतेति ।

हेतुत्वेनोपयोगाभावं दर्शयति न हीति ॥ हिशब्दार्थं प्रपञ्चयति व्याप्तीति । उपलक्षणं चैतत् । एकदेशकारणत्वेन समुदायकारणत्वानुमानेऽतिप्रसङ्गाच्चेत्यपि द्रष्टव्यम् । न च नायं निश्चय हेतुः किं त्वशक्यसृष्टेर्वेदस्य स्त्रष्टुः सर्वजगत्स्त्रष्टृत्वं सम्भवतीति सम्भावनाहेतुरिति वाच्यम् । अधिकेनाल्पस्य सम्भावनेऽप्यल्पेनाधिकस्यासम्भावानादिति भावः ॥ श्रुतेर्जगत्कारणत्वे हेतुत्वेनासङ्गतावपि तदुक्त्यर्थ-लभ्यसार्वज्ञे हेतुत्वेनान्वयान्नासङ्गतिरित्याशङ्कते पूर्वेति ॥ जगदेकदेशवेदस्त्रष्टृत्वेन सार्वज्ञसिद्धा-वन्तर्भावितवेदस्य जगतः स्त्राष्टृत्वेन सुतरां सार्वज्ञं सिद्ध्यत्येवेत्यर्थादपि जन्मादिसूत्रेणैव सार्वज्ञस्य स्फुटं प्रतीतत्वेन पुनर्हेत्वाकाङ्क्षाया अभावेनासङ्गतिस्तदवस्थैवेत्याह वेदस्यापीति ॥ एवमपि पूर्वसुत्रोक्तजगत्कारणत्वेन स्फुटं सार्वज्ञाप्रतीतौ शास्त्रकारणत्वोक्त्याऽपि न तत्प्रतीतिरित्येतदुक्ति-रयुक्तैवेत्याह कथं चेति । उलक्षणं चैतत् । पूर्वसूत्रेऽथेलब्धसर्वशक्त्यादित्यागेन सार्वज्ञस्यैव स्फोरणे निमित्ताभावाच्चेत्यपि द्रष्टव्यम् । न च ‘अस्य महतो भूतस्य निःश्वसितं’ इति श्रुत्या नामरूपात्मकस्य सर्वस्यापि प्रपञ्चस्य निःश्वसितवदप्रयत्नसाध्यब्रह्मकार्यत्वोक्तेस्तादृशश्रुत्युदाहरणेन सर्वशक्त्याद्यपि दृढीकृतमेवेति वाच्यम् । श्रुत्यन्तरस्यापि सूत्रसूचितत्वसम्भवेनास्या एव सूत्रोपात्तत्वे नियामका-भावात्सार्वज्ञे कण्ठत एव शास्त्रयोनित्वरूपसाधकमभिधाय तत्सूचितप्रमाणेनार्थतः सर्वशक्त्यादिसाधने निमित्ताभावाच्चेत्याशयात् ॥

ननु न पूर्वसूत्रेणार्थतो लब्धस्य सार्वज्ञस्य स्फुटीकरणार्थमिदं येनोक्तदोषः स्यात्किन्तु प्रधानादि-व्युदासेन जगत्कारणत्वं ब्रह्मण्येव साधयितुं हेतुत्वेनोक्तं सार्वज्ञं शास्त्रयोनित्वेन साधयितुमिदम्, अतः सार्वज्ञस्यैव विशिष्य साधनमुपपन्नमिति शङ्कते तथेति ॥ आगमेन शास्त्रयोनित्वं तेन च सार्वज्ञ्यं प्रसाध्य तेनान्यव्युदासेन ब्रह्मणि जगत्कारणत्वसाधनाद्वरं श्रुत्यैवान्यव्युदासेन ब्रह्मण्येव जगत्कारणत्व-साधनमित्याह तर्हीति । ईक्षत्यधिकरणादीत्यादिपदेन चतुर्थपादोपादानम् ॥ ननु प्रधानादिव्युदासेन ब्रह्मण्येव जगत्कारणत्वसाधकतया सार्वज्ञ्यसिद्धेरावश्यकत्वाज्जगत्कारणत्वेन सार्वज्ञ्यं न सिद्ध्यति वेदाकर्तृत्वादिति शङ्कया च जगत्कारणत्वेन सार्वज्ञासिद्धेर सम्भवाद्वेदकारणत्वेन सार्वज्ञ्यसिध्द्यर्थ-मिदमुच्यते । अयमेव जगत्कारणत्वेनास्फुटं सार्वज्ञ्यं स्फुटीक्रियत इत्यस्याभिप्राय इत्याशयेन शङ्कते जगदिति ॥ तर्हि नोक्तशङ्काया अनेन परिहारो वेदकारणत्वे हेतोरनुपन्यासादित्याह तथा सतीति । तर्हि ‘यावद्विकारं तु विभागः’ इत्यादिसूत्रोक्तैर्भिन्नत्वादिसाधारणहेतुभिर्ब्रह्मेतरसर्वानित्यताया वियदधि-करणादौ प्रतिपादनेन तेनैव तच्छङ्कानिवृत्तेस्तदर्थत्वे तेनास्य गतार्थता स्यादित्याह तर्हीति । न चात एव हेतुमनुपन्यस्य प्रतिज्ञामात्रमुक्तशङ्कानिराससूचनाय कृतमिति वाच्यम्, वियदादिविषयेऽपि तथा प्रतिज्ञायाः कर्तव्यत्वात्त्वद्भाष्येऽस्य महत इत्यादिप्रमाणोपन्यासानुपपत्तेश्च । न च तर्ह्यत्र श्रुत्या शास्त्रयोनित्वसाधनं तत्र युक्त्येति न गतार्थतेति वाच्यम्, वियदादिकारणत्व इवैतत्कारणत्वेऽपि श्रुत्यादेस्तत्रैवोपन्यसनीयतया वैलक्षण्ये निमित्ताभावात् । अन्यथा वियदादिविषये श्रुत्युपन्यासायात्र यत्नः कर्तव्यः स्यादिति भावः ॥ एतेन अथवा वेदनित्यत्वाद्ब्रह्मणो विश्वयोनिता । नेति शङ्कामपाकर्तुं शास्त्रयोनित्वमुच्यते’ इति सार्वज्ञ्यप्रसङ्गमपहाय जगत्कारणत्वासम्भवशङ्कापरिहारकत्वेन सूत्रसार्थक्य-प्रकारः कल्पतरूक्तो निरस्तो वेदितव्यः । प्रतिज्ञामात्रत्वप्रसङ्गस्य वियदादिवैलक्षण्याभावाप्रयुक्तदोषस्य चापरिहारात् ॥ एवं च सार्वज्ञ्यसिध्द्यर्थं शास्त्रयोनित्वेऽवश्यं वाच्ये एतच्छङ्कापरिहारोऽप्यनुषङ्गगतः सिध्यतीत्येव कल्पतरुतात्पर्यं न तु सार्वज्ञ्यसिद्ध्यर्थतामस्यापहायैतत्सूत्रस्थैतच्छङ्कानिरासकत्वमेवेत्यत्रेति केनचिदुक्तं निरस्तम् । अस्य सार्वज्ञ्यसिध्द्यर्थताया निरस्तत्वान्निराकरिष्यमाणत्वाच्च प्रतिज्ञामात्रेण शङ्काया अपरिहारादानुषङ्गिकतासिद्धेरनुपपत्तेश्चेति प्रधानादिव्युदासेन ब्रह्मण्येव जगत्कारणत्वं साधयितुं हेतुत्वेनोक्तसार्वज्ञं शास्त्रयोनित्वेन साध्यत इत्यभिप्रायस्य वेदाकर्तृत्वाज्जगत्कारणत्वेन सर्वज्ञत्वं न सिध्यतीत्यभिप्रायस्य च सूत्रावतारिकावसरे विवरणग्रन्थत्स्पष्टप्रतिभासेऽपि चन्द्रिकायां तत्तदा-शङ्कापरिहरौ तु पक्षान्तरनिरासेनार्थत एतदभिप्राये दूषणलाभभिप्रायेणेति द्रष्टव्यम् ।

सर्वपक्षसाधारणं दूषणमाह किञ्च वेदकर्तृत्वमिति । एतेन यद्भामतीविवरणयोर्जगत्कारणत्वेन सिद्धे सार्वज्ञे शास्त्रयोनित्वं हेत्वन्तरमुच्यत इत्युक्तं तदपि निरस्तं भवति ॥ यो यावादिति । वेदः स्वविषयाधिकज्ञानवत्प्रणीतो वाक्यप्रमाणत्वात्पाणिन्यादिशास्त्रवदिति वा ब्रह्म वेदविषयादधिकविषयज्ञं तत्कर्तृत्वात्पाणिन्यादिवदिति वा प्रयोगप्रकारो द्रष्टव्यः । सर्वावभासकवेदकर्तृत्वेन पक्षधर्मताबलात्सार्व-ज्ञसिद्धिरित्याशयेन तदनुगुणतया व्याप्तिस्वरूपं प्रदर्श्य पक्षधर्मतास्वरूपमपि दर्शयति अयं चेति । यद्यपि सकलवेदकर्तृत्वहेतूकरणवलात्सकलवेदार्थविषयत्वमीश्वरज्ञानस्य सिध्यतीति तावतैव तस्य सार्वज्ञ्यसिद्धेरधिकविषयत्वविशेषणं व्यर्थम् । अद्यतनपुरुषपाणिगतवराटकसङ्ख्यादिज्ञानस्य चाधिक-विशेषणेनाप्यसिद्धिरेव । इक्षुक्षीरादिमाधुर्यादिविशेषाणां शब्दाबोध्यानुभवमात्रगोचराणां ज्ञानस्य सिध्द्यर्थं तदुपादाने च तादृशाधिकविशेषविषयत्वेन साध्यस्योपपत्त्याऽर्थान्तरापत्तिस्तथाऽपि सकल-वेदार्थाभिज्ञात्वमेव साध्यम् । सामान्यव्याप्तिन्यव्याप्तिबलात्खप्रयुक्तवाक्यार्थाभिज्ञत्वमात्रसिद्धावपि विशिष्य सकलवेदार्थाभिज्ञत्वसिद्धिः सकलवेदकर्तृत्वहेतुपक्षधर्मताबललभ्या । वेदार्थाधिकाऽद्यतन-वृत्तन्ताद्यभिज्ञत्वसिद्धिरस्तु स्वतः सर्ववेदार्थगोचरमीश्वरज्ञानमन्यदपि गोचरयेदिति न्यायसाम्यात् । अधिकविषयत्वस्य साध्यानुप्रवेशनं तु, पाणिनीयादिदृष्टव्याप्तिबलादधिकविषयत्वमपि सेद्धुमर्हति, किमुत वेदार्थविषयत्वमिति कैमुतिकन्यायेन सिषाधयिषितसाध्यसिद्धिदाढ्यार्थमिति परस्याशयः । यद्यप्येकार्थमात्रज्ञेन प्रयुक्ते प्रतीयमानानेकार्थकवाक्ये स्वविषयज्ञानवत्प्रणीतत्वस्याप्यभावेन व्यभिचार-स्तद्वदुपपत्त्या चार्थान्तरता, दुष्करकरणसमर्थस्यापि सुकरकरणसामर्थ्याभावादर्शनेन वेदार्थाभिज्ञस्यापि पाणिगतवराटकाद्यज्ञानोपपत्त्या न्यायबलेनापि तज्ज्ञानालाभश्चेत्यादिदूषणमपि वक्तुमुचितं तथाऽपि यत्परेणैतदनुमानहेतौ विकल्पदूषणमाशङ्क्य समाधानमभिहितं तन्निरासेन तदेव तदचातुरीं प्रदर्शयितु-मुद्भावयति किमिदमिति ॥ रज्जाविति । एवञ्च वेदारोपाधिष्ठानात्वं तत्प्रणेतृत्वमित्युक्तं भवति । तर्हि दृष्टान्ते साधनवैकल्यमित्याह कथं तर्हीति । कार्याध्यस्तयोरूभयोः कारणाधिष्ठानाधीनत्वमात्रेण तदुक्तौ तूभयानुगताधीनताया निर्वक्तुमशक्यत्वाच्छब्दसाम्यमात्रेण दृष्टान्ततायाश्चातिप्रसञ्जकत्वेनायुक्तत्वादिति भावः । अप्रयोजकत्वं चाह कथं चेति । वियदादीनामित्यादिपदेनाविद्यादिग्रहणम् । ननु कार्यगतत्वेन निश्चितशक्तेः कारणशक्तिं विनाऽनुपपत्तावपि कारणगतसर्वशक्तेः कार्यगतत्वनियमानभ्युपगमा-त्कथमेतदित्यतः साऽप्यनुपपत्तिर्नास्तीत्याह अविद्यादीति । प्रकृते कार्यकारणयोरेकशक्तिकत्वमभ्युपगम्य तन्नियमाभावव्युत्पादनं कृतं वस्तुतस्तु तदेव नास्तीत्याह किञ्चेति । न च बोधकत्वमात्रमुभयानुगत-मस्तीति वाच्यम् । एकत्र बोधकत्वं नाम तत्करणत्वमेव । अपरत्र तत्कर्तृत्वमेवेत्यर्थभेदे सति शब्दसाम्यमात्रस्याप्रयोजकत्वादित्याशयः ॥ किञ्च प्रसिद्धोपादानोपादेययोरेकशक्तिमत्त्वस्य क्वचि-र्द्दर्शनेऽपि त्वदभिमताधिष्ठानाध्यस्तयोस्त्वनयोर्न क्वचिदपि दृष्टमित्याह कुत्र चेति ॥ तस्मादिति । तथा च भाष्यकारीयः शास्त्रैकसमधिगम्यत्वसाधनायासो युक्त एवेति भावः ॥ १-१-३ ॥

### **परिमल**

औतमतं प्रत्याचष्टे अत्र केचिदिति ॥ वेदस्यापि सकलजगदन्तर्भावादिति । तथा च पूर्वसूत्र एव वेदकारणत्वस्यापि प्राप्त्या तदुक्तौ पौनरुक्त्यं स्यादिति भावः ॥ दोषान्तरं चाह कथं चेति । हेतुत्वेनोक्तमिति । पूर्वसूत्रे जगत्कारणत्वेनोक्तमित्यर्थः । अथ जगत्कारणत्वं प्रधानादिव्युदासेनेत्यायुक्तार्थे दोषमाह । ईक्षतीति ॥ तत्रापीक्षणरूपहेतुना प्रधानकारणत्वनिरासादिति भावः । आदिपदेनानुमानिकमप्येके षामित्यस्य ग्रहणम् ॥ इदमिति । शास्त्रयोनित्वादित्येतदित्यर्थः ॥ प्रतिज्ञामात्रत्वेति । शास्त्रयोनित्वे प्रमाणस्य सूत्रेऽनुपन्यासादिति भावः ।

इतिनियमोऽस्तीति । घटाद्यकर्तुरपि घटादिज्ञानदर्शनादिति भावः ॥ शङ्कते तस्यैवेति । ब्रह्मणो या विज्ञानशक्तिस् तयैव ब्रह्म शास्त्रत्वेन भ्रमविषयत्वमापद्यत इति शास्त्रस्य ब्रह्मविज्ञानशक्तिविवर्तत्वम् । अत आरोप्ये वेदे विज्ञानजनकत्वादधिष्ठानेऽपि ब्रह्मणि विज्ञानशक्तिः सत्यभूतोपेयेति सार्वज्ञसिद्धिरिति भावः ॥ वियदादेरपि शास्त्रस्येव विज्ञानशक्तिविवर्तत्वस्य वाच्यत्वाच्छास्त्रस्येव तस्याप्यर्थज्ञानजनकत्वं स्यादित्याह वियदादीनामपीति ॥ आरोप्यगता शक्तिरधिष्ठानेऽवश्यमङ्गीकार्येत्यत्र दोषान्तरमाह अविद्यादीति ॥ तत्कर्तृत्वेति । ज्ञानकर्तृत्वेत्यर्थः । आरोपितवेदस्य ज्ञानजननशक्तित्वेऽप्यधिष्ठाने विज्ञानशक्तिसिद्धिर्नास्ति । येन सार्वज्ञसिद्धिः स्यादिति भावेनाह कुत्र चेदमिति ॥१-१-३॥

### **यादुपत्यम्**

सूत्रवाक्यादापाततः प्रतीयमानं हेतुत्वं दूषयति न हीति व्याप्त्यदर्शनादिति । वेदादिप्रणेरन्यस्याभावेन दृष्टान्ताभावादिति भावः ॥ भाष्योक्तां सङ्गतिमाशङ्कते पूर्वसूत्र इति । विवरणोक्तं सङ्गतिमाशङ्कते अथेति ॥ हेतुत्वेनोक्तमिति । पूर्वसूत्र इति शेषः । ईक्षत्यधिकरणादि-नेत्यत्रादिपदेनानुमानिकमप्येकेषामिति चेदित्यादीनां ग्रहणम् । विवरणोक्तमेव सङ्गत्यन्तरं शङ्कते जगत्कारणत्वेनेति ॥ तेनैदमिति । ‘प्रतिज्ञाहानिरव्यतिरेकाच्छब्देभ्यः’ इत्यादिसूत्रार्थतया त्वदुक्त-न्यायसाम्यादिति भावः ॥ मीमांसकमतानुसारेणोदाहरणादित्वेन तद्भाष्याभिप्रेतमनुमानमनुवदति यो यावदर्थेति । इदमिहानुमानम् । ब्रह्म, वेदविषयादधिकविषयज्ञं, तत्कर्तृत्वादिति । ननु सकलवेदकर्तृत्व-रूपहेतुबलात्सकलवेदार्थविषयत्वमीश्वरज्ञानस्य सिध्यतीति तावतैव तस्य सार्वज्ञ्यसिद्धेरधिकविषयत्वं विशेषणान्तरं किमर्थम् । न च तावता तस्य सार्वज्ञं न सिध्यति । अवेदप्रतिपादिताद्यतन-वृत्तान्ताद्यभिज्ञत्वस्य तेनासिद्धेरिति वाच्यम् । अधिकविषयत्वविशेषणेनापि तदसिद्धेरिति चेत् । उच्यते । सकलवेदार्थाभिज्ञत्वमेवेह साध्यम् । पक्षधर्मताबलात्सार्वज्ञसिध्द्युक्तिरिति तन्मताभिप्रायः । वेदार्थाधिकाद्यतनवृत्तान्ताद्यभिज्ञतासिद्धिस्तु स्वतः सर्ववेदार्थगोचरमीश्वरज्ञानमन्यदपि सर्वं गोचयेदिति न्यायसाम्यात् । अधिकविषयत्वस्य साध्यानुप्रवेशनं तु पाणिनीयादिदृष्टव्याप्तिबलादधिकविषयत्वमपि सेद्धुमर्हति किमुत वेदार्थविषयत्वमिति कैमुत्यादिन्यायेन सिषाधयिषितसाध्यदार्ढ्यार्थमनुमान-प्रवृत्त्यनन्तरभाविन्यायलभ्यार्थानुवादरूपं चेति ज्ञातव्यम् ॥ सार्वज्ञसिद्धिमाशङ्कते तस्यैव विज्ञान-शक्तीति । अयं भावः । अस्ति तावत्कार्ये शास्त्रे प्रकाशनसामर्थ्यम् । तच्चोपादानकारणधर्म एव । प्रदीपगतप्रकाशनसामर्थ्यस्य वह्निधर्मतादर्शनात् । कार्योपादानयोः शक्तिद्वयकल्पनाऽयोगात् । एवं च सर्वार्थप्रकाशनसमर्थत्वात्सर्वज्ञं ब्रह्मेति । कारणगतैव शक्तिः कार्य इति नियमस्यान्वयव्यभिचारमाह वियदादीनामिति ॥ व्यतिरेकव्यभिचारमाह अविद्यादिगतेति ॥ वह्निदीपादावेकशक्तिकत्वसम्भवेऽपि न प्रकृते तत्संभव इत्याह किञ्चवेद इति ॥ कुत्र चेदमिति । वह्निश्च न दीपारोपधिष्ठानभूतः । अतस्तदुदाहरणं प्रकृतासङ्गतमेवेति ॥ १-१-३ ॥

### **श्रीनिवासतीर्थीया**

ननु कथं निर्दलत्वं यो यत्कर्ता तेनैव तस्य ज्ञातत्वाद्ब्रह्मणश्च वेदाकर्तृत्वे वेदज्ञानं न स्यादित्यत आह न हीति । तथात्वे कुलालकृतघटस्य कुविन्दादिनाज्ञेयत्वप्रसङ्गादित्यशय एवं चान्यकृतस्यापि वेदस्य ज्ञानमीश्वरस्य संभवतीति ध्येयम् । अधिष्ठानगता शक्तिरारोप्ये भवतीत्यस्य व्यभिचारेणासंभवेऽप्यारोप्ये शक्तिर्या प्रतीयते सा शक्तिः सर्वाप्यधिष्ठानगतैवेति नियमस्य व्यभिचारा-भावादित्यत आह अविद्येति । अविद्यायाश्चैतन्ये आरोपितत्वादिति भावः ॥ ब्रह्मणीति । ब्रह्मचैतन्यस्य प्रकाशकत्वेन तत्रावरणशक्त्यभावादिति भावः ॥ अस्तु वाऽधिष्ठानगता शक्तिरारोप्ये । आरोप्यगता शक्तिरधिष्ठाने प्रतीयत इति नियमः; तथाऽपि न ब्रह्मणः सार्वज्ञं सिद्ध्यतीत्याह किञ्चेति । न ह्यधिष्ठानगता ज्ञानकर्तृत्वशक्तिरारोप्ये वेदेऽस्ति । न वाऽऽरोप्यवेदगता ज्ञानाकरणत्वशक्ति-रधिष्ठनेऽस्तीति ब्रह्मगतविज्ञानकर्तृत्वशक्तिविवर्तत्वस्य वेदेऽभावान्न तेन सार्वज्ञसिद्धिरिति भावः ॥ कुत्र चेति । भुजङ्गगतभयजनकत्वशक्ते रज्जावभावादिति भावः ॥ १-१-३ ॥

### **वाक्यार्थरत्नमाला**

एतावता ग्रन्थेनेति । शैवाद्यागमसंप्राप्तेत्यारभ्य उपक्रमादीतिवाक्यान्त-ग्रन्थेन इत्यर्थः । सूत्रस्यान्यार्थत्वे परोक्तरीतिमात्रं कथं प्रयोजकमित्यतस् तद्रीतिसाधकं भवत्पक्षबाधकं च समासप्राबल्यमस्तीत्याह समासेति । तत्पुरुषस्य वर्तिपदार्थप्रधानस्य बहुव्रीहेरन्यपदार्थप्रधानतया जघन्यात् प्राबल्यमित्याशयः । शिष्यहार्देत्युक्तया किमत्र परव्याख्यानपराकरणेन । न चैतच्छङ्का-निवारणमेव प्रयोजनमिति वाच्यम् । एतच्छङ्कायाः परेणाकारणात्पररीतिमालम्ब्य शिष्येणापि तद-करणात् तत्परिहारायोग इत्याशङ्का निवारिता । परिहर्तुमुपयुक्ताया अर्थान्तरानुपपत्तिस्तां दर्शयितुमिति योज्यम् । अङ्गीकृत्य बहुव्रीहीति । अङ्गीकृत्य यो बहुव्रीहिराश्रीयते तद्वशादिति योज्यम् । अनेन बहुव्रीह्याश्रयणं तल्लब्धार्थस्य प्रकृतोपयोगात्कर्तुं शक्यम् । न तु प्रकृतानुपयोग्यर्थसंपादकता पुरुषा-श्रयणम् । अर्थानुपयोगे समासप्राबल्यस्याप्रयोजकत्वादिति सूचयति प्रकृतेतिवाक्यं महीत्याद्युत्तरग्रन्थ-प्रवृत्त्यङ्गप्रमेयान्तरप्रतिपादकतयापि योजयितुं तद्व्यावर्त्याशङ्कामुत्थाप्य तन्निवर्तकतया तदवतारयति ननु शास्त्रेति । तदुक्तयर्थेति । तदुक्तया अर्थतो लभ्येत्यर्थः । एवमपीति । वेदस्यापि जगदन्तर्भावेनान्त-र्भावितवेदस्य जगतः स्रष्टृत्वोक्तावपीत्यर्थः । पूर्वसूत्रेऽर्थलब्धेति चन्द्रिकोक्तमाह उपलक्षणं चैतदिति । तादृशश्रुत्युदाहरणेनेति । अस्य महत इत्यादि वेदवाक्यं ब्रह्मणो वेदकर्तृत्वेन सर्वज्ञत्वं न साधयति वेदस्य सापेक्षत्वप्रसङ्गादित्याशङ्क्य साधयति । अर्थमुपलभ्य रचितत्वस्याभावादित्यादेः परभाष्ये उक्तत्वादित्याशयः । चतुर्थेति । आनुमानिकपादस्य प्रधानाशाब्दत्वप्रतिपादकतया परेणाभिधानादिति भावः । एतेनेति । अथवेत्यादिनोक्तः प्रकार एतेन निरस्त इति सम्बन्धः । एतेनेत्युक्तमेव दर्शयति प्रतिज्ञेत्यादि । इत्यत्रेति । तात्पर्यमिति वर्तते । सार्वज्ञ्यप्रसङ्गपरित्यागे बहुविरोधा आयान्तीत्यतः कल्पतरुग्रन्थस्यार्थान्तरे तात्पर्यं परिमले वर्णितं तदप्ययुक्तमिति वक्तुमाह एवं च सार्वज्ञ्येति । अत्रैव च सार्वज्ञ्यसिध्यर्थमित्येव पाठः । मूलकोशेन चेत्येतद्विनाश्यैवं चेति करणात् । स्पष्टत्वाभावेन लेखकेन न चेत्येव लिखितम् । तथा च न चेत्यस्य निरस्तमित्यस्य च विरोध इति शङ्कानवकाशः । केन-चिदुक्तमित्यनन्तरमेवं चेत्यत्रत्यश्चशब्दो योज्यः । एवं केनचिदुक्तं च निरस्तमिति । च शब्दो वा पूरणीयः । तदैवं चेत्यस्यैवमेवेत्यर्थः । एवमेवेत्युक्तमेव दर्शयति अस्य सार्वज्ञ्येति । ननु चन्द्रिकायां जगत्कारणत्वं प्रधानादिव्युदासेन ब्रह्मण्येवेत्यादिनोक्तो भाष्याभिप्रायः जगत्कारणत्वेन सर्वज्ञत्वं न सिध्यति वेदाकर्तृत्वादित्युक्ततदभिप्रायश्च मूल इति वदतो नाशंक्य परिहृतः । न च भामतीविवरणोक्त-प्रमेयदूषणाय प्रवृत्तेन चन्द्रिका कृता । तद्ग्रन्थात्तदभिप्रायाप्रतीतेर्नाशङ्क्यतो निराकृताविति वाच्यम् । सूत्रावतारिकावसरे विवरणे तदभिप्रायद्वयप्रतीतेरित्याशङ्कां परिहर्तुमाह प्रधानादि व्युदासेनेत्यादि । अत्र चन्द्रिकायां न तदाशङ्कापरिहारौ त्विति पाठः । मूलकोशे सत्त्वात् स्पष्टप्रतिभासेऽपीत्युक्त-शङ्कानुगुणत्वाच्च । तस्यायं योजनाप्रकारः विवरणग्रन्थात्स्पष्टभासेऽपि चन्द्रिकायां तदभिप्रायस्य यौ नाशङ्कापरिहारौ आशङ्कावयवः परिहाराभावश्चेति यावत् तौ तु पक्षान्तरनिरासेनेत्यादिरूपः । पक्षान्तर-निरासेनेति । पूर्वसूत्रेऽर्थलब्धस्य सार्वज्ञ्यस्य संस्फोरणार्थं ब्राह्मणो ऋगादिकारणत्वमिहोच्यत इत्येतद्भाष्यप्रमेयनिराकरणाय प्रवृत्तेन चन्द्रिकाकृता साङ्ख्याभिमताचेतनकारणतायाश्च चेतनत्वमात्रेण निषेधसम्भवादिति प्रक्रम्य साङ्ख्यानङ्गीकृतेन शास्त्रयोनित्वेन सार्वज्ञ्यस्य साधनायोगाच्च । श्रुत्या शास्त्रयोनित्वं तेन सार्वज्ञ्यं प्रसाध्य तेन प्रधानस्य कारणतानिषेधाद्वरं श्रुत्यैव तन्निषेध इति प्रतिपादनेनोक्तभाष्योक्तपक्षनिरासे सति अर्थतः प्रधानादीत्युक्ताद्याभिप्राये दूषणलाभात् तथा ननु तर्हि पूर्वसूत्रोक्तसर्वकारणत्वाक्षेपे तत्समाधानार्थमिदमस्तु । उक्तं हि कल्पतरौ । अथवा वेदनित्यत्वादिनेति चेन्नेत्यनन्तरं श्रुतीनां परस्परविरोधपरिहारेण यावद्विकारमित्यादिसूत्रोक्तैर्भिन्नत्वादिसाधारणहेतुभि-र्ब्रह्मेतरसर्वानित्यत्व-प्रतिपादके वियत्त्यादौ अस्य वक्तव्यत्वादिति भाष्याभिप्रेततया पक्षान्तरमाशङ्क्य तन्निरासवर्णनेनार्थतः द्वितीयाभिप्राये च दूषणलाभात्तदभिप्रायेणेत्यर्थः । एतदभिप्राये दूषणेतिवाक्ये एतदर्थेत्यर्थपदं लेखकागतम् । तत्तदाशङ्कापरिहारौ त्विति पाठेऽपि विवरणग्रन्थादुक्ताभिप्राययोः स्पष्टप्रतिभासेऽपि चन्द्रिकायां यौ तत्तदाशङ्कापरिहारौ पूर्वसूत्रेऽर्थलब्धस्य सार्वज्ञ्यस्येत्यादि भाष्याभि-प्रेतमनूद्य यस्तत्परिहारः । ननु तर्हि पूर्वसूत्रोक्तसर्वेत्यादिकमाशङ्क्य च यस्तत्परिहारस्तौ तु तावन्मात्रं त्विति यावत् । प्रधानादीत्यादिमूलोक्तशङ्कयोस्तत्परिहारयोश्च कथनाभावस्त्विति यावत् । पक्षान्तर-निरासेनेत्यादि समानमिति योज्यम् । तदपि निरस्तं भवतीति । सर्वपक्षदूषणत्वे सति तन्मात्र-निरासकत्वेनैतन्मूलव्यापारः कुतो वर्णनीय इत्याशयेनात्र भामतीविवरणयोरिति चन्द्रिकायां विशिष्य निराकरणेऽपि तत्पक्षनिरासमात्रपरत्वेन किञ्चेत्यादिग्रन्थो न योजित इति ज्ञेयम् । यो यावदिति मूलसूचितचन्द्रिकोदाहृतविवरणोक्तप्रयोगप्रकारमुपदर्श्य यो यावदर्थेति मूलवाक्याल्लब्धकल्पतरूक्तमपि तत्प्रकारमाह ब्रह्म वेदविषयादधिकेति । तदनुसारेणैतदनुमानं विचारयति यद्यपीत्यादिना परस्याशय इत्यन्तेन । सकलेति पदोपादानेन वेदादिपक्षकप्रागुदाहृतानुमानयोर्वेदपदं सकलवेदपरम् । तथा सत्येव सार्वज्ञ्यसिद्धिरिति सूचितम् । तावतैवेति । वेदविषयादधिकविषयज्ञमिति साधने हीश्वरज्ञानस्य वेदस्य यो विषयस् तद्विषयकत्वे सति तद्विषयातिरिक्तविषयकत्वं साध्यतया पर्यवसन्नम् । तत्र सकलवेदानां सर्वार्थप्रतिपादकत्वेन सकलवेदविषयीभूतसर्वार्थविषयकत्वे ईश्वरज्ञानस्य सिद्धे सर्वज्ञत्वस्यैव सिद्धेरित्यर्थः । अधिकविषयत्वेति । अधिकविषयेतिपदेनोक्तमधिकविषयत्वं भवतीत्यतोऽधिकविषयत्व-प्रतिपादकमधिकविषयेति विशेषणमित्यर्थः । वेदविषयज्ञत्वसाधनमात्रेण सर्वज्ञत्वसिद्धेर्वेदविषय-ज्ञमित्येतावतैव पूर्तेरधिकविषयेति विशेषणं व्यर्थमित्याशयः । असिद्धिरेवेति । तथा च तत्सङ्ख्यादिरूपो यो वेदविषयातिरिक्तो विषयस् तद्विषयकत्वस्येश्वरज्ञाने सिध्यर्थमधिकविषयेतिपदोपादानमिति वक्तु-मशक्यमित्याशयः । शब्दाबोध्यानुभवेति । शब्दबोध्यत्वे सत्यनुभवमात्रगोचराणामित्यर्थः । अधिक-विषयेति विशेषणाभावेऽपि सर्वज्ञत्वसिद्धिरित्येतत्पराशङ्कितमङ्गीकृत्य विशेषणप्रयोजनान्तरं च विवक्षुस्तद्विशेषणमयास्यैव साध्यमङ्गीकृत्योपयुक्तं चाह तथापि सकलेति । एकार्थमात्रज्ञेन प्रयुक्त-स्यानेकार्थस्य शब्दस्याबाधितानेकार्थबोधकत्वदर्शनादित्येतच्चन्द्रिकोक्तदोषं विवृण्वन्नेव तदुपलक्षित-दोषान्तरं च दर्शयंस्तदनुक्तिं मूले घटयन्नवतारयति यद्यप्येकार्थमात्रेति । तन्निरासेनेति । तत्समाधान-निरासेनेत्यर्थः । तदेवेति । परकृतविकल्पपूर्वकदूषणमेवोद्भावयतीति सम्बन्धः । तत्र निमित्तं तदचातुरी-मिति । स्वयमेव विकल्पप्रदर्शनपूर्वकं दूषणमाशङ्कितम् । तदेव परस्योद्भावनायानुकूलं जातमिति तथाशङ्कनं स्वघातकं न कार्यमित्यचातुरीमित्यर्थः । तदेवेत्यनेन दूषणान्तराण्यपि शिष्यैरेवोह्यानीत्याशयो मूल इति सूचयति तदुक्तौ त्विति । दृष्टान्तोक्तावित्यर्थः । अप्रयोजकत्वं चेति । सर्वज्ञत्वस्य सकलवेदकर्तृत्वादिना साधने हेतुपक्षधर्मताबलेन तत्सिध्युपपत्तेः सर्वज्ञत्वे तस्य प्रयोजकत्वेऽपि आरोपाधिष्ठानत्वस्य कथमपि तत्प्रयोजकत्वाप्रतीतेरित्याशयः ॥

इति शास्त्रयोनित्वाधिकरणम् ॥
