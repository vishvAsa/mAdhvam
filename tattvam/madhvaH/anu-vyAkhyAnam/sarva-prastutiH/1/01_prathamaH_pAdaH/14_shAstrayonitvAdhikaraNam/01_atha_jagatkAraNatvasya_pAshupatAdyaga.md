+++
title = "०१ अथ जगत्कारणत्वस्य पाशुपताद्यगमानुमानावष्टम्भेन अतिव्याप्तिशङ्का ।"
upstream_url = "https://dvaitavedanta.in/category-details/19666/975/sharam/sathha/parath/parath/shasat/atha-j"
+++
## ॐ शास्त्रयोनित्वात् ॐ

**अथ जगत्कारणत्वस्य पाशुपताद्यगमानुमानावष्टम्भेन अतिव्याप्तिशङ्का ।**

अथ शास्त्रयोनित्वाधिकरणम् (१-१-३)

**ॐ शास्त्रयोनित्वात् ॐ**

### **सुधा**

॥ॐ शास्त्रयोनित्वात् ॐ॥ जगज्जन्मादिकारणत्वं परब्रह्मणो विष्णोर्लक्षणमभिहितम् । तस्य हरहिरण्यगर्भादिचेतनेषु प्रधानाद्यचेतनेषु च पाशुपताद्यागमानुमानावष्टम्भेनातिव्याप्ति-माशङ्क्यात्र परिहरति भगवान्त्सूत्रकारः ॥

### **वाक्यार्थचन्द्रिका**

॥ ॐ शास्त्रयोनित्वात् ॐ ॥ अधिकरणप्रतिपाद्यस्य सङ्गतेश्च स्पष्टत्वात् पूर्वपक्षाद्युक्त्या ज्ञातुं शक्यत्वाच्च भाष्यकारानुक्तमधिकरणप्रतिपाद्यं ससङ्गतिकमाह जगदिति । उक्त-लक्षणस्यातिव्याप्ति परिहारेण समर्थनादनन्तरसङ्गतिरिति भावः ।

### **परिमल**

॥ ॐ शास्त्रयोनित्वात् ॐ ॥ पूर्वेणाधिकारणेनास्याधिकरणस्य सङ्गतिफले आह जगदिति ॥ परिहरतीति । शास्त्ररूपप्रमाणोक्त्येति योज्यम् ।

### **वाक्यार्थरत्नमाला**

अधिकरणेति । ज्ञातुं शक्यत्वाच्चेत्यन्तं भाष्यकारानुक्तत्वे हेतुः । सङ्गतेर-स्पष्टत्वात्तां दर्शयति उक्तेति ।

[Load More](javaऽcriptःvoid(0))
