+++
title = "०३ अथ जगत्कारणत्वे अनुमानानवकाश इति व्युत्पादनम्।"
upstream_url = "https://dvaitavedanta.in/category-details/19668/975/sharam/sathha/parath/parath/shasat/atha-j"
+++
## न पृथक् चानुमेश्वरे

**अथ जगत्कारणत्वे अनुमानानवकाश इति व्युत्पादनम् ।**

**न पृथक् चानुमेश्वरे**

### **सुधा**

मा भूच्छैवाद्यागमाज्जगज्जन्मादिकर्तृसिद्धिः । उक्तानुमानैस्तु भविष्यति । तत्कथं शास्त्रैकसमधिगम्यत्वं जगत्कारणस्येति चेत् । किं शास्त्रानुसार्यनुमानं जगत्कारणे प्रमाणमुच्यते । उत स्वतन्त्रम् । आद्यस्त्वङ्गीक्रियत एव । तेनास्मत्पक्षस्यैव सिद्धेः । शास्त्रस्य भगवदेकनिष्टतायाः समन्वयसूत्रे वक्ष्यमाणत्वात् ॥ द्वितीयं दूषयति न पृथगिति ।

## **अनुव्याख्यानम्**

***...... न पृथक् चानुमेश्वरे ॥***

**सुधा**

ईश्वरे जगत्कारणे पृथक् स्वतन्त्रानुमा च न मानमित्यर्थः । तथा हि । यत्तावत् सामान्यतो जगत्कर्तृत्वसिद्धावानुमानम् । तत्र किं कारणादिसाक्षात्कारवत्कर्तृपूर्वकत्वं साध्यम् । सकर्तृकत्वामात्रं वा । आद्ये दृष्टान्तस्य साध्यवैकल्यम् । न हि कुलालादिर्घटादिकारणानि धर्माधर्मादीनि साक्षात्कुरुते । अत एव कदाचित्प्रतिहतेच्छो भवतीति चेत् । किमेतावता । साध्य-वैकल्यापरिहारात् । कथञ्चिदस्य हेतुविशेषणत्वे साधनवैकल्यं च दृष्टान्तस्य स्यात् । केवल-व्यतिरेकी तर्ह्ययमस्त्विति चेन्न । विशेषणासिद्धेः । द्वितीये सिद्धसाधनम् । अदृष्टवतां जीवात्मना-मेव कर्तृत्वोपपत्तेः । तेषां कारणानभिज्ञत्वान्नेति चेन्न । कुलालादीनामकर्तृत्वप्रसङ्गात् । अदृष्टाधिष्टात्राऽपि केनचिद्भाव्यमिति चेन्न । अधिष्टातृकृत्याभावात् । न तावन्नोदनादिकम् । अद्रव्यत्वात् । न चातिशयजन्म । गुणे गुणान्तरानुपपत्तेः । न चातीन्द्रियाधेयशक्तिः । अनभ्युपगमात् ।

न च सहकारिसमवधानम् । अदृष्टादेव तदुपपत्तेः । नापि कार्यकारित्वम् । तस्यादृष्ट-स्वभावत्वात् । तर्ह्युत्पत्त्यनन्तरमेव किं न कुर्यादिति चेन् न । प्रबलादृष्टान्तरप्रतिबन्धादिनेति वदामः । किञ्च कार्यत्वं पक्षे कुतः सिद्धम् । अभूत्वाभावित्वादिति चेन्न । तस्यैव कार्यत्वात् । कथञ्चिद्भेदेऽपि भागासिद्धात्वात् । न खलु गिरिसागरदीनामभूत्वाभावित्वमस्माभिरुपलभ्यते । तर्हि द्रव्येषु तावत्सावयवत्वात्कार्यत्वसिद्धिरस्त्विति चेन्न । सावयवत्वं हि समवायिकारणवत्त्वमुत परिणामिकारणवत्त्व वा । आद्ये प्रतिवाद्यसिद्धिः । द्वितीये वाद्यसिद्धिः । किञ्च यस्य कार्यत्वमात्रे विप्रतिपतिः स कथं कारणवत्तामेवाभ्युपेयात् ।

ननु क्षित्यादीनां प्रत्यक्षत एव प्रदेशवत्त्वमनुभूयते । अन्यथा कथं भूतले घटभावाभावौ युगपत्संभवत इति चेन्न । तर्ह्येवमाकाशादीनामपि कार्यत्वप्रसङ्गात् । कथमन्यथा गगने पक्षिणो भावाभावौ युगपदिति तत्रापि वक्तुं शक्यत्वात् । संयोगस्य स्वात्यन्ताभावसमानाश्रयत्वादेवमिति चेत् । समं प्रकृतेऽपि । खननादिना येषां विभागो नोदनादिना च येषां संयोगस्ते क्षित्यादीना-मवयवाः प्रत्यक्षसिद्धा इति चेत् । तत्किं संयोगविभागिसजातीयद्रव्यान्तरवत्त्वं सावयवत्वमित्युक्तं भवति उत तदारब्धत्वम् । आद्ये परमाणुभिर्व्यभिचारः । द्वितीये व्यर्थविशेषणत्वं पूर्ववद-सिद्धिश्चेति । एतेन विवादाध्यासितं कर्म प्रयत्नाधारजमित्येतदपि निरस्तम् । यदपि पृथिव्युदके प्रयत्नवता धृत इत्यनुमितम् । तदपि पूर्ववत्सिद्धसाधनम् ।

किञ्च संयोगवेगप्रयत्नवददृष्टमपि कस्माद्गुरुत्वप्रतिबन्धकं न कल्प्यते । अपातित्वं च सन्दिग्धासिद्धम् । महत्त्वेन पतनानुपलम्भसंभवात् । एतेन चरमानुमानमपि निरस्तम् । क्षित्यादिकं विकर्तृकमनुपलभ्यमानकर्तृत्वाद्गगनवदित्यादिना सत्प्रतिपक्षता च सर्वानुमानानाम् । अनुपलभ्य-मानत्वं चास्मदुपलब्ध्ययोग्यत्वमिति न कश्चित्क्षुद्रोपद्रवः । परसुखादौ व्यभिचार इति चेन्न । तस्यानुमानादुपलब्धेः । तर्हि क्षित्यादिकर्ताऽप्यनुमानादुपलभ्यत इति चेन्न । अनुमानादीश्वरोप-लब्धावस्मदनुमानस्य दुष्टत्वम् । तथा चानुमानादीश्वरोपलब्धिरितीतरेतराश्रयप्रसङ्गत् । अनयैव दिशा सर्वाणि जगत्कारणमात्रसाधनानि स्वतन्त्रतानुमानानि निरसनीयानि इति ।

### **वाक्यार्थचन्द्रिका**

‘न पृथक् चानुमेश्वरे’ इति वाक्यं स्वतन्त्रानुमाननिरासकतया योजयितुं तद्व्यावर्त्यं दर्शयन्नेव पृथक्पदप्रयोजनं च दर्शयति मा भूदित्यादिना । जगत्कारणतासाधकानुमानस्य साम्प्रतं निरसनीयत्वात्कारणत्वपरतयेश्वरशब्दं व्याख्याति ईश्वर इति ॥ अत्र पृथगित्युक्ति-सूचितदूषणानि वक्तुं प्रतिजानीते तथा हीति । कारणादीत्यादिपदेन कार्यक्रियाफलादीनां ग्रहणम् । अप्रतिहतेच्छत्वस्य हेतुविशेषणत्वाद्धेतोश्च केवलव्यतिरेकित्वेन घटादेरन्वयदृष्टान्ततयाऽनुपादानान्न साध्यवैकल्यादीति गूढाभिसन्धिः शङ्कते अत एवेति ॥ अभिसन्धिमजानान इवोक्तदूषणा-परिहारादसङ्गगतिमाह किमेतावतेति ॥ साधनवैकल्यं वक्तुं किञ्चिदभिसन्धिमुद्घाटयति कथञ्चिदिति । वक्ष्यमाणविशेषणासिद्ध्यभिप्रायेण कथञ्चिदिति विशेषणम् ॥ स्वाभिसन्धिमुद्घाटयति केवलेति ॥ तेषामिति । कारणाभिज्ञत्वस्य कर्तुत्वरूपत्वात्तद्व्यापकत्वाद्वेति भावः ॥ चेतनानधिष्ठिताचेतनादृष्टस्य कार्याजनकत्वादधिष्ठातृत्वेनेश्वराभ्युपगमस्यावश्यकत्वे किमदृष्टमादाय सिद्धसाधनोद्भावनफलमित्याशयेन शङ्कते अदृष्टेति ॥ अतिशयोऽपि गुणादिकं वाऽऽधेयशक्तिर्वेति विकल्पं मनसि निधाय क्रमेण दूषयति गुण इत्यादिना ॥ अधिष्टातृकृत्यन्तरं शङ्कते न च सहकारीति । प्रतिबन्धादिनेत्यत्रादिपदेन काल-विशेषस्यादृष्टस्यैव तादृशस्वभावविशेषस्य वोपादानम् । न च, न कारणादिसाक्षात्कारवत्कर्तृपूर्वकत्वं वा सकर्तृकत्वमात्रं वा साध्यं किन्तूपादानसाक्षात्कारवत्कर्तृपूर्वकत्वम् । एवं च न साध्यवैकल्यादि । नाप्यदृष्टमादाय सिद्धसाधनमिति वाच्यम् । तावता सार्वज्ञासिद्धेः, उपादानत्वस्य समवायिकारणरूपत्वे समवायस्योत्तरत्र निरासाद्बाधितविषयत्वं, परिणामिकारणत्वरूपत्वे त्वां प्रत्यसिद्धविशेषणत्व-मित्यादिदूषणं च सावयवत्वविकल्पनिरासकन्यायेनोन्नेतुं शक्यमेवेत्यशयात् । ननु कार्यत्वं कृति-विषयत्वम् , अभूत्वाभावित्वं च प्रागभावावच्छिन्नसत्तायोगित्वमतो भेद इत्यत आह कथञ्चिदिति । कृतिविषयत्वस्य साध्यकोटिनिविष्टतया न हेतुत्वं युक्तमित्याशयेनोक्तं कथञ्चिदिति । अत्र प्रसिद्धकर्तृशून्योद्भिज्जगिरिदरीवर्त्यङ्कुरादीनामभूत्वा भावित्वाभ्युपगमेन भागासिद्धत्वोक्तिः ॥ द्रव्येषु तावदिति ॥ भागासिद्धिनिरासार्येतत् । कार्यद्रव्याश्रितगुणत्वादिना तद्गुणादीनां कार्यत्वं पश्चात्साधयिष्यमीत्याशयः ॥ अवयवसंयुक्तत्वस्य पटावयवतन्तुसंयुक्ताकाशादौ, अवयवसमवेतत्वस्य जात्यादौ, द्रव्याश्रितद्रव्यत्वस्य च वारिनिहितपार्थिवपरमाणौ, द्रव्यसमवेतद्रव्यत्ववस्य द्व्यणुकसमवाय-वत्पार्थिवपरमाणौ व्यभिचारस्य स्पष्टत्वात्, समवायवृत्त्या द्रव्याश्रितत्वस्य चोर्ध्वाधरीभावासम्भवेन पक्षेऽसिद्धेः, मध्यमपरिमाणत्वस्य चाकार्यत्वेऽप्यनुपपत्त्यभावेनाप्रयोजनकत्वस्य च स्पष्टत्वात्, अवयवसमवेतत्वस्य च समवायिकारणत्व एव पर्यवसानात्पक्षान्तरमनाशङ्क्य द्वयमेव विकल्प दूषयति सावयवत्वं चेति । ननु न तत्र पक्षिणो भावाभावावपि तु संयोगस्य, तयोश्च न विरोध इति शङ्कते संयोगस्येति ॥ व्यर्थेति । आरब्धत्वमात्रस्याव्यभिचारादिति भावः ॥

एतेनेति । अदृष्टजनकप्रयत्नाधारजीवानादाय सिद्धसाधनत्वेनेत्यर्थः ॥ किञ्चेति । दूषणान्तरं तदनुमाने वक्तुं यदपीति योगविभागः ॥ एतेनेति । अदृष्टद्वारा जीवानामेव विनाशकत्वस्यापि सम्भवादिति भावः ॥ ननु सर्वैरनुपलभ्यमानकर्तृकत्वं सन्दिग्धासिद्धं कैश्चिदनुपलभ्यमानकर्तृकत्वं तु घटादावनैकान्तिकमित्यत आह अनुपलभ्यमानत्वं चेति ॥ अनयैव दिशेति । सर्गाद्यद्व्यणुका-समवायिकारणं परमाणुकर्म, चेतनपूर्वकं कर्मत्वान्मच्छरीरकर्मवत् । ब्रह्माण्डादिकं प्रयत्नवदधिष्ठितं धृतिमत्त्वात् । सा च गुरुणो द्रव्यस्यापतनात् । घटादिनिर्माणं, स्वतन्त्रपुरुषविश्रान्तं, निर्माणत्वा-त्स्वेच्छालिपिनिर्माणवत् । द्व्यणुकादिपरिमाणकारणतयाऽवश्याभ्युपेयं परमाणुद्वयादि, अपेक्षाबुद्धि-सापेक्षं द्वित्वादित्वाद्धटपटद्वित्वादिवदित्याद्यनुमानान्यपि, प्रथमस्यादृष्टद्वारा चेतनपूर्वकत्वेन सिद्ध-साधनत्वात्, द्वितीयस्य च प्रयत्नवता धृतेत्यनेन तुल्ययोगक्षेमत्वात्, तृतीयस्य चाप्रयोजकत्वा-दीश्वरानङ्गीकारिणा कुलालादेरेव तत्तत्कार्यस्वातन्त्र्याभ्युपगमेन सिद्धसाधनत्वाच्च, चतुर्थस्याप्य-प्रयोजकत्वात्, सर्वेषु प्रतिसाधनसौलभ्याच्चेत्युक्तदिशैव निराकार्याणीत्यर्थः ।

### **परिमल**

उक्तेति । कार्यत्वाद्यनुमानैरित्यर्थः । ननु यदि वेदादिशास्त्रं शिवादिकारणतां ब्रूयात्तर्हि तदनुसार्यनुमानमपि शिवादेरेव कारणतां वदेदिति कथं तेन भवत्पक्षस्य सिद्धिरित्यत आह शास्त्रस्येति ॥ ईश्वरेऽनुमानागम्यतोक्तेः प्रकृतानुपयोगाद्विवक्षितमर्थमाह जगत्कारण इति ॥ अनुमा चेति । न केवलमागम इति चार्थः ॥ कक्षञ्चिदस्य हेतुविशेषणत्व इति । धर्मादिसाक्षात्कारपूर्वककृतिजन्यत्वादिति हेतुविशेषणत्व इत्यर्थः ॥ विशेष्यांशमादाय साध्यावैशिष्ट्यनिरासः शक्य इति भावेन कथञ्चिदित्युक्तं तर्हिति । अन्वयव्याप्तौ साधनवैकल्यपक्ष इत्यर्थः । घटादौ व्यतिरेकव्याप्तिसम्भवादिति भावः ॥ अदृष्टवतामिति । न्यायमते सर्वस्यापि यथायथं तत्तज्जीवोपभोग्यतया जीवादृष्टनिर्मितत्वेनादृष्टद्वारा जीवानामेव कर्तुत्वोपपत्तेरित्यर्थः ॥ न चातिशयजन्मेत्युक्तम् । स चातिशयः किं गुणोऽथ शक्तिरूत सहकारिसमवधानम् अथ कार्यकारित्वामिति विकल्पान्क्रमेण निराह गुण इति । न्यायमतेऽदृष्टस्य गुणत्वादिति भावः ॥ अनभ्युपगमदिति । तार्किकमत इति योज्यम् । तार्किकाभिमतस्येश्वरानु-मानिकत्वस्यात्रापाकरणप्रस्तावादिति भावः ॥ तर्ह्युत्पत्तीति । स्वजन्मोत्तरक्षण एवेत्यर्थः । अभूत्वा-भावित्वादिति । प्रागाविद्यमानस्येदानीं विद्यमानत्वाद्धेतोः कार्यत्वं सिद्धमित्यर्थः ॥ कथञ्चिदिति । कृतिघटितत्वात्कार्यत्वस्य ततः कथञ्चिद्भेद इत्यर्थः ॥ ननु सावयवत्वं नाम कारणवत्त्वं ब्रूमः, तच्च त्वन्मते परिणामिकारणवत्त्वं मन्मते समवायिकारणवत्त्वम् अतो न दोष इति वदन्तं प्रत्याह किञ्चेति । कुतस्तद्विषयत्वमित्येवकारार्थः ॥ परमाणुभिर्व्यभिचार इति । परमाणूनामपि परमाण्वन्तर-संयोगविभागवत्त्वेनोक्तरूपहेतुसत्त्वेऽपि कार्यत्वाभावाद्व्यभिचार इति भावः ॥ व्यर्थेति । आरब्धत्व-मात्रस्य कार्यत्वाव्यभिचारादिति भावः ॥ पूर्ववदिति । अमूत्वाभावित्वादिति हेतोरिवेत्यर्थः । तत्रोक्त-साध्यावैशिष्ट्याद्यनुसन्धानाय पूर्ववदित्युक्तिः । कार्यत्वादिहेतुनिरासप्रपञ्चनं चेश्वरवादे तर्कताण्डवे व्यक्तम् ॥ एतेनेति । अदृष्टद्वारा जीवात्मभिः सिद्धसाधनत्वदोषेणेत्यर्थः ॥ पूर्ववत्सिद्धसाधनमिति । अदृष्टवज्जीवात्मभिस्सिद्धमाधनामित्यर्थः ॥ संयोगेति । द्वन्द्वान्तस्थो वतिः संयोगवत्प्रयत्नवदिति प्रत्येकमन्वेति । संयोगादिना प्रतिबद्धं गुरुत्वं यथा न पतनहेतुस् तथा जीवादृष्टप्रतिबद्धमपि न पतनहेतुः स्यात् । एवं च प्रयत्नवानीश्वरो नाङ्गीकार्य इति भावः ॥ ननु तथात्वे पतमानपतत्रिशरीरवदुपलम्भः स्यादित्यत आह महत्त्वेनेति ॥ एतेन चरमेति । क्षित्यादिकं प्रयत्नवद्विनाश्यं विनाशित्वादित्येतदपि हेतौ संदिग्धासिद्धत्वदोषेण निरस्तमित्यर्थः ॥ ननु यत्किञ्चित्पुरुषानुपलभ्यमानत्वं वा सर्वानुप-लभ्यमानत्वं वा । आद्यं व्यभिचारि अन्त्यं संदिग्धासिद्धम्; इत्यत आह अनुपलभ्यमानत्वं चेति । अस्मदुपलब्ध्यविषत्वमिति वक्तव्ये यदयोम्यत्वमित्याह तदस्मदनुमानाविषये देशान्तरगतपरसुखादौ व्यभिचारवारणाय । तत्रास्मदनुमितिविषयत्वाभावेऽपि तद्योग्यत्वस्य सत्त्वादिति बोध्यम् ॥ तथा चेति । अस्मदनुमानस्य दुष्टत्वे सतीत्यर्थः । यानि-

‘कार्यायोजनधृत्यादेः पदात्प्रत्ययतः श्रुतेः ।

वाक्यात्सङ्ख्याविशेषाच्च साध्यो विश्वकृदव्ययः’ ॥

इत्युदयनोक्तानुमानान्तराणि तैर्विश्वकर्तृसिद्धिरस्त्वित्यत आह अनयैवेति ॥ निरसनीयानीति । निरासप्रकारश्च तर्कताण्डवे व्यक्तः ।

### **यादुपत्यम्**

गूढाभिसन्धिराह अत एवेति । अप्रतिहतेच्छेति हेतुविशेषणमित्यभिसन्धिर्गूढ इति द्रष्टव्यम् । अविदिताशय इव परिहरति साध्यवैकल्येति ॥ ननु न साध्यवैकल्यं स्वतो दोषः किन्तु व्यभिचारादिरूपतया । यथाऽऽह । ‘साधारणो विरुद्धो वा दृष्टान्ते साध्यवर्जितः’ इति । तथा च व्यभिचारपरिहारायाप्रतिहतेच्छकार्यत्वादिति हेतुर्विवक्षितोऽतो नोक्तदोष इति परेण स्वाभिसन्धावुद्धटिते सत्याह कथञ्चिदिति । अस्येत्यनेन प्रकृतप्रतिहतेच्छपरामर्शेनोक्तदोषापरिहारात्कथं तस्य हेतुविशेषण-त्वमित्यत उक्तं कथञ्चिदिति । उक्तरीत्या निषेधद्वारा विशेषणत इत्यर्थः ॥ वस्तुतस्त्व-प्रतिहतेच्छस्याधुनाऽप्यसिद्धत्वान्न तस्य हेतुविशेषणत्वमुचितमित्याशयेन कथञ्चिदित्युक्तमिति द्रष्टव्यम् ॥ तेषां कारणानभिज्ञत्वादिति । तथा च कारणाभिज्ञत्वमेव कर्तृत्वम् । तच्च न जीवानामतो न सिद्धसाधमिति भावः ॥ कुलालादीनामिति । तथा च साध्यवैकल्यमिति भावः ॥ अदृष्टाधिष्ठात्रेति । अदृष्टद्वारा जीवात्मनामेव कर्तृत्वमादाय सिद्धसाधनतामाशङ्कमानेनाप्यन्ततोऽदृष्टाधिष्ठातृतयेश्वरोऽ-ङ्गीकार्यः । चेतनस्याधिष्ठातुरभावेऽचेतनस्य स्वतः कारणताया क्वाप्यदर्शनात् । तथा चादावेव साक्षात्कर्तृतयाप्राप्त ईश्वरः कस्मादपोद्यत इति भावः ॥ नोदनं संयोगविशेषः । आदिपदेन परिस्पन्दः ॥ न चातिशयेति । देवताधिष्ठानेन प्रतिमायामिवेति भावः । अदृष्टे जायमानोऽप्यतिशयो न तावद्गुणकर्म- द्रव्यरूपः गुणे तेषामभावान् नापि सामान्यविशेषसमवायरूपः । तेषां जन्माभावात्; इत्याशयेनाह गुणे गुणाद्यन्तरेति ॥ कथञ्चिद्भेद इति । कृतिसाध्यत्वं कार्यत्वमिति साध्यभूतकार्यत्वस्य भेदेऽपीत्यर्थः। एवं चेदुक्तकार्यत्वानुमानेनैवेश्वरसिद्ध्युपपत्तौ सकर्तुकानुमानवैयर्थ्यप्रसङ्ग इत्यभिप्रेत्य कथञ्चिदित्युक्तम् ॥

द्वितीये व्यर्थविशेषणत्वमिति । संयोगविभागीति सजातीयद्रव्यविशेषणं व्यर्थमित्यर्थः ॥ तत्त्यागेत्वाह पूर्ववदसिद्धश्चेति । तदारब्धत्वस्य तत्समवायिकारणत्वरूपत्वे प्रतिवाद्यसिद्धिः । तत्परिणामरूपत्वे वाद्यसिद्धिरिति पूर्ववदसिद्धिरित्यर्थः ॥ एतेनेति । जीवानामेवादृष्टद्वारा कर्मजनक-प्रयत्नाधारत्वसंभवात्सिद्धसाधनत्वेनेत्यर्थः । गुरुत्वप्रतिबन्धकं गुरुत्वकार्यपतनप्रतिबन्धकम् । यथा वृक्षसंयोगः फलपतने, वेगः शरीरादिपतने, प्रयत्नो गगनतलगतखगशरीरादिपतने प्रतिबन्धकः । तथा पृथिव्युदकयोः पतने क्लृप्तानां तेषामभावेऽपि जीवादृष्टमेव प्रतिबन्धकमित्यस्तु । धर्मिकल्पनाऽतो धर्मकल्पना लघीयसीति न्यायात् । तथा चोक्तानुमानस्यान्यथासिद्धिरिति भावः ॥ इत्यादिनेति । विवादाध्यसितं कर्म, न प्रयत्नाधारजम्, अनुपलभ्यमानस्वजनकप्रयत्नाधारकत्वात्, संप्रतिपन्नवत् । सम्प्रतिपन्ने पृथिव्युदके, न प्रयत्नवता धृते, अनुपलभ्यमानस्वजनकप्रयत्नवत्कत्वात्, संप्रतिपन्नवत् । क्षित्यादिकं, प्रयत्नवद्विनाश्यं न, अनुपलभ्यमानस्वविनाशकप्रयत्नवत्कत्वात्, सम्प्रतिपन्नवदिति सत्प्रतिपक्षानुमानान्यादिपदोपात्तानि ज्ञातव्यानि ॥ नन्वीश्वरस्य योगिभिरूपलम्भादसिद्धिरित्यत आह अनुपलभ्यमानत्वं चेति । अस्मदुपलब्ध्यविषयत्वमिति वक्तव्ये यदयोग्यत्वमित्याह तदस्म-दनुमानाद्यगोचरे देशान्तरगतपरसुखादौ व्यभिचारवारणाय । तत्रास्मदनुमितिविषयत्वस्याभावेऽपि तद्योग्यत्वस्य सत्त्वादित्यवगन्तव्यम् ॥ ननूक्तसिद्धसाधनतापरिहारायानुमानान्तराणि सामान्यजगत्कर्तृ-साधकानि बहूनि सन्ति । तथा हि । अदृष्टाद्वारकस्वोपादानगोचरजन्यभिन्नानि समवेतानि जन्यानि । स्वजन्यादृष्टप्रागभावव्याप्यप्रागभावप्रतियोगिभिन्नोपादानगोचरापरोक्षज्ञानचिकीर्षाकृतिमज्जन्यानि । स्वजनकादृष्टोत्तरोपादानगोचरापरोक्षज्ञानचिकीर्षाकृतिमज्जन्यानि वा, अपरोक्षज्ञानचिकीर्षाप्रयत्न-विषयीभवदुपादानानि वा समवेतत्वे सति प्रागभावप्रतियोगित्वात् । भावकार्याद्वा । घटवत् । अत्र पक्षे जन्यानीत्येवोक्ते ध्वंसस्यापि पक्षत्वेनांशे बाधः । तस्योपादानाभावात् । तन्निवृत्त्यर्थं समवेतानीत्युक्तम् । तावत्युक्ते घटादेरपि पक्षत्वेनांशे सिद्धासाधनम् । तन्निवृत्त्यर्थं जन्यभिन्नानीति । तावत्युक्तेऽङ्कुरादेरपि जन्यत्वादश्रयासिद्धिः । तन्निवृत्त्यर्थं जन्यकृतीति । तावत्युक्ते शब्दफूत्कारादेः पक्ष्ता न स्यात् । तस्य शब्दादिनिमित्तभूतमृदङ्गताल्वादिगोचरास्मदादिनिष्ठकृतिजन्यत्वात् । तदर्थं स्वोपादानगोचरेति । तज्जनकास्मदादिनिष्ठकृतेर्निमित्तीभूतमृदङ्गादिगोचरत्वेऽप्युपादानीभूताकाशादिगोचत्वाभावात् । तावत्युक्ते कालीरूपादेः पक्षता न स्यात् । तस्य स्वोपादानीभूतशरीरगोचरकृतिजन्यत्वेन तद्धिन्नत्वा-भावात् । तदर्थमदृष्टद्वारकेति । कालीकृतिस्त्वदृष्टद्वारैव रूपजनिकेति न दोषः । सा ये यद्यपि ज्ञानचिकीर्षाकृतीनां मध्ये एकैकोक्तवपीश्वरसिद्धिस्तथाऽपि यावदभिमतविशेषगुणसिद्ध्यर्थं त्रितयोक्तिः। अपरोक्षपदं तूपादानज्ञानस्यापरोक्षत्वेनैव हेतुत्वाद्व्यापकतासिद्ध्यर्थम् । उपादानगोचरपदं तु ध्वंस-व्यावृत्तसकर्तुकत्वसिद्ध्यर्थम् । तावत्युक्ते सिद्धसाधनम् । अङ्कुरादेरपि स्वजनकादृष्टगनकयत्किञ्चि-दुपादानभूतहविरादिगोचरज्ञानादिमदस्मदादि जन्यत्वात् । तदर्थमदृष्टेत्वादिभिन्नान्तं ज्ञानादि-विशेषणम् । एवं च न सिद्धसाधनम् । कारणप्रागभावस्यव कार्यप्रागभावं प्रति व्याप्यत्वेनास्मदादि-निष्टादृष्टजनकज्ञानादिप्राग भावस्य स्वजत्यादृष्टप्रागमावं प्रति व्याप्यत्वेन ताद्भिन्नत्वाभावात् । अत्र यद्यप्यदृष्टजनकभिन्नेत्युक्तेऽप्तस्मदादिभिर्न सिद्धसाधनम् । तथाऽपीश्वरज्ञानादेरप्यदृष्टजनकत्वाद्बाधः स मा भूदिति वक्रोक्तिः । एवं च न बाधः । ईश्वरज्ञानादेरनादित्वेन प्रागभावप्रतियोगिभिन्नत्वात् । तावत्युक्ते दृष्टान्तस्य साध्यवैकल्यम् । कुलालनिष्ठस्य घटजनकज्ञानादिप्रागभावस्य तन्निष्ठविहितादि-क्रियान्तरादिनोत्पत्स्यमानादृष्टप्रागभावं प्रति व्याप्यत्वात् । तदर्थं स्वजन्यत्वेनादृष्टं विशेषितम् । एवं च न, साध्यवैकल्यम् । उत्पत्स्यमानादृष्टस्य घटोत्पादनविषयकज्ञानादिजन्यत्वाभावात् । द्वितीय-साध्येऽस्मदादिभिः सिद्धसाधनवारणाय स्वजनकादृष्टोत्तरेति तृतीये च विषयीभवदितिविशेषणम् । तथा विमतं परमाण्वादि, चेतनाधिष्ठितं स्पन्दते, जडत्वाच्छरीरवादित्यादीति । तथा च कथमेतदित्यत आह अनयैव दिशेति । अत्र कारणशब्दः कर्तृपरः । अनुपलभ्यमानकर्तृत्वेन सप्रतिपक्षत्वात् । उक्तानुमानै-रुपलब्धावन्योन्यश्रयादित्युक्तदिशेत्यर्थः । यद्वा । प्रसङ्गाद्भाह अनयैव दिशेति केवलानुमानवादिभिर्यानि जगदुपादानकारणसाधनानि यानि चादृष्टादिनिमित्तकारणसाधनान्युच्यन्ते तानि सर्वाण्यप्यनयैव रीत्या निरसनीयानीत्यर्थः ॥

### **श्रीनिवासतीर्थीया**

केवलेति । कारणादिसाक्षात्कारवत्कर्तृपूर्वकत्वरूपसकर्तृकत्वाभावस्या-प्रतिहतेच्छकार्यत्वाभावस्य च घटे सत्वादित्यर्थः ॥ विशेषणेति । एतदनुमानप्रवृत्तेः पूर्वमप्रतिहते-च्छत्वरूपविशेषणस्येश्वरेऽसिध्याऽस्मान्प्रति विशेषणासिद्धिरित्यर्थः ॥ अदृष्टादेवेति । तथा च नेश्वरेण कृत्यमिति भावः । गुणादौ सावयवत्वाभावेन कार्यत्वसाधनायोगाद् द्रव्येष्वित्युक्तम् ॥ कारण-वत्तामेवेति । समवायिकारणवत्त्वादिकं दूरोत्सारितमिति भावः ॥ प्रदेशवत्वमिति । इदमेव च सावयवत्वमिति तस्यासिद्धिरिति भावः ॥ आकाशादीनामपीति । तथाच व्यभिचार इति भावः ॥ हेतोरभावान्न व्यभिचार इत्यत आह कथमन्यथेति । गगनेऽपि प्रदेशवत्त्वरूपसावयवत्वानङ्गीकार इत्यर्थः ॥ पक्षिणो भावाभावाविति । इह पक्षी नेह पक्षीति पक्षिसंयोगभावाभावावित्यर्थः ॥ संयोगस्येति । एवञ्च गगने पक्षिसंयोगभावाभावावच्छेदकत्वेन प्रदेशो न कल्पनीय इति हेतोरेवाभावान्न कार्यत्वसाधनप्रसङ्ग इत्याशयः ॥ एवमिति । पक्षिसंयोगभावाभावौ गगने युक्तावित्यर्थः ॥ सममिति । घटसंयोगभावाभावावच्छेदकत्वेन भूतलेऽपि प्रदेशवत्त्वं न कल्पनीयमिति स्वरूपासिद्धिरिति भावः ॥ परमाणुभिरिति । एकस्य परमाणोः संयोगिविभागिसजातीयद्रव्यान्तरं परमाण्वन्तरम् । तद्वत्त्वस्य विद्यमानत्वेन व्यभिचार इत्यर्थः ॥ एतेनेति । जीवात्मनामेवादृष्टद्वारा विनाशकत्वोपपत्त्याऽर्थन्तर-त्वेनेत्यर्थः ॥ अस्मदनुमानस्य दुष्टत्वमिति । स्वरूपासिद्धत्वेन दुष्टतया सत्प्रतिपक्षत्वासम्भवेनै-तद्विरोधाभावात्कार्यत्वानुमानस्य समीचीनतासिद्धिरित्यर्थः ।

### **वाक्यार्थरत्नमाला**

सकर्तृकत्वमात्रं वेति मूले किं वेति सम्बन्धः । अभिसन्धिमिति । पराभिसन्धिमित्यर्थः । परकीयं किञ्चिदभिसन्ध्युद्घाटनमाशंक्य साधनवैकल्यमाहेति फलितोऽर्थः । स्वाभिसन्धिमित्यत्र शङ्कितेति शेषः । तावतेति । उपादानमात्रज्ञानप्राप्तेरिति भावः । निरासायैतदिति । द्रव्याणामेव तत्साधनस्य प्रथमतः करणादिति भावस्य मूले सिद्धत्वाद्भागासिद्धिनिरासाय द्रव्येषु तावदित्युक्तमित्यर्थः । तावच्छब्दसूचितं स्वयमाह कार्यद्रव्येति । किमिदं सावयवत्वम् । अवयव-सम्बन्धित्वं चेदित्यादितत्त्वनिर्णयटीकानुसारेण निर्वचनान्तरासम्भवमुपपाद्य परिशेषयति अवयव-संयुक्तत्वस्येत्यादिना । तन्तुसंयुक्तेति दूषणानुसारेण सम्बन्धपदं संयोगार्थतया व्यवहृतम् । पार्थिव-परमाणाविति । समवायवत्त्वातिरिक्तसमवेतत्वाभावात्समवायस्य चोभयत्र साम्यादित्याशयः । ऊर्ध्वाधरीभावेति । न च तन्तुषु पट इति व्यवहारादेव तत्सिद्धिरिति वाच्यम् । पटे तन्तव इत्यादेरपि व्यवहारस्य दर्शनेन व्यवहारमात्रस्याव्यवस्थितत्वादित्याशयः । संयोगस्येत्यनन्तरं भावाभावाविति वर्तते । सन्दिग्धासिद्धमिति । अस्माभिरनुपलभ्यमानस्यान्यैरप्यनुपलम्भे नियामकाभावादिति भावः । ‘कार्यायोजनधृत्यादेः पदात्प्रत्ययतः श्रुतेः । वाक्यात्सङ्ख्याविशेषाच्च साध्यो विश्वविदव्यय’ इत्येतत्कु-सुमाञ्जलिकारिकाशये आयोजनपदेन संयोगजनककर्माभिप्रेत्य सर्गादीत्यादिकमनुमानमुक्तं तदाह सर्गाद्येति । धृतेरित्यस्य धृतिमत्वादिति व्याख्यायोक्तमनुमानं दर्शयति ब्रह्माण्डादिकमिति । आदिपदोक्तविनाशहेतुकानुमानं प्राक् मूल एवोक्तमिति तत्परित्यागेन पदादित्यत्र पद्यते गम्यतेऽनेनेति घटादिनिर्माणमेवोच्यते । निर्माणोत्तरं घटादिज्ञानादित्यादिनोक्तमनुमानमाह घटादिनिर्माणमिति । यद्यपि प्रत्ययत इत्यनेन प्रत्ययगतप्रमात्वोपलक्षणया आगमजन्यं ज्ञानं गुणजन्यं प्रमात्वात्प्रत्यक्ष-प्रमावदिति वक्तृनिष्ठवाक्यार्थज्ञानस्य गुणत्वेन सिद्धौ तदाश्रयतयेश्वरसिद्धिरभिप्रेता । श्रुतेरित्यनेन वेदाः सर्वज्ञप्रणीताः श्रुतित्वादिति वाक्यादित्यनेन वेदाः पौरुषेया वाक्यत्वादिति वा सूचिते प्रयोगे सर्वज्ञेश्वरसिद्धिरित्यप्यभिप्रेतमिति तदनुमानत्रयमपि कथनीयं तथापि प्राक्प्रामाण्यस्वतस्त्वसमर्थनेन वेदापौरुषेयत्वसमर्थनेन च तत्प्रयोगदूषणसिद्धेरनाशङ्कनीयत्वमित्याशयेन तत्परित्यागेन सङ्ख्याविशेषा-दित्यस्य हेतोर्व्याख्यानं सङ्ख्याविशेषः परमाणुद्वित्वादीत्यादि तदनुसृत्याह द्व्यणुकादिपरिमाणेति ।

------------------------------------------------------------------------

पुंस्त्वहेतुबलादेव पूर्वोक्तेनैव वर्त्मना

***पुंस्त्वहेतुबलादेव पूर्वोक्तेनैव वर्त्मना***

### **सुधा**

यच्च शिवादीनां जगत्कारणत्वे परिशेषानुमानं तदपि किं शास्त्रानुसारि किंवा केवलम् । नाद्यः । शास्त्रस्य भगवदेकपरताया वक्ष्यमाणत्वात् । द्वितीयं दूषयति न पृथक् चेति । ईश्वरे शिवे जगत्कर्तरि च पृथगनुमानं न मानमित्यर्थः ॥ तत्कथमित्यत आह पुंस्त्वेति ।

## **अनुव्याख्यानम्**

***पुंस्त्वहेतुबलादेव पूर्वोक्तेनैव वर्त्मना ॥***

**सुधा**

पूर्वोक्तेन एव वर्त्मना शैवागमप्रामाण्यानुमाननिराकरणमार्गेणैव । सत्प्रति-पक्षत्वेनैवेत्यर्थः । एवकारो न दूषणान्तरान्वेषणेन वृथा मनः खेदनीयं स्फुटदोषे सतीति द्योतयति ।

### **वाक्यार्थचन्द्रिका**

अत्र पुंस्त्वहेतुबलादित्युक्तस्य सामान्यानुमानप्रतिपक्षताया विभिन्न-धर्मिकत्वादिनाऽसम्भवादार्थिकप्रतिपक्षतायामप्याश्रयासिद्धिधर्मिग्राहकबाधयोः प्राप्तेस्तदर्थतया वन-कृत्त्वादिरूपेणेति वक्ष्यमाणप्रकाराश्रयणे प्रथमातिक्रमे कारणाभावेन तस्यात्रैवोक्तिप्रसङ्गात्सर्वज्ञत्वादौ विशिष्य दूषणमुक्त्वा परिशेष एव तदनुक्तिप्रयुक्तन्यूनताप्राप्तेश्च पुंस्त्वहेतुबलादित्यस्य परिशेषे प्रतिपक्षप्रतिपादनपरतां प्रतिपादयिष्यंस्तत्परतयाऽपि ‘न पृथक् चानुमेश्वरे’ इति वाक्यं योजयति यच्चेति ॥ अत एवेश्वारशब्दस्य शिवे रूढिं जगत्कर्तृत्वे योगं चाश्रित्य विशेषविषयतां मूलरूढां करोति ईश्वर इति । पूर्वोक्तेनैवेत्यस्य सामान्यानुमानानां भाष्याभिप्रेतदूषणगणेषु प्रतिपक्षस्य स्वयमुक्तत्वेऽप्यागम-प्रामाण्यानुमाननिरास इव भाष्यकारेणैव विशिष्यप्रतिपक्षानुक्तेरव्यवहितपरत्वासम्भवाद्य्ववहित-परामर्शकत्वेन तद्योजयति पूर्वोक्तेनेत्यादिना ॥ अतिदेशस्य सामान्यविषयत्वाभिप्रायं दर्शयति सत्प्रतिपक्षत्वेनैवेत्यर्थ इति ।

### **परिमल**

प्राक्सामान्यानुमाननिरासकतया योजितमेव वाक्यं परिशेषानुमाननिरासकतयाऽप्य-वतार्य व्याचष्टे यच्चेति । ईश्वर इत्यस्य प्रतिपदं शिव इति । प्रकृतोपयोगायाह जगत्कर्तरीति । शिवो जगत्कर्तेत्यस्मिन्नर्थे चेत्यर्थः ।

### **वाक्यार्थरत्नमाला**

अत्रेति । सामान्यानुमानपरिशेषयोर्मध्ये इत्यर्थः । सामान्यानुमानं क्षित्यादिकमित्यादि । तत्र पुंस्त्वहेतुबलादित्युत्तरवाक्योक्तानुमानस्येत्यादि योज्यम् । विभिन्नधर्मि-कत्वादीत्यादिपदेन विभिन्नसाध्यकत्वपरिग्रहः । साध्ययोर्विभिन्नत्वं च प्रतियोगितदभावरूपेण सत्त्वा-भावः । आश्रयेति । ननु शिव इत्युत्तरमूलावतारे स्पष्टमेतत् । तदर्थतयेति । अर्थशब्द आवर्तते आद्यो निवृत्तिवचनः । तथा चाश्रयासिध्यादिनिवृत्त्यर्थतयेत्यर्थः । न च तदर्थत्वेन सर्वज्ञः कल्प्येतेति तत्त्व-निर्णयटीकायां तथा व्याख्यानदर्शनात् । दूषणमिति । तद्गेत्यादिनोक्तप्रतिपक्षरूपदूषणमित्यर्थः । परिशेष एवेति । अन्यथा सर्वज्ञत्वादावपि तदुक्तिर्न स्यादिति भावः । प्राप्तेश्चेत्यन्तानां पुंस्त्वेत्यादि-प्रतिपादयिष्यन्नित्यत्र हेतुत्वम् । तत्परतयेति । विशेषदूषणपरतयेत्यर्थः । योगं चेति । ईशेभ्यो ब्रह्मादिदेवेभ्यो वरमिति गीताभाष्योक्तयोगं चेत्यर्थः । उक्तदेवानां जगत्कारणतयेशत्वं ततो वरस्य हरेरपि तत्कारणतायां सर्वजगत्कारणमीश्वरपदार्थतया प्राप्नोतीति हृदयम् । पूर्वोक्तेनैवेत्यस्येति । अव्यवहितपरत्वासम्भवादित्यनेन सम्बन्धः । तदसम्भवे हेतुः सामान्यानुमानानामित्यादि । अनेनैवं सूचितं पूर्वोक्तेनेत्यस्य हि सत्प्रतिपक्षत्वेनेत्यर्थो विवक्षितः । सत्प्रतिपक्षत्वं च पूर्वभूतन-पृथक्तवानुमेतिपूर्वभाष्येनोक्तम् । मूलेऽपि भाष्यसूचितत्वं निमित्तीकृत्य विमतं विकर्तृकमित्यादिना प्रतिपक्षोक्तावपि भाष्ये विशिष्य तदुक्तेरभावेन तत्परामर्शायोगादिति । व्यवहितपरामर्शकत्वेनेति । तद्गव्यभिचारिणेत्यादिव्यवहितेत्यर्थः । अतिदेशस्येति । पूर्वोक्तेनेत्यतिदेशस्य यत्सामान्यविषयत्वं हेतुविशेषे भारं विना केनचिद्धेतुना सत्प्रतिपक्षत्वमात्रपरत्वं तदभिप्रायमित्यर्थः ।

------------------------------------------------------------------------

पुंस्त्वहेतुबलादेव पूर्वोक्तेनैव वर्त्मना

***पुंस्त्वहेतुबलादेव पूर्वोक्तेनैव वर्त्मना***

### **सुधा**

ईशवाक्यत्वं कथमत्र हेतुः स्यादित्यत आह पुंस्त्वेति । पूर्वोक्तेन (नैव) वर्त्मनेति सत्प्रतिपक्षतामात्रमतिदिष्टम् । न तु स हेतुरिति भावः । अयमत्र प्रयोगः । शिवो न गजत्कारणं पुंस्त्वाद्देवदत्तवदिति ॥ ननु शिवः केन प्रमाणेन सिद्धः । अथ परिशेषतो जगत्कर्तृत्वं तस्मिन्ननुमिमानस्य तवापि कुतः सिद्धः । लोकप्रवादादिनेति चेत् । ममापि तथेत्यस्तु । भवदभिमते ब्रह्मणि हेतुरनैकान्तिक इति चेन्न । केवलानुमानवादिनं प्रत्यनीश्वरवादाङ्गीकारेण प्रत्यवस्थानात् । ननु जगत्कारणत्वं शिवनिष्ठमन्यत्रानुपपत्तौ सत्यां किञ्चिन्निष्ठतया प्रमितत्वादिति हि परिशेषानुमानम् । तत्कथमस्यायं प्रतिपक्ष इति चेन्न । विरूद्धार्थसाधनमात्रेण प्रतिपक्षसंभवात् । प्रयोगतोऽप्येकधर्मनिष्ठतायाः प्रमाणप्रयोजनशून्यत्वाद् अन्यथैवंविधार्थिकप्रतिपक्षाणामन्यत्रानन्त-र्भावेनादूषणत्वप्रसङ्गात् । न चैवमस्त्विति वाच्यम् । प्रतिरोधकत्वस्यानुभवसिद्धत्वात् । नन्वेवं सति सामान्यसिद्धिरनुपपन्नाऽपद्यत इति चेत् । आपद्यताम् । तदनुमानानां दूषितत्वात् ।

### **वाक्यार्थचन्द्रिका**

अभिप्रायमजानानस्य शङ्कोत्तरतया हेतुविशेषोक्तिं योजयति ईशेति ॥ उक्ताभिप्रायोक्त्या शङ्कां विघटयति पूर्वोक्तेनेति ॥ अस्य च प्रतिपक्षत्वेऽनुपपत्तिं परिहर्तुमनुपपत्त्यादेः प्रतिप्रयोगप्रकारदर्शनेन विनाऽप्रसङ्गात्प्रयोगप्रकारं दर्शयति अयमत्रेति ॥ ननु शिवासिद्धा-वाश्रयासिद्धिस्तत्सिद्धौ च जगत्कारणत्वेनैव तत्सिद्धेर्धर्मिग्राहकबाधो मदनुमाने च शिवस्यापक्षत्वान्ने-तद्दूषणावकाश इति दूषणं मनसि निधाय यथेश्वरत्वं सर्वज्ञानादिघटितजगत्कर्तृत्वादिकमेव नान्यत्, तथा शिवत्वमेव न जगत्कारणत्वं किन्तु देवविशेषत्वमेव शिवत्वं तथा च सर्वज्ञत्वादिघटित-जगत्कर्तृत्वादिसिद्धिरीश्वरसाधकेनैवेतीश्वरः किञ्चिज्ज्ञः पुंस्त्वादित्यनुमाने धर्मिग्राहकविरोधादिप्राप्तौ तन्निमित्तप्रयत्नसार्थक्येऽपि शिवसाधकागमानुमानदेरुक्तौ तस्य शिवस्वरूपवज्जगत्कर्तृत्वादि-साधकत्वाद्धर्मिग्राहकविरोधोक्तिसम्भवेऽपि शिवस्वरूपमात्रग्राहकप्रमाणोक्तौ न धर्मिग्राहकविरोधो वक्तुं शक्यत इति धर्मिग्राहकविरोधमीश्वरः किञ्चिज्ज्ञ इत्युत्तरानुमान इव स्पष्टमनुक्त्वा सामान्येन प्रमाणमेव पृच्छति नन्विति । एवं चोत्तरत्र धर्मिग्राहकविरोधं स्पष्टमुक्त्वा तन्निवृत्तये यत्नान्त-सामचरितम् । अत्र त्वन्यथेति रवैषम्यमनयुक्तमिति निरस्तमिति द्रष्टव्यम् ॥ एवं तर्हि शिवस्यापक्षत्वेऽपि साध्यविशेषणतया तत्प्रवेशस्यावश्यकत्वात्तदप्रसिद्धावप्रसिद्धविशेषणता प्रसिद्धौ च तेनैव शिवे जगत्कर्तृत्वसिद्धेः परिशेषानुमानवैय्यर्थ्यमिति दूषणं साधनानुमानेऽपि मया वक्तुं शक्यत एवेति मनसि निधाय शिवस्वरूपमात्रे प्रमाणोदाहरणे वैय्यर्थ्यदेर्वक्तुमशक्यत्वात्स्ववयमपि सामान्यमुखेन समाधत्ते अथेति ॥ ननु शिवस्वरूपमात्रविषयकलोकप्रवादानुमानादेर्मयाऽपेक्षणान्ना-प्रसिद्धविशेषणता नापि वैय्यर्थ्यदीति शङ्कते लोकेति ॥ तर्हि मयाऽपि तादृशस्यैवापेक्षणान्न धर्मिग्राहकविरोधो नाप्याश्रयासिद्धिरिति समाधत्ते ममापीति ॥ त्वत्पक्ष इव न मत्पक्षेऽनैकान्त्यप्रसर इति वैषम्यान्तरं शङ्कते भवदिति ॥ मदभिप्रायाज्ञानेन त्वयोद्भावितस्य न मत्पक्षेऽपि प्रसर इति समाधत्ते केवलेति ॥ एकधर्मिकप्रयोगाभावेन सत्प्रतिपक्षत्वस्यैवाभावाद्वैषम्यदिविचारो दूरोत्सारित इत्याशयेन शङ्कते नन्विति ॥ शङ्कामूलं विघटयति प्रयोगतोऽपीति ॥ प्रतिरोधकत्वस्येति । एवमप्यदूषणत्वे हेत्वाभासलक्षणस्यातिव्याप्तिः । दूषणत्वेन त्वत्सम्मतानामप्यदूषणत्वापत्तेश्चेति भावः ॥ नन्वन्यथा सामान्यसिद्धित्वव्याघाताद्विशेषान्तरविषयत्वेन परिशेषे त्वयाऽपि वाच्ये तत्राप्येतद्दूषण-साम्यात्तत्परिहारस्य च ममापि साम्यान्नेदं युक्तमिति शङ्कते नन्वेवं सतीति ॥ ईश्वरमभ्युपगम्य सामान्यसिद्धिबलेन तत्साधनस्य मदभिप्रेतत्वे कथञ्चित्साम्यप्रसक्तावप्यनीश्वरवादाङ्गीकारेण सामान्य-सिद्धिमपि निराकुर्वतो मम नैतत्साम्यप्रसक्तिरिति समाधत्ते आपद्यतामिति । नन्वित्यारभ्य बलादित्ये-तद्व्यावर्त्यकथनमपि द्रष्टव्यम् ।

### **परिमल**

अनीश्वरवादाङ्गीकारेणेति । शास्त्रगम्यत्वाभावाङ्गीकारेणेत्यर्थः । स एव पुंस्त्व-शब्दार्थः । तथा च न ब्रह्मणि व्यभिचार इति भावः ॥ अयं प्रतिपक्ष इतीति । शिवो न जगत्कारणमिति प्रयोग इत्यर्थः । पक्षसाध्यादिभेदादिति भावः ॥ प्रमाणेति । प्रमाणप्रयोजनाभ्यां शून्यत्वादित्यर्थः ॥ अन्यत्रेति । असिध्द्यादिहेत्वाभासान्तर इत्यर्थः ॥ प्रतिबन्धकत्वस्येति । अनुमितिं प्रतीति योज्यम् ॥ नन्वेवमिति । परिशेषानुमानस्य दुष्टतया सामान्यस्य शिवे पर्यवसानाभावे सति कार्यत्वादिहेतुभिः कर्तृसामान्यसिद्धिर्न युज्यत इत्यर्थः ॥ तदिति । कर्तुसामान्यसाधकानुमानानामित्यर्थः ।

### **यादुपत्यम्**

तत्कथमस्येति । समानधर्मिकत्वाभावादिति भावः ॥ एवंविधार्थिकेति । अर्थत एवैकधर्मिनिष्ठा न प्रयोगस्तेषामित्यर्थः । तानि च शब्दोऽनित्यः कृतकत्वादित्यत्रानित्यत्वं शब्दनिष्ठात्यन्ताभावप्रतियोगिजात्यन्यत्वे सति शब्दमात्रवृत्त्यन्यधर्मत्वात् शब्दान्योन्याभाववद् घट-रूपवच्च । शब्दनिष्ठात्यन्ताभावो वाऽनित्यत्वप्रतियोगिकः शब्दवृत्तिनित्याभावत्वात् शब्दनिष्ठान्योन्या-भाववदित्यादीनि सांव्यावहारिकाणि द्रष्टव्यानि । प्रयोगतोऽपि धर्म्यैक्यनिर्बन्धः परेणापि त्याज्यः । कथमन्यथा केवलान्वयिन्यसत्प्रतिपक्षत्वसम्भवः । तत्र सत्प्रतिपक्षत्वप्रसक्तेरेव तत्पक्षेऽसम्भवात् । न हि शब्दोऽभिधेयो न भवतीति सत्प्रतिपक्षप्रयोगः सम्भवति । अभिधेयभेदस्याप्रसिद्धेः । धर्मैक्य-निर्बन्धाभावे तु अभिधेयत्वं शब्दनिष्ठात्यन्ताभावप्रतियोगीत्यादिरूपेण विशेषादर्शनदशायां तत्रापि सत्प्रतिपक्षप्राप्तिसंभवात् । उक्तं च गङ्गेशेपाध्ययेन । न पक्ष्यैक्यमपि तन्त्रम्, विरोधस्यैव दूषकत्वात्, अधिकस्य व्यर्थत्वादिति । अस्य केवलान्वयिन्यपि सम्भव इति च ।

### **श्रीनिवासतीर्थीया**

विरूद्धार्थेति । तथाहि । घटः पटो न भवतीत्यक्ते घटे प्रतियोगिता-वच्छेदकभूतं पटत्वं नास्तीत्यर्थलाभेनान्योन्याभावस्यात्यन्ताभावव्याप्यतया शिवो न जगत्कारणमिति शिवे जगत्कारण प्रतियोगिकान्योन्याभावे साधिते सति शिवे प्रतियोगितावच्छेदकभूतं जगत्कारणत्वं नास्तीत्यर्थलाभेन जगत्कारणत्वं शिवनिष्ठमित्येतद्विरूद्धार्थसाधकत्वेनार्थिकप्रतिपक्षत्वमस्येति ध्येयम् ॥ सामान्यसिद्धिरिति । क्षित्यादिकं सकर्तृकमित्यादिरूपा सामान्यसिद्धिः कर्तारमादाय पर्यवस्यति न कमपीति व्यर्थैवापन्नेत्यर्थः ।

### **वाक्यार्थरत्नमाला**

अजानतः शङ्केति । तत्प्रतिपक्षत्वमात्रातिदेशः न तु प्रागुक्तेशवाक्यत्व-हेतुनेत्यस्यापीत्येवं योऽभिप्रायस् तमजानतो या शङ्का तदुत्तरतया पुंस्त्वहेतुविशेषोक्तिं योजयतीत्यर्थः । विशेषोक्तिमिति पाठः । विशिष्येति लेखकागतम् । उक्ताभिप्रायेति । अभिप्रायं स्पष्टयन् परशङ्कामूलं विघटयतीत्यर्थः । प्रतिप्रयोगेति । प्रतिपक्षप्रयोगेत्यर्थः । आश्रयासिध्यादिरूपदोषस्य प्रतिपक्षानुमान इव पूर्वानुमानेऽपि प्रसङ्गो नास्तीति युक्तमेतद्दोषस्य परं प्रत्युद्भावनमित्याह मदनुमाने चेति । मदीये जगत्कारणत्वं शिवनिष्ठमिति परिशेषानुमान इत्यर्थः । मनसि निधायेत्यस्य सामान्येन प्रमाणं पृच्छतीति वक्ष्यमाणेनान्वयः । धर्मिग्राहकप्रमाणविरोधमभिप्रेत्य कुतः सामान्येन प्रमाणमात्रप्रश्नः कार्यः । वनकृत्वादिरूपेणेत्युत्तरानुव्याख्यानव्याख्यावसरे ईश्वरः किञ्चिद् इत्यनुमाने स्पष्टमेव धर्मिग्राहक-प्रमाणविरोधाशङ्कावदत्रापि तच्छङ्कायाः कर्तुं शक्यत्वादित्यत उक्तं शिवस्वरूपमात्रगाहकप्रमाणोक्तौ न धर्मीत्यादि स्पष्टमनुक्तवेत्यन्तम् । धर्मिग्राहकविरोधं स्पष्टमनुक्तवेति सम्बन्धः । तदवचने हेतुः स वक्तुं न शक्यत इति । तत्रापि हेतुः शिवस्य स्वरूपमात्रग्राहकेति । तत्प्रमाणस्य स्वरूपमात्रग्राहकत्वेऽपि तज्जगत्कर्तृत्वादि साधकत्वाभावादित्यर्थः । ननु शिवसाधकप्रमाणोक्तौ यदि न धर्मिग्राहकप्रमाण-विरोधस्तर्हि स सर्वथा नोद्भाव्य एव किमित्यतः स्वरूपमात्रसाधकप्रमाणोक्तावेव तदनुद्भाव्यत्वमुच्यते । अन्यथा तु तदुद्भाव्यत्वं युक्तमेवेत्याशयेनोक्तं शिवसाधकागमानुमानादेरित्यादिकं सम्भवेऽपीत्यन्तम् । ननु शिवपक्षकानुमाने धर्मिग्राहकविरोधायोगवत्पुंस्त्वहेतुकेश्वरपक्षककिञ्चिज्ज्ञत्वानुमानेऽपि तद्विरोधा-नुदयप्रसङ्गादुत्तरत्र तदभिधानायोग इत्यत उक्तं यथेश्वरत्वमित्यादि ।

ईश्वरसाधकेनैवेश्वरस्य सर्वज्ञत्वादिघटितजगत्कर्तृत्वादिसिद्धेः सत्त्वाद्युक्तस्तत्र तद्विरोधोदयः । शिवसाधके न तु तस्योक्तकर्तृत्वादिसिध्यभावान्न तद्विरोधप्रसक्तिः । यथा हीश्वरत्वं सर्वज्ञानादि-घटितजगत्कर्तृत्वादिरूपं तथैव शिवत्वमपि तद्रूपं चेत्स्यात्तर्हि तत्प्रसङ्गो भवेत् । न चैवम् । शिवत्वस्य देवविशेषत्वमात्ररूपत्वादित्यर्थः । तथा चैवं निष्कर्षः । ईश्वरपक्षकोत्तरानुमाने ईश्वरत्वस्य जगत्कारण-त्वादिरूपतयेश्वरसाधकप्रमाणेन जगत्कारणत्वादि चैवेश्वरसिद्धेरीश्वरस्य प्रमाणसिद्धत्वाङ्गीकारे धर्मि-ग्राहकप्रमाणविरोधो वक्तुं शक्यत इति तस्योत्तरत्राशङ्कनं युक्तम् । अत एव तन्निरासाय वनकर्तृत्त्वादि-रूपेणैव पक्षताश्रयणान्न तद्विरोध इति यत्नान्तरमाश्रितम् । शिवपक्षकप्रतिपक्षानुमाने तु शिवत्वस्य जगत्कारणत्वादिरूपत्वाभावेन शिवस्वरूपग्राहिप्रमाणविरोधाभावात् शिवसाधकागमानुमानादेस् तत्स्व-रूपवत् तत्कर्तृत्वादिसाधकत्वेऽपि तस्यात्र शिवप्रमाणतया शङ्कनाभावाच्छङ्कनीयस्य प्रमाणसामान्यस्य च शिवस्वरूपमात्रविषयकतया तत्कर्तृत्वादिविषयकत्वस्याप्यभावेन प्रतिपक्षानुमाने धर्मिग्राहक-प्रमाणविरोधस्य अप्रसक्तेः स्पष्टमेवेश्वरपक्षकोत्तरानुमानवदत्र तद्विरोधमनभिधाय तं मनसि निधायैव च सामान्येन प्रमाणमेव पृच्छतीति । एवमभिप्रायकल्पने किं निमित्तमित्यतो वैषम्यायोगशङ्कानिवृत्तिरेवेति स्वप्रवृत्तौ स्वयमेव निमित्तमाह एवं चोत्तरत्रेति । शक्यत एवेति मनसीति । स्पष्टवचनमकृत्वा मनसि केवलं निधायेत्यर्थः । कुतः स्पष्टमेव परिशेषवैयर्थ्यमनभिधाय प्रमाणमात्रप्रश्नकरणमित्यत उक्तं शिव-स्वरूपेत्यादि । स्वरूपमात्रग्राहिप्रमाणमात्रोदाहरणे सति तेनैव जगत्कर्तृत्वस्य शिवे सिद्धत्वा-त्परिशेषवैयर्थ्यमित्यस्य वक्तुमशक्यत्वादित्यर्थः । लोकप्रवादानुमानादेरिति । अनेनादिपदार्थप्रदर्शनम् । वैषम्यादिविचार इति । पूर्वानुमाने धर्मिग्राहकविरोधाभावः प्रतिपक्षानुमाने तु तत्सद्भाव इत्यादि प्रागुक्तविचारो दूरोत्सारितो ऽस्माभिः प्रागङ्गीकारवादेन कृतः वस्तुतस्तु न कर्तव्य एवेत्यर्थः । अनुभवे औदासीन्ये बाधकमाह एवमपीति । अनुभवे सत्यपीत्यर्थः । हेत्वाभासेति । विरुद्धहेत्वाभासेत्यर्थः । लक्षणस्य साध्यविपरीतसाधकहेतुत्वरूपस्येत्यर्थः । अन्यथेति । मदुक्तशिवपरतामनङ्गीकृत्य विशेषान्तरपरत्वस्याप्यनङ्गीकार इत्यर्थः । तथा सति सामान्यसिद्धेर्दुष्टत्वापातादिति भावः । विशेषान्तरेति । शिवातिरिक्तभवदभिमतेश्वररूपविशेषेत्यर्थः । ईश्वरमिति । परब्रह्मरूपेश्वरमित्यर्थः । आपद्यतामितीत्यनन्तरं नन्वित्यारभ्येति वाक्यमस्ति । तस्यायमर्थः । वक्ष्यमाणरीत्या हि बलादित्यस्य प्रकारान्तरेणासिद्धिरूपबलादित्यर्थः । तत्र शास्त्रयोनित्वे हेतुत्वेनाभिप्रेताया प्रकारान्तरेणासिद्धिस्तद्रूपं यद्बलं तत्समर्पकाद्बलादित्यस्य व्यावर्त्यं यत्प्रकारान्तरेण सिद्धिरूपं तस्य नन्वित्यारभ्य कथनम् । सूत्रार्थकथनावसरे शास्त्रयोनित्वहेतूपन्यासानन्तरं स्यादेतद्यदि शास्त्रैकसमधिगम्यत्वं हेतुः सिद्धः स्यादि-त्यादिग्रन्थमारभ्य जगत्कारणस्य पाशुपताद्यागमानुमानगम्यत्वशङ्कायां तन्निवर्तकतयेति चेत्तद्गेत्यादि भाष्यप्रवृत्तिवर्णनान्मध्ये शैवाद्यागमेन जगत्कर्ता न सिध्यतीत्युपसंहृत्य मा भूच्छैवाद्यागमाज्जग-ज्जन्मादिकर्तृसिद्धिर् उक्तानुमानैस्तु भविष्यतीत्याशङ्कानिवर्तकतया न पृथक्तवानुमेत्यादेरवतारादत्र च किमतो यद्येवमिति चेत् सिद्धः सौत्रो हेतुरित्याहेत्यवतारकरणादुपक्रममध्ये परामर्शोपसंहारैः स्यादेतदित्यारभ्य शास्त्रयोनित्वस्य प्रकारान्तरेण असिद्धिव्युत्पादनाय तद्व्यावर्त्यतया प्रकारान्तरेण सिद्धिः शङ्कितेति गम्यते । नन्वित्यारभ्येत्युक्तिरर्थानुवादः । स्यादेतदित्यारभ्येति वक्तव्यत्वात् । तथा चोपसंहारे प्रकारान्तरेणासिद्धिरूपबलाच्छास्त्रयोनित्वं जगत्कारणस्य सिद्धमित्युक्तेः प्रकारान्तरेण तत्सिद्धिशङ्कोत्थापनं प्रकारान्तरेण तत्सिध्यसम्भवोपपादकतद्गव्यभिचारिणेत्यादि भाष्यसिद्ध-प्रकारान्तरेण तदसिद्धिरूपबलोक्तिव्यावर्त्यकथनमिति । एवमेतद्वाक्यं योजितम् । परं त्वर्थेति स्वरसतया चेतसि न चकास्ति । प्रकारान्तरं तु न प्रतीयते । विचार्यमस्ति ।

------------------------------------------------------------------------

शास्त्रयोनित्वमेतेन कारणस्य बलाद्भवेत्

**शास्त्रयोनित्वमेतेन कारणस्य बलाद्भवेत्**

### **सुधा**

किमतो यद्येवमिति चेत्; सिद्धः सौत्रहेतुरित्याह शास्त्रयोनित्वमिति ।

## **अनुव्याख्यानम्**

***शास्त्रयोनित्वमेतेन कारणस्य बलाद्भवेत् ॥***

**सुधा**

एतेनोक्तप्रकारेण । कारणस्य जगत इति शेषः । बलात्प्रकारान्तरेणासिद्धिबलात् ।

### **वाक्यार्थचन्द्रिका**

बलादिति पृथक् श्रवणाद्बलशब्दार्थभूतप्रकारान्तरासिद्ध्युपपादकाति-देशार्थकत्वेनैतेनेति व्याचष्टे एतेनेति ॥ बलान्तरस्यासम्भवाद्व्याप्त्यादिरूपस्य तस्य प्रकृतानुपयोगा-त्तदुपयुक्तं बलशब्दार्थमाह बलादिति ।

### **परिमल**

यद्येवमिति । इति चेदित्यादिग्रन्थेनोक्तदिशा जगत्कारणस्यागमानुमानाभ्यामगम्यत्वे सतीत्यर्थः ।

### **वाक्यार्थरत्नमाला**

मूले किमत इति । यद्येवमनुमानगम्यत्वं जगत्कारणस्य न सम्भवतीति सिद्धं ततः किं सिद्धमित्यर्थः । सिद्ध इति प्राक् हि मास्तु शैवाद्यागमादिति शङ्काग्रन्थे तत्कथं शास्त्रैक-समधिगम्यत्वमिति शङ्कनादनुमानागम्यत्वे प्राप्ते शास्त्रैकसमधिगम्यत्वसिद्धिः । ततःपूर्वमुपपादिता-गमागम्यत्वस्योपपादकान्तरस्य परेणाप्यङ्गीकारेणागमानुमानागम्यत्वरूपविशिष्टहेतोर्लाभादित्यर्थः । एतत्प्रकरणस्यानुमानागम्यत्वोपपादनपरतया किमत इत्यत्रानुमानागम्यत्वे सिद्धे किमित्येवार्थस्य कर्तव्यत्वात् । उत्तरत्रापि नावेदविदित्यादिभाष्यस्यानुमानगम्यत्वविषयत्वेन प्रकरणशुद्धिलाभाच्च । आगमागम्यत्वं तु प्रागुपपादितं सिद्धमेवेत्येकदेशसिद्धिप्रयुक्तशास्त्रैकसमधिगम्यत्वासिद्धिशङ्कायाः परिहारे सति तदेकदेशसिद्धेरेव विशिष्टसिद्धौ हेतुतया वाच्यत्वात् । अनुमानागम्यत्वोपपादनप्रकरणस्य समाप्त्यभावेन मध्ये संपूर्णोऽयं संहारानन्तरमनुमानावेद्यत्वस्य पुनः प्रतिपादने सङ्गत्यन्तरान्वेषण-प्रयासापातश्चेति सुधीभिराकलनीयम् । पृथक् श्रवणादिति । ततश्चैतेनेत्यस्य बलेनेत्यर्थो न युक्त इति भावः । अतिदेशार्थकत्वेनेति । इहातिदेशः पूर्वोक्तस्य परामर्शमात्रम् । न तु कार्यान्तरार्थं व्यापारितस्य तदन्यकार्येऽपि व्यापारणमिति ज्ञेयम् । बलान्तरस्येति । सेनादिबलस्येत्यर्थः । असम्भवादिति । तस्य शास्त्रयोनित्वसाधकताया असम्भावितत्वादित्यर्थः । जगत्कारणे सेनादिसद्भावाभावादित्याशयः । व्याप्तिबलेनेत्यादिप्रयोगात्प्रकारान्तरमपि प्रसक्तं निराकरोति व्याप्त्यादीति । शास्त्रैकसमधिगम्यत्वे हि प्रकारान्तरेणासिद्धिराकाङ्क्षिता न तु केवलं व्याप्त्यादिकम् । तावन्मात्रस्य तदनुपपादकत्वात् । नापि तदसिद्धिगतं व्याप्त्यादिकम् । धर्मिण एवासिद्धौ तदीयव्याप्त्यादेराकाङ्क्षाया अवकाशाभावेन तदुक्तेरनवसरहतत्वापातादित्यर्थः । प्रकारान्तरेणेति मूले अनुमानगम्यत्वरूपप्रकारान्तरेणेत्यर्थः । अनुमानगम्यत्वरूपप्रकारान्तरस्यैव प्रकरणादिति ज्ञेयम् ।



------------------------------------------------------------------------

नावेदविन्न तर्केण मतिरित्यादिवाक्यतः

**नावेदविन्न तर्केण मतिरित्यादिवाक्यतः**

### **सुधा**

जगत्करणस्यनुमानावेद्यत्वं श्रुतिभिरपि सिद्धमित्याह नावेदविदिति ।

## **अनुव्याख्यानम्**

***नावेदविन्न तर्केण मतिरित्यादिवाक्यतः ।***

***तर्को ज्ञापयितुं शक्तो नेशितारं कथञ्चन ॥***

**सुधा**

‘नावेदविन्मनुते(दं)तं बृहन्तम् ।’ ‘नैषा तर्केण मतिरापनेया ।’ ‘नेन्द्रियाणि नानु-मानं वेदा ह्येवैनं वेदयन्ति’ इत्यादिवाक्यतः, इति ज्ञायत इति शेषः । तर्क इत्यनुमानमात्रोप-लक्षणम् । ईशितारं जगत्कारणम् । कथञ्चन सामान्यतो विशेषतश्च ।

### **वाक्यार्थचन्द्रिका**

योगमाश्रित्येशितारमिति व्याख्याति ईशितारमिति । उभयविधानुमाना-वेद्यतायाः श्रुत्युक्तताप्रदर्शनाय प्रवृत्तं कथञ्चनेत्येतत्तदर्थतया व्याख्याति कथञ्चनेति ॥

### **परिमल**

‘कथञ्चन’ इत्यनन्तरं पदद्वयाध्याहारमाह इति ज्ञायत इति शेष इति । दूषणानुमानमात्रभ्रमनिरासायाह तर्क इति । प्रकृतोपयोगायेशितृशब्दार्थमाह जगत्कारणमिति ।

### **यादुपत्यम्**

प्रकृतोपयोगार्थमाह ईशितारं जगत्कारणमिति ।

### **वाक्यार्थरत्नमाला**

ईश्वरशब्दपर्यायेशितृशब्दस्य विशेष्यमात्रसमर्पकतया तन्मात्रस्य तर्कावेद्यत्व प्रतिपादनमसङ्गतमित्यत ईशितारमित्येतज्जगत्कारणमिति मूले व्याख्यातम् । तद्व्याख्यानप्रापकं वदन्नवतारयति योगमाश्रित्येति । ईष्ट इति ईशितेतियोगेन जगत्स्वामित्वे प्रतिपादितेऽर्थतस्तदुत्पत्त्यादि हेतुता सिध्यति । यद्वेशितृपदोक्तं नियमहेतुत्वमष्टकान्तर्गतमुपलक्षणया जन्मादिहेतुत्वे पर्यवस्यतीति भावः।

------------------------------------------------------------------------

वनकृत्त्वादिरूपेण पक्षभूतस्य चेशितुः

**वनकृत्त्वादिरूपेण पक्षभूतस्य चेशितुः**

### **सुधा**

यदपि कार्यत्वादिहेतोः पक्षधर्मताबलादन्यस्माद्वाऽनुमानादीश्वरस्य सार्वज्ञादि-सिद्धिरिति तदपि प्रतिपक्षदुष्टत्वादयुक्तमित्याह वनकृत्त्वादीति ।

## **अनुव्याख्यानम्**

***वनकृत्त्वादिरूपेण पक्षभूतस्य चेशितुः ॥***

***किञ्चिज्ज्ञत्वं हि पुंस्त्वेन शक्यं साधयितुं सुखम् ॥***

नन्वत्रैवं प्रयोक्तव्यम्, ईश्वरः किञ्चिज्ज्ञः पुंस्त्वाद्देवदत्तवदिति । तत्रेश्वरः प्रमितो वा न वा । आद्ये येन प्रमाणेन सिद्धस्तेनैव तस्य सार्वज्ञसिद्धेर्धर्मिग्राहकप्रमाणविरोधः । द्वितीये त्वाश्रया-सिद्धिः । तत्कथमुच्यते ईशितुः किञ्चिज्ज्ञत्वं च पुंस्त्वेन साधयितुं शक्यं हीति तत्राह सुखमिति । तत्कथमित्यत उक्तं वनकृत्त्वादिरूपेण पक्षभूतस्येति । प्रसिद्धकर्तुरहितं वनं सकर्तृकं कार्यत्वादि-त्यादिना यो वनादिकर्ता सिद्धस् तेनैवाकारेण तं पक्षीकृत्य प्रयोगे न कोऽपि दोष इत्याशयः । वनकृत्त्वं पर्वताधारकत्वमित्यादिरूपो धर्मस्तेनोपेतस्य । न हि वनकर्तेत्येतावता सर्वज्ञ इति लभ्यते । प्रसिद्धवनकर्तृरसर्वज्ञत्वात् । स एवक्षित्यादिकर्तेति कथं न सार्वज्ञ्यमिति चेन्न । तद्भावे प्रमाणाभावात् । न हि कार्यत्वादिहेतुः कर्तारमिव तस्य सर्वत्रैकत्वं गमयितुं शक्नोति । लाघवादेकत्वमाश्रीयत इति चेत् । लोकदर्शनानुसारेण कर्तारं कल्पयतो गौरवाश्रयणस्यैवोचित-त्वात् । लोके हि गजगवयगर्दभादीनां घटादीनां च निर्मातारो विजातीया एवोपलभ्यन्ते । न च वनकर्ता किञ्चिज्ज्ञ इति साधने किमीश्वरस्येति वाच्यम् । तस्य चेश्वरतायाः परोणाङ्गीकृतत्वात् । अन्यथा वनकर्तरि सिद्धे किमीश्वरसिद्धावायातमित्यपि स्यात् ।

### **वाक्यार्थचन्द्रिका**

वनकृत्त्वादीत्युत्तरग्रन्थस्योक्तोपपादकताभ्रान्तिनिरासाय तत्प्रतिपाद्यमाह यदपीति ॥ वनकृत्त्वादिरूपेणेति प्रयोगप्रकारविशेषप्रदर्शनात्तद्व्यावर्त्यशङ्क्काग्रन्थे प्रसक्तप्रकारं प्रदर्श्य तत्रानुपपत्तिमुद्भावयति नन्वत्रेति ॥ नन्वत्र प्रसिद्धावत्कर्तृपक्षीकारे सिद्धसाधनता अप्रसिद्धतत्पक्षीकारे त्वाश्रयासिद्धिरिति नायमपि प्रकारो युक्त इत्यत एवं प्रयोगप्रकाप्रदर्शकभाष्याभिप्रेतमाश्रयासिद्धि-परिहाराय तत्सधकानुमानान्तरोपजीवनप्रकारमाह प्रसिद्धेति ॥ ननु वनकर्त्रादीनां पक्षत्वे तथैवोक्ति-प्रसङ्गेनैतादृशोक्तौ गौरवं, वनकृत्त्वादिस्वरूपस्य पक्षत्वाभिप्राये बाध इत्यत आदिपदार्थं दर्शयन्नेव सिवक्षितमर्थमाह वनकृत्त्वमित्यादिना । ननु वनकर्तुः पक्षत्वेऽपि धर्मिग्राहकविरोधतादवस्थ्यमिति गूढाभिसन्धिना शङ्किते स्वयमभिप्रायमजानान इव परिहारमाह न हीति । ननु वनकर्तुरनेन सार्वज्ञासिद्धावपि वनकर्तुः क्षित्यादिकर्तुश्चैकत्वत्क्षित्यादिकर्तुश्च सार्वज्ञ्यस्य तदनुमानेन सिद्धत्वादे-तद्धर्मिणो वनकर्तुरपि सार्वज्ञं सिद्धमेवेति क्षित्यादिकर्त्रनुमानमनुपजीव्य वनकर्त्रनुमानोपजीवनोऽपि वन्ह्यनुष्णत्वानुमान इव धर्मिग्राहिजातीयविरोधः स्यादेवेति स्वाभिसन्धिमुद्धाटयति स एवेति । वन्हिजातीयैकतायाः प्रामणिकत्वेन तत्र तथात्वेऽपि, वनकर्तुः क्षित्यादिकर्तृश्चैकतायां न प्रमाणमिति न साम्यमित्यशयेन समाधत्ते तद्भाव इति ॥ ननु वनकर्तृरेव क्षित्यादिकर्तृत्वे क्षित्यादिकर्तुरीश्वरत्वाद्वन-कर्तृरसार्वज्ञे साधिते, क्षित्यादिकर्तुस्तत्प्राप्तावपि, तयोर्भेदे वनकर्तुरनीश्वरत्वात्तद सार्वज्ञसाधनं नास्मकमनिष्टसाधनमित्यशङ्कते न चेति । प्रसिद्धकर्तृशून्यवनकर्तुरीश्वरताया अकामेनापि त्वया वाच्यत्वादन्यथा क्षित्यादिकर्तुरपीश्वरता न स्यात्समानन्यायत्वादिति भावेनाह तस्य चेति ॥ नेदमस्माभिरुपपादनीयं परेणैव तादृशानुमानानामीश्वरसाधकतयोपन्यासादित्याशयेनाङ्गीकृतत्वादित्युक्तं विशदयति अन्यथेति । अत्र वनकर्तृसाधकानुमानोपजीवनेन प्रवृत्तेनास्पदीयेनेश्वरकिञ्चिच्ज्ञता-साधकानुमानेन क्षित्यादिकं सकर्तुकं कार्यत्वादित्यनुमानेन पर्यवसानगत्येश्वरसार्वज्ञासिद्धेः प्रतिपक्षोऽयं न तु वनकर्तृत्वानुमानस्य तस्य सार्वज्ञाऽपर्यवसानात्पर्यवसाने वा धर्मिग्राहकविरोधापत्तेः । न च वनकर्तुः क्षित्यादिकर्तुभेदे नानेन क्षित्यादिकर्तुरसार्वज्ञयेसिद्धिरिति वाच्यम् । तस्येश्वरसार्वज्ञ्ये पर्यवसानेनास्यापीश्वरासार्वज्ञसाधकत्वेन परं प्रत्यनिष्टतया प्रतिरोधकत्वोक्तेरुपपन्नत्वादिति द्रष्टव्यम् ।

### **परिमल**

ईश्वरः सार्वज्ञ्यादिगुणवान् सर्वजगत्कर्तृत्वाद् व्यतिरेकेण कुलालवदित्यनुमानं हृदि कृत्वाह अन्यस्माद्वेति । यद्यपि पक्षधर्मताबलादपि व्यापकस्य पक्षीयतामात्रं सिध्यति तथापि नाधिकदिति पृणगुक्तिरिति भावः ॥ कर्तेत्येतदन्तर्गतमेव सर्वज्ञत्वमित्येतदपि निराह न हि वनकर्तेति ॥ क्षित्यादिकर्तेत्युक्त्या तल्लाभोऽस्तीति भावेनाशङ्क्य निराह स एवेति ।

### **यादुपत्यम्**

पक्षधर्मताबलादिति । यावता विना पक्षे न साध्यपर्यवसानं तावत्सर्वमपि पक्षधर्मतालभ्यं न तु व्यापकतावच्छेदकावच्छिन्नस्य पक्षसम्बन्धमात्रमिति भावः ॥ अन्यस्माद्वेति । ईश्वरः सार्वज्ञादिगुणवान् सर्वजगत्कर्तृत्वाद् व्यतिरेकेण देवदत्तवदित्यस्मादित्यर्थः । पक्षधर्मताबलादपि व्यापकतावच्छेदकावच्छिन्नस्य पक्षीयत्वमात्रं सिध्यति नाधिकमतिप्रसङ्गादिति भावः ॥ नन्वत्रेति । इयमाशङ्का पक्षधर्मताबलात्सार्वज्ञसिद्धिरिति पक्षे अनुमानान्तर्गत्तत्सिद्धिरितिपक्षे वक्ष्यमाणधर्मिग्रहक-विरोधासम्भवादिति ध्येयम् ॥ स एव क्षित्यादिकर्तेति ॥ तथा च धर्मिग्राहकमानविरोधस्तदवस्थ एवेति भावः । यद्यप्यत्र यद्धर्मिग्राहकवनकर्तृसाधकमनुमानं न तत्र क्षित्यादिकर्त्रैक्यादिकं भासते, यत्र च स्थापनायां क्षितिवनादिसर्वकर्त्रैक्यादिकं भासते न तद्धर्मिग्राहकतया सिद्धान्त्यभिमतम्; अतो न धर्मिग्राहकमानविरोधशङ्का । तथापि कर्त्रैक्यादिसाधकस्थापनानुमानस्य पूर्वं प्रवृत्तत्वात् तदुपनीतं कर्त्रैक्यादिकं वनकर्तृसाधके धर्मिग्राहकेऽनुमाने भासत एवेति शङ्कितुरभिमानोऽतो धर्मिग्राहक-मानविरोधशङ्का युक्तैवेति । स्यादेतदेवं कथञ्चिद् यदि पूर्वप्रवृत्ते स्थापनानुमाने कर्त्रैक्यादिभानं स्यात् । तदेव न सम्भवतीत्याह तद्भाव इत्यादिना ।

### **श्रीनिवासतीर्थीया**

तेनोपेतस्येति । तेन वनकृत्त्वादिरूपेणेत्यनन्तरमुपेतस्येति शेष इत्युक्तं भवति ॥ ननु प्रसिद्धकर्तृरहितं वनं सकर्तृकमित्युक्त्यैव सर्वज्ञत्वमिति लाभेन तस्य किञ्चिज्ज्ञत्वसाधने धर्मिग्राहकमानबाध इत्यत आह न हीति ॥ स एवेति । वनकर्तैवेत्यर्थः ॥ तद्भावे इति । प्रसिद्धकर्तृरहितबनकर्तुरेव क्षित्यादिकर्तृत्वाभाव इत्यर्थः ॥ ननु कार्यत्वहेतुबलादेव क्षित्यादिकर्तृत्वं सिध्यति । अनेककर्तृकल्पने गौरवापत्तेरित्यस्ति प्रमाणमिति चेत्तत्राह न हीति ।

### **वाक्यार्थरत्नमाला**

उक्तोपपादकतेति । जगत्कारणस्यानुमानावेद्यत्वोपपादकतेत्यर्थः । रूपेणेतीति । इत्यनेन इत्यर्थः । तद्व्यावर्त्यशङ्काग्रन्थ इति । प्रयोगप्रकारविशेषप्रदर्शनं हि प्रकारान्तरानुपपत्तिशङ्कानिरासाय । तथा च अत्रोत्तरभाष्यनिवर्तनीयशङ्कायां प्रवर्तनीयायां किं तत्र दूष्यमिति शिष्यशङ्कावारणायोत्तरभाष्यस्थप्रयोगप्रकारविशेषप्रदर्शनमुपलभ्य तद्व्यावर्तनीयशङ्काया ग्रन्थे ग्रथनात्मके नन्वत्रेत्यारभ्य शक्यं हीत्यन्तग्रन्थे नन्वत्रेतीत्यनेन प्रसक्तप्रकारान्तरं प्रदर्श्य तत्रानुपपत्ति-मुद्भावयति ग्रन्थकृदिति योजना । तद्व्यावर्त्यतया प्रसक्तप्रकारं प्रदर्श्य तत्र अनुपपत्तिमुद्भावयन्नाशङ्कत इति फलितोऽर्थः । तद्व्यावर्त्यप्रसक्तप्रकारं प्रदर्श्य तत्रानुपपत्त्युद्भावनाशङ्कामुत्थापयतीति यावत् । तथैव पाठस्तु स्वरस एव । यद्यपीयं शङ्का सुखमित्येतद्व्यावर्त्या तथापि कथं सुखं साधयितुं शक्य-मित्येतच्छङ्कावारणाय प्रवृत्तस्य वनकृत्त्वादिरूपेणेत्यस्य सुखमित्येतद्विवरणरूपत्वात् सुखमित्ये-तद्व्यावर्त्यशङ्का वनेत्यादेरपि भवतीति नानुपपत्तिरिति ज्ञेयम् । सिद्धसाधनतेति । प्रसिद्धस्य वनकर्तुः कृषीवलादेः किञ्चिज्ज्ञतायाः सिद्धत्वादित्यर्थः । तथा च साधयिष्यमाणेश्वरे तदप्राप्तेरर्थान्तरतेति भावः ।

भाष्याभिप्रेतमिति । अनेन प्रसिद्धस्यैव वनकर्तुः पक्षीकार इति द्वितीय उपादीयन्त इति सूचयति । न च तत्राश्रयासिद्धिः । तन्निरासायाश्रयसाधकानुमानान्तरोपजीवनस्याभिप्रेततया तेनाश्रयसिद्धौ तदसिद्धेरनवकाशादित्याशयेनानुमानान्तरोपजीवनप्रकारमाहेत्यर्थः । वनकर्त्रादीनामिति । आदिपदेन पर्वतधारकादेर्ग्रहणम् । तथैव । वनकर्त्रादिरूपस्येत्येवोक्तीत्यर्थः । एतादृशेति । वनकृत्वादि-रूपेणेत्युक्तावित्यर्थः । स्वरूपस्येति । रूपशब्दो हि स्वरूपार्थकः । पृथुबुध्नोदराकारत्वं घटरूपं दृश्यत इत्यादौ तथा दर्शनात् । तथा च वनकृत्वादेर्यत्स्वरूपं वनकृत्वादिकमेवेति यावत् । तस्य पक्षतायां बाध इत्यर्थः । वनकृत्त्वादिधर्माणामचेतनतया तत्र ज्ञानमात्रस्य बाधितत्वादित्याशयः । विवक्षितमर्थमिति । उपेतस्येति पदाध्याहारेण लब्धमर्थमित्यर्थः । गूढाभिसन्धिना शङ्कित इति । वनकर्तृत्वरूपेण पक्षत्वेऽपि कथं धर्मिग्राहकप्रमाणविरोधाभाव इति शङ्कित इति शेषपूरणेन योजनाच्छङ्काप्रकाराप्रदर्शन-प्रयुक्तन्यूनतानवकाशः । शङ्कित इत्यस्य गूढाभिसन्धेरेवमाशङ्कामुत्थाप्येत्यर्थः । एतद्धर्मिण इति । किञ्चिज्ज्ञत्वसाधकानुमानधर्मिण इत्यर्थः । अनुपजीव्येति । धर्मिग्राहकमानविरोधपरिहारायेति शेषः । वह्न्यनुष्णत्वानुमान इवेति । यथा वह्न्यनुष्णत्वानुमाने धर्मिभूतवह्नेरुष्णस्पर्शाश्रयतया स्पार्शन-प्रत्यक्षवेद्यत्वेन तत्सिद्धवह्नेः पक्षीकारे धर्मिग्राहिप्रत्यक्षविरोध एव । यत्र तु चक्षुरादिना सिद्धवह्नेः पक्षीकृतत्वं तत्रापि चक्षुरादेरुष्णताग्राहकत्वाभावेऽपि तद्ग्राहिस्पार्शनसजातीयतया तद्विरोधेनैव अनुष्णतानुमानस्याप्रामाण्यमिति स्थितत्वात्प्रकृतेऽपि क्षित्यादिकर्तृभिन्नवनादिकर्तृपक्षीकारे धर्मिग्राहि-स्वजातीयक्षित्यादिकर्त्रनुमानविरोधो भवेदेवेत्यर्थः । अत एव चक्षुरादेः शब्दतज्जन्यज्ञानप्रामाण्य-ग्राहकत्वाभावेनोपजीव्यत्वाप्राप्तावपि तत्स्वरूपादिग्राहकश्रौत्रप्रत्यक्षसाक्षिप्रत्यक्षसजातीयत्वेनोपजीव्यता आश्रीयते । दृष्टं च नरशिरःकपालाशुचित्वागमस्य तच्छुचित्वानुमानादुपजीव्याशुचित्वग्राहिशब्द-साजात्यमात्रेण प्राबल्यमिति भावः । तत्रेति । वह्न्यनुष्णत्वानुमाने धर्मिग्राहिजातीयविरोधावसरोऽस्ति । चक्षुरादिना स्पर्शनेन च गृहीतवह्नेरेकत्वेन यमहं चक्षुषाद्राक्षं तमेव स्पृशामीत्यादिप्रमाणसिद्धतया एकधर्मिविषयकत्वात् । न चैवं प्रकृत इत्यर्थः । वनकर्तृत्वादिरूपेणेति भाष्योक्तेश्वरकिञ्चिज्ञतासाधकेन प्रतिपक्षो वनं सकर्तृकं कार्यत्वादित्यनुमानस्यैवेति प्रतीयते । तदनुमानोपजीवनेनैवास्य प्रवृत्तत्वात् । परं तु तथा नाङ्गीकार्यम् । किन्तु क्षित्यादिकमित्येतदनुमानेन पर्यवसानगत्या या ईश्वरसार्वज्ञ्यसिद्धिस् तस्या एवायमुक्तानुमानेन प्रतिपक्ष इत्याह अत्र च वनेति । उपजीवनेन प्रवृत्तेनेत्युक्तया प्रकारान्तर-प्रतीतिमूलसत्त्वेऽपीति सूचयति । वनकर्तृत्वानुमानस्यैव कुतो न प्रतिपक्ष इत्यत आह तस्येति । कुतोऽपर्यवसानं क्षित्याद्यनुमानवत्तदुपपत्तेरित्यतस्तदङ्गीकारे बाधकमाह पर्यवसाने वेति । धर्मीति । यदि वनं सकर्तृकमित्यनुमानस्य सार्वज्ञ्ये पर्यवसानं तर्हि तत्सिद्धेश्वरं पक्षीकृत्य किञ्चिज्ज्ञतासाधने धर्मिग्राहिविरोधः स्यादित्यर्थः । ननु क्षित्यादिकर्त्रनुमानेन पर्यवसानेन जातेश्वरसार्वज्ञ्यसिद्धेरपि कथमयं प्रतिपक्षः । वनकर्तुः क्षित्यादिकर्तुश्चाभिन्नत्वे वनकर्ता किञ्चिज्ज्ञ इत्यनुमानेन क्षित्यादिकर्तुरसार्वज्ञ्य-प्रसङ्गेऽपि वनकर्तुः क्षित्यादिकर्तृभिन्नत्वे वनकर्तेत्यनुमानेन क्षित्यादिकर्तुस्तदप्रसङ्गादित्याशङ्कते न च वनकर्तुरिति । वनकर्तुः क्षित्यादिकर्तृभेद एवास्तु । प्रतिपक्षस्तु युज्यत एव । वनकर्तृत्वादिरूपेणेश्वर-पक्षककिञ्चिज्ज्ञतासाधकानुमानस्येश्वरसर्वज्ञत्वाभावविषयत्वं तावदस्त्येव । क्षित्याद्यनुमानस्य पर्यवसानगत्येश्वरसार्वज्ञ्यसाधकता चास्ति । तथा च क्षित्याद्यनुमानेन ईश्वरसार्वज्ञ्यमनुमिमानं प्रति तत्किञ्चिज्ज्ञतासाधनमनिष्टमिति पराभ्युपगतविपरीतसाधनत्वेन प्रतिपक्षोक्तेरुपपन्नत्वादित्याह तस्येश्वरेति । अत्र प्रतिरोधकत्वोक्तेरुपपन्नत्वादिति पाठः । मूलकोशे सत्त्वादुपपादनसङ्गतत्वाच्च । अनुपपन्नत्वादिति तु लेखकागतमिति ज्ञेयम् ।

------------------------------------------------------------------------

वृक्षकृन्नाखिलं वृक्षं वेत्ति पुंस्त्वाद्धि चैत्रवत्

**वृक्षकृन्नाखिलं वृक्षं वेत्ति पुंस्त्वाद्धि चैत्रवत्**

### **सुधा**

न केवलं किञ्चिज्ज्ञत्वसाधनं सुकरम् । किन्तु स्वकृतकार्याज्ञत्वमपि शक्यसाधनमित्याशयेनाह वृक्षकृदिति ।

## **अनुव्याख्यानम्**

***वृक्षकृन्नाखिलं वृक्षं वेत्ति पुंस्त्वाद्धि चैत्रवत् ॥***

**सुधा**

वृक्षकृदिति पूर्ववद्धर्मिग्राहकविरोधाश्रयासिद्धिपरिहारायोक्तम् । प्रसिद्धकर्तृरहितेत्यपि योज्यम् । अन्यथा सिद्धसाधनताप्रसङ्गात् । अखिलमित्यारम्भकावयवसङ्ख्यापलपरिमाण-विशेषसहितम् । अस्मदादीनां विप्रतिपन्नवृक्षज्ञानमात्रसद्भावादनैकान्त्यपरिहरायाखिलमित्युक्तम् । हीति विपक्षे बाधकाभावं सूचयति । न हि यो यत्कर्ता स सकलं तज्जानातीति नियमः । कुलालादावभावात् । अनुपयोगाच्च तज्ज्ञानस्येति ।अनेनैव न्यायेन सर्वत्र प्रतिपक्षसम्भवात् सत्यसङ्कल्पत्वाशरीरित्वनित्यज्ञानेच्छाप्रयत्नत्व-दुःखादिराहित्यादिकमपि नानुमानेन साधयितुं शक्यमित्याशयवानाह इत्यादीति ।

------------------------------------------------------------------------

इत्याद्यनुमया स्पर्धि नानुमानं परेशितुः

**इत्याद्यनुमया स्पर्धि नानुमानं परेशितुः**

## **अनुव्याख्यानम्**

***इत्याद्यनुमया स्पर्धि नानुमानं परेशितुः ॥***

***शक्तं विज्ञापने***

### **सुधा**

आदिशब्दः प्रकारवचनः । परेशितुः सत्यसङ्कल्पत्वाद्युपेतस्य ।

### **वाक्यार्थचन्द्रिका**

वृक्षकृदीत्युत्तरवाक्येऽपि प्रकारान्तरेण किञ्चिज्ज्ञत्वमेवोच्यत इति तस्यात्यन्तमुपयोगाभाव इति शङ्का तत्राप्यवान्तरविशेषप्रतिपादकत्वेन परिहरन्नखिलपदतात्पर्यलब्धं तदभिप्रायमाह न केवलमिति ॥ नन्वेकस्याखिलत्वानुपपत्तयाऽनेकविवक्षायां चैकवचनानुपपत्तेस्तस्य जात्यभिप्राये च वृक्षकर्तुस्तत्स्वरूपज्ञानस्यावश्यकत्वेन तदभावसाधने बाधपत्त्या नाखिलत्वविशेषण-मुपपन्नमित्यत एकस्मिन्नपि विवक्षाविशेषेणाखिलत्वमुपपादयति अखिलमितीति ॥ विपक्ष इति । विप्रतिपन्ने पक्षे उदाहृते प्रतिपक्षानुमान इति यावत् । प्रतिकूलतर्करूपबाधकाभावम् । यद्वाहृतप्रत्यनुमाने बाधकत्वेन परेण वक्तव्ये यद्यखिलज्ञो न स्यत्तर्हि कर्ता न स्यादिति प्रतिकूलतर्के, विपक्षे बाधकाभावं, सूचयतीति हिशब्दार्थः । ततश्च तर्कस्याप्रयोजकतेति भावः ॥ अथवैतस्य यत्र कर्तृत्वेन सार्वज्ञ्यसाधकानुमाने प्रतिपक्षता तत्र विपक्षे बाधकाभावं सूचयतीत्यर्थः । ततश्च तस्याप्रयोजकत्व-मित्यस्य प्राबल्यवर्णनेन बाधकसूचनम् । न हि प्रतिपक्षो यावज्जीवं प्रतिपक्ष इति भावः ॥ बाधकभाव इत्येव पाठे तु न काऽप्यनुपपत्तिः । अस्मदनुमाने प्रतिकूलतर्करूपं साधनानुमाने च विपक्षे बाधकं भवद्यद्यखिलतज्ज्ञो न स्यात्तर्हि तत्कर्ता न स्यादित्याकारकं वक्तव्यं तत्र व्याप्त्यभाव इत्याह न हीति ॥ कुत इत्यतः प्रसिद्धकर्तृणां पुंसामखिलतत्कार्यज्ञानाभावस्य दृष्टत्वात्तत्कार्यकरणेऽखिलतज्ज्ञानस्यानुप-योगेन चाखिलतज्ज्ञानाभावः पुंस्सु निश्चित इति हिशब्दसूचितं हेतुं दर्शयति कुलालादावित्यदिना ॥ इत्यादीत्युत्तरवाक्यस्य किञ्चिज्ज्ञत्वसाधकप्रतिपक्षान्तरपरत्वे तदुक्तेर्विशेषप्रयोजनाभावात्सत्य-सङ्गल्पत्वादिनिरासस्य मूलानारूढताऽऽपाताच्च पूर्वन्यायातिदेशेन विषयान्तरनिरासपरतया वाक्यं व्याख्याति अनेनैवेति ॥ तर्हि प्रभृत्यर्थकादिशब्दनुपपत्तिरित्यत उक्तन्यायातिदेशस्य मूलारूढतायै आदिपदं व्याख्याति आदिशब्द इति ॥ जगत्कारणत्वरूपोक्तविषयान्यस्य विषयविशेषस्य मूलारूढताऽर्थमाह परेशितुरिति ।

### **परिमल**

प्रसिद्धकर्त्रिति । प्रसिद्धकर्तृरहितं यद्वनं तत्कृदिति ध्येयमित्यर्थः ॥ विपक्ष इति । परोक्ताखिलज्ञत्वविपक्षेऽखिलज्ञत्वाभाव इत्यर्थः ॥ बाधकाभावं व्यनक्ति न हि यो यत्कर्तेति ।

### **यादुपत्यम्**

ननु तत्कर्तृत्वादेव तदखिलवेत्तृत्वं सिद्धमतः सत्प्रतिपक्षमेतदित्यत आह हीति विपक्ष इति । विपक्षे प्रतिपक्षे । तत्साधकानुमान इति यावत् । बाधकभावं व्याप्त्यभावरूपं सूचयती-त्यर्थः । तमेव दर्शयति न हीत्यादीना । बाधकाभावमिति पाठे तु शङ्किते सत्प्रतिपक्षानुमाने पक्षस्य विपक्षत्वे साध्याभाववत्त्वे बाधकाभावादप्रयोजकत्वं सूचयतीत्यर्थः । एतदेव दर्शयति न हीत्यादिनेति योज्यम् । यद्वा । विपक्षे सार्वज्ञ्यसाधकानुमानप्रतिपक्षभूतपुंस्त्वानुमाने विरोधिप्रबलप्रमाणाभावं सूचयतीत्यर्थः । ननु वृक्षकर्तृत्वमेव साकल्येन वृक्षानभिज्ञत्वे बाधकमित्यत आह न हीति । आदिशब्दस्य प्रभृत्यर्थकत्वे पूर्वोक्तस्यासार्वज्ञ्यसाधकानुमानस्य सत्यसङ्कल्पाद्यनुमाने प्रतिपक्षत्वं प्रतिभाति । तच्च न सम्भवतीत्यतोऽन्यथा व्याचष्टे आदिशब्द इति ।

### **श्रीनिवासतीर्थीया**

योज्यमिति । वृक्षेत्येतत्पूर्वं योज्यमित्यर्थः ॥ विप्रतिपन्नेति । प्रसिद्धकर्तृरहितवृक्षेत्यर्थः ॥ ज्ञानमात्रेति । सामान्याकारेणेत्यर्थः ।

### **वाक्यार्थरत्नमाला**

तस्यात्यन्तमिति । प्रकारान्तरेण तत्साधनादेवोपयोगसिद्धेरत्यन्तपदम् । प्रकारान्तरेण साध्यस्यार्थस्य पूर्वसिद्धत्वादपूर्वार्थत्वं नास्तीत्यर्थः । तत्रापीति । किञ्चिज्ज्ञतायाम-पीत्यर्थः । अवान्तरेति । स्वकृतकार्याज्ञत्वरूपविशेषस्य प्रतिपादकत्वेन । प्रतिपादकत्वोक्तया परिहर-न्नित्यर्थः । अखिलपदतात्पर्यलब्धेति । एतद्योज्यमस्ति । एकस्येति । अखिलं वृक्षमित्यत्र वृक्ष-मित्येकवचनानुसारेण वृक्षस्यैकत्वसिद्धेस्तस्मिन्नेकस्मिन्नखिलपदोक्तसाकल्यस्यानेकनिष्ठस्यानुपपत्त्या साकल्योपपत्तये वृक्षस्यानेकत्वविवक्षायां च वृक्षमित्येकवचनायोगप्रसङ्गाज्जात्यभिप्रायमेकवचन-मित्यङ्गीकारे यो वृक्षं करोति स तच्छङ्कादिकं जानात्येवेति तज्ज्ञानस्य तस्मिन्नावश्यकत्वेन तदभावसाधने बाधः स्यात् । तस्मादेकोपपादनेऽपरप्रच्युतिरापद्यत इत्यखिलमिति विशेषणमनुपपन्न-मित्याशङ्कार्थः । यदुक्तं वृक्ष एक इति । तत्तथैव । न चैवमखिलपदोक्तसाकल्यायोगः । एकवृक्ष-सम्बन्धिपदार्थानामनेकत्वेन तद्विवक्षयाऽखिलपदोपपत्तेरित्याशयेनाखिलत्वमुपपादयतीत्याह एकस्मिन्नपीति । प्रतिपक्षानुमाने विपक्षे बाधस्यैव तत्संरक्षकतया वक्तव्यत्वेन तदभावस्य प्रतिपक्षानुमानविघातकस्यावक्तव्यतया हिशब्देन तत्सूचनोक्तययोग इत्यतो विपक्ष इत्यस्य प्रसिद्धार्थं परित्यज्यार्थान्तराश्रयणेन वाक्यं योजयति विप्रतिपन्न इति । अस्मदीयप्रतिपक्षानुमानस्य परसंप्रतिपत्त्य-भावाद्विप्रतिपन्नः पक्षः प्रतिवाद्यङ्गीकृतोऽर्थस्तत्रेत्यर्थः । तदेवाह उदाहृत इति । अस्मदनुमानस्य पूर्वानुमानमेव बाधकमस्तीति तदभावोक्तययोग इत्यतो बाधकविशेषपरतया बाधकपदं व्याचष्टे प्रतिकूलेति । विपक्ष इत्यस्य प्रसिद्धार्थत्यागोऽत्र पक्षे भवतीत्यपरितोषाद्यथाश्रुतार्थमङ्गीकृत्य प्रकृत-प्रत्यनुमानातिरिक्तपरोक्ततर्करूपविषये विपक्षे बाधकाभावमिति योजयति यद्वोदाहृतेति । पूर्वानुमान-प्रत्यनुमानयोः प्रकृतत्वेऽपि प्रत्यनुमानबाधकतर्कस्याप्रकृतत्वात्तत्र बाधकाभावप्रतिपादनं स्वरसं न भवतीत्यपरितोषाद्यथाश्रुतार्थं स्वारस्येनोपपादयत्प्रकारान्तरमाह अथवेति । एतस्येत्यनेनास्मदीय-प्रत्यनुमानपरामर्शः । अनुमाने यत्र यस्मिन्निति योज्यम् । ननु प्रत्यनुमानेन पूर्वानुमानदुष्टता-प्रतिपादनानन्तरं पुनः पूर्वानुमानेऽप्रयोजकत्वाभिधानमसङ्गतमित्यतस्तदभिधानप्रयोजनमाह इत्यस्येति । इत्येवमस्य प्रत्यनुमानस्य प्राबल्यवर्णनेनेत्यर्थः ।

पूर्वोत्तरानुमानयोः साम्येन प्रतिपक्षोक्तिः । पूर्वानुमानेऽप्रयोजकत्वे प्राप्ते तच्छून्योत्तरानुमानस्य ततोऽपि प्राबल्यमिति भावः । तथा च प्राबल्यनिरूपणात्प्रागनेन प्रतिपक्षवचनम् । निश्चिते तु प्राबल्येऽनेन पूर्वानुमानबाध एवोच्यत इत्याह बाधसूचनमिति । ननु यद्यनेन बाधस्तर्ह्येतस्य प्रागुक्तं प्रतिपक्षत्वं न स्यादित्याशङ्क्येष्टापत्त्या समाधत्ते न हि प्रतिपक्ष इति । प्राबल्यनिर्णयदशाविशेष एव प्रतिपक्षत्वमिति दशान्तरे तदभावो नानिष्ट इत्यर्थः । वक्ष्यते नविलक्षणत्वाधिकरणमूले । प्रतिपक्षस्य यावज्जीवं प्रतिपक्षत्वाभावादितीत्यभिप्रायः । न कापीति । विपक्षपदार्थयोजनाय विप्रतिपन्न इत्यादिना या प्रागाश्रिता प्रसिद्धार्थपरित्यागादिरूपानुपपत्तिरन्यथा यथाश्रुताऽनुपपत्तिः सा कापि नास्तीत्यर्थः । बाधकाभावमित्यस्य प्रत्यनुमाने बाधकत्वेन प्राप्तप्रतिकूलतर्कस्यैवोपस्थित्या तदभावप्रतिपादकत्वमिति तदर्थं सिद्धं कृत्वा पृथङ् न व्याख्यानम् । प्रागुक्तपक्षत्रये विपक्ष इत्येतद्यथाश्रुतार्थाश्रयणेन प्रकृत-पूर्वानुमानाश्रयणेन च प्रवृत्ताथवेति तृतीयपक्षस्यैव स्वरसतया प्राप्तत्वेऽपि प्रत्यनुमानेऽपि बाधका-भावप्रतिपादनस्यावश्यकत्वेन प्रथमयोजनामप्याश्रित्य वा बाधकाभावमिति पाठबलाद्वा प्रत्यनुमाने बाधकाभावसूचनार्थतयाऽपि हिशब्दव्याख्यानस्य प्राचीनस्याश्रयणेन तृतीययोजनानुसारेण च बाधका-भावस्योपपादनं न हीत्युत्तरत्र मूलेन क्रियत इत्याशयेन तदुभयत्र बाधकस्यैकत्वेनैकीकृत्यैव बाधक-माशङ्क्य तन्निरासपरतयोत्तरमूलं योजयति अस्मदनुमान इत्यादि । प्रतिपक्षसंप्लव एव प्रयोजनमित्यत आह सत्यसङ्कल्पत्वादीति । पूर्वन्यायेति । प्रतिपक्षरूपन्यायेत्यर्थः । विषयान्तरं सत्यसङ्कल्पत्वादि-रूपम् । प्रभृत्यर्थकेति । आदिपदस्य प्रभृत्यर्थकत्वात्तेन च पूर्वानुमानसमानविषयस्यैवानुमानस्य प्राप्त्या तेन च सत्यसङ्कल्पत्वाद्यनुमानस्य प्रतिपक्षायोगात्पूर्वन्यायातिदेशानुपपत्तिरित्यत इत्यर्थः । आदिपदं व्याख्यातीति । प्रभृत्यर्थं परित्यज्य प्रकारवचनत्वाश्रयणे यथापूर्वानुमानं तत्प्रकारेण वानुमेति लाभे हेत्वतिदेशमात्रम् । साध्यं तु पराभिहितानुमानेषु साध्यतयोक्तानामभावरूपम् । न तु किञ्चिज्ज्ञता-रूपमिति नानुपपत्तिरिति भावः । विषयविशेषस्येति । सत्यसङ्कल्पत्वादिरूपविशेषस्येत्यर्थः ।

------------------------------------------------------------------------

चातिप्रसङ्गोऽनुमयेदृशा

**चातिप्रसङ्गोऽनुमयेदृशा**

### **सुधा**

आभाससमानयोगक्षेमं चेश्वरानुमानजातमित्याह चातिप्रसङ्ग इति ।

## **अनुव्याख्यानम्**

***चातिप्रसङ्गोऽनुमयेदृशा ॥***

**सुधा**

ईदृशा आगमादिसहायसंपदमपहायात्यन्तातीन्द्रियार्थेषु प्रयुज्यमानया अनुमया अतिप्रसङ्गश्च भवतीत्यर्थः । अतिप्रसङ्गमेव दर्शयति वस्तुत्वादिति ।

------------------------------------------------------------------------

वस्तुत्वात्तुरगः शृङ्गी पुष्पवत्खं सुतैर्युता

***वस्तुत्वात्तुरगः* शृ*ङ्गी पुष्पवत्खं सुतैर्युता***

## **अनुव्याख्यानम्**

***वस्तुत्वात्तुरगः* शृ*ङ्गी पुष्पवत्खं सुतैर्युता ॥***

***चित्रिणी च रसः षष्ठो रसत्वात्सोत्तरो भवेत् ॥***

### **सुधा**

चित्रिणी वन्ध्या । षष्ठो रसान्तरवानित्युक्ते प्रथमादिरसेन सिद्धसाधनं स्यात् । सप्तमरसवानित्युक्ते अप्रसिद्धविशेषणता स्यात् । अतः सोत्तर इत्युक्तम् । ईश्वरानुमानस्य प्रमाण-तायामेतेषामपि प्रामाण्यं स्यादिति शेषः । ननु वस्तुत्वं घटादावनैकान्तिकमिति चेन्न । तस्यापि पक्षत्वात् । तुरगृङ्गादीनामनुपलम्भबाध इति चेत् । क्षित्यादिकर्तुरप्येवमेव । अयोग्यत्वान्नोपलभ्यत इति चेत् । तुरगविषाणमपि एवमस्तु । न च विषाणं नाम महत्त्वे सत्युद्भूतरूपशरीरावयवविशेषः। स कथमुपलब्ध्ययोग्यः स्यादिति चेत् । कर्ताऽपि तर्हि कुलालादिरिव महत्त्वे सत्युद्भूतरूप-शरीरवान्कथमुपलब्ध्ययोग्यो भविष्यति । अशरीरत्वान्नोपलभ्यत इति चेत् । रूपाभावात्तुरग-विषाणमपि तथाऽस्तु । विषाणं रूपवदेवेति चेत् । कर्ताऽपि शरीरवानेव । शरीरं कर्तृत्वेऽनुप-युक्तमिति चेन्न । किमुपयोगेन । न हि तदुत्पत्त्या व्याप्तिर्बौद्धानमिव भवताम् । धर्मादिमत्त्वं शरीरित्वे प्रयोजकमिति चेन्न । तस्यापि कर्तृत्वेन साधनादिति ॥ ननु कथमप्रयोक्तव्यम् । अनुमानत्वं यदि कार्यत्वादौ वर्तेत तदा तदविशिष्टे वस्तुत्वादौ वर्तेतेत्येवमिति ।

### **वाक्यार्थचन्द्रिका**

अव्यवहितपूर्वविषय एवोत्तरवाक्यस्यातिप्रसङ्गपरत्वामिति भ्रान्तिं निवारयन्नेवाभाससमानयोगक्षेमत्वरूपं प्रसङ्गस्वरूपं च दर्शयति आभासेति ॥ ईदृशानुमयेत्यस्योक्त-प्रतिपक्षानुमानपरत्वे तस्यातिप्रसङ्गरूपत्वाभावाद्वक्ष्यमाणानुमानपरत्वे चेदृशेत्यस्य वैयर्थ्यापत्त्याऽऽ-भाससाम्यं यदनुमानानामुच्यते तावदीश्वरविषयकानुमानानां विवक्षाया अलभाच्च तदनुमानजातस्य मूलारूढतायै न पृथक् चानुमेश्वर इत्युक्तागमादिसहायशून्यातीन्द्रियार्थविषयानुमानमात्रपरामर्शपरतया तद्व्याख्याति आगमादीति ॥ आभाससाम्यस्यातिप्रसङ्गरूपताया मूलाभिमतत्वं दर्शयति अतिप्रसङ्ग-मेवेति ॥ चित्ररूपवत्स्त्रियः पुत्रयुतत्वसाधनं नाभास इत्यत आह चित्रिणीति ॥ अनुमानस्वरूप-मात्रपरस्यास्य वाक्यस्यातिप्रसङ्गस्वरूपे तात्पर्यसिद्धये आपाद्यापादकस्वरूपप्रदर्शकमुचितं शेषं पूरयति ईश्वरानुमानस्येति ॥ साम्योक्त्या सूचितं वैषम्यपरिहारं वक्तुं वैषम्यं शङ्कते नन्वित्यादिना । प्रतिज्ञादूषणबाधपरिहारस्य प्राथम्येऽपि, सूचीकटाहन्यायेनाल्पत्वाद्धेतुदूषणानैकान्तिकपरिहारस्य, प्राथम्यमनुसृतम् । शरीरमित्यप्रयोजकत्वस्य, धर्मादिमत्त्वमित्यन्यथासिद्धेः, शङ्केति द्रष्टव्यम् ॥ नन्वनुमानस्य प्रमाणविशेषत्वादीश्वरानुमानानामनुमानत्वाभ्युपगमे प्रामाण्यस्यैवाभ्युपगमात्तदभ्युप-गम्येश्वरानुमानस्य प्रमाणतायामित्यापादकत्वनिर्देशेनानुपपत्तिः । आभासत्वाभिमतस्य चानुमान-त्वाभ्युपगमेऽनिष्टत्वाभावेनैषामपि प्रामाण्यं स्यादित्यापादनानुपपत्तिश्चाप्रयोजकता च दृष्टान्ताभावश्चेति कथमेतदित्याशङ्कते ननु कथमिति । न पृथक् चानुमेश्वर इत्यारभ्य नान्या स्यादनुमा तत इति पूर्वोत्तरवाक्ययोर्धर्मिभूतानुमाया एव निर्देशात्तदनुसारेणेश्वरानुमानस्य प्रमाणतायामेषामपि प्रामाण्यं स्यादिति शेषपूरणे व्याख्यातेऽपि प्रयोगप्रकार एवमभिमत इत्याह अनुमानत्वमिति ।

### **परिमल**

न हि तदुत्पत्त्या व्याप्तिरित्यादि । तदभिन्नयोः कार्यकारणयोश्च व्याप्तिरिति बौद्धमतम् । तथा च यथा बौद्धानां हि कार्यकारणयोरेव व्याप्त्यङ्गीकारो न तथ भवतां तार्किकाणाम् । तथ च नित्यज्ञानेच्छाकृतिषु शरीरस्याजनकत्वेऽपि चैत्रादावन्यत्र व्याप्तिदर्शनेनेहापि व्याप्तिबलात्स्यादेव शरीरमित्यर्थः ।

### **यादुपत्यम्**

तदुदत्त्येति । तत्तादात्म्यं वा तदुत्पन्नत्वं वा तद्व्याप्यत्वे निमित्तं, नान्यदिति बौद्धमतं, न भवतामतादृशस्यापि रसादे रूपादिव्याप्यतोपलम्भादित्यर्थः । ननु यदीश्वरानुमानं प्रमाणं स्यात्तदोक्तानुमानजातमपि प्रमाणं स्यादित्युक्तावतिप्रसङ्गरूपतर्के वैय्यधिकरण्यम्, आपाद्यापादकयोः प्रकारान्तरं च न मूले प्रतीयत इत्याशयेन पृच्छति नन्वत्रेति । यद्यपि यद्येनाविशिष्टं तत्तथेति व्याप्तौ सत्यां न वैय्यधिकरण्यं तथाऽपि तुष्यत्विति न्यायेन मूलाभिप्रेतं सामानाधिकरण्यं दर्शयति अनुमानत्वं यदीति ।

### **श्रीनिवासतीर्थीया**

ईदृक् शब्दस्य तृतीया ईदृशेति ॥ ईदृश्येति भाव्ये छान्दसत्वाददोषः ॥ पूर्ववदिति । कार्यत्वविप्रतिपन्नं प्रत्यन्यत्वस्यासिद्धत्वादित्युक्तरीत्येत्यर्थः । अनुपयुक्तमिति । तथा च यः कर्ता स शरीरवानेवेति नेत्यर्थः ॥ न हि तदुत्पत्त्येति । यदि कार्यकारणभावोपेतयोरेव धूमवह्न्योरिव व्याप्ति; स्यात्तदैव कर्तृत्वे शरीरं न जनकमिति तयोर्जन्यजनकभावाभावात्कर्तृत्वाङ्गीकारेऽपि शरीरेण किं शरीरस्य कर्तृत्वाजनकत्वादिति वक्तुं शक्येत । न ह्येवम् । अतादृशयोरपि रूपरसयोरविनाभावदर्शनादेवं प्रकृतेऽपि शरीरकर्तृत्वयोर्जन्यजनकभावाभावेऽप्यविनाभावसद्भावात्कर्तृत्वाङ्गीकारे शरीरं प्राप्तमेवेत्याशयः ।

### **वाक्यार्थरत्नमाला**

पूर्वविषय एवेति । सत्यसङ्कल्पत्वादिविषय एवेत्यर्थः । प्रसङ्गस्वरूपं चेति । अयमर्थः । चातिप्रसङ्ग इत्युत्तरानुव्याख्यानेति प्रसङ्गकथनं न तन्मात्रपर्यवसन्नमपि त्वीश्वरानुमान-प्रमाणत्वे वस्तुत्वादीनामपि प्रामाण्यं स्यात् तेषां च तदभावात् तदविशिष्टेश्वरानुमानानामपि कथं प्रामाण्यमित्याभाससमानयोगक्षेमत्वे पर्यवस्यतीति । अत्र च प्रसङ्गपदमतिप्रसङ्गपरम् । आभास-समानयोगक्षेमत्वं रूप्यते निरूप्यते येनेति आभाससमानयोगक्षेमत्वरूपं तन्निरूपकत्वरूपमित्यर्थः । उक्तेति । पुंस्त्वादिहेतुकेत्यर्थः । अतिप्रसङ्गरूपत्वेति । प्रामाण्यापत्तिर्हि प्रकृतेऽतिप्रसङ्गस्तस्य यद्रूपं रूप्यतेऽनेनेति व्युत्पत्त्या विषयस् तत्त्वाभावात् । आपादनीयप्रामाण्यकत्वाभावादित्यर्थः । अथवा रूपयतीति रूपं निरूपकम् । तथा च अनुमयातिप्रसङ्ग इत्युक्तातिप्रसङ्गनिरूपकत्वाभावादित्यर्थः । आपादनीयप्रामाण्यकत्वाभावादिति फलितोऽर्थ इति ज्ञातव्यम् । वैयर्थ्येति । पुंस्त्वादिहेतुकत्वादेरभावेन वस्तुत्वाद्यनुमानानां पूर्वानुमानसादृश्यायोगेनेदृशेत्यस्य विरुद्धार्थत्वापत्त्या प्रकारान्तरेण सादृश्यस्य प्रतिपाद्यस्याभावेन विगतार्थत्वापत्त्या चेत्यर्थः । वैयर्थ्यापत्तेत्यनन्तरमीश्वरानुमानसदृशयेत्यर्थाश्रयणेन अवैयर्थ्येऽपि वेति पूरणीयम् । तावदिति । ईश्वरविषयकयत्किञ्चिदनुमानसादृश्यमादाय पर्यवसाने तथाविधवक्ष्यमाणानुमानैरतिप्रसङ्गस्य यत्किञ्चिदनुमाने प्राप्तावपि प्रागुक्तेश्वरस्वरूपतत्सार्वज्ञ्यादि-साधकानुमानानामुक्तातिप्रसङ्गप्राप्त्यभावात् तावदनुमानानां वक्ष्यमाणानुमानैरतिप्रसङ्गोऽयमित्येवं विवक्षालाभोपपादकतावदनुमानानुगतधर्मपुरस्कारेणेदृक्तानिर्वचनस्य च तथाविधधर्माभावेन तल्लाभा-योगादित्यर्थः । मूलारूढताया इति । ईदृशेत्यत्रोक्तसादृश्यनिरूपके इदं किमोरीशुकीति सूत्रेण प्राप्तेदमादेशभूतो य ईश् तत्प्रकृत्यर्थत्वेनेदृशेति भाष्यपदारूढताया इत्यर्थः । आगमादीत्यादेः प्रागुक्तत्वेन परामर्शयोग्यतेति प्रतिपादयितुमुक्तं न पृथक् चानुमेश्वर इत्युक्तेति । अनुमानमात्रेति । मात्रपदेनाव-धारणार्थेन यत्किञ्चिदनुमानपरामर्शं व्यावर्तयति । अथवा कार्त्स्न्यार्थकेन तेन सर्वानुमानपरामर्शे सिद्धे व्यक्तिविशेषव्यावृत्तिसिद्धिरिति द्रष्टव्यम् । तद्व्याख्यातीति । ईदृशेत्येतद्गतप्रकृतेस्तदनुमानजातपरामर्श-कतया तत्तुल्ययेत्यर्थलाभेऽपि यद्रूपेण सादृश्यं तद्रूपपुरस्कारेणैव निर्देशस्य मूले प्रयुज्यमानयेत्यन्तेन करणादीदृशेत्येतस्य प्रयुज्यमानयेत्यतादृशार्थकतया व्याख्यानेनैव ईदृशेत्यत्र प्रकृतेरपीश्वरानुमानमात्र-परामर्शपरतया व्याख्यानं सिद्धं भवतीति भावः । अतिप्रसङ्गरूपताया इति । उत्तरभाष्ये वस्तुत्वा-द्यनुमानानां कथनं ह्याभाससाम्यस्य प्रयोजकतया वा तत्र पर्यवसानाभिप्रायेण वा क्रियत इति वाच्यम् । न चैतदनुमानानामतिप्रसङ्गरूपता भाष्यकृतोच्यते । तज्ज्ञापकाभावात् । तत्कथमाभाससाम्यस्य प्रागुक्तातिप्रसङ्गनिरूप्यता घटत इत्याशङ्कापरिहारायोत्तरभाष्ये आभाससाम्यार्थकतयोक्तानुमानानां वक्ष्यमाणशेषपूरणानुसारादतिप्रसङ्गत्वेनैवाभिधानलाभान्न प्रागुक्तस्यानुपपत्तिरित्याशयेनाभाससाम्यस्य याऽतिप्रसङ्गरूप्यता तन्निरूप्यतेति यावत्, तस्या उत्तरमूलाभिमतत्वं दर्शयतीत्यर्थः ।

मूलाभिमतत्वप्रदर्शनाय वक्ष्यमाणानुमानान्यतिप्रसङ्गत्वेन कथयतीति तात्पर्यम् । प्राथम्येऽपीति । अनेन प्राथम्यात् तुरगृङ्गादीनामित्यादिना करिष्यमाणप्रतिज्ञादूषणरूपबाधशङ्कामुत्थाप्य तत्परिहारा-नन्तरं हेतुदोषभूतव्यभिचारशङ्कादि युक्तमिति शङ्कां सूचयति । प्रतिज्ञादूषणेत्युक्तिस्तु प्रतिज्ञायाः प्राथम्यात् तद्दूषणस्यापि प्राथम्यं युक्तमिति युक्तिसूचनाय । एवं हेतुदूषणेति पश्चाद्भावज्ञापनायेति ज्ञेयम् । सूचीति । हेतुदूषणपरिहारस्याल्पत्वादिति भावः । ननु शरीरं कर्तृत्वेऽनुपयुक्तमित्यनेन कर्तापि शरीरवानेवेति पूर्ववाक्योक्तविमतशरीरी कर्तृत्वादित्यनुमाने कर्तृत्वमस्तु शरीरित्वं मास्त्वित्य-प्रयोजकत्वमाशङ्क्यते । धर्मादिमत्वं शरीरित्वे प्रयोजकमित्युत्तरत्रापि कर्तृत्वमप्रयोजकमित्येवाशङ्क्यत इत्यन्यतरस्य वैयर्थ्यमित्याशङ्कां परिहरति शरीरमित्यप्रयोजकत्वस्येत्यादिना । शङ्केत्युत्तरेण सम्बन्धः । शरीरमिति वाक्येनैवाप्रयोजकत्वशङ्का क्रियते । अस्तु कर्तृत्वं मास्तु च शरीरित्वं विपक्षे बाधका-भावादिप्रयोजकत्वमित्यभिप्रेत्य शरीरित्वाभावे कर्तृत्वं न स्यादिति हेतूच्छित्तिरेव विपक्षे बाधिका स्यादित्याशङ्कां वारयितुं हि शरीरस्य कर्तृत्वे उपयोगाभावाच्छरीरित्वाभावेऽपि कर्तृत्वं सम्भवतीति न हेतूच्छित्तेर् बाधकत्वमिति तद्वाक्येऽप्रयोजकत्वसमर्थनप्रतीतेः । धर्मादिमत्वमित्युत्तरवाक्येन तु नाप्रयोजकत्वमुच्यते किन्तु हेतोरन्यथासिद्धिरुच्यते । तथा हि शरीरित्वे कर्तृत्वस्य प्रयोजकत्वे कर्तृत्वेन शरीरित्वसाधनमुपपन्नं भवेत् । न चैवम् । धर्मादिमत्वस्यैव शरीरित्वप्रयोजकत्वेन विद्यमानेऽपि कर्तृत्वे प्रयोजकीभूतधर्मादिमत्वराहित्यादेव शरीरित्वाभावोपपत्त्या कर्तृत्वहेतोः साध्याभावेऽप्युपपन्नत्व-रूपान्यथासिद्धत्वमिति प्रतिपादनप्रतीतिः । न चैतावता अप्रयोजकत्वमेवेति शङ्का तु नायाति । उपाधिस्थले साध्यं प्रति हेतोर्न प्रयोजकत्वमपि तूपाधेरेवेति प्रतिपादनेऽपि हेतुरस्तु साध्यं माऽस्तु विपक्षे बाधकाभावादप्रयोजकत्वमिति प्राप्तोपाधिसद्भावासद्भावस्थलयोः साधारणाप्रयोजकत्व एव पर्यवसानाभाववत् प्रयोजकान्तरशङ्काया उक्तहेतोरन्यथासिद्धिशङ्कापरत्वेनाप्रयोजकत्वपर्यवसानाभावात् । अत एवोत्तरत्र तत्प्रयोजकस्यापि पक्षे कर्तृत्वेनैव साधनात् प्रयोजकान्तराभावासिध्या शरीरित्वापत्ति-रवर्जनीयेति हेत्वन्यथासिद्धेः परिहार उच्यत इत्याशयो द्रष्टव्यः । ननु कथमत्रेति मूले प्रयोगप्रकाराक्षेप-शङ्काऽनुपपन्ना । यदीश्वरसाधकानुमानस्य प्रमाणता तर्हि एषामपि प्रमाणता स्यादिति प्रयोगप्रकारस्य प्रागेव शेषपूरणेन सूचितत्वादित्याशङ्कां परिहर्तुं मुक्तरूपापादनप्रकारेऽनुपपत्तीनां सत्त्वात् तथा प्रकारोऽनुपपन्न इत्यतो युक्तेयमाशङ्केति दर्शयन्नवतारयति नन्वनुमानस्येति । अभ्युपगमादित्य-स्याभ्युपगमप्राप्त्येत्यर्थः । निर्देशानुपपत्तिरिति । तथापादककरणविपर्ययपर्यवसानकाले तस्मान्नेश्वरानुमानप्रमाणतेति वक्तव्यम् । तच्च स्वकृतप्रमाणत्वाभ्युपगमविरुद्धमित्यर्थः । अभिमतस्य चेति । अभिमतानां वस्तुत्वादीनामित्यर्थः । समुदायविवक्षयैकवचनम् । अनुमानत्वाभ्युपगम इति तु प्रामाण्यमात्रापादनेऽपि प्रमाणविशेषानुमानत्वस्यैवापादनविषयतेति भावेन । अनुमानत्वाभ्युपगमेऽ-निष्टत्वेति । प्रामाण्यं स्यादित्यस्य हि प्रमाणविशेषानुमानत्वमभ्युपगमनीयं स्यादित्यर्थकत्वेनानु-मानत्वाभ्युपगमस्यापादनीयताप्राप्त्याऽनिष्टस्यैव चापाद्यत्वेन तदभ्युपगमे चानिष्टत्वाभावेन तदा-पादानानुपपत्तिरित्यर्थः । दृष्टान्तेति विशेषव्याप्तौ दृष्टान्ताभावः । सामान्यव्याप्तिप्रकारनिरूपणं त्वित्थमिति न वक्तुं शक्यमित्याशयः । अनुमानत्वमिति मूले अनुमानत्वरूपधर्मपुरस्कारेण प्रयोगप्रकारकथनमीश्वरानुमानस्येत्यादि प्राचीनानुमानरूपधर्मिपुरस्कारेणोक्तिविरुद्धमित्याशङ्कामुक्तिभेदे निमित्तकथनेन परिहरन्ननुमानत्वमित्युत्तरमूलमवतारयति न पृथक् चानुमेत्यादिना । प्रयोगप्रकार एवमनुमानत्वमित्यादिरूपेणाभिप्रेत ईश्वरानुमानत्वेत्यादिप्राचीनमूले अनुमानपुरस्कारे तु भाष्यगतानु-मापदप्रयोगो निमित्तम् । न तु तथाप्रयोगे तात्पर्यमित्यर्थः ।

[Load More](javaऽcriptःvoid(0))
