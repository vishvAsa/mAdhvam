+++
title = "०१ परोक्तलक्षणनिराकरणम्"
upstream_url = "https://dvaitavedanta.in/category-details/7602/975/sharam/sathha/thavat/parath/na-val/paraka"
+++
## साध्यव्यापकवैलोम्यमव्याप्तिस्साधनस्य च

**परोक्तलक्षणनिराकरणम्**

**साध्यव्यापकवैलोम्यमव्याप्तिस्साधनस्य च**

### **सुधा**

अपरे तु निरुपाधिकः सम्बन्धो व्याप्तिः । सोपाधिकत्वे तु लक्षणाभावादद्य्वाप्त्यभाव इत्याचक्षते । तदसत् । व्याप्तिज्ञानाधीनमुपाधिज्ञानं तदधीनं च निरुपाधिकत्वज्ञानं तदायत्तं व्याप्तिज्ञानमिति चक्रकप्रसङ्गेन तस्य व्याप्तिलक्षणत्वानुपपत्तेः । तत्किं सोपाधिकस्याप्यस्ति व्याप्तिः । मैवम् । व्याप्तत्वानुपाधिकत्वयोः समनियमेऽपि व्याप्तिबोधानङ्गतयोपाध्यभावस्य लक्षणत्वानुपपत्तेरुक्तत्वात् ।

### **वाक्यार्थचन्द्रिका**

व्याप्तिज्ञानाधीनमिति । व्याप्तिनिरूपकत्वरूपव्यापकत्वस्योपाधिशरीरप्रविष्टत्वादिति भावः ॥ तदधीनं चेति । प्रतियोगिज्ञानाधीनत्वादभावज्ञानस्येति भावः ॥ तदायत्तं चेति । लक्ष्यावधारणस्य लक्षणज्ञानाधीनत्वादिति भावः । यद्यप्यत्र साधननिष्ठव्याप्तेरुपाधिघटकव्याप्तेश्च भिन्नतया न चक्रकावकाशः । तथाऽपि सर्वत्र एकैव व्याप्तिरित्यभिमानेनेदमुक्तमित्यवगन्तव्यम् ॥ वस्तु तस्तु चक्रकशब्देनानवस्थाया एव विवक्षितत्वात्तत्तद्य्वाप्तिभेदे चक्रकाप्रसरेऽप्यनवस्थाया दुर्वारत्वान्नानुपपत्तिरत्यवधेयम् ॥ व्याप्तिबोधनङ्गतयेति । उक्तरीत्या चक्रकप्रसङ्गादिति शेषः ।

### **परिमल**

व्याप्तिज्ञानाधीनमिति । साध्यव्यापकत्वस्य व्याप्तिघटितत्वेन प्राग्दर्शितत्वादिति भावः ॥ तदधीनमिति । प्रतियोगिज्ञानाधीनत्वादभावज्ञानस्येति भावः ॥ तदायत्तमिति । लक्षणज्ञानाधीनत्वाल्लक्ष्यनिश्चयस्येति भावः ॥ उक्तत्वादिति । चक्रकप्रसङ्गेनोक्तत्वादित्यर्थः ।

### **यादुपत्यम्**

व्याप्तिज्ञानाधीनमिति । व्याप्तिनिरूपकत्वरूपव्यापकत्वस्योपाधिशरीरे प्रविष्टत्वादिति भावः ॥ तदधीनं चेति । प्रतियोगिज्ञानाधीनत्वात्तदभावज्ञानस्येति भावः ॥ तदायत्तमिति । लक्ष्यावधारणस्य लक्षणज्ञानाधीनत्वादिति भावः । इदं च सर्वत्रैकैव व्याप्तिरित्यभिमानेनोक्तम् । वस्तुतस्तु साधननिष्ठव्याप्तेरुपाधिघटकव्याप्तेश्च भिन्नत्वान्न चक्रकापत्तिः, अनवस्थायां वा तात्पर्यमित्यवगन्तव्यम् । व्याप्तिबोधानङ्गतयेति । उक्तरीत्या चक्रकप्रसङ्गेनेति भावः ।

### **श्रीनिवासतीर्थीया**

व्याप्त्यभावः व्याप्यत्वासिद्धः । उपाध्यभावस्य निरुपाधिकत्वस्य ॥ लक्षणत्वेति । व्याप्तिलक्षणत्वेत्यर्थः । तथा च सोपाधिकस्यापि व्याप्तिरस्तीति नाभिप्राय इत्यर्थः ।

### **वाक्यार्थरत्नमाला**

न चक्रकावकाश इति पाठः । द्वितीयनकारो लेखकागतः ।

------------------------------------------------------------------------

साध्यव्यापकवैलोम्यमव्याप्तिस्साधनस्य च

**साध्यव्यापकवैलोम्यमव्याप्तिस्साधनस्य च**

### **सुधा**

नन्वेवं चेत्कथं साध्यसाधनव्यवहारः । आगामिसम्भावनापेक्षयेति ब्रूमः । वस्तुतस्तु यो धर्मो यद्य्वापकाव्याप्तस्तस्य तेनाव्याप्तिरित्येव वक्तव्यम् । अनुमानप्रवृत्त्युत्तरकालं तु सत्प्रतिपक्षतैव । साधनस्य साध्यव्यापकपरित्यागो हि पक्षादन्यत्र वा स्यात्पक्षे वा । न तावदाद्यः । तथा सति स्फुटव्यभिचारपरित्यागेनोपाध्युद्भावनस्यानवसरत्वात् । द्वितीये तु साध्यव्यापकस्य पक्षाद्य्वावृत्तिः साध्यमपि व्यावर्तयतीति सत्प्रतिपक्षतैव ।

एतेनोपाध्यभावस्य प्रतिपक्षत्वे नोपाधेर्दूषणत्वम् । न हि यदभावो यत्र दूषणं सोऽपि तत्र दूषणमिति युक्तं विरोधादिति परास्तम् । पक्षव्यावृत्तिप्राधान्येनैवोपाधित्वात् । एतदर्थं च साध्यव्यापकस्य वैलोम्यं पक्षाद्य्वावृत्तिः साधनस्य सत्प्रतिपक्षतेति योजनीयम् । भावप्रधानस्यादोषत्वं त्विष्टमेव ।

### **वाक्यार्थचन्द्रिका**

एवं चेदिति । अनुमानात्प्राग्व्याप्तिग्रहणवेलायामुपस्थितस्य उपाधेरव्याप्त्युन्नायकत्वं चेदित्यर्थः ॥ साध्यसाधनव्यवहार इति । व्याप्तिग्रहणदशायां पक्षसाध्यसाधनप्रविभागाभावेन व्यापकव्याप्ययोः साध्यसाधनभावाभावेन साध्यव्यापकत्वादेरसम्भवात्कथं साध्यव्यापकत्वादिगर्भोपाधित्वव्यवहार इत्यर्थः ॥ आगामीति । अस्य सूत्रस्य शाटकं वयेत्यादिवद्भाव्यपेक्षया तद्य्ववहार इति भावः । अस्मिन्पक्षे साध्यसाधनव्यवहारस्य गौणत्वापत्तेराह वस्तुतस्त्विति । तथा चोपाधिलक्षणस्य साध्यसाधनघटितत्वाभावान्नोक्तदोषावसर इति भावः । एवं कण्ठोक्तामव्याप्तिरूपता मुपपाद्य चशब्दसूचितां प्रतिपक्षतामप्युपाधेरुपपादयति अनुमानेति ॥ स्फुटव्यभिचारेति । साध्यव्यापकोपाधिना सह साधनस्य व्यभिचारो यत्र प्रदर्शनीयस्तत्र साध्यव्यभिचारस्यापि सत्त्वेन तस्यैवोपदर्शयितुं शक्यत्वान्न तत्परित्यागेन साधनस्योपाधिव्यभिचारप्रदर्शनं युक्तमित्यर्थः । न च तत्रोपाध्यभावस्य निश्चितत्वेऽपि साध्याभावस्यानिश्चयान्न साध्यव्यभिचारप्रदर्शनं साधनस्य सम्भवतीति वाच्यम् । तद्य्वापकोपाधिव्यावृत्त्या साध्यव्यावृत्तेस्तत्रापि निश्चितत्वात् । अन्यथोपाधेः साध्यव्यापकत्वनिश्चयायोगात् साध्यवत्युपाध्यभावशङ्कया तत्प्रतिबन्धादिति भावः ।

प्रतिपक्षत्व इति । प्रतिपक्षत्वेन दूषणत्व इत्यर्थः । उपाधेः पक्षाद्य्वावृत्तिः प्रतिपक्षतया दोष इत्येवोपाधिदोषत्वं वादिनाऽभिमतम् । उपाधेः साधनाव्यापकत्वेन साधनवत्पक्षनिष्ठात्यन्ताभावप्रतियोगित्वनियमेन तस्यावश्यकत्वान्न तु उपाधिस्तद्य्वावृत्तिश्चेत्युभयमपि दूषणमिति येनोक्तरीत्या विरोधः शङ्क्येतेत्याशयेनाह पक्षेति ॥ एतदर्थं चेति । उपाधिव्यावृत्तिरेव प्रतिपक्षतया दोष इत्येतदर्थमित्यर्थः । तर्ह्युपाधिव्यावृत्तेः प्रतिपक्षत्वेन दोषत्वेऽप्युपाधित्वेनोपाधेर्दूषणत्वाभावादुपाधिर्दूषणमित्यनर्थकः शास्त्रकाराणां व्यवहार इत्यतः स्वरूपेण तस्यादोषत्वस्येष्टत्वाच्छास्त्रकारव्यवहारस्य चोपाध्युन्नीतपक्षव्यावृत्तेः प्रतिपक्षतया दोषत्वाभिप्रायकत्वान्नानुपपत्तिरित्याशयेनाह भावेति ।

### **परिमल**

एतत्प्रागित्यादिना भवदुक्तरीत्या व्याप्तिग्रहप्रतिबन्धकत्वेनाव्याप्युन्नायकत्वं चेदुपाधेस् तर्हि तदा साध्यसाधनभावाभावात् ‘साध्यव्यापकवैलोम्यं साधनस्ये’त्युक्तिरयुक्तेति शङ्कते नन्वेवञ्चेदिति ॥ आगामीति । पश्चात्तनानुमानप्रयोगसम्भावनापेक्षयैवेत्यर्थः । अवच्छिन्नसाध्यव्यापकोपाधेर् एवं सत्यसङ्ग्रहः स्यात् तदर्थमवच्छिन्नसाध्येत्युक्तौ शुद्धसाध्यव्यपाकोपाध्यसङ्ग्रह इत्यत उभयानुग्रहायाहा वस्तुतस्त्विति । उपाधेरव्याप्तिदशामुक्त्वा प्रतिपक्षतादशामाह अनुमानेति । नोपाधेर्दूषणत्वमिति पदच्छेदः । एतेनेत्युक्तं व्यनक्ति पक्षव्यावृत्तीति । भावाभावयोर्द्वयोरप्यन्योन्यनिरपेक्षतया न दोषत्वम् । किन्तु पक्षनिष्ठस्वव्यावृत्तिमुकेनैवोपाधेर्दोषत्वम् । तथा च न कोऽपि विरोध इति भावः । उपाधित्वाद् उपाधिदोषत्वादित्यर्थः । एवं तर्ह्यभावप्राधान्येनैवोपाधेर् दोषत्वं, न तु स्वप्रधानस्येत्यतो नास्त्येवेत्याह भावेति । उपाधिस्वरूपपुरस्कारेणादोषत्वं त्विष्टमित्यर्थः ।

### **यादुपत्यम्**

नन्वेवमिति । अनुमानात्प्राग्व्याप्तिग्रहणवेलायामव्याप्तिरेवेति यदि तदा तस्यां दशायां व्याप्यव्यापकयोः साध्यसाधनाभावाभावेन तद्गर्भोपाधित्वव्यवहारः कथमित्यर्थः ॥ पक्षवृत्तिप्राधान्येनेति । साधनव्यापक एव खलूपाधिर्दोषः । साधनाव्यापकत्वं च साधनवत्पक्षनिष्ठव्यावृत्तिप्रतियोगित्वम् । एवं चोपाधिर्दोष इत्यस्य व्यावृत्तिप्राधान्यविवक्षयोपाधिप्रतियोगिका पक्षनिष्ठव्यावृत्तिरेव दोष इत्यर्थो विवक्षित इत्यर्थः । उपाधित्वाद् उपाधितया दोषत्वात् । नन्वेवं प्रतियोगिप्राधान्यविवक्षया पक्षव्यावृत्तोऽयं धर्म इत्युद्भावित उपाधिर्न दोषः स्यादित्यतोऽत्रेष्टापत्तिमुत्तरमाह भावप्राधनस्येति । प्रतियोगिप्रधानस्येत्यर्थः ।

### **श्रीनिवासतीर्थीया**

एवं चेदिति । अनुमानात्प्राग्व्याप्तिग्रहणवेलायाम् अव्याप्त्युन्नायकत्वपक्ष इत्यर्थः । कथमिति । तदानीं पक्षादिप्रविभागाभावादिति भावः ॥ आगामीति । बुद्धिस्थसाध्यादिनेत्यर्थः ॥ इत्येवेति । साध्यसाधनपदाघटिततयेत्यर्थः । तथा च नोक्तदोषभावः ॥ यदभाव इति । उपाध्यभावस्य पूर्वानुमाने सत्प्रतिपक्षतया दूषणत्वाङ्गिकारादित्यर्थः ।

### **वाक्यार्थरत्नमाला**

स्वरूपेण तस्यादोषत्वस्येति । अनेन मूले प्रधानतया विवक्षितस्वभावस्योपाधिलक्षणस्येत्यर्थोऽभिमत इत्युक्तं भवति ।



------------------------------------------------------------------------

साध्यव्यापकवैलोम्यमव्याप्तिस्साधनस्य च

**साध्यव्यापकवैलोम्यमव्याप्तिस्साधनस्य च**

### **सुधा**

ननु च प्रागनुमानादपि सत्प्रतिपक्षताऽनुमानोत्तरमव्याप्तिर्वा किन्न स्यात् । मैवम् । पक्षे हि साध्यस्योपसंहारे प्रतिपक्षावसरः । न च व्याप्तिग्रहणसमये पक्षादिप्रविभागोऽस्तीति कथं तदा प्रतिपक्षत्वं स्यात् । अनुमानोत्तरमव्याप्तिः कथमिति वक्तव्यम् । साध्यव्यापक उपाधिः पक्षाद्व्यावर्तमानः साध्यमपि व्यावर्तयति । तथा च साध्यरहिते तत्र वर्तमानं साधनं साध्यं व्यभिचरतीति चेन्न । तथा सति बाधितसत्प्रतिपक्षयोरपि व्यभिचारितापातात् । ओमिति चेन्न । निरसिष्यमाणत्वात् । बाधप्रतिपक्षाभ्यामेवानुमानदूषणसम्भवे किं तदुपजीविना व्यभिचारेणेति चेत्, तर्हि व्यापकव्यावृत्त्या प्रतिपक्षेणैवानुमाने दूषिते किं तदुपजीविना व्यभिचारेणेति तुल्यम् ।

### **वाक्यार्थचन्द्रिका**

व्यावर्तयतीति । व्यापकनिवृत्तौ व्याप्यनिवृत्तेरावश्यकत्वादिति भावः ॥ निरसिष्यमाणत्वादिति । ‘स्ववाक्येन विरोधेऽपि नैव साधकतां व्रजेदि’त्युत्तरवाक्यव्याख्यानावसरे ‘एतेनैतदपि निरस्तमि’त्यादिनेति शेषः ।

### **परिमल**

निरसिष्यमाणत्वादिति । ‘‘स्ववाक्येन विरोधेऽपी’’त्येतद्य्वाख्यानावसरे इति भावः । व्यक्तमेतत्तर्कताण्डवे ।

### **यादुपत्यम्**

निरसिष्यमाणत्वादिति अस्मिन्नेवाधिकरण इति शेषः ।

### **श्रीनिवासतीर्थीया**

बाधसत्प्रतिपक्षयेरपीति । बाधितस्य पक्षे व्यभिचारः स्पष्ट एव । शब्दोऽनित्यः कृतकत्वादित्यत्र शब्दो नित्यः श्रावणत्वादिति नित्यत्वसाधने पक्षेऽनित्यत्वाभावप्राप्त्या सत्प्रतिपक्षस्यापि कृतकत्वस्य पक्षे व्यभिचारः प्राप्त एवेत्यर्थः ।

------------------------------------------------------------------------

साध्यव्यापकवैलोम्यमव्याप्तिस्साधनस्य च

**साध्यव्यापकवैलोम्यमव्याप्तिस्साधनस्य च**

### **सुधा**

किञ्च पक्षे व्यभिचारः किं निश्चित उत सन्दिग्धः । नाद्यः । विकल्पानुपपत्तेः । तथा हि । पक्षे साध्याभावो निश्चितो न वा । आद्ये किं प्रमाणान्तरेणोत साध्यव्यापकोपाधिव्यावृत्त्या । प्रथमे तत एवानुमानं दुष्टमिति किमुपाधिना । न द्वितीयः । परस्पराश्रयत्वप्रसङ्गात् । उपाधेः साध्यव्यापकत्वनिश्चये तद्य्वावृत्त्या साध्यव्यावृत्तिनिश्चयः सति च तस्मिन्नसाविति । नेति पक्षे साध्यव्यापकत्वानिश्चयाद् उपाधेः, कथं तद्य्वावृत्त्या पक्षे साधनस्य निश्चितो व्यभिचारः स्यात् । पक्षे सन्दिग्धो व्यभिचारस्तु स्वत एव सिद्धो नोपाधिमुखनिरीक्षणापेक्षः । सर्वानुमानोच्छेदहेतुश्च । तस्मादनुमानोत्तरकालं सत्प्रतिपक्षतैवेत्युचितम् । एतदेवाभिप्रेत्य ‘स एवोपाधिदोषोऽपी’त्यादिवचनम् ।

### **वाक्यार्थचन्द्रिका**

तत एवेति । साध्याभावनिश्चायकप्रमाणान्तरविरोधादेवेत्यर्थः ॥ नेति पक्ष इति । पक्षे साध्याभावोऽनिश्चित इति पक्षे । साध्यवत्युपाधेरुपाध्यभाववति च साध्याभावस्य निश्चितत्वेन व्यभिचारज्ञानाभावादुपाधेः साध्यव्यापकत्वनिश्चयोपपत्तेर्व्यापकीभूतोपाध्यभावेन साध्याभावनिश्चययोपपत्त्या साध्यरहिते पक्षे साधनस्य वर्तमानतया साध्यव्यभिचारनिश्चयसम्भवेऽपि पक्षे साध्याभावो न निश्चित इति पक्षे साध्यवत्युपाधेरुपाध्यभाववति च साध्याभावस्यानिश्चयेन व्यापकीभूतोपाध्यभाववत्तया निश्चिते पक्ष तद्य्वाप्यभूतसाध्यसन्देहेन व्यभिचारज्ञानरूपप्रतिबन्धकवशादुपाधेः साध्यव्यापकत्वनिश्चयासम्भवाद् अव्यापकव्यावृत्त्याऽव्याप्यव्यावृत्तेश्चादिप्रसङ्गेन निश्चेतुमशक्यत्वेनोपाधि व्यावृत्त्या पक्षे साध्यव्यावृत्त्यसिध्द्या पक्षस्य साध्यरहितत्वासिद्धेस्तत्र वर्तमानस्य साधनस्य न साध्यव्यभिचारनिश्चय इति भावः ॥ पक्षे सन्दिग्धो व्यभिचार इति । पक्षेऽपि सन्देहः किं स्वारसिकः फलतयाऽभिमतः किंवा संशयान्तरमिति विकल्पं, न द्वितीय उपाधिव्यावृत्त्याहितपक्षीयसाध्यसंशयमुपजीव्य प्रवृत्तव्यभिचारसंशयरूपसंशयान्तरस्योपाधिव्यावृत्त्याहितसाध्यसंशयरूपप्रतिपक्षोपजीव्यत्वाद् उपजीव्यभूतप्रतिपक्षेणैव दुष्टत्वे तदाहितव्यभिचारसन्देहस्य निष्प्रयोजनत्वादिति द्वितीयपक्षदूषणं च मनसि निधायाद्यं प्रत्याचष्टे पक्षे सन्दिग्धेति । स्वत एव सिद्ध इत्यस्य विवरणं नोपाधिमुखनिरीक्षणापेक्ष इति । उपाधिं विनाऽपि तत्सिद्धेर्न तस्य तत्फलत्वमिति भावः ॥ सर्वेति । निश्चितहेतुमति साध्याभावसन्देहरूपव्यभिचारसंशयस्य सर्वत्रापि सत्त्वादिति भावः ॥ तस्मादिति । उक्तरीत्या केनापि प्रकारेणानुमानोत्तरकालमव्याप्त्युन्नायकत्वानुपपत्तेरित्यर्थः ॥ प्रतिपक्षतैवेति । न च दूष्यानुमानस्य तर्कानुग्रहे उपाधिर्न साध्यव्यापक उपाधेस्तदनुग्रहे त्वनुमानस्य बाध एवेति न कदाऽपि प्रतिपक्षावसर इति वाच्यम् । यदैकत्रापि नानुकूलतर्कावतारस्तदा प्रतिपक्षावतारस्याविकलत्वात् । अन्यथा प्रतिपक्षमात्रोच्छेदापत्तेरित्याशयात् । ननु नोपाधेर्व्याप्तिग्रहदशायामव्याप्त्युन्नायकत्वमङ्गीकर्तुं युक्तम् । ‘स एवोपाधिदोषोऽपी’ति प्रमाणलक्षणे, ‘उपाधिः प्रतिरूपं यत्साधनं तन्न चापरमि’त्युत्तरानुव्याख्याने चोपाधेरव्याप्त्युन्नायकत्वनिरासेन सत्प्रतिपक्षमात्रोन्नायकत्वप्रतिपादनेन तद्विरुद्धत्वादित्यत उदाहृतप्रमाणलक्षणादेर्विप्रतिपत्त्यनन्तरमव्याप्त्युन्नयनवारकत्वेन तद्विरुद्धत्वदित्यत उदहृतप्रमाणलक्षणादेर् विप्रतिपत्त्यन्तरमव्याप्त्युन्नयनवारकत्वेन ततः पूर्वमपि तदुन्नयनवारकत्वपरत्वाभावान्न तद्विरोध इत्यभिप्रेत्याह एतदेवाभिप्रेत्येति ।

### **परिमल**

असाविति । साध्यव्यापकत्वश्चिय इत्यर्थः ॥ स्वत एवेति । साधकबाधकप्रमाणाभावेनानुमानात्प्रागेव साध्यसन्देहे सति सन्दिग्धसाध्यवति सतो हेतोः सन्दिग्धव्यभिचारित्वादिति भावः ॥ सर्वानुमानेति । पक्षे सन्दिग्धो व्यभिचार इत्यनुषङ्गः । न चोपाधिशङ्काऽऽहितस्य न तथात्वमिति चेन्न । स्वत एव सिद्धस्योपाध्याहितत्वायोगात् । उपाध्य(यत्तव्य)यातव्यभिचारसन्देहस्य तदधीनत्वेऽपि उपाध्य(यत्तसा)यातसाध्यसन्देहस्य व्यभिचारसन्देहं विनाऽयोगादिति भावः ॥ स एवेति । प्रमाणलक्षणवाक्यमित्यर्थः । ‘प्रतिरूपं हि साधनं तन्न चापरमि’ति चतुर्थाध्यायाद्यपादीयानुव्याख्यानमादिपदार्थः ।

### **यादुपत्यम्**

स्वत एव सिद्ध इति । पक्षताघटकतया पूर्वमेव सिद्ध इत्यर्थः ॥ सर्वानुमानेति । निश्चितहेतुमति साध्याभावसन्देहरूपव्यभिचारसंशयस्य सर्वत्र सत्त्वादिति भावः । न च स्वरसवाहिनस् तस्याप्रतिबन्धकत्वेऽप्युपाध्याहितस्यैव प्रतिबन्धकत्वमतो न सर्वानुमानोच्छेद इति वाच्यम् । उपाध्याहितत्वं ह्युपाध्यनसन्धानजन्यत्वम् । न च पूर्वभाविनो जन्यत्वं सम्भवति । तदिदमुक्तं स्वत एव सिद्धो नोपाधिमुखनिरीक्षणापेक्ष इति । न च पक्षताघटकादन्य एव तदाहितस्तादृशः संशय इति वाच्यम् । पक्षताघटकसंशयान्यतादृशज्ञानत्वेन प्रतिबन्धकत्वकल्पने मानाभावात् । न च तत्रानुमितिप्रतिबन्धरूपफलबलादेवं कल्प्यत इति वाच्यम् । सत्प्रतिपक्षतयाऽपि तदुपपत्तेरित्याशयात् । ननु साध्याभावसन्देहोऽपि प्रतिबन्धक एव तथाऽपि तर्कादिना तदपनयेऽनुमानप्रवृत्तिरिति नानुमानमात्रोच्छेद इति चेन्न । पक्षे साध्याभावसन्देहे तर्कमूलव्याप्तेरप्यनिश्चयात् ॥ सत्प्रतिपक्षतैवेति । न च दूष्यानुमानस्य तर्कानुग्रहे नोपाधेः साध्यव्यापकतोपाधेस्तदनुग्रहे तु अनुमानस्य बाध एवातः कथं सत्प्रतिपक्षताऽवसर इति वाच्यम् । उभयत्राप्यनुकूलतर्कानवतारदशायां सत्प्रतिपक्षतैवेत्याशयात् ॥ एतदेवेति । अनुमानोत्तरकालं सत्प्रतिपक्षतैवेत्येतदेवेत्यर्थः । आदिपदेन ‘प्रतिरूपं हि साधनं तन्न चापरम्’ इत्यनुव्याख्यान सङ्ग्रहः । तथा च तद्विरोधो नेति भावः ।

### **श्रीनिवासतीर्थीया**

पक्षे व्यभिचार इति । बाधितसत्प्रतिपक्षयोरित्यर्थः । तत एवेति । साध्याभावनिश्चायकप्रमाणान्तरविरोधादेवेत्यर्थः ॥ सति च तस्मिन्निति । उपाधिव्यावृत्त्या साध्यव्यावृत्तिनिश्चये सति साध्यव्यापकतानिश्चयः । तथा हि । उपाधिः साध्यव्यापकः स्वव्यावृत्त्या तद्य्वावर्तकत्वात् । यत्स्वव्यावृत्त्या यद्य्वावर्तयति तत्तस्य व्यापकम् । स्वव्यावृत्त्या गुणादौ पृथिवीत्वं व्यावर्तयतीति द्रव्यत्वं पृथिवीत्वस्य व्यापकमित्यर्थः ॥ साध्यव्यापत्वानिश्चयादिति । पक्षे साध्याभावोऽस्ति वा न वेति संशयस्य साध्यसंशयरूपत्वेनोपादेः पक्षे साध्यव्यापकत्वमपि सन्दिग्धमिति भावः । ‘स एवोपाधिदोषोऽपि’ इत्यत्रत्यैवकारार्थकथनं सत्प्रतिपक्षतैवेति ।

### **वाक्यार्थरत्नमाला**

विकल्पमिति । अस्य मनसीति वक्ष्यमाणेनान्वयः । उपाधेर्दूषकताबीजकथनस्थलीयतर्कताण्डवानुसारेणाह । न च दूष्यानुमानस्येति ।

------------------------------------------------------------------------

साध्यव्यापकवैलोम्यमव्याप्तिस्साधनस्य च

**साध्यव्यापकवैलोम्यमव्याप्तिस्साधनस्य च**

### **सुधा**

अनुकूलतर्कादिना साध्यव्यापकत्वनिश्चये सति पक्षे निश्चितव्यभिचारितासिद्धिरिति चेन्न । निश्चितसाध्यव्यापकव्यावृत्तेर्बाधकत्वेन तत एवानुमाने दूषिते व्यभिचारवैयर्थ्यात् । तथाऽपि सोपाधिकत्वं सत्प्रतिपक्षत्वमिति गतः पक्ष इति चेन्न । प्रतिपक्षस्य यावज्जीवं तद्भावानङ्गीकारात् । सामर्थ्यानिर्धारणायामेव सत्प्रतिपक्षः, निर्धारिते तु सामर्थ्ये बाधको वा स्यात्, बाध्यो वेति को नाम नाभ्युपैति ।

### **वाक्यार्थचन्द्रिका**

ननूपाधिव्यावृत्त्यैव पक्षे साध्याभावनिश्चयेन साध्यरहिते पक्षे वर्तमानस्य साधनस्य पक्षे निश्चितव्यभिचारत्वेनानुमानोत्तरमपि व्यभिचारोन्नायकत्वोपपत्तेः कथमनुमनोत्तरकालं प्रतिपक्षतैवेत्यवधारणम् । न चोपाधेः साध्यव्यापकत्वनिश्चये तद्य्वावृत्त्या साध्यव्यावृत्तिनिश्चयः सति च तस्मिन्नसाविति परस्पराश्रयत्वान्नोपाधिव्यावृत्त्या साध्यव्यावृत्तिनिश्चय इत्युक्तमिति वाच्यम् । अनुकूलतर्कादिना साध्यव्यापकत्वनिश्चयाभ्युपगमेन साध्यव्यापकतानिश्चयस्योपाधिव्यावृत्त्या साध्यव्यावृत्तिनिश्चयसाध्यत्वानभ्युपगमेन तदप्रसङ्गादित्याशयेन शङ्कते अनुकूलेति । तत्रापि प्रथमोपस्थितबाधस्यैव दूषणत्वेन तदुपजीवनो व्यभिचारस्यादूषणत्वाद्युक्तमवधारणमित्याशयेन परिहरति नेति । अन्यथा बाधितसत्प्रतिपक्षयोरपि व्यभिचारितापातात् । तत्र बाधसत्प्रतिपक्षाभ्यामेवानुमानदूषणसम्भवे किं तदुपजीविना व्यमिचारेणेति यदि मन्यसे तर्ह्यत्रापि बाधेनैवानुमाने दूषिते किं तदुपजीविना व्यभिचारेणेति सममिति भावः ॥ गतः पक्ष इति । उपाधिव्यावृत्त्या निश्चितायाः साध्यव्यावृत्त्या निश्चितायाः साध्यव्यावृत्तेर्बाधत्वेन व्यापकव्यावृत्तेः प्रतिपक्षत्वाभावादिति भावः । न सोपाधिकत्वं सर्वत्र प्रतिपक्षतया दोषः किन्तु क्वचिद्बाधत्वेनापीति । ततश्च नेदमनिष्टमिति भावेन परिहरति नेति । कथमेकस्यैव प्रतिपक्षत्वं बाधकत्वं च विरुद्धमुपपद्यत इत्यतो दशाभेदेनोभयमुपपादयति सामर्थ्येति । दूष्यानुमानमुपाधिश्चेत्यनयोर्मध्ये यदैकत्राप्यनुकूलतर्कावतारस्तदेत्यर्थः ॥ निर्धारिते त्विति । अन्यतरस्येति शेषः । बाधक इत्यादेरयम्भावः । यस्य हि यदाऽनुकूलतर्कावतारः स तदा बाधकोऽन्यस्तु बाध्य इति । यद्वा प्रतिपक्षस्य सामर्थ्यावधारणे बाधत्वं स्वविरोधिनस्तदवधारणे तु बाध्यत्वमिति ज्ञेयम् ॥ एष पक्ष इति । समव्यापकत्वपक्ष इत्यर्थः ।

### **परिमल**

सामर्थ्येति । व्याप्तिः समुचितदेशस्थत्वं च सामर्थ्यम् । अनिर्धारणायामिति । द्वयोर्हेत्वोरिति योज्यम् ॥ निर्धारित इति । अन्यतरस्येति भावः ।

### **यादुपत्यम्**

निर्धारिते तु सामर्थ्य इति । अन्यतरस्येति शेषः ।

### **श्रीनिवासतीर्थीया**

ननु पक्षे साध्याभावो निश्चित एव । तन्निश्चयस्तु साध्यव्यापकोपाधिव्यावृत्त्यैव । न चान्योन्याश्रयः । उपाधेः साध्यव्यापकत्वनिश्चये तद्य्वावृत्त्या साध्यव्यावृत्तिनिश्चय इत्यंशः स्वीक्रियते । उपाधिव्यावृत्त्या साध्यव्यावृत्तिनिश्चये सत्युपाधेर्व्यापकत्वनिश्चय इत्यंशो न स्वीक्रियते । प्रकारान्तरेणानुकूलतर्कादिना तन्निश्चयसम्भवादित्याशङ्कते अनुकूलेति । निश्चये उपाधेरिति शेषः । पक्षे उपाधिव्यावृत्तेरिति शेषः ।

------------------------------------------------------------------------

साध्यव्यापकवैलोम्यमव्याप्तिस्साधनस्य च

**साध्यव्यापकवैलोम्यमव्याप्तिस्साधनस्य च**

### **सुधा**

अत्र सोपाधिकत्वमिति वक्तव्ये साध्यव्यापकवैलोम्यमिति वचनमुपाधिलक्षणस्यापि प्रदर्शनार्थम् । तदपि साध्यसमव्यापकत्वपक्षनिरासाय । नन्वेष पक्षष्टीकाकृताऽङ्गीकृतः । मैवम् । परमतानुवादत्वात् । अन्यथैकसाध्याविनाभाव इत्युदयनवचनोदाहरणवैयर्थ्यात् । दूषणं तु स्फुटत्वान्नोक्तम् । तथा हि । समपदं किं विषमव्याप्तिकव्यवच्छेदार्थमुत प्रयोजनान्तरार्थम् । नाद्यः । पार्थिवपरमाणुरूपादयो नित्याः परमाणुविगुणत्वाद् आप्यपरमाणुरूपादिवदित्यादौ पृथिवीविगुणत्वाभावादेर्विषमव्याप्तिकस्याप्युपाधित्वेन तद्य्ववच्छेदस्यायुक्तत्वात् । प्रतिपक्षोन्नायकत्वसम्भवेन दूषणत्वाच्च । विषमव्याप्तिकस्योपाधित्वे पक्षेतरत्वस्यापि तत्प्रसङ्ग इति चेत् । तत्किमुक्तविणद्वयोपेतं न वा । नेति पक्षे तत एवानुपाधित्वम् । आद्ये तु तस्याप्युपाधित्वे को दोषः । पर्वतेतरत्वादेः सर्वत्र सम्भवेन नैवमिति चेन्न । अनुमानव्याप्त्यादिग्राहकप्रमाणप्राबल्ये सति साध्यव्यापकत्वभङ्गात् । तदभावे चानुमानभङ्गस्येष्टत्वात् । अन्यथा शब्दोऽभिधेयः प्रमेयत्वाद्धटवदित्यादावशब्दत्वादेः समव्याप्तिकपक्षेतरस्यानिरासप्रसङ्गात् । तदिदमिष्टमपि त्यजति अनिष्टमपि गृह्णातीति न विणम् ।

### **वाक्यार्थचन्द्रिका**

टीकाकृतेति । सन्न्यायरत्नावलीकृतेत्यर्थः ॥ अङ्गीकृत इति । तथा च कथं तन्निरास इति वाक्यशेषः । टीकायां साध्यं व्यापकं यस्येति साध्यव्यापकः साध्यस्य व्यापक इति वेति विग्रहद्वयस्य प्रदर्शितत्वेन समव्यापकत्वस्य तदङ्गीकृतत्वसिद्धिरिति भावः । उदयनमतानुवादरूपत्वादुदाहृतग्रन्थस्य न तेनास्य टीकाकृदभिमतत्वसिद्धिरित्याह परमतेति । टीकाया वस्तुस्थितिप्रदर्शनपरत्वमेवास्तु किं परमतानुवादकल्पनयेत्यत आह अन्यथेति । परमतानुवादत्वाभाव इत्यर्थः । मिथः सम्बन्धशून्ययोः परस्परपरिहारेणान्यत्र कलञ्जभक्षणादौ यागीयहिंसायां च वर्तमानयोर् हिंसात्वनिषिद्धत्वयोरुभयोरप्येकेन साध्येनाधर्मसाधनत्वेनाविनाभावे व्यर्थहिंसायां साहचर्ये सति तयोर्मध्ये यस्यात्ययो निवृत्ति साध्याभावेनाविनाभावी व्याप्तः स एवोपाधिः । एवञ्च कलञ्जभक्षणादौ सत्यामपि हिंसात्वनिवृत्तौ साध्यस्याधर्मसाधनत्वस्य निवृत्तिर्नास्तीति न तस्योपाधित्वम् । निषिद्धत्वाभावस्तु कदलीफलभक्षणादौ सर्वत्र साध्याभावेन व्याप्त इति तस्यैवोपाधित्वमिति सम्मतिग्रन्थार्थः । अत्र प्रथमपादेनोपाधेः साध्यम् इति व्याप्यत्वमुक्तं द्वितीयपादेन तु साधनाव्यापकत्वमुत्तरार्धेन तु साध्यव्यापकत्वमिति विवेकः । ननु दूषणाभावेनानुवादस्य तादर्थ्यानुपपत्तेः सम्मत्यैवायमनुवाद इति तेनैतत्पक्षस्य टीकाकृताऽङ्गीकृतत्वसिद्धिरवर्जनीयेत्यत आह दूषणं त्विति । टीकाकृतेति शेषः । आद्येऽपि किं साधकाभावाद्विषमव्याप्तस्योपाधित्वं नेत्यभिमतं किंवा बाधकसद्भावात् । आद्येऽपि किं तत्रोपाधित्वेन शास्त्रे व्यवहारो नास्तीत्यभिमतं किंवा दूषकताबीजं नास्तीति विकल्पान्मनसि निधायाद्यं दूषयति पार्थिवपरमाणुरूपादय इति ॥ पृथिवीविगुणत्वाभावादेरिति । अत्र पार्थिवपरमाणुगतैकत्वपरिमाणैकपृथक्त्वेषु सत्यपि नित्यत्वे पृथिवीगुणत्वाभावाभावेन तत्र साध्यव्यापकतापरिहारायोपाधौ विपदम् । आदिपदेन गन्धवद्विगुणत्वाभावरूपोपाधिसङ्ग्रहः ॥ विषमव्याप्तिकस्येति । नित्यत्ववत्याप्यपरमाणुरूपादौ पृथिवीविगुणत्वाभावस्य सत्त्वेनोक्तोपाधेः साध्यव्यापकत्वेऽपि पृथिवीविगुणत्वाभाववति संयोगादौ नित्यत्वाभावेनोपाधेर्न साध्यव्याप्यत्वमिति नास्य समव्याप्तिरिति ध्येयम् ॥ उपाधित्वेनेति । तत्त्वेन शास्त्रे व्यवहृतत्वेनेत्यर्थः । द्वितीयं प्रत्याह प्रतिपक्षेति । साध्यव्यापकत्वादिमात्रस्यैव प्रतिपक्षोन्नायकत्वे प्रयोजकत्वेन समव्याप्त्यभावेऽपि विषमव्याप्तस्य प्रतिपक्षोन्नायकत्वोपपत्तेरिति भावः । आद्यद्वितीयं शङ्कते विषमेति । इयं च गूढाभिसन्धेः शङ्केति ज्ञेयम् । आशयमजानान इव गूढाभिसन्धिरेवोत्तरमाह तत्किमिति ।

शङ्किता स्वाभिप्रायमुद्धाटयति अनुमानेति ॥ प्रमाणप्राबल्य इति । अनुमानमूलव्याप्त्यादिग्राहकप्रमाणस्यानुकूलतर्कसनाथत्वेन प्राबल्ये सतीत्यर्थः ॥ साध्यव्यापकत्वभङ्गादिति । पक्ष एवेति शेषः । तथा च पर्वतेतरत्वादेरुक्तविणवत्त्वस्यैवाभावान्न विषमव्याप्तस्येपाधित्वे तस्योपाधित्वप्रसङ्ग इति भावः । यत्रानुमानेऽस्त्यनुकूलतर्कस्तत्र पर्वतेतरत्वादेः पक्ष एव साध्यव्यापकताभङ्गेनोक्तविणवत्त्वाभावादनुपाधित्वेन तदनुमानोच्छेदाप्रसक्तावपि यत्रानुमाने नानुकूलतर्कस्तत्रोक्तरीत्या साध्यव्यापकताभङ्गाप्रसक्त्योक्तविणद्वयवत्त्वेन पर्वतेतरत्वादेरुपाधित्वं स्यादेवेत्यत आह तदभावे चेति ॥ अन्यथेति । विषमव्याप्तस्योपाधित्वे तादृशपक्षेतरत्वस्याप्युपाधित्वप्रसङ्गेनानुमानमात्रोच्छेदप्रसक्तेर्न तस्योपाधित्वमित्यङ्गीकार इत्यर्थः । अशब्दत्वादेरिति अदिपदेन घट, पृथिवी घटत्वादित्यत्र घटगतगन्धवत्त्वरूप समव्याप्त्योपाधेः सङ्ग्रहः । यद्यपि अशब्दत्वादेः साध्यव्यापकतैव नास्त्यभिधेयत्ववति शब्देऽशब्दत्वाभावेन पक्ष एव व्यभिचारात् । तथाऽपि पक्षातिरिक्तसाध्यव्यापकत्वाभिप्रायेणेदम् । उपाधिलक्षणे साध्यव्यापकपदस्य पक्षातिरिक्तसाध्यव्यापकपरत्वादिति ध्येयम् ॥ इष्टमपीति । सत्प्रतिपक्षोत्थापकत्वेन दूषकताबीजाक्रान्तत्वेनोपाधितयेष्टं विषमव्याप्तं न सङ्गृह्णाति । तत्र नास्तीति यावत् । तथा च तत्राव्याप्तिरिति भावः ॥ अनिष्टमपीति । दूषकताबीजानाक्रान्ततयोपाधितयाऽनिष्टमशब्दात्वादि रूपसमव्याप्तमुपाधिं सङ्गृह्णाति । तत्रास्तीति यावत् । तथा च तत्रातिव्याप्तिरिति भावः ।

### **परिमल**

टीकाकृतेति सन्न्यारत्नावलीकृतेत्यर्थः ॥ एकेति । ‘एकसाध्याऽविनाभावे मिथः सम्बन्धशून्ययोः । साध्याभावाविनाभावी स उपाधिर्यदत्ययः’ इत्यत्राविनाभावशब्दः साहचर्यमात्रपरः । परस्परपरिहारेण सतोर्हिंसात्वनिषिद्धत्वयोः पापहेतुत्वरूपैकसाध्याविनाभावे सति तयोर्मध्ये यदभावः साध्याभावाविनाभावी व्याप्तः स एवोपाधिरित्यर्थः । कुतो न दूषितोऽयं पक्षष् टीकाकृतेत्यत आह दूषणं त्विति । परिमाणादावव्यभिचारायोक्तं विशेषेति । शब्दादाव्यभिचाराय परमाण्विति ॥ पृथिवीविशेषेति । पृथिवीपरमा(आणु)परिमाणे साध्याव्यापकत्वनिरासाय विशेषेति । आप्यरूपादौ तन्निरासाय पृथिवीति । घटपटसंयोगादौ सत्यप्युपाधौ साध्याभावान्न समव्याप्तिरिति भावः ॥ उक्तविणद्वयेति । साध्यव्यापकत्वे सति साधनाव्यापकत्वरूपविणद्वयेत्यर्थः ॥ साध्यव्यापकत्वभङ्गादिति । ‘अनुकूलेन तर्केण सनाथे सति साधने । साध्यव्यापकताभङ्गात्पक्षे नोपाधिसम्भवः’ इत्युक्तदिशा पक्षे साध्यनिश्चये तत्रोपाधेरभावादिति भावः ॥ तदिदमिति । समपदमिष्टमपि विषमव्याप्तस्योपाधित्वं त्यजति । अनिष्टमप्यशब्दत्वादेरुपाधित्वं गृह्णातीत्यर्थः ।

### **यादुपत्यम्**

टीकाकृताऽङ्गीकृत इति । टीकायां साध्यं व्यापकं यस्येति साध्यव्यापकः, साध्यस्य व्यापक इति वेति विग्रहद्वयस्य प्रदर्शितत्वेनायं पक्षष् टीकाकारेणाङ्गीकृत इति ज्ञायत इति भावः ॥ परमतेति । टीकायाः परमतानुवादपरं मूलमित्यभिप्रायकत्वादित्यर्थः । ‘एकसाध्यविनाभावे मिथः सम्बन्धशून्ययोः । साध्याभावाविनाभावी स उपाधिर्यदत्ययः’ इत्युदयनश्लोकस्यायमर्थः । मिथः सम्बन्धशून्ययोः परस्परपरिहारेण वर्तमानयोर्हिंसात्वनिषिद्धत्वयोरुभयोरप्येकेन साध्येनाधर्मसाधनत्वेनाविनाभावे साहचर्ये सति तयोर्मध्ये यस्यात्ययो निवृत्तिः साध्याभावेनाविनाभावी व्याप्तः स एवोपाधिः । एवं च कलञ्जभक्षणादौ सत्यामपि हिंसात्वनिवृत्तौ साध्यस्याधर्मसाधनत्वस्य निवृत्तिर्नास्ति । निषिद्धत्वा भावस्तु सर्वत्र साध्याभावेन व्याप्त इति तस्यैवोपाधित्वे प्रयोजकत्वं नेतरस्येति । अत्र प्रथमपादेनोपाधेः साध्यं प्रति व्याप्यत्वमुक्तम् । द्वितीयपादेन साधनाव्यापकत्वम् । उत्तरार्धेन साध्यव्यापकत्वमिति विवेकः । ननु तर्हि मूले दूषणोक्त्या भाव्यमित्यत आह दूषणं त्विति । मूल इति शेषः । अत एव टीकायामपि तन्न प्रदर्शितमित्याशयः ॥ पृथिवीविगुणवत्त्वादेरिति । अत्र पारिमाण्डल्ये साध्याव्यापकतापरिहाराय विपदम् । अत्र पृथिवीनिष्ठसंयोगादौ व्यभिचारान्न समव्याप्तिरिति भावः ॥ साध्यव्यापकत्वभङ्गादिति । पक्ष एवेति शेषः ॥ अशब्दत्वादेरिति । इदं च पक्षातिरिक्ते साध्यव्यापकत्वं ग्राह्यमित्यभिप्रायेण । वस्तुतस्तु पक्ष एव व्यभिचारान्न साध्यव्यापकतेति ध्येयम् ॥ इष्टमपीति । अव्याप्त्यतिव्याप्तिसम्पादकमित्यर्थः ।

### **श्रीनिवासतीर्थीया**

विणद्वयं साध्यव्यापकत्वसाधनाव्यापकत्वरूपम् । तत एव लक्षणाभावादेव ॥ अन्यथेति । समव्याप्तस्याप्युपाधित्व इत्यर्थः । इदं समव्याप्तत्वम् । इष्टं पृथिवीविगुणत्वाभावादेर्विषमव्याप्तस्योपाधित्वम् । अनिष्टं केवलान्वयिन्यपि अशब्दत्वादेरुपाधित्वम् ।

### **वाक्यार्थरत्नमाला**

टीकायामिति । टीकाकृतेति । प्रकृतसन्न्यायरत्नावल्याख्यायामित्यर्थः । विग्रहद्वयस्येति । यद्यपि विग्रहद्वयं नैकार्थसाधकतयोक्तम् । अत एव वाशब्दो विकल्पार्थप्रयुक्तस्तथाऽपिशब्दस्य समुच्चयार्थत्वादिति वेति टीकाया इतिचेत्यर्थकत्वेनार्थे समुच्चयलाभात्समव्याप्तिप्रतिपादकत्वं युक्तम् । अत एवोदयनवाक्यमत्रार्थे प्रमाणीकृतमुत्तरत्रेतीति हृदयम् । उदयनमतानुवादेति । उदयनमते समव्याप्तस्यैवोपाधित्वात्तन्मतानुसारेण टीकाकृता समव्याप्तं तद्य्वाख्यानतया वर्णितमित्यर्थः । यद्यपि ‘‘एकसाध्याविनाभाव’’ इत्येतत्कारिकामुदाहृत्य तस्या योजनावसरे साध्यव्यापकत्वे सति साधनाव्यापक इत्ययमर्थ इत्यादिखण्डनग्रन्थेऽभिहितम् । अयं च एकसाध्याविना भाव इत्यादेः पर्यवसितोऽर्थ इत्यन्तखण्डनवाक्यात्तथाप्रतीतेः । तत्खण्डनव्याख्यानावसरे शङ्करभट्टेन ‘‘एकसाध्येत्यादिकं यदत्ययो यदभाव’’ इत्यादिना इति भट्टाचार्यवार्त्तिकयोजनेत्यन्तेन व्याख्यातम् । तत्र चैतत्कारिका भट्टाचार्यवचनतयोक्तेति कथमस्योदयनवचनत्वं मूले उक्तमित्याभाति । तथापि विद्यासागरीकृता साध्यव्यापकत्वे सति साधनाव्यापकत्वमित्यत्रोदयनसंमतिमाहेति । अयं च एकसाध्येत्यादेरवतारितत्वात् । अयं चास्य श्लोकस्य पर्यवसितोऽर्थ इति सम्बन्ध इत्युक्तवा कथमस्यायमर्थ इत्याद्युक्त्वा तमेव श्लोकं पठतीत्येकसाध्येत्यस्यावतारितत्वात्तद्विरुद्धा शङ्करभट्टोक्तिरनादेया । एतत्प्रघटके गुण्डीराजीये विधासागरीतः कलामात्रतोऽपि नाधिकेति तद्धिरोधाच्च । अत एव गङ्गापुर्यां समासमावविनाभावावेकत्र स्तो यदा तदा समेन यदि नाव्याप्तस्तयोर्हीनोऽप्रयोजक इत्येतद्भट्टाचार्यवाक्यमुदाहृत्य साध्यसमाव्याप्तत्वलाभं वर्णयित्वा एतदेवोदयनेनाप्युक्तम् एकसाध्येत्यादि । षट्सहस्त्र्यां च प्रकृतोपाधिस्वरूपे किरणावलीकारसंमतिमाहेत्येवमेतदवतारितम् । वरदराजीयव्याख्यानावसरे हरिहरदीक्षित्यामिदमुपाधिलक्षणमुदयनस्यापि संमतमित्याह । यथाहुरिति । मिथः सम्बन्धेत्यादेरभिधानात् । तस्योदयनोक्तिस्थलविशेषापरिचयेन सम्भावनया किरणावलीत्युक्तिः । (अत्र ग्रन्थपाटाः) ग्रन्थे उदयनवाक्याच्चोदयनवाक्यत्वस्यैव सिद्धेश्च । अत एव खण्डने । अयं चेत्यनेन एकसाध्येत्येतदर्थानुवादत्वमुक्त्वा तद्धर्मभूता हि व्याप्तिरित्यादि यथाश्रुतकुसुमाञ्जलिग्रन्थ एव लिखितः । ततोऽस्य कुसुमाञ्जलिस्थत्वाभावेऽपि अन्यत्रोदयनोक्तत्वाशयेनोदयनमतेत्युक्तं मूलटीकयोरिति ज्ञेयम् । खण्डनकृत साध्यव्यापकत्वे सतीत्यादि लक्षणस्योदयनोक्तस्यैकसाध्याविनाभाव इत्येतच्छ्लोकपर्यवसितार्थत्वोक्त्या । तच्छ्लोकस्योदयनसंमततयोदयनमतत्वोक्तिरित्यप्याहुः । एतेनैतदपि निरस्तम् । साध्यव्यापकत्वे सतीत्येवं खण्डने पर्यवसितार्थोक्तेः । समव्याप्तत्वांशे एतदुदाहरणयोग इति । उदाहृतगङ्गापुर्याद्यनुसारेण तद्वाक्यस्य समव्याप्तत्वार्थत्वप्राप्तेस् तदनुसारिमूलप्रवृत्तेरुपपन्नत्वात् । एकसाध्यविनाभावेत्यतः परं विद्यमानं ‘‘मिथः सम्बन्धशून्ययोः । साध्यभावाविनाभावी स उपाधिर्यदत्यय इति वाक्यशेषं मिलित्वा संपूर्णकुसुमाञ्जलिकारिकां व्याख्याति । मिथः सम्बन्धशून्ययोरित्यादि । इदं च व्याख्यानं वरदराजीयहरिहरदीक्षित्यनुसारेण । आद्येऽपीति । विषमव्याप्तिकव्यवच्छेदार्थमित्याद्येऽपीत्यर्थः । उपाधित्वेन तद्य्ववच्छेदस्यायुक्तत्वात् । दूषणत्वाच्चेति वाक्यद्वयोक्तस्य प्रमेयस्यैकत्वेन चशब्दानुपपत्तिः स्यात् । किंतु पृथक्पृथगाशङ्कानिरासकतया भिन्नार्थकमिति युक्तश्चशब्द इत्याशयेन तर्कताण्डवोक्तरीत्या वाक्यद्वयार्थं स्पष्टयितुं विकल्पमुखेन योजयति । आद्येऽपि किं तत्रेति । आद्यमिति । शास्त्रे व्यवहारो नास्तीत्याद्यमित्यर्थः । आदिपदेन गन्धवद्विशेषेति । यद्यपि वियत्यादाविति प्रथमादिपदेन धूमवान्वह्नेरित्याद्यनुमानसङ्ग्रहात्तत्रत्यार्द्रेन्धनाद्युपाधिसङ्ग्रहोऽपि तदादिपदेन व्याख्यातव्यस्तथापि पूर्वादिपदसङ्ग्राह्यानुमानानि तत्रोपाधयश्च स्पष्टत्वान्नावश्यमुपदर्श्या इत्याशयेन आदिपदोक्तानुमान इव मुखत उपात्तानुमानेऽप्यादिपदेनोपाध्यन्तरं सङ्ग्रहमिति मूलाशयं व्यञ्जयितुं तत्रोपाध्यन्तरसङ्ग्रहपरतया आदिपदव्याख्यानमेतदित्यदोष इति ज्ञेयम् ।

अद्यपक्षनिरासलाभाय शास्त्रे पार्थिवेत्यादि स्वीकारादित्यन्ततर्कताण्डवोक्तिमनुसृत्योपाधित्वेनेत्येतद्य्वाचष्टे । तत्वेन शास्त्र इति । समव्याप्त्यभावेऽपीत्यादि तर्कताण्डवानुसारेणाधिकं योजयति । साध्यव्यापकत्वादिमात्रस्यैवेति । आद्यद्वितीयमिति । बाधकसद्भावादिति द्वितीयमित्यर्थः । पर्वतेतरत्वादेरित्युत्तरग्रन्थानुत्थानशङ्कावारणायाह । इयं गूढाभिसन्धेरिति । उक्तविणवत्वाभावादिति पाठः । अभिधेयत्ववतीति । पृथिवीत्ववतीत्यादिकमपि उपलक्षणया ज्ञेयम् । पक्ष एव व्यभिचारादिति । यद्यप्युपाधेः पक्षे साध्यव्यभिचारो न शङ्कार्हः । उपाधिमात्रोच्छेदापादकत्वात् । तथापि यत्र साध्यं निश्चितं तादृशपक्षे उपाधेः साध्यव्यापकताभङ्गः शङ्कार्ह इत्याशयेनेदमुक्तमिति ज्ञेयम् । पक्षातिरिक्तेति । सर्वोपाधिसङ्ग्रहाय तस्यावश्यकत्वात् । अशब्दत्वादेश्च पक्षे साध्यव्यापकताभङ्गेऽपि पक्षातिरिक्ते तद्य्वापकतया अन्यत्र क्लृप्ताया अविकलत्वात् । अत एव शब्दोऽभिधेयः प्रमेयत्वादित्यत्राश्रावणत्वमुपाधिः स्यादित्यादि वर्धमानव्याख्यावसरे कुसुमाञ्जलिमकरन्दे रुचिदत्तेनोक्तम् । एतच्च पक्षातिरिक्तसाध्यव्यापकत्वमादाय बोध्यमिति । पक्षातिरिक्ते साध्यव्यापकताग्रहादेवेत्याद्युक्त्वाऽन्यथापक्षे साध्यसन्देहादुपाधिमात्रोच्छेदापत्तेरिति वर्धमानग्रन्थश्च । न चैवं पक्षीयसाध्यव्यापकत्वाभावात्तद्य्वावर्त्त्या पक्षनिष्टसाध्यव्यावृत्तेः । कथं व्यभिचार इति चिन्त्यमिति रुचिदत्तोक्तं दूषयितुमाह । उपाधिलक्षण इति । अनेन वस्तुतः पक्षातिरिक्ते साध्यव्यापकतामात्रमेव पक्षे साध्याभावसाधनायालं न तु पक्षेऽपि तद्य्वापकतावश्यकीति मूलेऽभिप्रेतमिति दर्शयति । पक्षातिरिक्तसाध्येत्यादि मणिरुचिदत्तेत्वेवमुक्तम् । शिष्टं धर्मराज्यादावुक्तं द्रष्टव्यमिति भावः ।





[Load More](javaऽcriptःvoid(0))
