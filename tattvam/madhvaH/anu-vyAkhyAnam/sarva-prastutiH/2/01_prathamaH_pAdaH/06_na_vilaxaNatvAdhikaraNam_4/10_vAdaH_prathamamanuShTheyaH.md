+++
title = "१० वादः प्रथममनुष्ठेयः"
upstream_url = "https://dvaitavedanta.in/category-details/7611/975/sharam/sathha/thavat/parath/na-val/vatha-"
+++
## वादेन चोच्चनीचत्वविज्ञानं भवति स्फुटम्

**वादः प्रथममनुष्ठेयः**

**वादेन चोच्चनीचत्वविज्ञानं भवति स्फुटम्**

### **सुधा**

व्यतिरेकस्यान्यदीयाकारणत्वमात्रनिश्चयहेतुत्वाद्वादस्य कारणतामवधारयितुमन्वयं चाह वादेनेति ।

## **अनुव्याख्यानम्**

***वादेन चोच्चनीचत्वविज्ञानं भवति स्फुटम् ।***

चशब्दोऽन्वयस्य व्यतिरेकेण समुच्चयार्थः । अन्वयव्यतिरेकाभ्यां समर्थितमर्थमुपसंहरति इतीति ।

**अनुव्याख्यानम्**

***इति वादस्य पूर्वत्वं ........ ........***

इति तस्माद्वादस्य पूर्वत्वम् । जल्पवितण्डार्थिनोर्विद्यासाम्यादिनिश्चयहेतुपरीक्षार्थं प्रथमानुष्ठेयत्वं सिद्धमित्यर्थः ।

एतदुक्तं भवति । समानविद्ययोरेव जल्पवितण्डे । समानविद्यता च परीक्षानिश्चेया । परीक्षा च वादकथया विधेया । न जल्पवितण्डाभ्याम् । जयेन हि विद्याधिक्यं निर्णेतव्यम् । पराजयेन च तन्न्यूनता । जयपराजयौ च प्रमाणतर्काभ्यां प्रकृतप्रमेयसाधनसामर्थ्यासामर्थ्यलक्षणौ उच्चनीचत्वनिर्णयविषयताशब्दवाच्यावेव प्रकृतोपयोगिनौ । तौ च वाद एव सम्भवतो न जल्पवितण्डयोः । तत्र यत्किञ्चिन्निग्रहोद्भावनमात्रेण जयपराजयव्यवस्थापनात् । अतो जल्पवितण्डार्थं जल्पवितण्डाभ्यर्थनाभावान्नानवस्थेति ।

जल्पवितण्डार्थिनोर्विद्यापरीक्षायां वादेन कृतायां किं कार्यम् । समविद्यत्वसम्भावनायां जल्पवितण्डे कर्तव्ये इत्युक्तमेव । विषमविद्यतावधारणायां किं विधेयमित्यपेक्षायामाह तत्सिद्धाविति ।

**अनुव्याख्यानम्**

***........ तत्सिद्धौ व्यर्थताऽन्ययोः ।***

तेन वादेनैव तस्य नीचोच्चभावस्य सिद्धौ सत्यामन्ययोर्जल्पवितण्डयोर्व्यर्थता । ततश्च अकर्तव्यतेत्यर्थः । परीक्षार्थेन वादेनैवोपरम इति ।

जल्पवितण्डार्थिनोर्विद्यापरीक्षार्थं वादकथा प्रथमं दातव्येत्युक्तस्यापवादमाह बहुविद्यत्वेति ।

**अनुव्याख्यानम्**

***बहुविद्यत्वसिद्धौ तु नैव वादोऽपि ......***

प्राक् परीक्षातो लोकसंवादादिनाऽन्यतरस्य प्रतियोग्यपेक्षया बहुविद्यत्वसिद्धौ तु वादोऽपि नैव दातव्यः । किमु जल्पवितण्डे इति ।

कुत इत्यत आह कारणमिति ।

**अनुव्याख्यानम्**

***...... ....... ......कारणम् ।***

विद्यापरीक्षाया इति शेषः । वाद इत्यनुवर्तते । वादो हि विद्यापरीक्षाकारणमित्येष्टव्यो न तु व्यसनितया । तत्फलं त्वन्यत एव जातमिति किं परीक्षया किं तदङ्गेन वादेनेति ।

### **वाक्यार्थचन्द्रिका**

व्यतिरेकमात्रेण कारणत्वसिद्धेरन्वयोपदर्शनमनर्थकमित्यत उक्तम् । व्यतिरेकस्येति । उच्चनीचत्वेत्यादिवाक्यैर्विशकलिततया प्रतिपादितं प्रमेयं बुद्ध्यारोहाय सङ्गृह्य दर्शयति एतदुक्तं भवतीति । तत्र ‘उच्चनीचत्वनिर्णीतिर्यतो जयपराजयौ’ इत्युक्तस्योक्तामुपोद्धाततामुपपादयति जयेत हीति ॥ प्रकृतेति । न शारीरबलादितदभाववत्तया निर्णीतत्त्वशब्दवाच्यावित्यर्थः । ‘न हि जल्यादिने’त्युक्तमुपपादयति नेति । ‘तत्सिद्धौ व्यर्थता’ इत्यनेन समानविद्यत्वावधारणायां विषमविद्यत्वावधारणायां च वादेन सिद्धायां जल्पादेर्वैयर्थ्यंमुच्यत इत्यन्यथाप्रतीतिनिरासाय तद्व्यावर्त्यशङ्काप्रदर्शनपूर्वकं विकल्पं मनसि निधाय वायभेदमाश्रित्य व्याचष्टे जल्पवितण्डार्थिनोरित्यादिना । समानविद्यत्वसम्भावनायामित्यनेन तत्सिद्धावित्येतावन्मात्रं विभिद्यापेक्षिताध्याहारेण योजितं भवति ॥ उक्तमेवेति । ‘विद्यापरीक्षापूर्वैव वितण्डा जल्प एव चे’त्यनेनेति शेषः ॥ तत्सिद्धावितीति । अनेन व्यर्थताऽन्ययोरिति वाक्ये तत्सिद्धावित्यनुवर्तत इत्युक्तं भवति ॥ तेनेति । अनेन तत्सिद्धावित्यत्र तत्पदमावर्तते । तत्रैकं तृतीयान्तं परं षष्ठ्यन्तमित्युक्तं भवति ॥ यद्व ननु तत्सिद्धौ व्यर्थताऽन्ययोरित्युत्तरवाक्यमनर्थकम् । न च जल्पवितण्डार्थिनोर्विद्यापरीक्षायां वादेन सिद्धायां किं कार्यमित्याकाङ्क्षापूरकत्वान्न तदिति वाच्यम् । किं कार्यमित्याकाङ्क्षायाः समविद्यत्वसिद्धौ किं कार्यमित्यभिप्रायकत्वस्यापि सम्भवेन तत्राप्यनुत्तरत्वेन तत्पूरकत्वायोगादित्यतोऽत्र सम्भावितं विकल्पद्वयं मनसि निधायाद्यं बहिरेव प्रदूष्य द्वितीयपक्षदूषणपरतया मूलं योजयति जल्पवितण्डार्थिनोरित्यादिना ।

अभिप्रायमाह परीक्षार्थेनेति । ननु वादेन विना बहुविद्यत्वसिद्धावुपायान्तर स्यैवाभावेनासति तस्मिन्बहुविद्यत्वसिद्धेरेवासम्भवात् तत्सिद्धिमभिलपता तदर्थ तया वादस्य तत्र दातव्यतायाः स्वीकार्यत्वात्कथं तत्र तस्यादातव्यत्वाभिधानम्, इत्यतोऽविगीतविद्धत्प्रसिद्धेरपि तदुपायत्वेन वादमात्रस्य तत्रोपायत्वाभावान्नोक्तानुपपत्तिरिति भावेनापेक्षिताध्याहारेण तद्योजयति प्रागिति । वादोऽपीत्यपिशब्दार्थमाह किम्विति । तर्हि वादोऽपि नैवेत्येतावतैवोक्तापवादसिद्धेः कारणमित्यनर्थकमित्यतो हेतुसमर्पणार्थत्वान्न तदिति भावेन हेतुपरतया तद्योजयति कुत इतीति । कारणमित्येतावता नोक्तशङ्कापरिहार इत्यतोऽपेक्षितपूरणेन वाक्यं योजयति विद्येति । अस्तु तर्हि तत्रापि विद्यापरीक्षार्थमेव वादस्य दातव्यतेत्यत आह तत्फलं त्विति । विद्यापरीक्षाफलमित्यर्थः ॥ अन्यत इति । अविगीतविद्वत्प्रसिद्ध्यादित इत्यर्थः । यत्र परीक्षापेक्षा तत्र वादस्यावश्यकत्वेऽपि यत्र न परीक्षापेक्षा तत्र न वादस्यापेक्षेति कुत इत्यत उक्तं तदङ्गेनेति ।

### **परिमल**

व्यतिरेकस्येति । ‘न हि जल्पादिना क्कचिदुच्चनीचत्वविज्ञानमि’त्युक्तव्यतिरेकस्य जल्पादेरुच्चत्वादिविज्ञानं प्रति नियतपूर्ववृत्तित्वरूपकारणतानिरासमात्रपरत्वमेव न तु कदाचित्तज्जनकत्वनिरासपरत्वमपीत्यर्थः । इतीत्यनुवादः, तस्मादिति व्याख्या । नन्वित्यादिना प्रकृतचोद्यस्य कः परिहारोऽनेनोक्त इत्यत आह एतदुक्तमिति । ‘परीक्षा चे’त्यादिनोक्तं कुत इत्यत उपपादयति जयेन हीत्यादिना ।

### **यादुपत्यम्**

‘उच्चनीचत्वनिर्णीतिर्यतो जयपराजयौ’इत्युक्तस्योक्तामुपोद्धाततामुपपादयति जयेन हीत्यादिना ॥ प्रकृतोपयोगिनाविति । न शारीरबलतदभाववत्तया निर्णीतत्वशब्दवाच्यावित्यर्थः । न हि जल्पादिना क्वचिदित्युक्तमुपपादयति न जल्पवितण्डयोरित्यादिना ॥ प्रतियोग्यपेक्षयेति । प्रतिवाद्यपेक्षयेत्यर्थः ।

### **श्रीनिवासतीर्थीया**

तत्र जल्पवितण्डयोः । वादे तु नैवम् । यस्मिन्पक्षे निग्रहस्थानादि प्राप्नोति तं पक्षं विहाय पुनः कथा कार्या । तत्त्वनिर्णयावसानत्वाद्वादस्य । नैवं जल्पादौ । एकस्य जयादौ सति कथायाः समाप्यमानत्वात् । तथा च यदि विद्यापरीक्षार्थं जल्पो दीयते तदा वस्तुतोऽपकृष्टो दैवाद्वञ्चयित्वोकृष्टमभिभावयेत्तदा विपरीतोच्चतादिप्राप्त्या वादेनैव परीक्षा विधेयेत्यर्थः ॥ अन्यतरस्येति । वादिप्रतिवादिनोर्मध्य इत्यर्थः । प्रतियोगी प्रतिवादी । तत्फलं विद्यापरीक्षाफलमुच्चनीचत्वादिकम् । अन्यतो लोकप्रवादादितः ।





------------------------------------------------------------------------

सभासभापप्राश्नीकपूर्वस्तु स्पर्धिनामपि

**सभासभापप्राश्नीकपूर्वस्तु स्पर्धिनामपि**

### **सुधा**

यदुक्तं स्पर्धावतोः ख्यात्यादिकामयोर्वादो न सम्भवति, तत्रासत्साधनोत्तरप्रयोगस्यावश्यमवर्जनीयत्वात्; ततश्च विद्यासाम्यवैषम्यनिर्णयानुपपत्तेरिति तत्राह सभेति ।

## **अनुव्याख्यानम्**

***सभासभापप्राश्नीकपूर्वस्तु स्पर्धिनामपि ॥***

***वाद एव ..... ..... .....***

प्रश्नशब्दात्करोतीत्यर्थे ईकक्प्रत्ययो वक्तव्यः । स्पर्धिनामिति जातौ बहुवचनम् । एवेत्यस्य युज्यत इत्यध्याहृतेनान्वयः । यतः सभादिपूर्वस्ततः स्पर्धिनामपि वादो युज्यत एवेति । तुशब्दो हेत्वर्थः । सभासभापतिप्राश्निकैर्नियतयोरसत्साधनादिप्रयोगवर्जनसम्भवादिति भावः ।

### **वाक्यार्थचन्द्रिका**

वादस्य सभासभापतिप्राश्निकपूर्वकत्वोपपादनपरोत्तरवाक्यमनर्थकमित्यतो वादेन विद्यापरीक्षणमिति पक्षोक्तदोषपरिहारार्थत्वान्न तदिति भावेन तत्परिहारकतयोत्तरग्रन्थं सङ्गगमयितुं तत्पक्षोक्तदोषमुत्थापयति यदुक्तमिति । ननु मृदङ्गवादनं शिल्पं कौशलमस्येति मार्दङ्गीक इत्यादौ मृदङ्गवादनादावुपचरितवृत्तेर्मृदङ्गादिशब्दात् ‘तदस्य शिल्पमि’त्यस्मिन्नर्थे ‘शिल्पमि’ति सूत्रेण तस्येकादेशे आदिवृद्धौ च मार्दङ्गिक इत्यादिरूपसिद्धिवत्प्रश्नकरणं शिल्पमस्येति प्राश्नीक इत्यत्रापि प्रश्नकरणे उपचरितवृत्तेः प्रश्नशब्दात् शिल्पम् ‘इत्यनेन ठकि तस्येकादेशे आदिवृद्धौ यस्येति चे’त्यकारलोपे प्राश्निकेति भवितव्यं तत्त्कथं भाष्ये प्राश्नीकेति दीर्घ इत्यतोऽभियुक्तप्रयोगसंरक्षणाय तत्र तत्र तद्धिता इति बहुवचनज्ञापितविचित्रतद्धितगत्याश्रयणेनापेक्षितप्रत्ययव्युत्पादनस्य कृतत्वादस्याप्यभियुक्तप्रयोगत्वेन विचित्रतद्धितगत्यैव प्रश्नकरणे उपचरितवृत्तेः प्रश्णशब्दात्तदस्य शिल्पमित्यर्थे ईकक्प्रत्यये सति प्राश्नीकेति रूपनिष्पत्तिरविकलैवेति सत्येव समाधाने ‘उभायोः प्रश्नकर्तृत्वात्प्राश्निका इति कीर्तिताः’ इति ब्रह्मतर्कमनुसृत्य करोतीत्यर्थे विचित्रतद्धितगत्या ईकक्प्रत्ययमाश्रित्य समाधत्ते प्रश्नशब्दादिति । एषैव दिक् सर्वत्रेति ध्येयम् । वाद एवेत्येवशब्दस्य यथास्थितान्वये वैयर्थ्यं वाद इत्येतावन्मात्रस्य साकाङ्क्षत्वेन वाक्याभासप्रसङ्गश्चेत्यतो युज्यत इत्यध्याहारान्न साकाङ्क्षत्वमध्याहृतान्वितस्य एवशब्दस्य परपक्षप्रतिक्षेपसूचकत्वान्न वैयर्थ्यमपीत्याशयेनाध्याहृतान्वयमाह एवेत्यस्येति । सभासभापप्राश्निकपूर्वत्वमुक्तप्रतिज्ञायां हेतुरिति भावेन तथा व्याचष्टे यत इति । मूले यत इत्यादेरश्रवणात्कथं हेतुहेतुमद्भावेनान्वय इत्यतस्तुशब्दस्यैव तस्य तत्र हेतुत्वसमर्पकत्वान्नानुपपत्तिरित्याह तुशब्द इति । सभादिपूर्वकस्य हेतुत्वप्रतिपादक इत्यर्थः । तावताऽपि कथं वादपक्षोक्तदोषपरिहार इत्यतोऽभिप्रायमाह सभेति ।

### **परिमल**

ननु प्रश्नशब्दाट् ठक्प्रत्यये प्राश्निक इति भाव्यम् । कथं प्राश्नीक इत्युक्तिरत आह ॥ ईकक्प्रत्ययो वक्तव्य इति । महाकविप्रयोगादिति भावः ।

### **यादुपत्यम्**

ननु तार्किकेत्यादिवत्प्रश्नशब्दात्करोत्यर्थे इक्प्रत्यये प्राश्निकेति वक्तव्यं प्राश्नीकेति कथमुक्तमित्यत आह ईकक्प्रत्यय इति । यद्यप्ययं प्रत्ययो न शास्त्रकारोदितस्तथाऽपि तद्धिता इति बहुवचनसामर्थ्यादयमपि प्रत्ययस्तदभिप्रेत एवेति ज्ञायते । तेन विचित्रा हि तद्धितगतिरिति सूचनादिति भावः ।

### **श्रीनिवासतीर्थीया**

प्रश्नशब्दादिति । तथा च प्रश्नशब्दात्तद्धिते ईकक्प्रत्यये क् इत्यस्य ‘हलन्त्यमि’ति लोपे भसंज्ञकस्य श्नकारस्थाकारस्य लोपे कित्त्वात् ‘किति चे’ति सूत्रेणादिवृद्धौ प्राश्नीकेति रूपम् । नन्वत्र प्रेत्यत्रत्य रेफस्य ऋवर्णरूपे सम्प्रसारणे सति पृश्नीकेति स्यादिति चेत् । सत्यम् ‘पृच्छतेः सम्प्रसारणाभावो वाच्यः’ इति वार्तिकाददोष इत्यवधेयम् ॥ सभादिपूर्व इति । सभापतिप्राश्नीकपूर्वकस्तन्नियमित इत्यर्थः ॥ नियतयोरिति । सत्साधनदूषणप्रयोग एव कर्तव्य इति सभापतिप्राश्नीकनियतयोर्वादिप्रतिवादिनोरित्यर्थः ।

### **वाक्यार्थरत्नमाला**

मार्दङ्गीक इत्यादाविति । आदिपदेन नारद इत्यादेर्ग्रहणम् । तत्रापि पणववादनं वेणुवादनम् । शिल्पमस्येति विग्रहो ज्ञेयः । मृदङ्गवादने मृदङ्गशब्दप्रत्ययमुत्पादयतीत्यादि काशिकां तन्मञ्जरीं चानुसृत्याह । मृदङ्गवादनादाविति । मृदङ्गवादनविषयं शिल्पमस्येत्याद्यर्थविवक्षणात्सामानाधिकरण्यं सम्भवतीति मञ्जर्युक्तरीत्या ज्ञेयम् । मृदङ्गवादनशब्दादनभिधानात्प्रत्ययो न भवति । किं त्वभिधानादुपचरितवृत्तेर्मृदंगशब्दादेव । तथा मृदङ्गनिष्पादनं शिल्पमस्य मार्दङ्गिकः कुम्भकार इति मृदङ्गशब्दादुपचरितवृत्तेर्लक्षणेति रमायाम् अर्थान्तरेण भवतीति भावः । मृदङ्गादिशब्दादिति । मृदङ्गवादनशब्दात्तु प्रत्ययस्वीकारे मार्दङ्गवादनिक इत्यादिरूपापत्तिरिति भावः । शिल्पमिति सूत्रेणेति । प्रथमा समर्थस्येति षष्ट्यर्थे ठक् प्रत्ययो भवति । यत्तत्प्रथमा समर्थे शिल्पं नाम कर्म भवतीति सूत्रार्थः । प्राश्नीकेति दीर्घ इत्यत इति । अनेन भट्टोजिना प्राश्नीकेति दीर्घोऽनुपपन्न इत्युक्तमपि विवरणपूर्वकं सङ्गृहीतं भवति । विचित्रतद्धितगत्याश्रयणेन परिहारस्याबाधितत्वाच्छिल्पार्थ एवेकक्प्रत्ययमनाश्रित्य करोतीत्यर्थे कुतस्तदाश्रयणं मूलकारस्येत्यतो वर्णकान्तरत्वेनैव तदाश्रयणेन शिल्पार्थे प्रत्ययाश्रयणमप्युक्तरीत्याऽभिप्रेतमेवेत्याह । उपचरितवृत्तेः प्रश्नशब्दादिति । विचित्रतद्धितगत्येति । शक्तियष्ट्योकगिति सूत्रे शक्तिः प्रहरणमस्य शक्तीक इति विहित ईकक्प्रत्ययः प्रश्नेत्येतच्छब्दात्करोतीत्यर्थेऽपि भवति । तद्धिता इति बहुवचनज्ञापितविचित्रतद्धितगत्या शब्दान्तरस्यार्थान्तरस्य चाभ्यनुज्ञादिति भावः । अत एव दित्यदित्यपत्युत्तरपदाष्ट्य इत्येतत्सूत्रीयवार्तिकादिबलेन ‘‘बहिषष्टिलोपश्च ईकक् चे’’ति बाह्यः बाहीक इति व्युत्पादितं काशिकादाविति ज्ञेयम् । प्रयोगयुक्तसादृश्यं सम्बन्धो वेत्यनुभाष्यमूलोदाहृतगौर्वाहीक इत्येतदुपादनस्थलेऽस्माभिरुपपादितं चाधिकं ज्ञेयम् ।

------------------------------------------------------------------------

उभयार्थः स्यान्निर्णीतिजयकारकः

**उभयार्थः स्यान्निर्णीतिजयकारकः**

### **सुधा**

यदुक्तं ‘तत्सिद्धौ व्यर्थताऽन्ययोरि’ति तदयुक्तम् । वादेन तत्त्वनिर्णयसिद्धावपि अर्थाद्यसिद्धेः । तथा चाभिलषितं न सिद्धम्, सिद्धं चानभिलषितमिति तत्राह उभयेति ।

## **अनुव्याख्यानम्**

***...... उभयार्थः स्यान्निर्णीतिजयकारकः ।***

वाद इत्यनुवर्तते । अस्यैव विवरणं निर्णीतीति । न केवलं निर्णीतिकारकः किन्तु जयकारकश्च । जयशब्देन तत्साध्यमर्थ्यादिकमुपलक्ष्यते । विद्यापरीक्षार्थे वादे जयिनोऽर्थादिकमपि सभापतिना सम्पादनीयमिति भावः ।

### **वाक्यार्थचन्द्रिका**

मूले वादस्योभयार्थत्ववर्णनानर्थक्यमाशङ्क्य ‘तत्सिद्धौ व्यर्थताऽन्ययोरि’त्युक्तस्य वैयर्थ्येन जल्पाद्यकर्तव्यत्वस्य वैयर्थ्योपपादनेन समर्थनार्थत्वान्न तदिति भावेन तदुपपादकतया तद्योजयितुं वैयर्थ्यानुपपत्तिशङ्कामुत्थापयति यदुक्तमिति ॥ विवरणमिति । ततश्च न तद्वैयर्थ्यमिति भावः । निर्णीतिकारकताया वादे सिद्धत्वान्न विधेयत्वमिति तद्धिधानानुपपत्तिरित्यतोऽनुवाद्यतया तमंशं योजयति न केवलमिति । तथाऽप्यभिलषितमर्थादिकं न सिद्धमिति शङ्काया न परिहार इत्यतो जयशब्दस्य लक्षणयाऽर्थादिपरत्वेन जयमात्रपरत्वाभावाद्युक्तोऽनेन तत्परिहार इत्याह जयशब्देनेति । लक्षणाबीजभूतशक्यसम्बन्धमाह तत्साध्येति । ननु वादस्य तत्त्वनिर्णयसाधनत्वोपपत्तावपि कथमर्थादि परत्वमित्यतस् तदुक्तेरभिप्रायमाह विद्यापरीक्षार्थ इति ।

### **वाक्यार्थरत्नमाला**

व्यर्थतेतीति प्रतीकोपादानपाठः ।

------------------------------------------------------------------------

तत्त्वाप्रकाश एवैको वितण्डाजल्पयोः फलम्

**तत्त्वाप्रकाश एवैको वितण्डाजल्पयोः फलम्**

### **सुधा**

एवं तर्हि न कदाऽपि जल्पवितण्डाप्रवृत्तिः ‘व्यर्थताऽन्ययोरि’ति युक्तेः सम•न)त्वात् । यथा हि विद्यावैषम्यनिर्णये जितवतोऽर्थादिलाभः, तथा तत्साम्ये द्वयोरपि अर्थादिलाभः सम्भवत्येव । न च फलान्तरमस्ति येन पुनर्जल्पवितण्डारम्भः स्यादित्यत आह तत्त्वाप्रकाश एवेति ।

## **अनुव्याख्यानम्**

***तत्त्वाप्रकाश एवैको वितण्डाजल्पयोः फलम् ॥***

तत्त्वाप्रकाश इति परवञ्चनसामर्थ्यमुच्यते । तेन तत्साध्योऽर्थादिलाभो लक्ष्यते । इदमुक्तं भवति । यद्यपि विद्यासाम्यवैषम्ययोर्निर्णीतिजयौ स्यातां तथाऽपि तात्त्विककथाफलरूपावेव । पराच्छादनचातुर्यप्रयुक्तार्थादिलाभार्थं समानविद्ययोः पुनर्जल्पवितण्डाप्रवृत्तिरिति । न चैवं विषमविद्ययोरपि तत्प्रवृत्तिः, उपप्लवप्रसङ्गस्योक्तत्वादिति ।

यद्वा तत्त्वनिर्णयफलो वादो ऽर्थादिफले जल्पवितण्डे, इति फलभेदेन कथाभेद उक्तः । सोऽनुपपन्नः । तथा सत्यर्थादीनां भेदेन कथाऽऽनन्त्यप्रसङ्गादित्यत आह तत्त्वेति । यद्यपि अर्थादयोऽवान्तरभेदभिन्नास्तथाऽपि तत्त्वाप्रकाश एक एव वितण्डाजल्पयोः फलम् । तत्त्वनिर्णयेतरत्वरूपेणार्थादीनामेकत्वान्नोक्तदोषः । तदवान्तरभेदविवक्षा तु व्यर्थैवेति भावः ।

### **वाक्यार्थचन्द्रिका**

विद्यापरीक्षापूर्वैवेत्यादिनोक्तस्य विद्यासाम्यनिर्णयजल्पादिकर्तव्यत्वस्य समर्थनार्थत्वान्नोत्तरग्रन्थवैयर्थ्यमित्यभिप्रेत्य प्रापकाभावेन तदाक्षेपस्यैवानुत्थानात्किं समर्थनेनेत्यत आक्षेपहेतुभूतयुक्त्युपन्यासेन तदुपपादयन्नेव तत्समर्थनपरतयोत्तरग्रन्थं योजयति एवं तर्हीति ॥ कदाऽपीति । समानविद्यत्वनिश्चयदशायामपीत्यर्थः । वैषम्यसिद्धावकर्तव्यता तु तवापि सम्मतेति भावः । विद्यासाम्यनिश्चयदशायां कुतो न तत्प्रवृत्तिरित्यतो विद्यावैषम्यनिश्चये जल्पादेरकर्तव्यत्वसाधकयुक्तिबलादेवेत्याह व्यर्थतेति । युक्तेः समतामेवोपपादयति यथा हीति ॥ न चेति । भावे च तदर्थमेव विषमविद्ययोरपि प्रवृत्तिप्रसक्तेर्व्यर्थताऽन्ययोरिति तदकर्तव्यत्वोक्तिरनुपपन्नेति भावः ॥ न चेति । यथा हि विद्यासाम्यनिर्णये तात्त्विककथाफलरूपनिर्णीतिजयसिद्धावपि पराच्छादनचातुर्यप्रयुक्तार्थादिलाभार्थं समानविद्ययोः पुनर्जल्पवितण्डारम्भ इष्यते । तथा वैषम्यनिर्णये जयिनस्तात्त्विककथाफलरूपनिर्णीतिजयसिद्धावपि पराच्छादनचातुर्यप्रयुक्तार्थादिलाभार्थं विषमविद्ययोरपि पुनर्जल्पवितण्डाप्रवृत्त्युपपत्तेस्तदकर्तव्यत्वोक्तिरयुक्तेति न च वाच्यमित्यर्थः ॥ उपप्लवेति । असुज्ञत्वप्रत्यवायरूपोपप्लवेत्यर्थः ॥ उक्तत्वादिति । अत्यन्तापकृष्टोऽप्युत्कृष्टतमेन वैयात्याद्धटमानो यदि दैवात्तमभिभावयेद्यदि वा वृथा ख्यातिर्लभेत तदा प्राश्निकानामसुज्ञत्वं प्रत्यवायश्च स्यात् । अपूज्यः पूज्यते यत्रेति वचनादित्यादिनेति शेषः । इतीत्यस्येदमुक्तं भवतीति पूर्वेण सम्बन्धः । उक्तयोजनायां तत्त्वाप्रकाशपदस्य लक्षणप्रसङ्गादेक इत्यस्य चानर्थक्यात्तदुभयस्वारस्याय पक्षान्तरमाह यद्वेति ।

### **परिमल**

निर्णीतिजयावित्यत्र निर्णीतिपदस्योच्चत्वनीचत्वनिर्णीतिरित्यर्थः ॥ उपप्लवेति । प्राश्निकानामसुज्ञत्वं प्रत्यवायश्च स्यादित्युक्तत्वादित्यर्थः ।

### **यादुपत्यम्**

उपप्लवेति । प्राश्निकादीनामसुज्ञत्वं प्रत्यवायश्च स्यादित्युक्तत्वादित्यर्थः ।

### **श्रीनिवासतीर्थीया**

ननु यथा वादेन समविद्यत्वसिद्धौ तत्प्रयुक्तार्थादिलाभेऽपि परवञ्चनादिचातुर्यप्रयुक्तार्थादिलाभाय पुनर्जल्पवितण्डे देये इत्युच्यते तथा पूर्वं वादेन विषमविद्यात्वसिद्ध्या एकस्य बहुविद्यात्वप्रयुक्तार्थादिलाभेऽपि पुनः परवञ्चनादिचातुर्यप्रयुक्तार्थादिलाभार्थं पुनस्तेनापकृष्टेन जल्पादिना घटतामित्यत आह न चैवमिति ॥ उक्तत्वादिति । यद्यपकृष्टो वस्तुतो विद्ययाऽसमोऽपि परवञ्चनादिकरणे चतुरस्तर्हि तेन घटमान उत्कृष्टो दैवात्तेन पराजितः स्यात्तर्हि जितवतस्त्वपकृष्टस्य द्रव्यादिसभापत्यादिभिर्दापनीयमेव । ततश्च तत्पूजाकरणे ‘अपूज्यः पूज्यते यत्र पूज्यो यत्र न पूज्यते । त्रीणि तत्र भविष्यन्ति दुभिक्षं मरणं भयमि’त्यनेन प्रत्यवायस्योक्तत्वान्न तयोः पुनर्जल्पादिरिति भावः ॥ अर्थादीनां भेदेनेति । हिरण्यवस्त्रपश्वादीनां भेदेनेत्यर्थः ।

------------------------------------------------------------------------

विना वादेन विद्याया यदि शक्यं परीक्षणम्

**विना वादेन विद्याया यदि शक्यं परीक्षणम्**

### **सुधा**

एवं कथया विद्यापरीक्षणमिति पक्षः समर्थितः । इदानीमन्यथेति पक्षमपि समर्थयमान आह विनेति ।

## **अनुव्याख्यानम्**

***विना वादेन विद्याया यदि शक्यं परीक्षणम् ॥***

***स्याज्जल्पादिरपि क्कापि ...... .......***

अविगीतविद्वत्प्रसिद्ध्यादिनेति शेषः । क्कापीत्यस्य पूर्वार्धेनान्वयः । तदा समविद्ययोः प्रथममपि जल्पादिः कथाविशेषः कार्यः स्यादित्यर्थः । तर्हि विद्यापरीक्षणं वादेनैवेत्युक्तिविरोध इत्यत आह वाद एवेति ।

**अनुव्याख्यानम्**

***..... ..... वाद एवान्यथा भवेत् ॥***

वाद एव प्रथमं कर्तव्यो भवेदिति यदुक्तं तदन्यथा वादेन विना विद्यापरीक्षणस्य कर्तुमशक्यत्व एवातो न विरोध इति ।

अस्त्वेवमुपायान्तरविरहे कथयैव विद्यापरीक्षणम् । सा तु वाद इति कुतः । तत्त्वनिर्णयार्थिनोरधिकारित्वात्तत्फलत्वाच्चेति चेत् (न । एवं) । तर्हि विजिगीषावतोरधिकारित्वादर्थादिफलत्वात्सभाद्यङ्गोपेतत्वाज्जल्पोऽपि स्यादिति ।

### **वाक्यार्थचन्द्रिका**

वना वादेनेत्युत्तरग्रन्थानर्थक्यमाशङ्क्य कथातोऽन्यथा विद्यापरीक्षणमिति द्वितीयपक्षमभ्युपगम्य तत्रोक्तदोषपरिहारार्थत्वान्न वैयर्थ्यमिति भावेन वृत्तानुवादपूर्वकं तथोत्तरग्रन्थं योजयति एवमिति । क्वापीत्यनेनाविगीताविद्धत्प्रसिद्ध्यादिना विद्यासाम्यसिद्धावपि जल्पादिरूपः कथाविशेषः क्वचित्कार्यः क्वचिन्नेत्युच्यते, तच्चानुपपन्नम् । उक्तरीत्या विद्यापरीक्षणसिद्धावपि जल्पादेरकर्तव्यतायां नियामकाभावात् । अन्यथा वादेन विद्यापरीक्षासिद्धावपि जल्पादिकथाविस्य क्वाचित्कत्वापातादित्यतो न ‘क्वापी’त्यस्योत्तरार्धेऽन्वयेन जल्पादिकथाविस्य क्वाचित्कत्वाभिधायकत्वमभिमतं किन्नाम पूर्वार्धेऽन्वयेनाविगीतविद्वत्प्रसिद्ध्यादिना विद्यापरीक्षणं न सार्वत्रिकं किन्तु क्वाचित्कमेवेति तत्क्वाचित्कत्वाभिधायकत्वमेवेति नानुपपत्तिरिति भावेनाह क्वापीत्यस्येति । ननु वादेन विद्यापरीक्षणेऽपि जल्पादेः कार्यत्वाविशेषादविगीतविद्वत्प्रसिद्ध्यादिना तत्परीक्षणे जल्पादिः कार्यः स्यादिति विशिष्याभिधानमनुपपन्नमित्यतो नात्र जल्पादिकथाविस्य कार्यत्वमात्रं प्रतिपाद्यते येनासाधारण्येनोक्तिवैयर्थ्यं स्यात्किन्नाम प्रथमपदाध्याहारेण प्रथमं कार्यत्वं तच्च वादेन विद्यापरीक्षणपक्षे जल्पादेर्नास्तीति विशिष्योक्तिर्युक्तेत्याशयेनाध्याहारेण योजयति प्रथममपीत्यादिना । अनेन न केवलं वादेन समानविद्यत्वसिद्धौ सत्यां वादोत्तरं जल्पादेः कार्यत्वं किन्त्वविगीतविद्वत्प्रसिद्ध्यादिना समविद्यत्वसिद्धौ सत्यां प्रथममपि जल्पादिः कार्य इत्यर्थसूचनात्समुच्चेतव्यानुपपत्तिप्रयुक्ततद्वैयर्थ्यशङ्का निरस्ता भवति ॥ तर्हीति । यद्यपि वादेनैव विद्यापरीक्षणमित्युक्तिरेव नास्तीति न तद्विरोधिशङ्कावकाश स्तथाऽप्यन्वयव्यतिरेकवर्णनेन सिद्धस्यार्थस्यायमनुवाद इति ध्येयम् । ननु जल्प इत्यपीत्युत्तरवाक्यमनर्थकम् । न च विद्यापरीक्षार्थकथाया वादत्वसमर्थनार्थं तदिति वाच्यम् । तत्रानुपपत्तेरभावेन तत्समर्थनस्यैवाकर्तव्यत्वात् । न च जल्पत्वप्रसङ्ग एव तत्र बाधक इति वाच्यम् । प्रसञ्जकाभावेन तदप्रसकत्या तस्य बाधकत्वायोगादित्यतस्तत्प्रसङ्गनिवर्तकतयोत्तरवाक्यं योजयितुं प्रसञ्जकप्रदर्शनेन तत्प्रसङ्गशङ्कामुत्थापयति अस्त्वेवमिति ।

### **परिमल**

जल्पादिरित्यस्य पुल्लिङ्गनिर्वाहायाह कथावि इति । शङ्कते अस्त्वेवमित्यादिना जल्पोऽपि स्यादितीत्यन्तेन ।

### **श्रीनिवासतीर्थीया**

विजिगीषावतोर् वस्तुगत्येति शेषः ।

### **वाक्यार्थरत्नमाला**

क्वाचित्कत्वापातादित्यत इति । ततश्च तत्सिद्धावित्यनुभाष्यमूलविरोध इति भावः ।





------------------------------------------------------------------------

जल्प इत्यपि नाम स्याद्वादस्यैतादृशस्य तु

**जल्प इत्यपि नाम स्याद्वादस्यैतादृशस्य तु**

### **सुधा**

किमत्र जल्पशब्दवाच्यतामात्रमापाद्यते, किंवा वादशब्दवाच्यताऽभावः, अथवा समाहाररूपं कथान्तरं यद्वा निमित्तद्वयसमावेशे वादशब्दस्यैव व्यवहारानुपपत्तिः । सर्वत्राप्युत्तरमाह जल्प इति ।

## **अनुव्याख्यानम्**

***जल्प इत्यपि नाम स्याद्वादस्यैतादृशस्य तु ॥***

एतादृशस्य निमित्तद्वयोपेतस्यात्र जल्प इति नाम स्यादित्यभ्युपगमेनाद्यो निरस्तः । अपिशब्देन वादशब्दवाच्यतां प्रतिज्ञायैतादृशस्येत्यनेन हेतुरुक्तः । तेन द्वितीयोऽपि निराकृतः । न हि निमित्तसद्भावे वाचकाप्रवृत्तिरिति युक्तम् । जल्पशब्देऽपि साम्यात् । अतस्तुलायां प्रमाणप्रमेयशब्दवदुभयशब्दवाच्यत्वमिति । तृतीयोऽप्यनेनैव निराकृतः । अन्यथा तुलाऽपि प्रमाणादितो विधान्तरवती स्यात् । वादस्य जल्प इत्यपि नाम स्यादिति वादसंज्ञा तु मुख्या जल्पसंज्ञा त्वमुख्येति सूचितम् । तेन चतुर्थोऽपि निरस्तः । तत्र हेतुविसद्भावं तुशब्देन द्योतयति ।

तथा हि यद्यपि कथकावादितो विजिगीषू तथाऽपि सभ्यादिभिर्विजिगीषां परिभाव्योत्पादिता तत्त्वनिर्णयार्थितैव कथोपयोगिनी । अर्थादिलाभश्चान्तरा प्राप्तो न त्वादित एवोद्दिष्ट इत्यमुख्य एव । अत एव पूर्वमुभयार्थः स्यादित्युक्ते साम्यप्रतीतिप्रसक्तौ निर्णीतिजयकारक इति तत्त्वनिर्णीतेः प्राधान्यप्रदर्शनार्थं विवरणं कृतम् । अन्यथा कथाफलद्वयस्यैवोभयशब्देन प्रतीतेर्विवरणं व्यर्थं स्यात् । अल्पाच्तरमिति लक्षणस्य व्यभिचारं कुर्वाणेनाप्येतदेव सूचितम् । अन्यथा जयनिर्णीतिकारक इत्यवक्ष्यत् । सभ्यादिसंवरणं च विजिगीषुतापरिभवार्थमिति वादताप्राधान्यमेवोपोद्बलयतीति ।

### **वाक्यार्थचन्द्रिका**

ननु जल्प इति नाम स्यादित्येतावतैव जल्पत्वप्रसङ्गस्येष्टापादनतत्वोक्तया तत्प्रसङ्ग निराससिद्धेरितरांशस्य वैयर्थ्यम् । न च वादत्वोपपादनार्थं तदिति वाच्यम् । जल्पत्वप्रसङ्गनिरासावसरे तस्याकर्तव्यत्वादित्यतो जल्पत्वं स्यादित्यस्य जल्पत्वापादन इव वादत्वं न स्यादित्यत्रापि तात्पर्यसम्भवान्न वादत्वोपपादनानर्थक्यमिति भावेन जल्पत्वं स्यादिति शङ्कावाक्यात्सम्भाविततया प्रसक्तसकलपक्षनिरासकतयोत्तरवाक्यं सङ्गमयितुं तन्निवर्त्यान् सम्भाविततया शङ्कावाक्यात्प्रसक्तान्विकल्पान्दर्शयति किमत्रेति ॥ समाहारेति । वादजल्पसमाहारेत्यर्थः ॥ निमित्तद्वयेति ॥ वादजल्पशब्दप्रवृत्तिनिमित्तद्वयेत्यर्थः । अत्रैतादृशस्येत्यस्य जल्पशब्दप्रवृत्तिनिमित्तोपेतत्वार्थकत्त्वे अपिशब्दसमुच्चितवादशब्दस्य वाच्यतायां हेत्वनुक्तिप्रसङ्गाद्वादशब्दप्रवृत्तिनिमित्तोपेतत्वार्थत्वे च जल्पशब्दप्रवृत्तिनिमित्तत्तत्त्वानुपादानेन तदापादनत्वासिद्धिप्रसङ्गान्नान्यतरमात्रार्थत्वं तस्य युक्तमित्याशयेनोभयपरतया तद्व्याचष्टे एता दृशस्येति । ननु कथमस्य पक्षचतुष्टयनिरासकत्वमित्यतोंऽशभेदेनेत्यभिप्रेत्य तद्भेदेन तन्निरासप्रकारं दर्शयति अत्रेति ॥ हेतुरिति । वादशब्दप्रवृत्तिनिमित्तसद्भावरूप इत्यर्थः ॥ तेनेति । वादशब्दवाच्यत्वं प्रतिज्ञाय तच्छब्दप्रवृत्तिनिमित्तसद्भावरूपहेतुकथनेनेत्यर्थः ॥ निरस्त इति । वादशब्दावाच्यत्वं न स्यादित्येवंरूपस्येति भावः । ननु वादशब्दप्रवृत्तिनिमित्तसद्भावेऽपि तच्छब्दवाच्यत्वं माऽस्तु विपक्षे बाधकाभावादित्यप्रयोजकत्वमाशङ्क्य तर्ह्युक्तन्यायेन जल्पशब्दप्रवृत्तिनिमित्तसद्भावस्यापि तच्छब्दावाच्यत्वेऽप्युपपत्त्याऽप्रयोजकत्वप्रसङ्गाज्जल्पशब्दवाच्यत्वसिद्धिरपि न स्यात् । तत्र निरुपाधिकसहचारादेरेव विपक्षे बाधकत्वाभिप्राये च प्रकृतेऽपि तस्यैव बाधकत्वान्नाप्रयोजकत्वमित्याशयेनाह न हीति ॥ अत इति । प्रवृत्तिनिमित्तद्वयसद्भावादित्यर्थः । निमित्तद्वय सद्भावसमावेशेन संज्ञाद्वयसमावेशे न्यायसूत्रोक्तं दृष्टान्तमाह तुलायां प्रमाणप्रमेयशब्दवदिति । यदा हि तुलान्तरेण तत्प्रामाण्यं निश्चीयते तदा प्रमेयम् । यदा पुनः सुवर्णगुरुत्वं प्रमापयति तदा प्रमाणमिति निमित्तद्वयसमावेशाद्यथा तुलायाः प्रमाणप्रमेयशब्दवाच्यत्वमित्यर्थः । एतच्च ‘प्रमेया च तुला प्रामाण्यवदि’ति न्यायसूत्रभाष्यादौ स्पष्टम् ॥ तृतीयोऽपीति । समाहाररूपकथान्तरमिति तृतीयोऽपीत्यर्थः ॥ अनेनैवेति । निमित्तद्वयसमावेशस्य तदुभयशब्दवाच्यत्वमात्रप्रापकतया चरितार्थत्ववर्णनेनेत्यर्थः ॥ निरस्त इति । अन्यथासिद्धनिमित्तद्वयसमावेशस्य कथान्तरानापादकत्वादिति भावः ॥ अन्यथेति । निमित्तद्वयसमावेशस्य तदुभयशब्दवाच्यत्वमात्रप्रापकतया चरितार्थत्वमनभ्युषगम्य वादजल्पसमाहाररूपकथान्तरापादकत्व इत्यर्थः ॥ तुलाऽपीति । तत्रापि निमित्तद्वयसमावेशस्य प्रमाणप्रमेयशब्दवाच्यत्वमात्रप्रापकतयाऽचरितार्थताया वक्तुं शक्यत्वान्निमित्तद्वयसमावेशेन तुला प्रमाणप्रमेयरूपविधान्तरं स्यादिति भावः । न चैवं योगरूढिसमाहारोऽपि विधान्तरं न स्यादिति वाच्यम् । तत्र परस्परसापेक्षतया विशिष्टार्थबोधनरूपप्रयोजनकत्वेन विधान्तरत्वेऽपि तुलायाः प्रमाणत्वप्रमेयत्वयोः परस्परनिरपेक्षत्वेन विलक्षणप्रयोजनद्वयसम्पादकतया विधान्तरत्वकल्पकामावात् । अन्यथाऽसिद्धबाधसमाहारस्यापि दोषान्तरत्वं स्यादित्यवधेयम् । तथाऽप्यत्र चतुर्थपक्षनिरासकं न किमप्यस्तीति कथमनेन तन्निरास इत्यतो वादस्येत्येतदेव तन्निरासकमिति भावेन तद्योजनाप्रदर्शनपूर्वकं तत्सूचितमर्थमाह वादस्येति ॥ सूचितमिति । अन्यथा जल्प इत्यपि नाम स्यादेतादृशस्येत्येतावता पूर्तेस्तद्वैयर्थ्यं स्यादिति भावः । मूले तुशब्दानर्थक्यमाशङ्कय निमित्तद्वयसमावेशे कुतो वादसंज्ञाया मुख्यत्वमिति शङ्कानिरसाय तन्मुख्यत्वे अपेक्षितहेतुविसद्भावद्योतनार्थत्वान्न तदिति भावेन तथा योजयति तत्रेति । अनेन मूले तुशब्दो विशेषार्थ इत्युक्तं भवति ।

तुशब्दद्योतितं विसद्भावमेव दर्शयति तथा हीति । अर्थादिलाभस्यामुख्यतायां हेतुमाह अत एवेति । तस्यामुख्यत्वादेवेत्यर्थः ॥ अन्यथेति । न च न विवरणमात्रेण निर्णीतिः प्राधान्यज्ञापनमुपपद्यते । नियामकाभावात् । अन्यथा तत एव जयस्यापि तत्प्रसङ्गादिति वाच्यम् । प्राथम्येन तद्विवरणस्यात्राभिमतत्वेनानतिप्रसङ्गात् । ननु न प्रथमनिर्देशमात्रं प्राधान्यद्योतकमतिप्रसङ्गात् । किन्नाम द्वितीयतया निर्देष्टव्यस्यैव प्रथमं निर्देशः । न चात्र तथाऽस्तीति न प्रथमनिर्देशेन तत्त्वनिर्णयस्य प्राधान्यसिद्धिरित्यतो निमित्तान्तरमाह अल्पाच्तरमिति लक्षणस्येति ॥ अन्यथेति । पटुगुप्तावित्यत्र ‘द्वन्द्वे घी’त्यस्य ईशकृष्णावित्यत्र चाजाद्यदन्तमित्यस्य सावकाशत्वादिन्द्राग्री इत्यत्र तदुभयप्रसङ्गे विप्रतिषेधे परमिति न्यायेनाजाद्यदन्तेन्द्रशब्दस्य पूर्वनिपातेऽप्यजाद्यदन्तमित्यस्य पूवोक्ते अल्पाच्तरमित्यस्य प्लक्षन्यग्रोधावित्यत्र सावकाशत्वात् । वागिन्द्रावित्यत्र तदुभयप्रसङ्गे विप्रतिपेधे परमिति न्यायेनाल्पाचतरस्य वाक्शब्दस्य पूर्वनिपातदर्शनेनाल्पाच्तरशास्त्रस्य तदुभयबाधकत्वस्थित्या निर्णीतिजयकारक इत्यत्राजाद्यदन्तमित्यस्याप्रसङ्गाद् द्वन्द्वे घीत्यस्य प्रसङ्गेऽपि परत्वेनाल्पाच्तरमित्यस्य तद्बाधकत्वात् । जयनिर्णीतिकारक इत्येवावक्ष्यदित्यर्थः । इदं चाल्पाच्तरमित्यस्य नित्यत्वमभिप्रेत्योक्तम् । वस्तुतो लक्षणहेत्वोः क्रियायाः समुद्राभ्राद्व इत्यादिषु यथायथं व्यभिचारं कुर्वता सूत्रकृतैवैतत्प्रकरणस्यानित्यत्वज्ञापनादल्पाच्तरमित्यस्यानित्यताया एवाकरे स्थितत्वात् । अल्पाच्तरमित्यस्य नित्यत्वात् शकुनिसूत्रयोरिति साध्विति वदता टीकाकृताऽपि तदनित्यत्वस्यैवाङ्गीकृतत्वाच्चेति द्रष्टव्यम् । अत एवापरितोषान्निमित्तान्तरमाह सभ्यादिसंवरणं चेति । वादत्वे सभ्यादिसंवरणानर्थक्यमाशङ्कय विजिगीषुतापरिभवार्थं तदिति प्रतिपादकतया ‘सभासभापप्राश्नीकपूर्वस्तु स्पर्धिनामपी’त्यादिना ग्रन्थेनाचार्यास्तत्त्वनिर्णीतेः प्राधान्यमेवोपोद्वलयन्तीत्यर्थः । क्वचिद्वादताप्राधान्यमेवोपोद्बल यन्तीति पाठः । तत्र सभ्यादिसंवरणं वादतायाः प्राधान्यमेवोपोद्बलयतीति सम्बन्धः । कथं सभ्यादि संवरणस्य तदुपोद्बलकत्वमित्यत उक्तं विजिगीषुतापरिभवार्थमितीति । इतिशब्दो हेतौ । विजिगीषुता परिभवार्थत्वात्तस्येत्यर्थः । जल्पताया अपि प्राधान्ये विजिगीषुतापरिभवार्थं सभ्यादिसंवरणानर्थक्यं स्यादिति भावः ।

### **परिमल**

हेतुरुक्त इति । वादपदवाच्यत्वे निमित्तसत्त्वरूपहेतुरुक्त इत्यर्थः ॥ अन्यथा तुलापीति । प्रमाणप्रमेयसमाहाररूपपदार्थः स्यादित्यर्थः । योगरूढेर्विधांतरत्वप्रकारस्तु प्रागेवानुमानिकपादे तर्कतांडवे च व्यक्तः । अत एवैतत्प्रतिबन्द्या न तत्र विधांतराभावः शंक्यः ॥ तेन चतुर्थोपीति । वादसंज्ञाया मुख्यत्वकथनेन वादशब्दस्यैव व्यवहारानुपपत्तिरिति पक्षो निरस्त इत्यर्थः । मुख्यस्यैव व्यवहर्तव्यत्वादिति भावः ॥ तत्रेति । वादशब्दस्य मुख्यसंज्ञात्वे जल्पशब्दस्यामुख्यत्वेचेत्यर्थः ।

### **यादुपत्यम्**

अन्यथा तुलाऽपीति । न चैवं योगरूढिसमाहारोऽपि विधान्तरं न स्यादिति वाच्यम् । तत्र परस्परसापेक्षतया विशिष्टार्थबोधनरूपैकप्रयोजनकत्वेन विधान्तरत्वेऽपि तुलायाः प्रमाण प्रमेयत्वयोः परस्परनिरपेक्षत्वेन विलक्षणप्रयोजनद्वयसम्पादकतया विधान्तरत्वकल्पकाभावात् । अन्यथा असिद्धिबाधसमाहारस्यापि तथात्वापत्तेरिति भावः । तेन चतुर्थोऽपीति । मुख्यस्यैव व्यवहर्तव्यत्वादिति भावः ॥ तत्रेति । वादसंज्ञाया मुख्यत्व इत्यर्थः ।

### **श्रीनिवासतीर्थीया**

अन्यथा तुलापीति । प्रमाणप्रमेयसंशयप्रयोजनेत्यादिरूपेण परिगणनापत्तेरित्यर्थः । यद्यप्यत्र प्रत्यक्षादेरपि प्रमाणत्वात्प्रमेयत्वाच्च तदुदाहरणं कर्तव्यं तथाऽप्येतादृशे वादे जल्पतासद्भावेऽपि तद्व्यवहाराभावस्य विवक्षितत्वेन तुलायां प्रमाणत्वसद्भावेऽपि तद्व्यवहाराभावेन तादृशस्यैवोदाहर्तव्यत्वात् । न हि प्रत्यक्षादि तादृशमित्याशयः । नन्वत्र योगरूढिवत्तत्त्वनिर्णयार्थित्व विजिगीषुत्वादिरूपनिमित्तद्वयोपेतं समाहाररूपं कथान्तरं किन्न स्यादिति चेन्न वैषम्यादिति । तत्र योगरूढ्योः परस्परं सापेक्षताऽस्ति । न ह्यत्रैवमस्ति । अन्यथाऽसिद्धवाधसमाहारोऽप्यपरो हेत्वाभावः स्यादित्युक्तम् ॥ वादसंज्ञा मुख्येति । वादस्य जल्प इत्यपि नाम स्यादिति वादस्यादितो निर्देशेनेत्यर्थः ॥ एतेनेति । वादसंज्ञाया एव मुख्यत्वेन मुख्यस्यैव व्यवहर्तव्यत्वादिति भावः ॥ मुख्येति । वादस्येति वादस्यादितो निर्देशेनेत्यर्थः । अत एव तत्त्वनिर्णयस्य मुख्यफलत्वादेव । सभ्यादिसंवरणं च वादप्राधान्यमेवोपोद्बलयतीत्यन्वयः । किमर्थमित्यतस्तत्र हेतुर् विजिगीषुतापरिभवार्थमिति । वादता तत्त्वनिर्णयार्थित्वरूपं वादशब्दप्रवृत्तिनिमित्तं, तत्प्राधान्यमित्यर्थः । सभ्यादयो विजिगीषुतां परिभाव्य यतस्तत्त्वनिर्णयार्थितामुत्पादयन्ति ततस्तदेव प्रधानमिति भावः ।

### **वाक्यार्थरत्नमाला**

इष्टापादनत्वासिद्धीति । अत्र सिद्धिशब्दस्योक्तिपरत्वादिष्टापादनत्वोक्तय भावप्रसङ्गादित्यर्थः ।

न्यायसूत्रोक्तमिति । गौतमीयद्वितीयाध्यायगतेति शेषः । भाष्यादाविति । उक्तस्थलीयेति शेषः । गुरुत्वपरिमाणज्ञानसाधनं तुलाप्रमाणं ज्ञानविषयो गुरुद्रव्यं सुवर्णादिप्रमेयं यदा च सुवर्णादिना तुलान्तरं व्यवस्थाप्यते तदा तुलान्तरप्रतिपत्तौ सुवर्णादिप्रमाणं तुलान्तरं प्रमेयं प्रतीत्येवं भाष्ये वार्तिकादौ चेत्यर्थः । रचनानुपपत्तेरित्युत्तरपादाद्यधिकरणे प्रपञ्चयिष्यते चेदम् । अन्यतुलाया इत्युत्तरवाक्यानुसारेण विधान्तरनिरासपरतया स्पष्टं प्रतीतमनेनेत्युक्तं हेतुं दर्शयति । वाच्यत्वमात्रप्रमापकतयेत्यादि । परस्परसापेक्षतयेति । एतच्च योगरूढिसमर्थनावसरे आनन्दमयाधिकरणे प्रागुपपादितं, तत एव प्रतिपत्तव्यम् । बोधनरूपैकप्रयोजनकत्वेनेति पाठः । प्रथमं निर्देश इति । प्राधान्यद्योतकमित्येतल्लिङ्गविपरिणामेन प्राधान्यद्योतक इत्यनुवर्तते । पटुगुप्तावित्यत्रेति । इदं चाम्नायस्मृतिहृदयेत्येतत्प्रथमपद्यटीकाप्रपञ्चेऽस्माभिरुपपादितं, तत एव प्रतिपत्तव्यम् । तदुभयबाधकत्वेति । द्वन्द्वे घीत्येतद्बाधकाजाद्यदन्तबाधकस्याल्पाच्तरशास्त्रस्य द्वन्द्वेधीत्येतद्बाधकताया अपि कैमुत्यन्यायसिद्धत्वादिति भावः । उपलक्षणं चैतत् । विश्वामित्रजमदग्नीत्यत्र द्वन्द्वे घीत्यस्य साक्षाद्बाधकत्वं चास्तीत्यपि ज्ञेयम् । परत्वेनेति । उक्तरीत्योभयथापि परत्वेनेत्यर्थः । वदतेति पाठे वदतेत्यस्य तत्प्रतिपादयतेति योजनया घटानां कृत्वा कर्त्रनुक्तिं परिहरति । आचार्या इति । ततश्चायम् इति भावः । न च वादसम्बन्धिप्रवृत्तिप्रकारेति वाक्ये ‘‘स इति वाच्य’’मिति पाठः । इत्यनेनोत्तरग्रन्थस्य बुध्या विवेकेन परामर्शः । तदितीति पाठस्तु लेखकागतः । तदिति सामान्ये नपुंसकमिति वाक्यत्वाकारेण ग्रन्थपरामर्शान्नपुंसकपाठेऽपि नानुपपत्तिरित्यप्याहुः । मुख्यतासिध्यर्थं तदितीत्यत्र तच्छब्देन वादसम्बन्धिप्रवृत्तिप्रकारवतो प्रदर्शनपरामर्शः । विप्रतिपन्नकथाया इति वर्त्तते । अत्र वादत्वसिध्यर्थमित्यपि पाठः । मुख्यतासिध्यर्थमिति मुख्यतापदमधिकम् । प्राचीनटिप्पणग्रन्थेन च वादत्वस्यैवेत्युत्तरवाक्याभावेन मुख्यतापदघटितपाठस्यावश्यकत्वेऽपि न च वादत्वस्यैव मुख्यत्वेत्याद्यधिकग्रन्थयुक्तनूतनटिप्पणे पूर्वत्र वादत्वमात्रासिद्धेरेव प्रयोजन तया आशङ्काविषयत्वेनाभिप्रेततायाः सिद्ध्या विशिष्टपाठे मुख्यतापदस्य लेखककृतनाशाभावप्रयुक्तत्वात् । केचित्तु अत्र वादत्वस्य मुख्यतासिद्धिमात्रं प्रयोजनतया आशङ्कते । उत्तरवाक्ये तु वादित्वस्यैव मुख्यतासिद्धिः प्रयोजनतया आशङ्कत इति भिन्नविषयकं शङ्काद्वयमित्याहुः ।

[Load More](javaऽcriptःvoid(0))
