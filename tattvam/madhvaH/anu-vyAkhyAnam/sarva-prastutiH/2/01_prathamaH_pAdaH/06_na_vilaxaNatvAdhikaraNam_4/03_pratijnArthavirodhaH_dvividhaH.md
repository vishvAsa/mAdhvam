+++
title = "०३ प्रतिज्ञार्थविरोधः द्विविधः"
upstream_url = "https://dvaitavedanta.in/category-details/7604/975/sharam/sathha/thavat/parath/na-val/parata"
+++
## दुर्बलेन विरोधेऽपि न प्रमाणमसाधकम्

**प्रतिज्ञार्थविरोधः द्विविधः**

**दुर्बलेन विरोधेऽपि न प्रमाणमसाधकम्**

### **सुधा**

ननु च सोपाधिकत्वस्य सत्प्रतिपक्षत्वेऽपि तेनैवानुमानदोषाधिक्यमिति । मैवम् । प्रतिज्ञार्थविरुद्धतेत्यनेनैव प्रबलप्रमाणविरुद्धतालक्षणकालातीत(ता)वत्समबलप्रमाणविरुद्धतायाः सत्प्रतिपक्षताया अपि सङ्गृहीतत्वात् । प्रतिस्पर्धिसद्भावमात्रं हि प्रतिज्ञार्थविरुद्धतेत्युक्तम् । एवं तर्हि दुर्बलेन विरोधोऽपि प्रतिज्ञार्थविरुद्धता स्यात्, उक्तलक्षणोपेतत्वादित्यत आह दुर्बलेनेति ।

## **अनुव्याख्यानम्**

***दुर्बलेन विरोधेऽपि न प्रमाणमसाधकम् ॥***

अयमर्थः । प्रकरणादिवशाद्धि सामान्यशब्दा अपि विशेषे वर्तन्त इति प्रसिद्धम् । यथा विशिष्टसमये पुरुषमानयेत्युक्ते पुरुषवि एवानीयते न तु यः कोऽपि पुरुषः । प्रकृते चानुमानस्यासाधकत्वनिमित्तपरिसङ्ख्यानम् । न च दुर्बलेन विरोधेऽप्यनुमानमसाधकं भवति । प्रबलविरोधादिना तस्यैवाभासत्वात् । यथा विमतश्चक्षुष्मान्रूपापरोक्षज्ञानित्वादित्यत्र विमतोऽन्धः पुरुषत्वादिति । अतः सामान्यशब्दप्रसक्तोऽपि दुर्बलेन विरोधो (नानुमानासाधकतावच्छिन्नप्र) न प्रतिज्ञार्थविरुद्धता । किन्तु प्रबलसमबलप्रमाणविरुद्धतैव (इति)

### **वाक्यार्थचन्द्रिका**

ननु दुर्बलेन विरोधेऽपीत्युत्तरवाक्यमनर्थकम् । न च दुर्बलप्रमाणविरोधस्य प्रतिज्ञार्थविरुद्धताऽभावप्रतिपादनार्थं तदिति वाच्यम् । तस्य प्रतिज्ञार्थविरुद्धतायाः प्रसञ्जकाभावेनाप्रसक्तत्वेन तदभावप्रतिपादनस्याप्यनर्थकत्वात् । न च समबलप्रमाणविरोधस्य प्रतिज्ञार्थविरुद्धतया सङ्गृहीतत्ववर्णनमेव सिद्धान्तिनस्तत्प्रञ्जकमिति वाच्यम् । निमित्ताभावेन सिद्धान्तिना प्रतिज्ञार्थविरुद्धतया समबलप्रमाणविरोधस्य सङ्गृहीतत्ववर्णनस्याकर्तव्यतया तस्य तत्र प्रसञ्जकत्वासम्भवादित्यतोऽनुमानदोषाधिक्यशङ्कानिरासार्थतया सिद्धान्तिना समबलप्रमाणविरोधस्य प्रतिज्ञार्थविरुद्धतया सङ्गृहीतत्ववर्णनस्यावश्यं कर्तव्यत्वाद्युक्तं तस्य तत्प्रसञ्जकत्वमित्याशयेन समबलप्रमाणविरोधस्य प्रतिज्ञार्थविरुद्धतया सङ्गृहीतत्वं सिद्धान्तिना वाचयितुं तद्व्यावर्त्यतयाऽनुमानदोषाधिक्यशङ्कामुत्थापयति ननु चेति ॥ समबलप्रमाणविरुद्धताया इति । समबलप्रमाणविरुद्धतालक्षणाया इत्यर्थः । ननु विरुद्धयोः कालातीतसत्प्रतिपक्षयोः कथं प्रतिज्ञार्थविरुद्धतया सङ्ग्रह इत्यतः प्रतिज्ञार्थस्य प्रतिस्पर्धिप्रबलप्रमाणसद्भावस्य प्रतिस्पर्धिसमबलप्रमाणसद्भावस्य प्रतिज्ञार्थविरुद्धतात्वे तस्योभयाननुगतत्वेन तयोभयसङ्ग्रहाभावेऽपि प्रतिज्ञार्थस्य प्रतिस्पर्धिसद्भावमात्रस्य तत्त्वे तस्योभयानुगतत्वाद्युक्तप्रतिज्ञार्थविरुद्धतयोभयोः सङ्ग्रह इत्याशयेनाह प्रतिस्पर्धीति । एवं दुर्बलेन प्रमाणेन विरोधस्य प्रतिज्ञार्थविरोधताप्रसञ्जकमुक्त्वा तदभावोपपादकतयोत्तरं वाक्यं योजयितुं तस्य प्रतिज्ञार्थविरुद्धताशङ्कामुत्थापयति एवं तर्हीति । नन्वत्र दुर्बलप्रमाणविरोधस्य प्रमाणासाधकत्वसम्पादकत्वाभावो वर्ण्यते न तु प्रतिज्ञार्थविरुद्धत्वाभावः । तत्कथमनेनोक्तशङ्कापरिहार इत्यतस्तस्य तादर्थ्यान्नानुपपत्तिरित्याशयेनाह अयमर्थ इत्यादिना ।

### **परिमल**

अनुमानदोषाधिक्यमिति । तथा च विरोधोऽपि त्रिधैवेत्युक्तिविरोधः ॥ कालातीतवदिति । तथ च तेनापि नाधिक्यमिति भावः ॥ इत्युक्तमिति । प्रतिज्ञार्थविरुद्धतेत्यनुव्याख्यानस्य तथा व्याख्यानादिति भावः ॥ विशिष्टसमय इति । दानातिथिपूजासमय इत्यर्थः ।

### **श्रीनिवासतीर्थीया**

उक्तलक्षणेति । प्रतिस्पर्धिसद्भावरूपोक्तलक्षणेत्यर्थः ।

### **वाक्यार्थरत्नमाला**

प्रतिज्ञार्थविरुद्धतयेति । प्रतिज्ञार्थविरुद्धतेत्यनेनेत्यर्थः । प्रतिज्ञार्थविरुद्धतेत्यनेनैवेति उत्तरमूलानुसारात् । एतेन विरुद्धस्य भावो विरुद्धता । भावश्च विरोध एवेति कथं विरोधस्य विरोधेन सङ्ग्रहः । विरोधावृत्तेर्विरोधस्य सङ्ग्राहकत्वानुपपत्तेरिति निरस्तम् । यद्वा विरुद्धतया सङ्ग्रहो नाम विरुद्धतायामन्तर्भावोऽभिमतः । न केवलमुपपत्तिदोषाणां विरोधादिभिः सङ्ग्रहः । किन्नाम पदनिरूपितानिग्रहस्थानानामित्यादि पद्धत्यादिग्रन्थानुसारादिति बोध्यम् । एवं प्रतिज्ञार्थविरुद्धताभावेति पूर्ववाक्येऽपि प्रतिज्ञार्थविरुद्धतारूपत्वाभावेत्यर्थः । प्रतिज्ञार्थविरुद्धतयेत्याद्युत्तरत्रापि पूर्वत्रेव द्वेधाऽर्थो ज्ञेयः । प्रमाणविरुद्धतालक्षणकालातीततावदिति तलन्तकालातीतशब्दयुक्तो मूलपाठः । मूलकोशे सत्वाद् युक्तत्वाच्चेति ज्ञेयम् । कालातीतसत्प्रतिपक्षयोरिति । प्रतिज्ञार्थविरुद्धतयेत्यनेनेत्यर्थकत्वादेः प्राक्प्रतिपादनादत्र कालातीतसत्प्रतिपक्षशब्दौ भावप्रधानौ । तथा च कालातीततासत्प्रतिपक्षतयोरित्यर्थः । धर्मिनिर्देशानुसारेण यथाश्रुतार्थे कालातीतत्ववत् सत्प्रतिपक्षताया अपीत्येतन्मूलानुसारेण कालातीततासत्प्रतिपक्षतयोरित्येवार्थ आयाति । कालातीततासत्प्रतिपक्षतयोरिति पाठस्तु सुगम एवेति भावः । समबलप्रमाणसद्भावप्रबलप्रमाणस्य चेति चशब्दयुक्तः पाठः । प्रतिज्ञार्थविरुद्धत्वादिति विरुद्धतारूपत्व इत्यर्थः । तस्येति । प्रतिस्पर्धिप्रबलप्रमाणसद्भावस्य, प्रतिस्पर्धिसमबलप्रमाणसद्भावस्य चेत्युक्तरूपद्वयस्येत्यर्थः ॥ उभयाननुगतत्वेनेति । कालातीतसत्प्रतिपक्षशब्दयोर्भावप्रधानत्वेन कालातीततास्थलसत्प्रतिपक्षतास्थलयोरननुगतत्वेनेत्यर्थः । धर्मिनिर्देशपक्षे तु यथाश्रुत एवार्थ इत्यप्याहुः। उभयाननुगतत्वं चान्योन्यस्थलाननुगतत्वम् । एवं च प्रतिस्पर्धिप्रबलप्रमाणसद्भावस्थलस्य उक्तविधप्रमाणसद्भावस्थले सत्वेऽपि प्रतिस्पर्धि समबलप्रमाणसद्भावस्थलेऽभावः । एवं प्रतिस्पर्धिसमबलप्रमाणसद्भावस्यापि स्वस्थले सत्वेऽप्यन्यत्र तदभाव इति विवेको बोध्यः । तयेति । प्रतिस्पर्धिप्रबलप्रमाणसद्भावादिरूपया प्रतिज्ञार्थविरुद्धतयेत्यर्थः । तृतीयार्थविरुद्धतयेत्यनेनेत्यादिः पूर्ववत् । उभयेत्यस्यापि पूर्ववदेवार्थः । तत्वे प्रतिज्ञार्थविरुद्धतारूपत्वे । तस्योभयानुगतत्वात् । प्रतिस्पर्धिसद्भावमात्रस्योभयस्थलानुगतत्वादित्यर्थः। विरोधताप्रसञ्जकमिति । विरोधतापदं विरुद्धतापरम् । पूर्वोत्तरानु सारात् । तथापाठस्तु सुगम एव । तथा च प्रतिज्ञार्थविरुद्धतारूपत्वप्रसञ्जकमित्यर्थः । तदभावेति । दुर्बलेन प्रमाणेन विरोधस्य प्रतिज्ञार्थविरुद्धतारूपत्वाभावेत्यर्थः । प्रतिज्ञार्थविरुद्धतायामन्तर्भावाभावेति यावत् । विरुद्धताशङ्कामिति । विरुद्धतारूपत्वशङ्कामित्यर्थः । एवमुत्ररत्रापि । प्रसक्तेऽपि दुर्बलेन विरोधे न प्रतिज्ञार्थविरुद्धतेति मूले पाठः ।





------------------------------------------------------------------------

स्ववाक्येन विरोधेऽपि नैव साधकतां ब्रजेत्

**स्ववाक्येन विरोधेऽपि नैव साधकतां ब्रजेत्**

### **सुधा**

नन्वेवमाधिक्यनिरासेऽपि नानुमानविरोधत्रैविध्यं सम्भवति । प्रतिज्ञाविरोधस्याव्याप्त्यैव गतत्वात् । विरोधेनैव साध्यविरहिणि पक्षे वर्तमानस्य हेतोरव्याप्तिर्भवति । न हि विरोधस्याव्याप्त्यसङ्गीर्णमुदाहरणमस्ति । यत्र तु विरोधसम्भवस्तत्राव्याप्तेरेवान्यत्रावदृतसामर्थ्याया दूषणत्वात् । विरोधस्याव्याप्त्युत्थापनेन चरितार्थत्वादित्याशङ्कां भिक्षु(क)पादप्र(सारणन्यायेन) सारणेन परिहरति स्ववाक्येनेति ।

## **अनुव्याख्यानम्**

***स्ववाक्येन विरोधेऽपि नैव साधकतां ब्रजेत् ।***

प्रमाणमित्यनुवर्तते । न केवलं प्रमाणविरोधे, किन्तु स्ववाक्येन विरोधेऽपि प्रमाणं नैव साधकतां व्रजेत् । एवशब्देन परेषामपि सिद्धोऽयमर्थ इति दर्शयति । यथोक्तम् । अविरोधिग्रहणात्प्रत्यक्षानुमानागमस्वशास्त्रस्ववचनविरोधिनो निरस्ता इति (भवन्ति इति) ।

### **वाक्यार्थचन्द्रिका**

ननु ‘स्ववाक्येन विरोधेऽपि’ति स्ववाक्यविरोधस्य प्रमाणासाधकत्वोप पादनमनर्थकम् । न च तस्य पृथग्दोषत्वसमर्थनार्थं तदिति वाच्यम् । तत्समर्थनस्याप्यनर्थकत्वात् । न चानुमानविरोधत्रैविध्यानुपपत्तिशङ्गापरिहारार्थं तदिति वाच्यम् । तस्याः प्रागेव परिहृततया पुनरपरिहर्तव्यत्वात् । न च दोषान्तरसद्भावनिमित्तकत्रैविध्यानुपपत्तिशङ्कायाः पूर्वं परिहारेऽपि विरोधद्वैविध्य निबन्धनतत्त्रैविध्यानुपपत्तिशङ्गाया अपरिहारात्तदर्थमेतदिति वाच्यम् । अन्यतरेणान्यतरस्यागततया द्वैविध्यशङ्काया एवानुत्थानेन तत्प्रयुक्तत्रैविध्यानुपपत्तिशङ्काया दूरापास्तत्वादित्यतः प्रतिज्ञाविरोधस्याव्याप्त्या गतत्वात्तद्द्वैविध्यप्रयुक्ततत्त्रित्वानुपपत्तिशङ्का युक्तैवेत्याशयेन तामुत्थापयति नन्विति । प्रतिज्ञाविरोधस्याव्याप्त्या गतार्थतामेवोपपादयति विरोधेनेति । नन्वस्तु यत्र विरोधस्तत्राव्याप्तिरपि, तथाऽपि तस्या एव कुतो दोषत्वमित्यत आह न हीती । विरोधेन साध्याभावे निश्चिते तत्र सतो हेतोख्याप्त्यापत्त्या तदसङ्कीर्णं विरोधोदाहरणं नास्तीत्यर्थः । नन्वेवं विरोधासङ्कीर्णाव्याप्त्युदाहरणाभावात्तस्या एवादोषत्वं किन्न स्यादित्यत आह यत्र त्विति ॥ अन्यत्रेति । सर्वमभिधेयं प्रमेयत्वादित्यनुपसंहारिणि विरोधाभावदव्याप्तेरेव दोषत्वेन तत्र क्लृप्ततया तस्या एव सर्वत्र दोषत्वनिश्चयोपपत्तेरित्यर्थः । तर्हि विरोधोद्भावनानर्थक्यमित्यत आह विरोधस्य चेति । अन्यथासिद्धत्वान्न तस्य दोषत्वमिति भावः । नन्वेवं प्रबलसमबलप्रमाणविरोधस्याव्याप्त्याऽगतत्वव्युत्पादनमेव कर्तव्यम् । तस्यैवोक्तशङ्कानिवर्तकत्वात् । न तु स्ववाक्यविरोधस्यासाधकत्वसम्पादकत्ववर्णनम् । तेन तस्य दोषत्वप्राप्तावपि प्रमाणविरोधस्य तदप्राप्तेरित्यतस्तत्कालं तेन प्रबलप्रमाणविरोधादेस्तदसिद्धावपि प्रमाणविरोधवत्स्ववाक्यविरोधस्यापि प्रतिज्ञाविरोधप्रभेदत्वात्तद्रूपप्रतिज्ञाविरोधस्याव्याप्त्याऽगतत्वसिद्धेर्युक्त एव तेन तत्त्रैविध्यानुपपत्तिशङ्कापरिहार इत्याशयेनेक्तं भिक्षुपादप्रसारणेनेति । तन्न्यायेनेत्यर्थः। क्वचिद्भिक्षुपादप्रसरणन्यायेनेत्यपि पाठः । यथा हि भिक्षुणा वामनेन त्रिपदच्छलेन सर्वं जगद्य्वाप्तम् । तथा स्ववाक्यविरोधाख्यपृथन्दूषणच्छलेन सर्वस्यापि प्रतिज्ञाविरोधस्य पृथम्दूषणत्वं साधयिष्यामीति भावः ।

ननु ‘स्ववाक्येन विरोधेऽपि प्रमाणं न साधकतां व्रजेदि’त्येतावतैव पूर्तेरेवशब्दस्यानर्थक्यमित्यतः स्ववाक्यविरोधे प्रमाणं न साधकमित्यस्यार्थस्य परसिद्धत्वप्रदर्शनार्थत्वात्तस्य न वैयर्थ्यमित्याह एवशब्देनेति ॥ यथोक्तमिति । प्रशस्तपादभाष्य इति शेषः । तद्वाक्यं पठति अविरोधीति । अनुमेयोद्देशोऽविरोधी प्रतिज्ञेति प्रतिज्ञालक्षणेऽविरोधिग्रहणादित्यर्थः ॥ अत्र प्रत्यक्षानुमानागमस्वशास्त्रस्ववचनविरोधिनो निरस्ता इत्येव पाठः । मूलकोशेषु प्रशस्तपादभाष्यादिषु न तद्दर्शनात् । प्रत्यक्षानुमानाभ्युपगतस्वशास्त्रेत्येवमाकारस्तु लेखकदोषनिमित्तक एव । स्वमूलकोशेषु परग्रन्थेषु च तददर्शनात् । तत्रानुष्णोऽग्निरति प्रत्यक्षविरोधी । घनमम्बरमित्यनुमानविरोधी । ब्राह्मणेन सुरा पेयेत्यागमविरोधी । वैशेषिकस्य प्रागुत्पत्तेः सत्कार्यमिति वदतः स्वशास्त्रविरोधी । शब्दोऽप्रत्यायक इति स्ववचनविरोधी । त एते सर्वेऽविरोधिग्रहणेन निरस्ता इत्यर्थः ।

### **परिमल**

अव्याप्तिर्भवतीति । व्यभिचाररूपव्याप्त्यभावो भवतीत्यर्थः । विनिगमकाभावादयमप्यस्तु दोष इत्यत आह यत्र तु विरोधसम्भव इति ॥ भिक्षुपादेति । यथा भिक्षुः पादप्रसारणावकाशे सति शनैश्शनैरन्तःप्रविशति । तथा स्ववाक्यविरोधार्थं पृथक् प्रतिज्ञाविरोधेऽवश्यं वाच्ये प्रमाणविरोधरूपोऽपि पृथगेव सेत्स्यतीति वक्तुमित्यर्थः । यथोक्तमिति । न्यायभाष्ये । अनुमेयोद्देशाविरोधीप्रतिज्ञेति प्रतिज्ञालक्षणेऽविरोधिग्रहणात् । बह्णिरनुष्ण इति प्रत्यक्षविरोधी । आकाशं निविडमित्यनुमानविरोधी । ब्राह्मणो हन्तव्य इत्यागमविरोधी । वैशेषिकस्य प्रागुत्पत्तेः सत्कार्यमिति ब्रुवतः स्वशास्त्रविरोधी । शब्दो नार्थबोधक इत्यादिः स्ववचनविरोधीत्येवं प्रतिज्ञाविरोधिनो निरस्ता इत्यर्थः ।

### **यादुपत्यम्**

यथोक्तमिति । प्रशस्तपादाभाष्य इति शेषः ॥ अविरोधिग्रहणादिति । अनुमेयोद्देशोऽविरोधीप्रतिज्ञेति प्रतिज्ञालक्षणेऽविरोधिग्रहणादित्यर्थः । अनुष्णोऽग्निरिति प्रत्यक्षविरोधी । घतमम्बरमित्यनुमानविरोधी । ब्राह्मणेन सुरा पयेत्यागमविरोधी । वैशेषिकस्य प्रागुत्पत्तेः सत्कार्यमिति ब्रुवतः स्यशास्त्रविरोधी । न शब्दोऽर्थप्रत्यायक इति स्ववचनविरोधी । इति प्रत्यक्षादिविरोधोदाहरणानि तत्रैवोक्तानि ज्ञातव्यानि ।

### **श्रीनिवासतीर्थीया**

प्रतिज्ञाविरोधस्य प्रमाणविरोधस्येत्यर्थः ॥ अत एव ‘न केवलं प्रमाणविरोध’ इति वक्ष्यति । यथोक्तं प्रशस्तपादभाष्य इति शेषः । ग्रहणादिति । अनुमानोपदेशाविरोधी प्रतिज्ञेति प्रतिज्ञालक्षण इति शेषः ।

### **वाक्यार्थरत्नमाला**

अन्यतरेणेति । अन्यतमेनेत्यर्थः । अन्यतरस्येत्यस्याप्यन्यतमस्येत्यर्थः । यद्वा त्रिषु मध्ये केनचित्कस्यचिद्गतत्वे त्रित्वानुपपत्तिर्भवति । केनचिद्गतत्वं चैकेनेवोभाभ्यामपि सम्भवति । प्रकृतेऽपि त्रिष्वेकस्याप(?)द्वयमप्यैकेनैव गतत्वमभिमतम् । ततश्चैकस्य तावदन्तर्भावान्तर्भावोदासीनतया पृथक्कारे सति उर्वरितयोर्द्वयोरेव विवक्षायामन्यतरेणेत्यादिकमुक्तमिति ज्ञेयम् । साधयिष्यामीति भाव इति । भिक्षुपादप्रसारणेनेत्यनेनोक्तानुव्याख्यानकारीयो भाव इत्यर्थः । इति भावे नेत्यर्थ इति पाठस्तु सुगम एव । प्रशस्तपादभाष्यगतवाक्यविन्यासविस्य सद्भावे निमित्ताभावात् । नापि प्रशस्तपादभाष्यव्याख्यानरूपकिरणावलीग्रन्थस्य तद्य्वाख्यानवर्धर्मानादेश्च ग्रहणं युक्तम् । किरणवल्यादेः प्रशस्तपादभाष्यव्याख्यानत्वेन तत्र प्रशस्तपादभाष्यगतवाक्यपाठस्य प्रतीकोपादानादिरूपेण कथंचित्सद्भावसम्भवेऽपि तत्रागमपदाभावाद् गुणकिरणावल्यां हि अविरोधिग्रहणादितीति प्रतीकोपादानानन्तरं प्रत्यक्षेणानुमानेन वा अभ्युपेतं प्रतिपन्नं तद्विरोध्यनुमेयाभास इत्यर्थ इत्युक्तम् । प्रत्यक्षविरुद्धमुदाहरति । अनुमानविरुद्धमुदाहरति । अभ्युपगतविरुद्धमुदाहरति । इत्यादिचोक्तं वर्धमानेऽपि क्षीरपानोदाहरणेत्यादि किरणावलीवाक्यस्य अभ्युपगतविरुद्धत्वमुपपादयतीत्यवतारः कृतः । तत्कथमादिपदमित्याभाति । तथापि प्रशस्तपादभाष्यस्यैव ‘‘ब्राह्मणेन सुरा पेये’’त्यागमविरोधीत्युत्तरवाक्यरूपस्य विवक्षाया आदिपदोपादनम् । तथा च यथोक्तमित्यत्र मूले प्रशस्तपादभाष्य इति टीकाकृता पूरितत्वेन प्रशस्तपादभाष्यादिष्वित्यत्रत्य प्रशस्तपादभाष्यपदस्योदाहृतप्रत्यक्षानुमानागमेत्येतद्वाक्यपरतां स्थलभेदनिमित्तेनाश्रित्य चादिशब्दस्य ‘‘ब्राह्मणेन सुरा पेये’’त्यागविरोधीत्युत्तरप्रशस्तपादभाष्यपरतां चाभिप्रेत्यास्य ग्रन्थस्य प्रवृत्या दोषाभावात् । किरणावल्यादौ तु क्वाचिक्ताभ्युपगमे इति पाठमुपादायापि आगमार्थ एव पर्यवसानमाश्रितम् । प्रत्यक्षेणानुमानेन वा अभ्युपगते प्रतिपन्नमिति व्याख्यायोत्तरत्र प्रत्यक्षविरुद्धमित्युक्तिश्च तत्रायुक्तेति भाति । आगमेत्युत्तरभाष्यविरोधश्च स्पष्ट एव । एवं तद्वर्धमानादावप्यस्वारस्यं बोध्यम् । अत एव अभ्युपगतेत्यस्य द्वितीययोजनारूपे अपि च केवलं प्रत्यक्षानुमानाभ्यामपितु परशास्त्रमपि यत्स्वयमभ्युपगतम् आगमतयाभ्युपगतमप्रामाण्यम् । तेनापि यद्विरुद्धं तत्प्रतिज्ञाभाव इत्यर्थ इत्युक्तम् । तथा ब्रह्मणेनेत्येतदुदाहरणोपपादनावसरे न च तत्रानुमानं प्रभवति । श्रुत्यागमसमाधिगम्यत्वात् । तथा च दृष्टान्तसाधकेनैव स्वयमभ्युपगतसुरापानस्य पवित्रत्वं बाधितं भवतीत्यप्युक्तम् । तेन च अभ्युपगतविरोधः । आगमविरोधतयैव व्याख्यात इति लब्धम् । तथा च यथोक्तमिति मूलोपात्ताविरोधीति भाष्यवाक्यं तावदनुपात्तम् । ब्राह्मणेन सुरापेयेत्यागमविरोधीत्युत्तर भाष्यवाक्यं तत्किरणावल्यादि च विवक्षित्वोक्तरीत्याऽऽदिपदं बहुवचनं चोपपन्नमिति ज्ञातव्यम् । यथाऽनुष्णोऽग्निरिति प्रत्यक्षविरोधीत्यादिप्रशस्तपादभाष्यानुसारेणोदाहरणान्याह । तत्रानुष्णोऽग्निरित्यादिना ।

------------------------------------------------------------------------

स्ववाक्येन विरोधेऽपि नैव साधकतां ब्रजेत्

**स्ववाक्येन विरोधेऽपि नैव साधकतां ब्रजेत्**

### **सुधा**

एतदुक्तं भवति । प्रतिज्ञार्थविरोधो द्वेधा भवति । प्रमाणविरोधः स्ववाक्यविरोधश्चेति । तत्राद्यः प्रबलसमबलप्रमाणविरोधात्मा द्विविधो भवति । द्वितीयोऽप्यपसिद्धान्तजातिभेदेन द्वेधा । जातिश्च स्ववचनविरोधस्वन्यायविरोधस्वक्रियाविरोधभेदेन त्रेधा । तत्रास्तां तावत्प्रमाणविरोधः । स्ववाक्यविरोधग्रहणं तावत्पृथक्करणीयम् । तस्याप्यव्याप्त्युत्थापने व्यापारायोगात् । स्ववाक्यविरोधे हि किं साधनस्योभयाभिमत्या (पक्षे) व्यभिचारो भवेत्, किंवाऽन्यतराभिमत्या । नाद्यः । स्ववाक्यप्रामाण्यस्योभयासम्मतेः । न द्वितीयः । तस्य स्वतःसिद्धन्त्वेन स्ववाक्यविरोधानपेक्षत्वात् । अदोषत्वाच्च । तस्मादविषयवृत्ति(ताहेतु)त्वेन प्रतिज्ञार्थविरुद्धता पृथगेव परिसङ्ख्यातव्येति ।

किञ्चायं न केवलं व्याप्त्यपेक्षप्रवृत्तेरनुमानस्यैव दोषः । किन्नाम तदनपेक्षस्य प्रत्यक्षादेरपि । तथा चान्यत्रोपलब्धसामर्थ्यस्यानुमानेऽपि स्वातन्त्र्यसिद्धिरित्याशयवता प्रस्तावादनुमानमिति वक्तव्ये प्रमाणमित्येवाधिकृतम् ।

### **वाक्यार्थचन्द्रिका**

ननु स्ववाक्यविरोधस्य प्रतिज्ञार्थविरुद्धतात्वमेव तावदसिद्धम् । सिद्धत्वेऽपि वा प्रमाणविरोधस्येवाव्याप्युन्नायकत्वेनैव दूषणत्वसम्भवान्न पृथग्दोषत्वमिति कथमनेनोक्तशङ्कापरिहार इत्यत आह एतदुक्तं भवतीति ॥ जातिश्च स्ववचनविरोधस्वक्रियाविरोधस्वन्यायविरोधभेदेनेति । ननु कथं स्वक्रियास्वन्यायविरोधयोः स्ववाक्यविरोधत्वं स्वक्रियास्वन्याययोः स्ववाक्यत्वाभावात् । न हि, गृहितान्वयव्यतिरेकं हेतुं विना कार्योपत्तिः स्यादित्यत्र धूमार्थं वन्हेस्तृप्त्यर्थं योजनस्य वोपादानं वा, कार्योत्पत्तेः कारणाधीनत्वसाधको युक्ताङ्गहीनत्वादित्युक्तन्यायो वा स्ववाक्यम् । येन तद्धिरोधस्य स्ववाक्यविरोधत्वं स्यात् । ‘जनकस्यात्यायो जातिः स्वस्य वाऽन्यस्य वा भवेदि’ति ब्रह्यतर्केऽन्यच्चात्र स्वक्रिया स्वन्यायो वेति टीकायां च स्वक्रियास्वन्याययोः स्वशब्दविवक्षितस्ववाक्यान्यत्वोक्तिश्चेति चेन्न । स्ववचनलक्षणक्रियाया एव क्रियात्वेन स्ववचनाभिप्रेतन्यायस्यैव चात्र स्वन्यायत्वेनोक्ततया तद्धिरोधयोः स्ववाक्यविरोधत्वसम्भवात् । अत एव पद्धतौ स्वक्रियाविरोध उदाहृतोऽहं मूक इतीति । लक्षणटीकायामपि मूकोऽहमितिवत्स्वक्रियाविरोध इत्युक्तम् । तद्वाक्यन्यायेन तद्वाक्यस्य विरोध इति स्वन्यायविरोधस्वरूपं चोक्तम् । तद्वाक्याभिप्रेततन्न्यायेनेत्यर्थः । तथा च मूकोऽहं, कार्यं कारणानपेक्षं, ज्ञेयं ज्ञानानपेक्षं, नाप्रत्यक्षं बोधकमित्यादीन्येव स्ववचनव्याहततया स्वक्रियाविरोधोदाहरणानि । धूमार्थं वन्ह्युपादानविरोधस्तु न स्वक्रियाविरोधः किन्त्वनिष्टप्रसङ्गात्मकस्तर्क एव । न च ब्रह्मतर्के तट्टिकायां च स्वक्रियास्वन्याययोः स्वान्यत्वोक्तिविरोधस्तत्र स्वपदेनैकवाक्यगतपदादेरेवाभिधानेन स्वक्रियास्वन्याययोस्तदन्यत्वोक्तिसम्भवात् । अत एव तत्रोत्तरवाक्ये ‘एवञ्च स्वव्याहतिर्जातिः । सा त्रिविधा स्ववचनविरोधः स्वक्रियाविरोधः स्वन्यायविरोधश्चे’ति स्वक्रियास्वन्यायविरोधयोरपि स्वव्याहतित्वमुक्तम् । तत्र स्ववचनविरोध इत्यस्य विभज्यमानस्ववाक्यविरोधावान्तरविभागरूपैकवाक्यगतपदादिविरोधपरत्वेन स्वक्रियास्वन्यायविरोधयोरपि तद्भेदोक्तिरविरुद्धा । न च पूर्वाचार्यवचनस्य स्वयमङ्गीकृतत्वेनैक्येऽपि विरोधप्रतियोग्यनुयोगिनोर्भिन्नवक्तृकत्वेन व्यक्तिभेदाद्युज्यतेऽपसिद्धान्तस्य स्ववाक्यविरोधत्वम् । एकवाक्यव्याहतित्वेनाभ्युपगतजातेस्तु न तद्युज्यते । विरोधप्रतियोग्यनुयोगिभेदाभावादिति वाच्यम् । आद्यजातौ महावाक्यस्यैकत्वेऽपि विरोधप्रतिग्यनुयोगिनोः पदयोरवान्तरवाक्ययोर्वा व्यक्तिभेदात् । द्वितीयजातौ प्रतियोग्यनुयोगिभावापन्नवाक्यस्यैकत्वेऽपि प्रतियोग्यनुयोगितावच्छेदकयोः क्रियात्ववाक्यत्वयोर्भेदात् । तृतीयजातौ च स्ववाक्यभिप्रेतयोन्याययोर्युक्ताङ्गहान्यादिमत्त्वेनैक्येऽपि प्रतियोग्यनुयोगितन्न्यायव्यक्तिभेदात् । न च ज्ञानत्वतत्साधनत्वहीनायाः स्वक्रियायाः कथं ज्ञापकीभूतस्ववचनविरोधकत्वमिति वाच्यम् । वचनस्यैव स्वक्रियात्वेनोक्ततया तस्य ज्ञापकत्वानपायात् । न च मूकोऽहमिति वचनस्य मूकत्वादिमात्रज्ञापकतया कथं स्वविरोधकत्वमिति वाच्यम् । शब्दविधया मूकत्वमात्रज्ञापकत्वेऽपि स्ववचनस्यानुमानविधया मूकत्वाभावज्ञापकत्वात् । तथा चासाध्विदं त्वदीयमूकत्ववचनम् । यतः स्वक्रियात्वेन रूपेण मूकत्वाभावानुमापकतया स्वात्मानमपि व्याहन्ति । असाध्विदं त्वदीयं कार्यस्य कारणानपेक्षत्ववचनम् । यतः परप्रत्ययनार्थेयं तव वचनक्रियैव कार्यस्य कारणापेक्षत्वमनुमापयिष्यतीति स्वात्मानमपि व्याहन्ति । असाध्विदं मेयं मानानपेक्षं ज्ञेयत्वाच्छशृङ्गवदिति त्वदीयं वचनम् । यतो मेयस्य ज्ञानानपेक्षत्वज्ञापनाय त्वदीयमानाभिधानक्रयैव मेयस्य मानापेक्षात्वमनुमापयतीति स्वात्मानमपि व्याहन्तीति । एवं नाप्रत्यक्षं प्रमाणमित्यादावपि द्रष्टव्यम् । एवञ्च शास्त्रे यत्र क्वचन स्ववचनातिरिक्तस्वक्रियाविरोध उच्यते तत्र यद्देवं तर्ह्येषा स्वक्रियाव्याहतेत्यनिष्टप्रसङ्गात्मकस्तर्कविरोध एव परोक्तेरभिप्रेतो न जातिरूपस्वक्रियाविरोधः । तस्य स्ववचनविरोधावान्तरविरूपजातिवित्वादिति सर्वं सुस्थमिति दिक् ।

स्ववाक्यप्रामाण्यस्योभयासम्मतेरिति । माता मे वन्ध्या स्त्रीत्वादिति स्ववाक्यविरोधोदाहरणम् । तत्र मे मातेति स्ववाक्यस्योभयसिद्धप्रमाणभावत्वे तेन बन्ध्यात्वाभावस्य पक्षे सिद्धत्वात्तत्र वर्तमानस्य हेतोरुभयसम्मत्या व्यभिचारप्राप्तावपि तद्वाक्यस्योभयसिद्धप्रामाण्याभावाद्यस्य तदभ्युपगमस्तद्रीत्या व्यभिचारप्रसक्तावपि यस्य तदनभ्युपगमस्तद्रीत्या व्यभिचाराप्रसक्तेर्नोभयसम्मत्या तत्र व्यभिचारो वक्तुं शक्यत इति भावः ॥ अदोषत्वाच्चेति । अन्यतररीत्या पक्षीयव्यभिचारस्यानुमानमात्रसाधारणत्वेनानुमानमात्रोच्छेदकत्वान्न तस्य दोषत्वमित्यर्थः ।

नानुमानमसाधकमिति वक्तव्ये किमिति न प्रमाणमिति सामान्येन निर्देश इत्यतः स्ववाक्यविरोधरूपप्रतिज्ञाविरोधस्य स्वातन्त्र्येण दूषणत्वे युक्त्यन्तरसूचनार्थत्वात्तस्य न वैयर्थ्यमित्याशयवांस्तत्सूचितं युक्त्यन्तरमुपदर्शयति किञ्चेति ॥ स्वातन्त्र्येति । अनुमितिग्राह्यविरूद्धविषयत्वेन परमुखनिरीक्षणनिरपेक्षतया प्रत्यक्षादाविवानुमानेऽपि साक्षादेवानुमितिरूपफलप्रतिबन्धकत्वसिद्धिरित्यर्थः ॥ प्रस्तावादिति । युक्तेर्दूषणमित्यादिना युक्तिशब्दवाच्यानुमानस्यैवोपक्रमादित्यर्थः ।

### **परिमल**

कथमेतावता व्याप्त्यनन्तर्भाव इत्यत आह एतदुक्तमिति । अयोगादित्युक्तं व्यनक्ति स्ववाक्यविरोधे हीति । प्रतिज्ञार्थस्येति योज्यम् ॥ व्यभिचार इति । व्याप्त्यभाव इत्यर्थः ॥ उभयासम्मतेरिति । पर्वतोग्निमाननग्निकश्चेति प्रतिज्ञावाक्यप्रामाण्यस्योभयवाद्यसम्मतेः । तथा तत्र साध्याभाववति हेतुसत्त्वरूपो व्यभिचारो नोभयसम्मत इत्यर्थः ॥ स्वत इति । प्रतिवादिनो वादिवाक्ये अनाश्वासेन तदुक्तानुमाने व्याप्त्यभावस्य प्रतिवादिनः सिद्धत्वेनेत्यर्थः ॥ अदोषत्वाच्चेति । अन्यतररीत्या पक्षे साध्याभावप्रयुक्तपक्षीयव्यभिचारस्यानुमानमात्रसाधारण्यादिति भावः ।

### **परिमल**

उभयाभिमत्येति । मे माता बन्ध्या स्त्रीत्वादित्यत्र स्ववाक्यविरोधेन पक्षे साध्याभावस्तावत्सिद्धः । स किमुभयसम्मत्योतान्यतरसम्मत्येति प्रश्नाशयः ॥ अदोषत्वादिति । अन्यतररीत्या पक्षे साध्याभावेन व्यभिचारस्य सर्वानुमानसाधारण्यादिति भावः ।

### **श्रीनिवासतीर्थीया**

तदेवोपपादयति स्ववाक्येति । तस्य अन्यतररीत्या व्यभिचारस्य ॥ अदोषत्वाच्चेति । पक्षादन्यत्रान्यतरानैकान्त्यस्य दोषत्वेन पक्षेऽपि तस्य दोषत्वे तस्यानुमानमात्रसाधारणत्वेन तदुच्छेदकत्वापत्त्या न तस्य दोषत्वमिति भावः । प्रवृत्तेः प्रवृत्त्युपेतस्य । दोषो ऽव्याप्त्युन्नायकत्वेनेत्यर्थः । अन्यत्र प्रत्यक्षे । स्वातन्त्र्यसिद्धिः स्वातन्त्र्येण दोषत्वसिद्धिः ।

### **वाक्यार्थरत्नमाला**

स्वक्रियाविरोधः स्वन्यायविरोधश्चेत्येतत्पद्धतिरोट्यनुसारेण स्वक्रियास्वन्यायविरोधयोः स्ववाक्यविरोधत्वानुपपत्तिमाशङ्क्य तदनुसारेणैव समाधत्ते । ननु कथं स्वक्रियास्वन्यायविरोधयोरित्यादिना सुस्थमिति दिगित्यन्तेन । टीकायां चेति । तत्वनिर्णयोदाहृतब्रह्मतर्कव्याख्यानरूपतत्वनिर्णयटीकाया ब्रह्मतर्कटीकात्वाद्ब्रह्मतर्कटीकायामित्यर्थोऽभिप्रेतः । अत एव वक्ष्यति । तट्टीकायां चेतीति । तट्टीकायां चेत्यत्र पूर्ववदेवोपपादनं ज्ञेयम् । एषा स्वक्रिया व्याहतेत्यनन्तरं स्यादिति शेषः । तस्मादविषयवृत्तिताहेतुत्त्वेनेति मूले स्ववाक्यविरोधरूपेत्युपस्कारान्न स्ववाक्यविरोध इति प्रक्रमा सङ्गतिः । इति वक्तव्य इति दुर्बलेन विरोधेऽपीति पूर्वार्ध इति शेषः । युक्तयन्तरसूचनार्थत्वादिति । यद्यपि पूर्ववाक्यगतप्रमाणमिति सामान्यनिर्देशस्योत्तरवाक्योक्तस्ववाक्यविरोधरूपप्रतिज्ञाविरोधस्य स्वातन्त्र्येण दूषणत्वेत्युक्त युक्तयन्तरसमर्पकत्वायोगः । भिन्नप्रमेयप्रतिपादकपूर्वोत्तरार्धयोरन्यतरस्मिन् विद्यमानस्य तदन्योक्तार्थसाधकत्वायोगात् । तथापि पूर्वार्धोक्तस्य प्रमाणमित्यस्यैवोत्तरार्धेऽनुवृत्तिसद्भावेन तद्वाक्यार्थघटकतया पूर्वार्धोक्तस्यापि उत्तरार्धोक्तवाक्यार्थसाधकता युक्तेत्याशयेनेदमुदितम् । अत एव मूले प्रमाणमित्येवाधिकृतमित्यत्राधिकृतमित्यस्याधिकारविषयतयोक्तमित्यर्थो ज्ञेयः । अनुमानमित्युक्ते तु तस्यैवाधिकारप्रसक्तया युक्तयन्तरसूचकत्वलाभायोग इत्याशयः । केचित्वित्यत इत्यनन्तरमनुवृत्तितस्य प्रमाणमित्यस्येति शेषः । अयमाशयः । पूर्ववाक्ये प्रमाणमित्युक्त एव युक्तयन्तरसूचकप्रमाणमित्यर्थस्यानुवृत्तिरुत्तरवाक्ये युज्यते । अनुमानमित्युक्तौ तु तस्यैवानुवृत्तिप्रसक्तया अनुवृत्तस्य तस्य च युक्तयन्तरसूचकत्वाभावेनाधिकलाभायोगः । तथा च तल्लाभार्थमुत्तरवाक्यानुवृत्तप्रमाजनकस्य प्रमाणमित्येव पूर्ववाक्ये निर्देश इति । अत्र च पक्षे प्रमाणमित्येवाधिकृतमित्यत्राधिकृतशब्दोऽनुवर्तितपरः । उक्तं च प्रमाणमित्यनुवर्तत इति प्राक् मूलकृतेति ज्ञेयमित्याहुः । बाधकप्रतिरोधयोरनुमितिग्राह्यविरुद्धेत्यादितर्कताण्डनानुसारेणाह । अनुमिति ग्राह्यविरुद्धेति ।

------------------------------------------------------------------------

स्ववाक्येन विरोधेऽपि नैव साधकतां ब्रजेत्

**स्ववाक्येन विरोधेऽपि नैव साधकतां ब्रजेत्**

### **सुधा**

एतेनैतदपि निर(परा)स्तम् । अस्तु स्ववाक्यविरोधस्य पृथन्दोषत्वमव्याप्त्युत्थापकत्वायोगात् । बाधप्रतिरोधरूपः प्रमाणविरोधस्तु न स्वतन्त्रदोषः । प्रमाणविरोधे हि हेतुरपक्षधर्मो वा स्याद् अनैकान्तिको वा (स्यात्) । जिज्ञासितधर्मणो धर्मिणः पक्षत्वात् । प्रमाणावगतसाध्यविरुद्धधर्मवतश्चापक्षत्वेन तद्धर्मस्यापक्षधर्मत्वनियमात् । साध्यध(र्म)र्मिण्येव प्रमाणोपस्थापितसाध्यधर्मविरुद्धधर्मवति दर्शनेन व्यभिचारात् । न च सपक्षविपक्षावेवान्वयव्यतिरेकगम्याविनाभावदर्शनविषयौ न पक्ष इति साम्प्रतम् । यदि हि पक्षं विहाय बहिरेवाविनाभावोऽवगम्यते तदा बहिर्व्याप्तिबलेन पक्षधर्मोऽपि हेतुर्न पक्षे साध्यं साधयेत् । असिद्धा हि तत्र तस्य साध्येन व्याप्तिः । तस्मादन्तर्बहिर्वा सर्वोपसंहारेणाविनाभावोऽवगन्तव्यः । एवञ्च सिद्धः पक्षे व्यभिचारः साधनधर्मस्य ।

### **वाक्यार्थचन्द्रिका**

यदुक्तं भिक्षुपादप्रसारणेनेति तदुपपादयति एतेनेति । प्रतिज्ञातमपक्षधर्मत्वमुपपादयति जिज्ञासितेति । सन्दिग्धधर्मणो धर्मिण इत्यर्थः । उपक्षत्वेनेति । प्रमाणेन साध्याभाववत्तया निश्चिते साध्यसन्देहाभावान्न पक्षत्वमित्यर्थः । अनैकान्त्यमुपपादयति साध्यधर्मिण्येवेति । साध्यं प्रति धर्मित्वेनाभिमत एवेत्यर्थः ॥ दर्शनेनेति । साध्येन गृहीताविनाभावस्य लिङ्गस्येति शेषः । यद्यपि साध्यधर्मिण्येव प्रमाणोपस्थापितसाध्यधर्मविरुद्धधर्मवति हेतुदर्शनमात्रोक्त्याऽपि व्यभिचारः सिध्यति । तथाऽपि व्यभिचारज्ञानस्य व्याप्तिग्रहप्रतिबन्धकत्वेन दूषणत्वात् । पक्षीयहेतोः पक्षीयसाध्येन च तदग्रहणे व्यप्तिग्रहप्रतिबन्धकत्वाभावान्नास्य व्यभिचारस्य प्रतिबन्धकत्वमिति शङ्कापरिहारार्थं साध्येन गृहीताविनाभावस्येति विणोपादानम् । तथा च व्याप्तिग्राहकप्रमाणस्य पक्षतदितरसाधारण्येन साधने साध्याविनाभावग्राहकत्वात्पक्षीयसाधनस्यापि पक्षीयसाध्येन व्याप्तिसिध्द्या पक्षे साध्याभावस्य प्रमाणेनावगतौ निश्चितसाध्याभाववति पक्षे वर्तमानस्य हेतोर्व्यभिचारा दित्यर्थः । भवेदेवं यदि सपक्षविपक्षयोरिव पक्षस्याप्यन्वयव्यतिरेकगम्याविनाभावदर्शनविषयत्वं स्यात् । न चैतदस्ति किन्तु सपक्षविपक्षयोरेव तत् । तथा च व्याप्तिग्राहकप्रमाणेन सपक्षादौ साधनस्य साध्यव्याप्तिग्रहेऽपि पक्षीयसाधनस्य वक्षीयसाध्येन व्याप्त्यग्रहात्प्रमाणोपस्थापितसाध्यविरुद्धधर्मवत्यपि पक्षे वर्तमानस्य हेतोर्न व्यभिचार इति कथं प्रमाणविरोधे हेतोरनैकान्त्यसिद्धिरित्याशङ्कते न चेति ॥ एवञ्चेति । सपक्षविपक्षयोरिव पक्षस्याप्यन्वयव्यतिरेकगम्याविनाभावदर्शनविषयत्वसिद्धावित्यर्थः । प्रमाणोपस्थापितसाध्याभाववति पक्षे हेतुवृत्तेरिति भावः ।

केचित्तु दर्शनेनेत्यत्र हेतोरिति शेषः ॥ व्यभिचारादिति । निश्चितसाध्याभाववति पक्षे हेतुनिश्चयादिति भावः । भिन्नविषयत्वान्न पक्षीयव्यभिचारदर्शनं व्याप्तिग्रहपरिपन्थीति भावेन शङ्कते न चेति ॥ एवञ्चेति । तथा च पक्षीयव्यभिचारज्ञानमपि समानविषयकत्वात्तत्परिपन्थ्येवेति ग्रन्थार्थ इत्याहुः ।

### **परिमल**

एतेनैतदपीत्यस्य अन्तर्भावादिति वक्ष्यमाणेत्यन्तपरामर्शकत्वं ध्येयम् । अपक्षधर्मतां तावद्व्यनक्ति जिज्ञासितधर्मण इति । ‘धर्मादनिच् केवलादि’ति बहुव्रीहौ धर्मशब्दादनिच्प्रत्यये रूपम् । प्रमाणावगतेति । साध्यधर्मविरुद्धधर्मस्य विणम् ॥ तद्धर्मस्येति । हेतोरित्यनुकर्षः । अनैकान्त्यं व्यनक्ति साध्यधर्मण्येवेति । प्राग्वदस्य साधुत्वं ध्येयम् । धर्मिणीति योज्यम् । क्कचित्साध्यधर्मिणीति पाठः । दर्शनेनेति । हेतोरित्यन्वेति । व्यभिचारो हि व्यप्तिविघटनेनानुमितिप्रतिबन्धको भवति । न च पक्षीयव्यभिचारस्तथा । तत्र व्याप्तिग्रहाभावादिति भावेन शङ्कते न चेति ॥ अन्वयव्यतिरेकेति । हेतुसाध्ययोरिति योज्यम् । सपक्षेऽन्वयः । विपक्षे व्यतिरेको ध्येयः ॥ एवं चेति । पक्षीयहेतुसाध्यसाधारण्येनाविनाभावग्रहस्यावश्यकत्वे सतीत्यर्थः ॥ सिद्ध इति । व्याप्तिग्रहप्रतिबन्धसम्भवादिति भावः।

### **यादुपत्यम्**

अपक्षधर्मत्वमनैकान्त्यं च तत्र क्रमेणोपपादयति जिज्ञासितेत्यादिना । सन्दिग्धधर्मधर्मिण इत्यर्थः ॥ अपक्षत्वेनेति । विपरीतनिश्चये सन्देहासम्भवादिति भावः ॥ साध्यधर्मिण्येवेति । साध्यधर्मित्वेनाभिमत एवेत्यर्थः । दर्शनेनेति । हेतोरिति शेषः । न पक्ष इतीति । तथा च भिन्नविषयत्वात्पक्षे व्यभिचारदर्शनं न व्याप्तिग्रहविरोधीति भावः ॥ एवं चेति । तथा च तत्रत्यव्यभिचारज्ञानं समानविषयकमिति व्याप्तिग्रहविरोधीति भावः ।

### **श्रीनिवासतीर्थीया**

भिक्षुकपादन्यायो यदर्थमुक्तस्तदिदानीं पूर्वोक्तमेव विस्तरेणाशङ्क्याह एतेनेति । उभयं क्रमेणोपपादयति जिज्ञासितधर्मण इति । धर्मन्शब्दस्येयं षष्ठी । सन्दिग्धसाध्यधर्मवत इत्यर्थः ।

### **वाक्यार्थरत्नमाला**

सन्दिग्धधमण इति । सन्दिग्धो धर्मो यस्येति सन्दिग्धधर्मा तस्येत्यर्थः । ‘‘धर्मादनिच् केवलादि’’ति समासान्तो बहुव्रीहेरनिजिति ज्ञेयम् । तेनेति मूलग्रन्थस् त्रिसूत्रीयन्यायवाचस्पतिस्थो ज्ञेयः । साध्येन गृहीताविनाभावस्य लिङ्गस्येति इति ।

[Load More](javaऽcriptःvoid(0))
