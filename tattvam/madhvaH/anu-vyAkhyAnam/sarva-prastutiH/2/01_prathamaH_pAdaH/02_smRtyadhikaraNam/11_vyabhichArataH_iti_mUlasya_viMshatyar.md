+++
title = "११ ‘‘व्यभिचारतः’’ इति मूलस्य विंशत्यर्थाः"
upstream_url = "https://dvaitavedanta.in/category-details/7532/975/sharam/sathha/thavat/parath/samata/vayabh"
+++
## न चाप्तिनिश्चयस्तत्र शक्यते व्यभिचारतः

**‘‘व्यभिचारतः’’ इति मूलस्य विंशत्यर्थाः**

**न चाप्तिनिश्चयस्तत्र शक्यते व्यभिचारतः**

### **सुधा**

अथोच्येत सर्वज्ञानां मोहाभावात्तन्मूलयो रागद्वेषयोरभावे विप्रलिप्साऽपि निवर्तत इत्याप्तिनिश्चय इति । किं तत्र सर्वेऽपि तीर्थकरा आप्ता इत्यङ्गीकृत्यैवमनुमीयते । उत स्वस्वाभिमतमेकमेव । आद्यं दूषयति व्यभिचारत इति । पञ्चरात्रादिस्मृतिप्रणेतरि नारायणे अस्याङ्गीकारस्य भग्नत्वादित्यर्थः । अभङ्गे वा सिद्धं नः समीहितम् । यद्वा । व्यभिचारोऽन्योन्यविरोधः । न हि परस्परविरुद्धवादिनः सर्वेऽप्याप्ता इत्यङ्गीकर्तुमुचितम् । वस्तुविकल्पप्रसङ्गात् । द्वितीयं पराचष्टे व्यभिचारत इति । यस्य तीर्थकरस्याप्तत्वं नाङ्गीक्रियते । तत्रैव सार्वज्ञ्यस्य व्यभिचारादित्यर्थः । न च तत्र सार्वज्ञ्यं नाङ्गीक्रियत इति युक्तम् । समानन्यायत्वात् । अथ हेतुं विशिंष्यात्तदा सन्दिग्धासिद्ध्यादिकम् ।

### **वाक्यार्थचन्द्रिका**

तीर्थकरा इति । शास्त्रप्रणेतार इत्यर्थः । सिद्धं नः समीहितमिति । सत्प्रतिपक्षत्वं सिद्धमित्यर्थः । वस्तुविकल्पेति । वस्तुनि द्वैरूप्येत्यर्थः ॥ समानन्यायत्वादिति । सम्प्रतिपन्नतीर्थकरसार्वज्ञसाधकन्यायस्य तत्रापि समत्वादित्यर्थः । न्यायसाम्येऽपि तस्य सर्वज्ञत्वानङ्गीकारे सम्प्रतिपन्नस्यापि तन्न स्यादविशेषादिति भावः ॥ अथ हेतुं विशिष्यादिति । विप्रलिप्साशून्यत्वे सति सर्वज्ञत्वादिति वा स्वोपकारपरापकाररूपहेतुदर्शनाभावे सति सर्वज्ञत्वादिति वाऽस्खलितवाक्त्वे सति सर्वज्ञत्वादिति वा हेतुं विशिंष्यादित्यर्थः । सर्वत्र दोषमाह सन्दिग्धासिद्ध्यादिकमिति । पक्षीकृतेऽपि तीर्थकरे उक्तरूपसार्वज्ञ्यस्यानिश्चितत्वात्सन्दिग्धासिद्ध्यादिरित्यर्थः । आदिपदेन तीर्थकरान्तरे सन्दिग्धव्यभिचारपरिग्रहः ।

### **परिमल** 

तीर्थकराः । शास्त्रकराः ॥ वस्तुविकल्पप्रसङ्गादिति । शिवदिरूपं वस्तु जगत्कारणं भवति न भवति चेति विकल्पस्यायोगादिति भावः । ननु शिव आप्तः रागद्वेषविदूरत्वे सति तत्त्वज्ञानित्वादिति वा विप्रलम्भहेतुप्रयोजनशून्यत्वे सतीति वा हेतुविणान्न व्यभिचार इत्यत आह अथेति । आदिपदेन सन्दिग्धव्यभिचारग्रहः । पक्षे हेतुसन्देहस्येव विपक्षेपि तत्सन्देहस्यावर्जनादिति भावः ।

### **यादुपत्यम्**

तीर्थकराः शास्त्रकर्तारः ॥ अथ हेतुं विशिंष्यादिति । सर्वज्ञत्वादिति हेतुमनाप्ततीर्थकरव्यतिरिक्तत्वेन विशिष्टं कुर्यादित्यर्थः ॥ सन्दिग्धासिद्ध्यादिकमिति । आदिपदेन तीर्थकरान्तरे सन्दिग्धव्यभिचारो ग्राह्यः ।

### **श्रीनिवासतीर्थीया**

एवमिति । शिवादय आप्ताः सर्वज्ञत्वादित्यनुमीयत इत्यर्थः ॥ भग्नत्वादिति । सत्यपि सर्वज्ञत्वे आप्तत्वाभावादिति भावः । ननु कथमस्मदभिप्रायमबुध्वा व्यभिचारश्चोद्यते । यतोऽस्माभिस्तेषामप्याप्तत्वमङ्गीकृतमित्यत आह अभङ्गे वेति ॥ समीहितमिति । आप्तभूतनारायणप्रणीतत्वेन पञ्चरात्रप्रामाण्यं सिद्धमित्यर्थः ॥ विस्त्विति । तत्तदाप्तप्रणीतशास्त्रानुसारेण रुद्रादिवस्तूनां कदाचित्सर्वोत्तमत्वं कदाचिदपकृष्टत्वं च प्राप्तमित्यर्थः ॥ न च तत्रेति । तथा च हेतोरेवाभावान्न व्यभिचार इति भावः ॥ समनेति । स्वभिमतस्यैकस्य सार्वज्ञ्यसाधने यो न्यायः प्रकारः स इतरस्यापि सार्वज्ञ्यसाधने तुल्य इति स्यादेव व्यभिचार भावः ॥ सन्दिग्धेति । तथा च विमत आप्तस्तीर्थकरव्यतिरिक्तत्वे सति सर्वज्ञत्वादित्यनुमाने यदि पक्षीभूतस्तीर्थकरः, अनाप्तोऽसर्वज्ञो वा स्यात्तदा सन्दिग्धविणविशेष्यासिद्धिः । आदिपदेन तीर्थकरान्तरे सन्दिग्धव्यभिचारो द्रष्टव्यः ।

### **वाक्यार्थरत्नमाला**

स्वस्वाभिमतमेकमेवैति मूलम् । अत्राप्ता इत्यस्य विभक्तिवचनविपरिणामेनाङ्गीकृत्यैवमनुमीयत इत्यस्य चानुवृत्तिरित्यभिप्रायान्न दोषः । वस्तुनि द्वैरूप्येत्यर्थ इति । एतच्चान्योन्यं विरुद्धा ब्राह्मणाः परस्परं विरुद्धवादिन इत्यादौ विरोधनिरूपकाणां धर्मिणां च द्वित्रादिरूपेणानेकत्वेप्यन्योन्याश्रयादिशब्दवदन्योन्यादिपदप्रयोगदर्शनादिहापि तत्तत्तीर्थकराणामनेकतया तत्तदुक्तं वस्तुनो द्विरूपत्वत्रिरूपत्वादिरूपत्वेऽपि द्विरूपत्वोक्तिर्युक्ता । अन्यथा अनयोर्द्वयोरनयोर्द्वयोर्विरोध इत्येव तत्तद्विकानां क्रोडीकारेण द्विशब्दप्रयोगोपपत्तिः । ततश्च द्वैरूप्यमपि भिन्नभिन्नरूपमेव सङ्गृह्योक्तमिति न दोषः । एतेन वस्तुन्यनेकरूपत्वेति व्याख्येयमिति शङ्कानवकाशः । अथवा यत्र तत्तत्प्रमेयविशेषे द्वयोर्द्वयोरेव विरोधस्तत्र द्वैरूप्यमेवायातीति तत्स्थलानुसारेणैवमुक्तम् । अथवा द्वैरूप्यमित्युपलक्षणम् । त्रिरूपत्वचतूरूपत्वादिकमपि तत्र प्रमेयानुसारेण ज्ञेयमिति भावः । अत एवोत्पत्यसम्भवादित्यधिकरणीयपरापव्याख्याननिरासस्थलीय पञ्चरात्रस्य कृत्स्नस्य वक्तेत्येतन्मूले ततः पुनर्वस्तुविकल्पानुपपत्तेः परस्परविरुद्धार्थानामित्येतट्टीकायां वस्तुनस्तत्तद्वादिपरिकल्पितविरुद्धानेकाकारत्वानुपपत्तेरिति व्याख्यानम् ।

------------------------------------------------------------------------

न चाप्तिनिश्चयस्तत्र शक्यते व्यभिचारतः

**न चाप्तिनिश्चयस्तत्र शक्यते व्यभिचारतः**

### **सुधा**

यदप्युक्तं ज्ञानेच्छाप्रयत्नस्थानकरणपाटवानि तावदुपदेशमात्रेण निश्चीयन्त इति । तन्न । अपटुकरणानामप्युपदेशदर्शनेन व्यभिचारादित्याह व्यभिचारत इति । उपदेशविणे चोक्तो दोषः । निश्चीयतां ज्ञानम्, तस्य याथार्थ्यं तु कुतः । अभ्यासदशापन्नोऽयम् अर्थोऽस्येति सामान्यनिश्चये सति तत्सिद्धिरिति नेत्याह व्यभिचारत इति । व्यभिचारः विप्रकर्षः, तेषामेव सन्निधानं दुर्लभमस्मदादीनां, दूरे तदीयाभ्यासावधारणमिति भावः । विनेयवचनपरम्परया तदवधारणमिति चेत्(न) । तीर्थकरान्तरे व्यभिचारादित्याह व्यभिचारत इति । तासु तासु स्मृतिष्वभिनिविष्टाः सर्वेऽपि हि तं तमाचार्यं तत्र तत्रार्थेऽभ्यासवन्तमेवाचक्षते । न च तदीयं ज्ञानं यथार्थमेवाङ्गीकर्तुं शक्यं, त्वत्सिद्धान्तविरोधित्वात् । अन्यथा त्वदीयसिद्धान्तस्यावास्तवत्वापातादित्याह व्यभिचारत इति । व्यभिचारः विरोधः । इच्छाऽपि विप्रलिप्सा कुतो नेति वाच्यम् । स्वोपकारपरापकाररूपहेतुदर्शनाभावादिति चेत् तत्किं स्मृतिप्रणेतारस्सर्वेऽपि न विप्रलम्भकाः । ओति चेत् । अस्य नियमस्य बुद्धादिषु भग्नत्वादित्याह व्यभिचारत इति । नियमे च स्वव्याघातः । यस्य कस्यापि विप्रलम्भकत्वे, हेतुदर्शनाभावस्य तत्रैव व्यभिचारः । न हि तत्तत्पुरुषविशेषानुसंहितास्ते ते प्रयोजनविशेषाः पिशितनयनैरस्मदादिभिरवधारयितुं शक्यन्त इत्याशयेनाह व्यभिचारत इति । केनापि प्रमाणेन हेतूपलम्भाभावोऽविप्रलम्भहेतुरिति चेन्न । सन्दिग्धत्वात् । प्रयोजनाभावोऽविप्रलम्भहेतुः । प्रयोजनाभावश्च परवञ्चनस्यापुरुषार्थत्वादतत्साधनत्वाच्च निश्चीयत इति चेन्न । सम्प्रतिपन्नविप्रलम्भकेषु व्यभिचारादित्याह व्यभिचारत इति । अपुरुषार्थमपि पुरुषार्थतया विभ्रम्य वञ्चयत्यसाविति चेत् । किं तावता । प्रकृतस्तु विवेकितया नैवमिति चेन्न । तीर्थकारन्तरे अविद्यमानस्य विवेकस्यास्मिन्नवधारणानुपपत्तेः ।

अथ विश्वहितोपदेशार्थं प्रवृत्त्या विप्रलम्भाभावेऽनुमीयत इति चेन्न । बुद्धादिषु तत्साम्येन व्यभिचारादित्याह व्यभिचारत इति ।

अथ ते न तथा, किन्त्वयोग्यजनव्यामोहनार्थमिति चेत् । प्रकृतेऽपि न तथेति कुतो निश्चितम् । निश्चयोपायस्येतरत्रापि तुल्यत्वात् ।

### **वाक्यार्थचन्द्रिका**

ननु नोपदेशमात्रं हेतुः किन्तु पटुकरणकतृकोपदेश एवेति कथं व्यभिचार इत्यत आह उपदेशविणे चेति । उक्तदोष इति । पक्षेऽपि पटुकरणकर्तृकोपदेशत्वस्यानिश्चयात्सन्दिग्धासिध्द्यादिकमित्यर्थः ॥ विनेयवचनपरम्परयेति । शिष्यवचनपरम्परयेत्यर्थः । ‘विनेयो वचनग्राह्य’ इत्यभिधानात् ॥ अन्यथेति । त्वत्सिद्धान्तविरोधितोऽपि तस्य यथार्थत्वे विरुद्धयोर्द्वयोरपि याथार्थ्यासम्भवात्त्वत्सिद्धान्तस्यायाथार्थ्यं स्यादित्यर्थः । किं सर्वेऽपि स्मृतिप्रणेतारो न विप्रलम्भका इति नियमोऽभिप्रेत उत कश्चिद्विप्रलम्भकोऽपीति विकल्पं मनसि निधायाद्यं पृच्छति तत्किमिति ॥ अस्य नियमस्येति । बुद्धादिषु हेतुदर्शनाभावे सत्यप्यविप्रलम्भकत्वाभावेन स्वोपकारपरापकाररूपहेतुदर्शनाभावस्यापि विप्रलम्भकत्वेन व्याप्तेर्भग्नत्वादित्यर्थः ।

ननु बुद्धादीनामप्यविप्रलम्भकत्वान्न तत्रोक्तनियमभङ्ग इत्यत आह नियमे चेति । हेतुदर्शनाभावस्याविप्रलम्भकत्वं प्रतिज्ञातं तद् व्याहतं स्याद्विरुद्धवादिनोरुभयोराप्तत्वायोगादित्याशयः । द्वितीये त्वाह यस्य कस्यापीति । अतीन्द्रियहेतुभिर्विप्रलम्भोपपत्तेरप्रयोजकश्च हेतुदर्शनाभाव इत्याशयेनाह न हीति । यद्वा कथं तत्र हेतुदर्शनाभाव इत्यत आह न हीति ॥ पिशितनयनैरिति । चर्मचक्षुर्भिरित्यर्थः । प्रत्यक्षेण तत्तत्पुरुषविशेषानुसंहितप्रयोजनविशेषानवधारणेऽप्यनुमानादिना तन्निश्चयान्न तत्र सर्वथा हेतूपलम्भाभाव इति कथं व्यभिचार इति शङ्कते केनापीति । एवं तर्हि माऽस्तु व्यभिचारः पक्षीकृतेऽपि तीर्थकरे प्रत्यक्षेण हेतूपलम्भाभावेऽपि केनापि प्रमाणेन हेतूपलम्भाभावस्यनिश्चितत्वात् सन्दिग्धासिद्धिः स्यादित्याह सन्दिग्धत्वादिति । गूढाभिसन्धिः शङ्कते अपुरुषार्थमपीति । अविदिताशय इव परिहरति किं तावतेति । वस्तुतोऽपुरुषार्थमपि पुरुषार्थत्वेन भ्राम्यतीत्येतावता प्रयोजनाभावलक्षणहेतुसिद्धेस्तत्रानपायादुक्तहेतोर्व्यभिचारतादवस्थ्यमिति भावः । ननु यथा कथञ्चिदप्युद्देश्याभाव एवाविप्रलम्भकत्वे हेतुत्वेनाभिमतः । न प्रयोजनाभावमात्रं सम्प्रतिपन्नविप्रलम्भकेषु परवञ्चनस्य भ्रान्त्याऽप्युद्देश्यस्य सत्त्वेन तदभावाभावान्न व्यभिचारः, प्रकृतशास्त्रकर्तुश्च विवेकित्वेन परवञ्चनस्यानुद्देश्यत्वात् तस्मिन्विवक्षितहेतुः सम्भवतीति स्वाशयमुद्धाटयति प्रकृतस्त्विति । अथ ते न तथेति । ते बुद्धादयो

विश्वहितोपदेशाय न प्रवृत्ता इत्यर्थः । एवं तर्हि माऽस्तु व्यभिचारः सन्दिग्धासिद्धिस्तु स्यादेवेत्याह प्रकृतोऽपीति । बुद्धादिवदस्याप्ययोग्यजनव्यामोहनार्थमेव प्रवृत्तत्वसम्भवान्न विश्वहितार्थं प्रवृत्तत्वसिद्धिरिति भावः । ननु शिवप्रणीतागमेन वा विनेयवचनपरम्परया वा तीर्थकरत्वादेव वा प्रकृतस्य विश्वहितोपदेशार्थं प्रवृत्तत्वनिश्चय इत्यतस्तर्हि बौद्धागमेन वा विनेयवचनपरम्परया वा तीर्थकरत्वादेव वा बुद्धादीनामपि विश्वहितोपदेशार्थं प्रवृत्तत्वसिध्द्यापत्त्या व्यभिचारतादवस्थ्यमेवेत्याशयेनाह निश्चयोपायस्येति ।

### **परिमल** 

उपदेशविणे चेति । अपटुकरणकोपदेशविलक्षणो(पटुकरणको)पदेशत्वादित्यादिरूपेणोपदेशविणे सन्दिग्धासिध्द्यादिदोष इत्यर्थः ॥ विनेयेति । शिष्यवचनपरम्परया रुद्रादीनामुपदिष्टेऽभ्यासपाटवावधारणमित्यर्थः । साध्यस्यापि सत्त्वान्न व्यभिचार इत्याशङ्क्य निराह न चेति । ज्ञानयाथार्थ्यं निरस्येच्छायाथार्थ्यं च निराह इच्छेति । नियमे चेति । बुद्धादिष्वपि अविप्रलम्भनियमे च तदभिमतं वस्तु न जगत्कारणम्, किन्तु शिवादिरेवेत्यादिस्वोक्तिर् व्याहन्येतेत्यर्थः ॥ हेतुदर्शनेति । स्वोपकारादिरूपहेतुदर्शनाभावस्येत्यर्थः । तत्र हेतोरेवाभावान्न व्यभिचार इत्यतस्तत्र हेतुसत्त्वं व्यनक्ति न हीति । पिशितनयनैर्मासचक्षुष्करिति बहुव्रीहिः । ननु शिवादीच्छा न विप्रलिप्सारूपा केनापि प्रमाणेनानुपलभ्यमानविप्रलम्भमानहेतुकत्वादिति साध्यते अतो न दोष इति शङ्कते केनापीति । हेतुस्वरूपं वदन्नेव तस्य सन्दिग्धत्वं निरसितुं निश्चितत्वं शङ्कते प्रयोजनेति । अतत्साधनत्वादिति । पुरुषार्थासाधनत्वाच्चेत्यर्थः ॥ व्यभिचारादित्याहेति । प्रयोजनाभावहेतोरविप्रलम्भं प्रति व्यभिचारादित्याहेत्यर्थः । यद्वा अपुरुषार्थत्वादिति हेतोर्व्यभिचारादित्याहेत्यर्थः ॥ विभ्रम्येति । भ्रान्त्वेत्यर्थः । अत्र विभ्रम्येति पाठः साधुः । न तु विभ्राम्येति । ल्यपो खलादित्वाभावेन ‘अनुनासिकस्य क्विब्खलोः क्ङिती’तिदीर्घप्राप्तेरभावात् । न च स्थानिवद्भावः । तत्र अनल्विधावित्युक्तेः । अस्य च खलादित्यल्विधित्वात् । न च समासाद्यपेक्षितबहिरङ्गल्यबपेक्षया क्त्वाप्रत्ययनिमित्तान्तरङ्गदीर्घत्वमेव ल्यबादेशात्पूर्वं भवत्विति शङ्क्यम् । अन्तरङ्गानपि विधीन्बहिरङ्गो ल्यप् बाधत इत्युक्त्या ल्यप एव पूर्वं प्राप्तेः । णिजन्तत्वं त्वत्राशक्यशङ्कम् । तस्मिन्नपि पक्षे ‘मितां ह्रस्वः’ इति ह्रस्वेन भाव्यतया ल्यपि लघुपूर्वादि’त्ययादेशे विभ्रमय्येति भाव्यत्वाच्च । विभ्राम्यन्निति क्वचित्पाठः । तदा तु न क्लेशः ॥ असाविति । सम्प्रतिपन्नविप्रलम्भक इत्यर्थः । तथाचापुरुषार्थत्वहेतुस्तत्र नेति न व्यभिचार इति भावः ।

### **यादुपत्यम्**

उपदेशविणे चेति । आप्तकृतत्वेनोपदेशविण इत्यर्थः । विनेयाः शिष्याः । किं सर्वेऽपि स्मृतिप्रणेतारो न विप्रलम्भका इति नियममङ्गीकृत्यैवमुच्यते उत यस्य कस्यापि स्मृतिप्रणेतुर्विप्रलम्भकत्वम् अङ्गीकृत्येति विकल्पं मनसि निधायाऽद्यं पृच्छति तत्किं सर्वेऽपीति । ननु बुद्धाऽदयोप्यविप्रलम्भका एवातो न नियमभङ्ग इत्यत आह नियमे चेति । हेतुदर्शनाभावस्य अविप्रलम्भकत्वेन नियमे हेतुदर्शनाभाववत्सु बुद्धादिष्वप्यविप्रलम्भकत्वाप्राप्त्या तद्विरुद्धवादिनस्त्वदीया चार्यस्य यदविप्रलम्भकत्वं प्रतिज्ञातं यद्य्वाहतं स्यात् । विरुद्धवादिनोरुभयोराप्तत्वायोगादित्याशयः । द्वितीये त्वाह यस्य कस्यापीति । अतीन्द्रियहेतुभिर्विप्रलिप्सोपपत्तेर्हतुदर्शनाभावोऽप्रयोजकश्चेत्याशयेनाह न च तत्तत्पुरुषेति । पिशितनयनैर् मांसचक्षुष्कैर् दिव्यनेत्रशून्यैरिति यावत् । गूढाशयः शङ्कते अपुरुषार्थमपीति । अविदिताशय इव परिहरति किं तावतेति । उक्तहेतोर्व्यभिचार एवमपि न परिहृत इति भावः । ननु न वञ्चनस्यापुरुषार्थत्वं हेतुर्येन व्यभिचारः स्यात्किन्तु तस्य पुरुषार्थत्वभ्रमाभाव एवातो नोक्तव्यभिचार इति पूर्वपक्षी स्वाशयमुद्धाटयति प्रकृतस्त्विति । ननु शिवादयो नायोग्यजनव्यामोहनाय प्रवृत्तिमन्तः किन्तु विश्वहितोपदेशार्थमेवेति निश्चयस्य तदागमेन तच्छिष्यवचनेनानुमानेन वा सम्भवात्कथमनिश्चय इत्यत आह निश्चयोपायस्येति । एवं विधनिश्चयोपायस्य बुद्धादिष्वपि सम्भवादिति भावः ।

### **श्रीनिवासतीर्थीया**

निश्चीयन्त इति । तथा च विमतो ज्ञानेच्छादिमान् उपदेष्टृत्वादित्यनुमानेनेत्यर्थः । ननु नोपदेशमात्रं हेतुर्येनापटुकरणानामप्युपदेशदर्शनेन व्यभिचारः स्यात्किन्नाम पटुकरणकर्तृकोपदेश एवेति न व्यभिचार इत्यत आह उपदेशविणे चेति । यदि उपदेशो पटुकरणकर्तृकत्वरूपं विणमुपपादीयत इत्यर्थः ॥ उक्तेति । पटुकरणकर्तृकोपदेशत्वास्यानिश्चयात्सन्दिग्धासिध्द्यादिकमित्यर्थः । ज्ञानं विप्रतिपन्नस्येति शेषः । तस्य ज्ञानस्य । तत्सिद्धिस् तदीयज्ञानस्य याथार्थ्यसिद्धिः ॥ विनेयेति । विशेषेण नीयन्त प्रेर्यन्त इति विनेयाः शिष्यास्तेषां यद्वचनमस्मिन्नर्थेऽस्मद्गुरूणामतीवाभ्यास इत्येवं रूपं तत्परम्परया तदीयाभ्यासावधारणं युक्तमित्यर्थः । अन्यथा त्वत्सिद्धान्तविरोधिनोऽपि तदीयज्ञानस्य याथार्थ्ये ॥ विरोध इति । तदीयज्ञानस्य याथार्थ्ये त्वत्सिद्धान्तस्य तद्विरोध इत्यर्थः ॥ हेतुदर्शनेति । विप्रलिप्साहेतुदर्शनेत्यर्थः । पिशितनयना मांसमयचक्षुष्काश्चर्मचक्षुष्का दिव्यदृष्टिशून्या इति यावत् । तैरित्यर्थः । सन्दिग्धत्वादिति । पक्षीकृते तीर्थकारे प्रत्यक्षेण हेतुदर्शनाभावेऽपि तदतिरिक्तेन केनचित्प्रमाणेन तद्दर्शनसम्भवात्केनापि प्रमाणेन हेतूपलम्भाभावः सन्दिग्ध इति सन्दिग्धासिद्धिरित्यर्थः । हेतुभूतं प्रयोजनाभावमुपपादयति प्रयोजनाभावाश्चेति । तदसाधनत्वात् पुरुषार्थसाधनत्वात् । तथा च यदि विप्रतिपन्नस्तीर्थकरो विप्रलम्भकस्तर्हि विप्रलम्भनेन तस्य किञ्चित्प्रयोजनं वाच्यम् । न हि विप्रलम्भनं स्वयमेव प्रयोजनरूपम् । न वा तत्साधनम् । तस्माद्विप्रलिप्सायाः प्रयोजनाभावात्प्रयोजनाभावेनाविप्रलिप्साऽनुमीयत इति हृदयम् ॥ सम्प्रतिपन्नेति । प्रयोजनाभावेऽपि विप्रलब्धृत्वेन सम्मतेष्वित्यर्थः । विभ्राम्य भ्रान्त्या ज्ञात्वेत्यर्थः । असौ सम्प्रतिपन्नविप्रलम्भकः । प्रकृतस्तीर्थकरः ॥ नैवमिति । अपुरुषार्थं पुरुषार्थतया ज्ञात्वा न वञ्चयतीत्यर्थः । तत्साम्येन विश्वहितोपदेशाय प्रवृत्तिसाम्येन ॥ ते न तथेति । ते बुद्धादयस्तथा विश्वहितोपदेशाय प्रवृत्ता नेत्यर्थः । व्यामोहनार्थं प्रवृत्ता इति शेषः । प्रकृतोऽपि तीर्थकरस्त्वभिमतः ॥ न तथेति । बुद्धादिवदयोग्यजनव्यामोहनाय प्रवृत्तो न, किन्तु विश्वहितार्थमेवेति कुतो निश्चय इत्यर्थः । ननु शिवप्रणीतागमेषु शिवस्य विश्वहितोपदेशायैव प्रवृत्तिरित्युक्तेस्तत्प्रवृत्तेर्विश्वहितसाधनत्वं निश्चीयत इति चेत्तत्राह तुल्यत्वादिति । बुद्धादिप्रणीतागमेषु बुद्धाऽदीनामपि विश्वहितोपदेशायैव प्रवृत्तिरित्युक्तत्वेन विप्रलम्भाभावसाधकविश्वहितोपदेशाय प्रवृत्तिरूपहेतोर्बुद्धादिषु व्यभिचार इति भावः ।

### **वाक्यार्थरत्नमाला**

चर्मचक्षुर्भिरित्यर्थ इति । पिशितं तरलं मांसमित्यभिधानम् । लिशितं पिशितं प्रश्ने पिशुने दर्शनेपि चेति मध्यतालव्ये विश्वोक्तेः, याज्ञियान्नेच मांसेच पिशितं देवभोजन इति वाक्यं मूलीकृत्य दशमस्योत्तरार्धे पिशिताशनिशब्दस्य विजयध्वज्यां व्याख्यानाच्च पिशितशब्दस्यानेकार्थतया मांसवाचित्वेपि चर्मवाचित्वमविरुद्धम् । शक्तिग्रहं व्याकरणोपमानेत्यादिना व्याकरणोपमानकोशाप्तवाक्यव्यवहारवाक्यविवरणानां शक्तिग्राहकतयोक्तत्वेन विवरणादिनाप्यर्थनिर्णयोपपत्तेश्च । अत एव कालनिर्णयदीपिकाविवरणे संक्रान्तिप्रकरणे तथा च विशिष्टः सङ्क्रान्तिसमयः सूक्ष्मोदुर्ज्ञेयः पिशितेक्षणैस् तद्योगाच्चाप्यधश्चोर्ध्वं त्रिंशन्नाड्यः पवित्रिता इत्युक्त्वा पिशितेक्षणैश् चर्मचक्षुर्भिरिति व्याख्यातम् । अत एव च स्मृतिकोस्तुभे संक्रान्तीत्युदाहृतं वाक्यं देवलीयत्वेनोक्त्वा यन्माद्योगसम्पत्तिं विना चर्मचक्षुषा सूक्ष्मः सदुर्ज्ञेय इत्याद्युक्तम् । एवमन्यत्रापि । मयूखे संक्रान्तीति वाक्यं विशिष्टीयत्वेनोक्तं तथा पिश अवयव इति धातुवृत्तावयं पीनतायामपि वर्त्तते । तथा च त्वष्टा रूपाणि पिंशत्वित्युक्त्वा अत्र हरदत्तः पिशतिर्दीप्तिकर्मा । नक्षत्रेभ्यः पितरो द्याम पिंशन्निति दर्शनादित्याद्युक्तेरनेकार्थत्वं वैयाकरणानामपि संमतम् । तथा च युक्तं पिशितशब्दस्य चर्मार्थतया व्याख्यानमिति ज्ञेयम् । अविदिताशय इवेति पाठः । अयोग्यजनमोहनार्थमिति चेदिति मूलम् । पूर्ववाक्यगततथेत्यस्य विश्वहितोपदेशाय प्रवृत्ता इत्यर्थकत्वेन टीकायां व्याख्यानात्तथाशब्दार्थान्तर्गतप्रवृत्ता इत्यस्य बुध्या विवेकेनात्र सम्बन्धाभिप्रायान्न न्यूनतेति ज्ञेयम् । अतत्साधनत्वादिति मूलप्रयोगो नानुमानमतछब्दादित्यत्रत्यातच्छब्दादिति प्रयोगवदुपपाद्यः । बुद्धादिवदिति । अनेन प्रकृतोपि तथा बुद्धादिवद्बुद्धादयो यथा विश्वहितोपदेशार्थं प्रवृत्ता नभवन्ति किं त्वयोग्यजनव्यामोहनाय प्रवृत्ता एवं न भवति । किन्तु विश्वहितोपदेशाय प्रवृत्त इति कुतो निश्चितमिति मूलयोजना सूचिता ।





------------------------------------------------------------------------

न चाप्तिनिश्चयस्तत्र शक्यते व्यभिचारतः

**न चाप्तिनिश्चयस्तत्र शक्यते व्यभिचारतः**

### **सुधा**

यदप्युक्तं प्रमाणान्तरसंवादान्मोहविप्रलिप्सयोर्निवृत्तिरिति तदसत् । प्रमाणान्तरं हि न तावत्प्रत्यक्षम् । अतीन्द्रियत्वाद्विप्रतिपन्नार्थस्य । अनुमानं चेद्य्वभिचारो बुद्धादिषु । आभासमेव तन् मदीयं त्वनुमानमेवेति चेन्न । यतो निवारयिष्यामस्तव (वचन)चमत्कारं मा त्वरिष्ठा इत्याशयेनाह व्यभिचारत इति ।

अथागमः स किं वेदादिरुत तद्विरुद्धं स्मृत्यन्तरमथवा स्वयूथ्यरचितं ग्रन्थान्तरम् । न प्रथमद्वितीयौ । विरोधित्वेन संवादासम्भवादित्याह व्यभिचारत इति । नापि तृतीयः । बुद्धादिप्रणीतस्मृतीनामपि स्वयूथ्यपुरुषान्तरवचनसंवादित्वेन व्यभिचारादित्याह व्यभिचारत इति । तेऽपि सन्दिग्धाप्तभावा इति चेन्न । प्रकृतेष्वपि तन्निश्चयोपायाभावात् ।

### **वाक्यार्थचन्द्रिका**

ननु पाशुपतादिशास्त्रप्रतिपाद्यस्य रुद्रादिकारणत्वादेरतीन्द्रियत्वेन प्रत्यक्षेण तदसिध्द्या तेन संवादासम्भवेऽपि क्षिथ्यादिकं सकर्तृकं कार्यत्वादित्याद्यनुमानेन तत् सिध्द्याऽनुमानसंवादः सम्भवतीत्यत आह अनुमानं चेदिति ॥ व्यभिचारो बुद्धादिष्विति । शिवो मोह विप्रलिप्साशून्योऽनुमानसंवाद्यर्थप्रतिपादकशास्त्रप्रणेतृत्वादितिविवक्षितानुमाने बुद्धादिशास्त्रप्रतिपाद्यस्य जगत्क्षणिकत्वादेरपि यत्सत्तत्क्षणिकं यथा दीपादि इत्याद्यनुमानसिद्धत्वात् । बुद्धादेरुक्तहेतुमत्त्वेऽपि मोहविप्रलिप्साशून्यत्वाभावाद्य्वभिचार इत्यर्थः ॥ आभासमेवेति । ‘आकाशे चाविशेषादि’त्यादिसूत्रोक्तप्रतिपक्षादिग्रस्तत्वेनोक्तानुमानस्याभासत्वेन तत्संवादस्याकिञ्चित्करत्वान्न तत्र व्यभिचार इत्यर्थः ॥ अनुमानमेवेति । अनुकूलतर्कसनाथत्वेन कार्यत्वाद्यनुमानस्यानाभासत्वसिद्धेरित्यर्थः ॥ निवारयिष्याम इति । ‘पत्युरसामञ्जस्यादि’त्यधिकरणे दोषित्वाशरीरत्वादिसत्प्रतिपक्षग्रस्ततया त्वदनुमानस्याप्याभासत्वस्य वक्ष्यमाणत्वादिति भावः ॥ विरोधित्वेनेति । अनेन मूले व्यभिचारपदं विरोधिपरमित्युक्तं भवति ॥ तेऽपीति । स्वयूथ्यपुरुषा अपीत्यर्थः । तथा च तद्वचनस्य प्रामाण्यसिद्धेर्न बुद्धादि ष्वागमसंवादितार्थप्रतिपादकत्वसिद्धिरिति न तत्र व्यभिचार इति भावः । एवं तर्हि माऽस्तु व्यभिचारः प्रकृतस्वयूथ्येष्वपि तन्निश्चयोपायाभावेन तेषामपि सन्दिग्धाप्तभावत्वात्तद्वचनस्यापि प्रामाण्यासिद्धेर्न शिवादीनामप्यागमसंवादितार्थप्रतिपादकत्वसिद्धिरिति हेत्वसिद्धिः परिहार्यैवेत्याह न प्रकृतेष्वपीति ।

### **परिमल** 

विप्रतिपन्नार्थस्येति । जगत्कारणत्वालौकिकश्रेयः साधनत्वादिरूपार्थस्येत्यर्थः ॥ अनुमानं चेदिति । लोकहितैषिभिरुपदिष्टत्वादाप्तोपदिष्टत्वादित्यादिरूपमित्यर्थः ॥ निवारयिष्याम इति । ‘पत्युरसामञ्जस्यादि’त्यत्र । यद्वा ‘अधिकारो हि सुलभः’ इत्यादिना फलव्यभिचारस्य कर्त्रादिवैगुण्येन समाधातुमशक्यत्वस्य वक्ष्यमाणत्वेन तदभिप्रायेण निवारयिष्याम इत्युक्तम् ॥ आगम इति । प्रमाणान्तरमित्यनुकर्षः । तद्विरुद्धं पाशुपतादिविरुद्धम् ॥ व्यभिचारत इतीति । व्यभिचारोऽत्र विरोधो ध्येयः ॥ तेपीति । न केवलं बुद्धादयः किं तु बुद्धादियूथ्यपुरुषा अपीत्यर्थः ॥ प्रकृतेष्वपीति । पशुपतिप्रभृतिष्वपीत्यर्थः ।

### **यादुपत्यम्**

अनुमानं चेदिति । क्षित्यादिकं सकर्तृकं कार्यत्वाद्धटवत् । विप्रतिपन्ने पृथिव्युदके प्रयत्नवता धृते गुरुत्वे सत्यपातित्वात्सम्प्रतिपन्नवत् । क्षित्यादिकं प्रयत्नवद्विनाश्यं विनाशिशत्वात्सम्प्रतिपन्नवदित्यादिभिरनुमानैर्विश्वोदयस्थितिलयकर्तरि सामान्यतः सिद्धेऽस्मदादीनां तदसम्भवाद्भगवाञ्छिव एव परिशेषाज्जगज्जन्मादिकर्ता सिध्यतीति सामान्यसिद्धिपरिरूपमनुमानं चेदित्यर्थः ॥ व्यभिचारो बुद्धादिष्विति । शिवो मोहविप्रलिप्साशून्योऽश्रुमानसंवाद्यर्थप्रतिपादकशास्त्रप्रणेतृत्वादिति विवक्षितस्य हेतोर्बुद्धादिषु व्यभिचार इत्यर्थः । तच्छास्त्रप्रतिपाद्यस्य जगत्क्षणिकत्वादेरपि यत्सत्तत्क्षणिकं यथा दीपादिकं सन्तश्चामी भावा इत्याद्यनुमानसिद्धत्वेन तस्याप्यनुमानसंवाद्यर्थप्रतिपादकशास्त्रप्रणेतृत्वादिति भावः ॥ आभासमेवेति । सोऽयं देवदत्त इत्यादिप्रत्यभिज्ञाबाधितमित्यर्थः ॥ यतो निवारयिष्याम इति । ‘पत्युरसामञ्जस्यादि’त्यत्र त्वदीयानुमानमपि श्रुत्यादिबाधितमिति वक्ष्याम इति भावः । अत्र व्यभिचारत इत्येतद् आभिमुख्येन चरणाभावरूपयोगेन पक्षेऽसिद्धेरिति व्याख्येयम् ॥ विरोधित्वेनेति । तथा च व्यभिचारत इत्यस्य विरोधादित्यर्थोऽत्राभिप्रेत इति ज्ञातव्यम् ।

### **श्रीनिवासतीर्थीया**

प्रमाणान्तरं संवादभूतं प्रमाणान्तरमित्यर्थः ॥ विप्रतिपन्नार्थस्येति । शिवादेरसन्निहितत्वेन तदीयमोहविप्रलिप्साऽभावरूपस्य विप्रतिपन्नार्थस्यातीन्द्रियत्वेन तत्र प्रत्यक्षसंवादो नेत्यर्थः । अनुमानं चेदिति । शिवो मोहविप्रलिप्साशून्याऽनुमानसंवाद्यर्थप्रतिपादकशास्त्रप्रणेतृत्वादित्यनुमानं चेदित्यर्थः ॥ आभासमिति । बुद्धादिप्रणीतशास्त्रस्य संवादिरूपं यत्सत्तत्क्षणिकमित्याद्यनुमानं प्रत्यभिज्ञाबाधितत्वादाभासमित्यर्थः ॥ मदीयमिति । शिवप्रणीतशास्त्रस्य संवादि तु अनुमानमेव निर्दोषोपपत्तिरेवेत्यर्थः ॥ तदविरुद्धमिति । वेदाविरुद्धं मन्वादिस्मृत्यन्तरमित्यर्थः । तद्विरुद्धमिति पाठे वेदविरुद्धं साङ्ख्यादिस्मृत्यन्तरमित्यर्थः ॥ सन्दिग्धेति । बुद्धादिप्रणीतस्मृतीनां संवादित्वेन यत्स्वयूथ्यरचितं ग्रन्थान्तरमुच्यते ते ग्रन्थान्तरकर्तारः स्वयूथ्या बुद्धसम्बन्धिन आप्तत्वेन सन्दिग्धा इति, न तद्वचनसंवादेन बुद्धादिस्मृतीनां विप्रलिप्सादिमूलकत्वाभावसिद्धिरित्यर्थः ॥ प्रकृतेष्वपीति । शिवप्रणीतस्मृतीनां संवादित्वेन, यत्स्वयूथ्यरचितं ग्रन्थान्तरमुच्यते, ते ग्रन्थकर्तारः स्वयूथ्याः शिवसम्बन्धिनोऽप्याप्तत्वेन सन्दिग्धा इति न तद्वचनसंवादेन शिवस्मृतीनां विप्रलम्भादिमूलकत्वाभावसिद्धिरित्यर्थः ॥

### **वाक्यार्थरत्नमाला**

तद्विरुद्धमिति मूले तच्छब्देन पाशुपतादिस्मृतिपरिग्रहः । रुद्रादिकारणत्वादेरिति । रुद्रादीनां जगत्कारणत्वादेरित्यर्थः । प्रतिपक्षादीति । विश्वमक्षणिकं सत्वादाकाशवदित्यादिप्रतिपक्षप्रत्यभिज्ञाविरोधादिग्रस्तत्वेनेत्यर्थः ।

------------------------------------------------------------------------

न चाप्तिनिश्चयस्तत्र शक्यते व्यभिचारतः

**न चाप्तिनिश्चयस्तत्र शक्यते व्यभिचारतः**

### **सुधा**

यच्चोक्तं प्रवृत्तिसामर्थ्याव्द्यामोहविप्रलिप्सयोर्निरास इति । तदयुक्तम् । प्रवृत्तिसामर्थ्यं हि ततोऽर्थमवबुध्य प्रवृत्तस्य फलोपलम्भः । न च विप्रतिपन्नस्मृतिफलं स्वर्गापवर्गलक्षणं प्रत्यक्षेणेक्ष्यते । इन्द्रियाणां तादृगर्थाविषयत्वादित्याह व्यभिचारत इति । आभिमुख्येन चारोऽभिचारस्तदभावो व्यभिचारः । नाप्यनुमानेन । स्मृतित्वादेर्व्यभिचारित्वात् । अन्यस्य चाभावादित्याह व्यभिचारत इति । अथागमेन । सोऽपि न तावत्सम्प्रतिपन्नोऽस्ति । न च विप्रतिपन्नेन । तस्य बौद्धादिविषयेऽपि विद्यमानत्वेन व्यभिचारादित्याह व्यभिचारत इति ।

### **वाक्यार्थचन्द्रिका**

आभिमुख्येन चार इत्यादि । इदं च तात्पर्यकथनं, न समासप्रदर्शनम् । समासस्तु विगत अभिचारो व्यभिचार इति प्रादिसमास एव द्रष्टव्यः । तेन व्यभिचार इति पुल्लिङ्गोपपत्तिः । अस्तु तर्ह्यनुमानेनैव विप्रतिपन्नस्मृतिफलस्य स्वर्गापवर्गलक्षणस्योपलम्भ इत्यतस्तत्किं विप्रतिपन्ना स्मृतिः समर्थप्रवृत्तिजनिका स्मृतित्वादाप्तवाक्यत्वादित्याकारं स्यादन्यद्वेति विकल्प्याद्यं दूषयति स्मृतित्वदेरिति । बौद्धादिस्मृतौ स्मृतित्वाप्तवाक्यत्वयोः सत्त्वेऽपि समर्थप्रवृत्तिजनकत्वाभावादिति भावः । न च बौद्धादिस्मृतावाप्तवाक्यत्वस्यैवाभावात्कथं तत्र व्यभिचार इति वाच्यम् । तथा सति पाशुपतादिस्मृतावप्युक्तन्यायेन तदसिद्ध्यापत्त्याऽसिद्धिप्रसङ्गात् । द्वितीयं दूषयति अन्यस्य चेति । तस्य सती निर्देशप्रसङ्गान्निर्देष्टुं चाशक्यत्वादिति भावः । किमत्र प्रमाणतया सम्प्रतिपन्नेनागमेन फलोपलम्मोऽभिमतः किंवा तत्त्वेन विप्रतिपन्नेनागमेनेति विकल्पं मनसि निधाय स्वरूपासिध्द्याऽऽद्यं दूषयति न तावदिति । द्वितीयं दूषयति न चेति । विप्रतिपन्नेन विप्रतिपन्नप्रमाण्यकेन स्वयूथ्यरचितग्रन्थान्तरेणेत्यर्थः ।

### **परिमल** 

व्यभिचार इत्यस्यार्थ इन्द्रियाणान्तादृगर्थाविषयत्वादिति । विप्रतिपन्नेनेति । स्वयूथ्यानां वचनरूपेणेत्यर्थः ।

### **यादुपत्यम्**

विप्रतिपन्नस्मृतिफलमित्यत्र प्राप्तं सदिति शेषः ॥ स्मृतित्वादेरिति । विप्रतिपन्ना स्मृतिः समर्थप्रवृत्तिजनिका स्मृतित्वादाप्तवाक्यत्वादित्यादेरित्यर्थः ॥ अन्यस्य चेति । अन्यस्याभावात्स्मृतित्वादिकमेव वाच्यं तस्य च व्यभिचारित्वादित्याहेत्यर्थः ॥ न च विप्रतिपन्नेनेति । विप्रतिपन्नप्रमाण्यकेन स्वयूथ्यरचितग्रन्थान्तरेणेत्यर्थः । ईक्ष्यत इति पूर्वेणान्वयः ।

### **श्रीनिवासतीर्थीया**

विप्रतिपन्नस्मृतिः पाशुपतादिशास्त्रम् ॥ तादृगर्थेति । स्वर्गापवर्गरूपातीन्द्रियार्थेत्यर्थः । नाप्यनुमानेन । फलमीक्ष्यत इत्यन्वयः ॥ व्यभिचारित्वादिति । समर्थप्रवृत्त्यजनकबौद्धादिस्मृतावपि स्मृतित्वहेतोः सत्त्वादिति भावः । अन्यस्य हेतोः । आगमेनेत्यस्यापीक्ष्यत इति पूर्वेणान्वयः । तस्य विप्रतिपन्नप्रामाण्यकस्वयूथ्यरचितग्रन्थान्तररूपागमस्य । बौद्धादिविषये बुद्धादिप्रणीतस्मृतिफलभूतस्वर्गादौ ।

### **वाक्यार्थरत्नमाला**

आभिमुख्येन चार इत्यादीति प्रतीकोपादानपाठः स्वरस एव । चार इतीत्येव पाठेऽपि प्रतीकोपादनत्वादेव तदभाव इत्येतस्योपादानलाभादिदं चेति टीकोक्तपरामर्शविषयत्वं तदभाव इत्यंतस्य प्राप्नोतीति ज्ञेयम् । समासप्रदर्शनमिति । समासार्थावबोधकवाक्यरूपविग्रहप्रदर्शनमित्यर्थः । समासस्त्वित्यस्यापि समासार्थावबोधकवाक्यरूपविग्रहेत्यर्थः । इति द्वन्द्व इति समास इत्यादिरूपोक्तेरित्यव्ययीभावगर्भ इत्याद्युक्तेश्च विग्रहप्रदर्शनोत्तरं ग्रन्थकाराणां सत्वाद्रूढलक्षणया समासपदप्रयोगो युक्त इति ज्ञेयम् । ननु कुतस्तदभाव इत्यन्तव्यभिचारपदतात्पर्यकथनम् । समासस्तु प्राचार्य इत्यादाविव प्रादयो गत्याद्यर्थे प्रथमयेति वार्त्तिकोक्तः प्रादिसमास इत्याश्रीयते समासप्रदर्शनमेव किं न स्यादित्यत आह । तेन व्यभिचार इतीति । तदभाव इत्यंतोक्तरीत्या समासाङ्गीकारेऽर्थाभावेऽव्ययीभावसमासरूपत्वाप्राप्त्या अव्ययीभावस्य चाव्ययीभावश्चेति प्रथमाध्यायाद्युपागतसूत्रेणाव्ययत्वेन सुब्लोपप्राप्तौ नाव्ययीभावादतोऽमित्यनेन पञ्चमीं विनाऽमादेशे उपकृष्णमित्यादिवद्य्वभिचारमिति नपुंसकमेव स्यादिति भावः । अविरोधो विरोधाभाव इति पूर्वमूलटीकानुसारणोपयुक्तमधिकं ज्ञेयम् ।

------------------------------------------------------------------------

न चाप्तिनिश्चयस्तत्र शक्यते व्यभिचारतः

**न चाप्तिनिश्चयस्तत्र शक्यते व्यभिचारतः**

### **सुधा**

स्यादेतत् । द्विविधा खलु शिवादिप्रणीता स्मृतिः । एका तावददृष्टं फलमुदिश्य प्रवृत्ता । परा तु सम्पदादिकं दृष्टम् । तत्र दृष्टार्थायाः प्रवृत्तिसामर्थ्यं प्रत्यक्षेणोपलभ्यते । ततस्तत्प्रणेतुराप्तत्वमिति । तन्न । तथाऽपि विप्रतिपन्नस्मृतेराप्तिमूलत्वे प्रमाणाभावात् । तत एवास्या अपि तत्सिद्धिरिति चेन्न । व्यभिचारात् । न ह्येकत्राप्तेन सर्वत्रापि तथा भाव्यमिति नियमोऽस्ति । तथा च सति सर्वासामापि स्मृतीनामाप्तिमूलतापातात् । तत्रापि दृष्टार्थानां प्रवृत्तिसामर्थ्योपलम्भादित्याह व्यभिचारत इति ॥ अङ्गीकृत्य चेदमुदितम् । दृष्टर्थानामपि तासां बहुलं (फल)व्यभिचारो दृश्यते । तथा च कथं तद्दृष्टान्तेनेतरासामाप्तिमूलतानुमानमित्याह व्यभिचारत इति ।

किञ्च फलव्यभिचारतस्तदंशस्यानाप्तिमूलत्वस्थितौ पशुपतिप्रणीतत्वादेस्तत्र व्यभिचारतः कथमनुमानं स्यादित्याह व्यभिचारत इति ।

तदेवं पाशुपतादिस्मृतीनामाप्तिमूलत्वानिश्चयेन निर्मूलानां पञ्चरात्रादिस्मृतिविरोधेनाप्रामाण्यमेव युक्तम् ।

### **वाक्यार्थचन्द्रिका**

तत एवेति । तद्दृष्टान्तेनैव शिवप्रणीतस्मृतित्वादेव वेत्यर्थः ॥ व्यभिचारादिति । तत्प्रणीताप्रमाणीभूतवाक्य इति शेषः । नन्वाप्तिमूलत्वस्य तत्र सत्त्वेनाप्रामाण्यासम्मतेर्न तत्र व्यभिचार इत्यत आह न हीति । उक्तनियमाङ्गीकारे बाधकमाह तथा चेति । न्यायसाम्यमुपपादयति तत्रापीति ।

### **परिमल** 

तत एवेति । एकांशे आप्तोक्तत्वादेव तद्दृष्टान्तत एवेति वार्थः ।

### **यादुपत्यम्**

तत एवेति । दृष्टार्थायां य आप्तस्तत्प्रणीतत्वादेवेत्यर्थः ।

### **श्रीनिवासतीर्थीया**

विप्रतिपन्नस्मृतेर् अदृष्टफलविधायिकायाः ॥ तत एवेति । दृष्टफलविधायकेशवाक्यदृष्टान्तेनादृष्टफलविधायिकाया अपि स्मृतेरीशवाक्यत्वेन हेतुना आप्तिमूलकत्वसिद्धिरित्यर्थः । इदं दृष्टार्थानां प्रवृत्तिसामर्थ्योपलम्भादित्येतत् । तदंशस्य पशुपतिप्रणीतदृष्टफलविधयकवाक्यैकदेशस्य ।

### **वाक्यार्थरत्नमाला**

तत्प्रणीताप्रमाणीभूतवाक्य इति इति पाठः । अर्थपदं पदस्थाने लेखकागतम् ।

[Load More](javaऽcriptःvoid(0))
