+++
title = "१९ अनुमानदोषनिरूपणम्"
upstream_url = "https://dvaitavedanta.in/category-details/7597/975/sharam/sathha/thavat/parath/na-val/anaman"
+++
## विरोधोऽसङ्गतिश्चैव साक्षाद्युक्तेस्तु दूषणम्

**अनुमानदोषनिरूपणम्**

**विरोधोऽसङ्गतिश्चैव साक्षाद्युक्तेस्तु दूषणम्**

### **सुधा**

निर्दोषतामन्तर्भाव्य युक्तिरनुमेत्युक्तम् । दोषपरिज्ञान एव तद्वियुक्ता युक्तिः सुज्ञानेत्यतो युक्तिदोषो निरूपणीयः । धूमादेरग्न्यादिप्रमितिजनकत्वेऽपि, यन्निमित्तं कश्चिदर्थोऽर्थान्तरज्ञानं न जनयति, संशयविपर्ययौ वा करोति, स युक्तिदोषः । स द्विविधः साक्षाद्वाचनिकश्च । तत्राद्यं विभागेनोद्दिशति विरोध इति ।

## **अनुव्याख्यानम्**

***विरोधोऽसङ्गतिश्चैव साक्षाद्युक्तेस्तु दूषणम् ॥***

### **वाक्यार्थचन्द्रिका**

ननु विरोधोऽसङ्गतिश्चेत्याद्युत्तरवाक्यमनर्थकम् । न च युक्तिदूषणनिरूपणार्थं तदिति वाच्यम् । युक्तिसामर्थ्यनिरूपणावसरे तन्निरूपणस्याप्यनर्थकत्वात् । न च दोषापरिज्ञाने तद्वियुक्ततया युक्तिज्ञानासम्भवात्तज्ज्ञापनार्थं तदिति वाच्यम् । तावता यत्र निर्दोषोपपत्तिरनुमानमित्यादौ निर्दोषत्वेनोपपत्तेर्विणं कृतम् । तत्र दोषनिरूपणस्योक्तरीत्याऽऽवश्यकत्वप्राप्तावपीह युक्तिरनुमेत्येवोक्त्या निर्दोषत्वेनोपपत्तिविणाभावेन दोषवियुक्ततया युक्तिज्ञानस्यानावश्यकत्वेन तज्ज्ञापनार्थतया दोषनिरूपणस्यावश्यकत्वानापत्तेरित्यतोऽत्रापि पक्षे उक्तविधयुक्तिज्ञानस्यावश्यकत्वे हेतूपदर्शनेन दोषनिरूपणस्यावश्यकतामुपपादयति निर्दोषतामन्तर्भाव्येति । नन्वेवं दोषनिरूपणस्यावश्यकत्वे दोषसामान्यलक्षणं तद्विभागमर्थदोषलक्षणं चाभिधायैवार्थदोषोऽभिधातव्यः । सामान्यलक्षणेनैक्यमापन्नस्य वस्तुन एव विभज्योद्देष्टव्यत्वेन दोषलक्षणादिभिर्विनाऽर्थदोषविभागकथनस्यानवसरग्रस्तत्वादित्यतोऽत्र स्पष्टत्वाल्लक्षणाद्यनभिधानेऽप्यर्थदोषविभागकथनं भाष्यकाराणां न दोषायेत्याशयवान्दोषलक्षणम्, अर्थवचनदोषभेदेन तद्विभागमर्थदोषलक्षणं च स्वयमुपदर्श्य तद्विभागकथनपरतयोत्तरवाक्यं योजयितुं दोषलक्षणं तावदाह धूमादेरित्यादिना । अत्र लिङ्गतयाऽभिमतस्य कस्यचिदर्थस्य लिङ्गितयाऽभिमतार्थान्तरप्रमितिजनकत्वस्य क्वचित्सत्त्व एव प्रतिबन्धककल्पनावसरो नान्यथेति भावेन धूमादेरग्न्यादिप्रमितिजनकत्वेऽपीत्युक्तम् ॥

यन्निमित्तमिति । यस्मिन्सतीत्यर्थः । कश्चिदर्थो लिङ्गतयाऽभिमतोऽर्थान्तरज्ञानं लिङ्गितयाऽभिमतार्थज्ञानं न जनयतीति । अनेन ज्ञानजननशक्तितिरोधायकत्वं दोषत्वमित्युक्तं भवति ॥ संशयविपर्ययौ वा जनयतीति । अनेन संशयविपर्ययजननशक्त्याविर्भावयितृत्वं दोषत्वमित्युक्तं भवति । यद्यपि ज्ञानजननशक्तितिरोधायकस्य न संशयविपर्ययजननशक्त्याविर्भावयितृत्वं संशयविपर्ययजननशक्त्याविर्भावकस्य ज्ञानजनशक्तितिरोधायकत्वमस्तीति ज्ञानजननशक्तितिरोधायकत्वादिरूपं दोषत्वं परस्परानु गतम् । तथाऽपि प्रमाप्रतिबन्धकत्वं ज्ञानजननशक्तितिरोधायकस्य संशयविपर्ययजननशक्त्याविर्भावकस्य चाविशिष्टमिति न परस्पराननुगमः । अयं भावः । लिङ्गाभिमतसाधनजननीयप्रमाप्रतिबन्धकत्वं युक्तिदोषत्वं, तच्च कस्यचिज्ज्ञानजननशक्तितिरोधायकत्वेन कस्यचित्संशयविपर्ययजननशक्त्याविर्भावयितृत्वेन पर्यवसन्नमिति न परस्परानुगमः । यादृच्छिकसंवादिलिङ्गाभिमतजननीयप्रमाप्रतिबन्धकत्वाभावाद्धेतुविरोधेऽव्याप्तिनिरासाय साधनग्रहणमिति ध्येयम् ॥ स युक्तिदोष इति । अत्र युक्तिदोषत्वमेव लक्ष्यतावच्छेदकं न तु दोषत्वमात्रम् । तथा सति शङ्खत्वादिलिङ्गकश्वैत्यप्रमाप्रतिबन्धकत्वाभावात्पित्तादेस्तत्राव्याप्तिप्रसक्तेः । अत एवात्र युक्तिपदम् । पद्धतौ च दोषपदं युक्तिदोषपरमेव । के तत्रोपपत्तिदोषा इत्युपक्रमात्करिष्यमाणदोषविभागस्य तत्रैव सम्भवाच्चेत्यवधेयम् । स्वार्थानुमानपरार्थानुमनदोषविवेकार्थं दोषविभागमाह स द्विविध इति । स्वार्थानुमानस्योक्तरीत्या परार्थानुमानादभ्यर्हितत्वेन दोषस्याप्यभ्यर्हितत्वात्साक्षादित्यनेन तस्यैव प्रथमं निर्देशः ॥ आद्यं विभागेनोद्दिशतीति । यद्यपि समानलक्षणेनैक्यमापन्नस्यैव वस्तुनो विभज्योद्देष्टव्यत्वात्साक्षादुपपत्तिदोषलक्षणाभिदानपूर्वक एव तद्विभागोद्देश उचितस्तथाऽप्युपपत्तेरेव साधनदूषणाक्षमत्वापादकः साक्षादुपपत्तिदोष इति लक्षणस्य स्पष्टत्वेन शिष्यैरेव तदूह्यतामित्याशयेन तल्लक्षणानभिधानमिति ध्येयम् ।

### **परिमल**

निर्दोषयुक्तिरनुमेत्यनुक्तेर्विरोधादिदोषोक्तेरसङ्गतिनिरासायोक्तं निर्दोषतामन्तर्भाव्येति ॥ तथैव प्राग्व्याख्यानादिति भावः । दोषसामान्यलक्षणं तावदाह धूमादेरिति ॥ जनकत्वेऽपि जननशक्तिमत्त्वेऽपीत्यर्थः । धूमादेरिति प्रकृताप्रकृताभिप्रायेण । कश्चिदर्थो लिङ्गादिः । ज्ञानजननशक्ति मतः करणस्य ज्ञानरूपफलोपधानप्रतिबन्धकं वा सहजशक्तिं प्रतिबध्य विपरीतज्ञानजननशक्त्याधायकं वा यत् स दोष इत्यर्थः ।

### **यादुपत्यम्**

यन्निमित्तमिति । यस्मान्निमित्तादित्यर्थः । कश्चिदर्थो लिङ्गतयाऽभिमतः । अर्थान्तरज्ञानं लिङ्गितयाऽभिमतज्ञानम् । अनेन ‘प्रमाप्रतिबन्धकत्वं दोषत्वं’ तच्च द्वेधा ज्ञानाजनकत्वेन वा संशयविपर्ययजनकत्वेन वे’त्युक्तं भवति । ननु प्रमाप्रतिबन्धकत्वं तदा कल्पनीयं यदि कस्यचिदर्थस्यार्थान्तरप्रमाजनकत्वं स्यादित्यत उक्तं धूमादेरग्न्यादीति ॥

### **वाक्यार्थरत्नमाला**

तन्निरूपणस्यापीति । कर्तव्यत्वेन प्राप्तस्यापीत्यर्थः । अनवसरदुस्थत्वादित्युक्तं भवति । अत्रापि पक्ष इति । युक्तिरनुमेत्येवोक्तिपक्षेऽपीत्यर्थः । उक्तविधेति । दोषवियुक्तत्वेनेत्यर्थः । लक्षणाद्यनभिधानेऽपीति । दोषसामान्यलक्षणाद्यनभिधानेऽपीत्यर्थः । विभागकथनमिति । विभागमात्रकथनमित्यर्थः । न जनयतीत्येतत्प्रतीकोपादानानन्तरमनेन ज्ञानेति पाठः । प्रतीकोपादाने ज्ञानमित्यपि पाठेऽपि स्पष्टत्वाय पुनर्ज्ञानपदोपादनमतोऽर्थान्तरज्ञानमित्यस्यैव ज्ञानमित्यंशोपादानात्पुनस्तदुपादानं कथमिति शङ्काऽनवकाशः । तच्च ज्ञानजननशक्तितिरोधायकत्वेनेति पद्धतिरोट्यनुसारेणाह । अनेन ज्ञानेत्यादिना । संशयविपर्ययौ करोतीत्येव मूलपाठेऽपि करोतीत्यस्यैव विवरणाय जनयतीत्यस्योपादानं प्रतीकोपादानमिति ज्ञेयम् । शक्तयाविर्भावकस्य चेति चशब्दयुक्तः पाठः । ननु प्रमाप्रतिबन्धकत्वस्याननुगमाभावेऽपि उपलक्षणद्वयस्य स्यादेवाननुगम इत्यतः नात्र तल्लक्षणद्वयं ग्रन्थकृतोऽभिप्रेतम् । अपि तर्हि प्रमाप्रतिबन्धकत्वरूपमनुगतं लक्षणान्तरमेव । ज्ञानमेव न जनयतीत्यादिकं तु प्रमाप्रतिबन्धकत्वे अनेकप्रकारतास्तीत्येतज्ज्ञापनायेति न दोष इति भावेन रोट्यनुसारेण मूलकारीयं लक्षणोक्तयभिप्रायमाह । अयं भाव इति । स्वोक्तानुगतलक्षणगतसाधनपदग्रहणप्रयोजनमाह । यादृच्छिकेति । अत्र ग्रहणमितीत्येवमिति सिद्धान्त एव पाठः । ध्येयमित्यधिकं तु लेखकायत्तम् । रोट्यनुसारेणोत्तरत्र युक्तिपदकृत्यादिकथनम् । स्वार्थानुमानेत्यादिकमपि रोट्यां स्पष्टम् । वक्ष्यति च मूले स्वार्थानुमाने हीत्यादि ।





------------------------------------------------------------------------

विरोधोऽसङ्गतिश्चैव साक्षाद्युक्तेस्तु दूषणम्

**विरोधोऽसङ्गतिश्चैव साक्षाद्युक्तेस्तु दूषणम्**

### **सुधा**

प्रायेणानुमानदोषाविरोध एवान्तर्भवन्तीति प्राधान्यात्प्रथमं तदुद्देशः । एवेति परपरिसङ्ख्यातमाधिक्यं निराकरोति । दोषाणां सतामत्रैवान्तर्भावात् । अनन्तर्भूतानां च दोषत्वनिरासात् ॥ साक्षादिति । वचनोपधानेन विना अर्थनिष्ठम् उक्तं युक्तेः सामर्थ्यम् । दूषणं त्विति तुशब्दसम्बन्धः, साक्षात्त्विति वा । युक्तेर्युक्तित्वाभिमतस्यार्थस्य ।

### **वाक्यार्थचन्द्रिका**

ननु साध्यसम्बन्धरहितरूपस्य व्याप्यत्वासिद्धस्योभयसम्बन्धाभावरूपा व्याप्तित्वेन, सोपाधिकस्य च तस्य दशाभेदेनाव्याप्तिप्रतिज्ञासमबलप्रमाणविरोधरूपत्वेन, विरुद्धस्य च साध्यसम्बन्धाभावे सति तदभावेनैव सम्बन्धरूपाव्याप्तित्वेन, अनैकान्तिकस्य च साध्यतदभावसम्बन्ध रूपाव्याप्तित्वेन, अनध्यवसितस्यापि पक्ष एव वर्तमानत्वेन व्याप्तिग्रहणानुपपत्याऽव्याप्तित्वेन, कालातीतस्य पातिज्ञाप्रबलप्रमाणविरोधत्वेन, सत्प्रतिपक्षस्य च प्रतिज्ञासमबलप्रमाणविरोधत्वेन, व्याप्यत्वासिद्धविरुद्धानैकान्तिकानध्यवसितकालात्ययापदिष्टसत्प्रतिपक्षणां विरोधान्तर्भावेऽपि सिद्धसाधकरूपस्याश्रयासिद्धभेदस्य व्यर्थविणासिध्द्यादिरूपस्य पक्षधर्मत्वासिद्धभेदस्य च प्रतिज्ञार्थविरुद्धत्वादिरूप वक्ष्यमाणविरोधप्रकारत्रयानन्तर्भावान्न विरोधान्तर्भावोऽस्ति । न चानुमानदोषणामत्रान्तर्भावोऽभिमतः सिद्धसाधकादेश्च तददोषत्वाद्विरोधानन्तर्भावो न दोषायेति वाच्यम् । ‘सिद्धसाधकोऽसङ्गतः’ सिद्धप्रश्नादिकं यत्तदाधिक्यान्तर्गतं भवेदि’त्यादौ सिद्धसाधनताया असङ्गतौ व्यर्थविशेणत्वादेश्चाधिक्येऽन्तर्भावप्रतिपादनेन तद्दोषत्वस्य स्थितत्वात् । अन्यथा अन्तर्भावप्रतिपादनानर्थक्यात् । तत्कथमनुमानदोषाणां विरोध एवान्तर्भावो येन प्राधान्यं विरोधस्येत्यत आश्रययासिद्धपक्षधर्मत्वासिद्धप्रभेदानां सिद्धसाधकत्वादीनामसङ्गतत्वाधिक्यान्तर्भूततया विरोधेऽन्तर्भावाभावेऽपि तद्य्वतिरिक्तानां व्याप्यत्वासिद्धादीनामशेषानुमानदोषाणां विरोधेऽन्तर्भावात्तन्निबन्धनं प्राधान्यं विरोधस्याक्षतमेवेत्याशयवतोक्तं प्रायेणेति । मूले एवकारानर्थक्यमाशङ्क्य परपरिसङ्ख्यातानुमानदोषाधिक्यनिरासार्थत्वान्न तदिति भावेनाह इहैवेतीति । कथमवधारणमात्रेण परपरिगणितानामसिद्धत्वादीनां बहूनां दोषाणां निरास इत्यतोऽवधारणबललब्धमभिप्रायमाह दोषाणां सतामिति । विरोधासङ्गतिपदाभ्यामगृहीततया ततोऽन्यत्वशङ्काकलङ्कितानां व्याप्यत्वासिद्धादीनामत्रैव विरोधासङ्गत्योरेवान्तर्भावादित्यर्थः । अन्तर्भावप्रकारश्चोक्तरीत्या बोध्यः ॥ अनन्तर्भूतानां चेति । विरोधासङ्गत्यनन्तर्भूतानामाश्रयसाध्यव्यधिकरणासिद्धीनाम्

आश्रयव्याश्रयासिद्धी साध्यासिद्धश्च दूषणम् ।

केषाञ्चिन्न च ते दोषा व्याप्तौ सत्यां कथञ्चन ।

इत्यादिना भक्तिपादे दोषत्वनिरासादित्यर्थः । तथाऽपि साक्षात्पदमनर्थकमित्यतो वचनद्वारेण न्यूनाधिक्योरप्युपपत्तिदोषत्वान्न विरोधासङ्गत्योरुपपत्तिदोषत्वावधारणं सम्भवतीति शङ्कानिरासार्थं तदिति भावेनोक्तशङ्कानिरासोपयोगितया तद्य्वाचष्टे साक्षादिति । यथास्थितान्वये आनर्थक्यप्रसङ्गाद्भिन्नक्रमतामाश्रित्य तदन्वयबललब्धमर्थविमाह उक्तमिति । ‘व्याप्तिरेव तु सा स्मृता, इत्यादि नेति शेषः । तथा च पूर्ववाक्यानामिवास्यापि सामर्थ्यप्रतिपादकत्वशङ्कानिरासस्तत्प्रयोजनमित्युक्तं भवति । यदि युक्तिर्न तस्या दूषणमस्ति, यदि च दूषणमस्ति, कथं तर्हि सा युक्तिस्ततो युक्तेर्दूषणमिति विप्रतिषिद्धमेतदित्यतो व्याचष्टे युक्तेरित्यादिना ।

### **परिमल**

सिद्धसाधनत्वादेरसङ्गतावन्तर्भावस्य प्रतिज्ञार्थविरुद्धतेत्यादिव्याख्यावसरे वक्ष्यमाणत्वात्प्रायेणेत्युक्तम् ॥ दोषाणां सतामिति । सव्यभिचारादीनाम् ॥ अनन्तर्भूतानामिति । आश्रयासिद्धिव्यधिकरणासिद्ध्यादीनामित्यर्थः ॥ उक्तेति । ‘व्याप्तिरेव तु सा स्मृते’त्यत्र या युक्तिर्व्याप्य रूपोक्ता तस्या यद्य्वाप्तिरूपं समुचितदेशवृत्तित्वरूपं सामर्थ्यं तद्दूषणं तु तद्विरोधिरूपं त्वित्यर्थः । उक्तं युक्तेः सामर्थ्यमिति पाठः । एतच्च दूषणं त्विति तुशब्दव्यावर्त्यकथनमिति ज्ञेयम् । व्याघातनिरासायाह युक्तेर्युक्तित्वाभिमतस्येति ।

### **यादुपत्यम्**

प्रायेणेति । इदं च सिद्धसाधकत्वव्यर्थविणत्वादिव्यावृत्त्यर्थम् । सिद्धसाधकत्वस्यासङ्गतौ व्यर्थविणत्वादेश्चाधिक्येऽन्तर्भावस्य वक्ष्यमाणत्वात् ॥ अनन्तर्भूतानां चेति । आश्रयसाध्यव्यधिकरणासिद्धीनामित्यर्थः ।

### **श्रीनिवासतीर्थीया**

अनुमानदोषभूतसिद्धसाधनताया विरोधान्तर्भावाभावात् प्रायेणेत्युक्तम् ॥ अनुमानदोषा असिध्द्यादयः ॥ परेति । ‘हेत्वाभासाः पञ्चधा त’ इतीत्यर्थः । निर्दोषिताघटितयुक्तौ कथं दोषोक्तिर्व्याहतत्वादित्यत आह युक्तेरिति । ‘अत्रापि गौणो निर्देशः’ इत्यस्याप्येवमेव लापनिका । सङ्गतिः सम्बन्धः, असङ्गतिर् असम्बन्ध इति पर्यायाविति द्रष्टव्यम् ।





------------------------------------------------------------------------

प्रतिज्ञायामसम्बन्धो युक्तेरुक्ता ह्यसङ्गतिः

**प्रतिज्ञायामसम्बन्धो युक्तेरुक्ता ह्यसङ्गतिः**

### **सुधा**

साधनाभिमतस्यार्थस्य साध्याभिमतेनार्थेन सम्भावितप्रतीतिकस्यापि साध्यसाधनभावस्य बाधलक्षणमयोग्यत्वं विरोध इति शिष्यैरेवोह्यतामित्याशयवानसङ्गतिं निरूपयति प्रतिज्ञायामिति ।

## **अनुव्याख्यानम्**

***प्रतिज्ञायामसम्बन्धो युक्तेरुक्ता ह्यसङ्गतिः ॥***

प्रतिज्ञापदेन तदर्थो लक्ष्यते । विषयसप्तमीयम् । असम्बन्धोऽत्राकाङ्क्षालक्षणसम्बन्धविरहः । अत्रापि युक्तेरिति गौणो निर्देशः । असम्बन्धोऽसङ्गतिरिति पर्यायावित्यतो व्यवहारसाध्यतासूचनायोक्तेत्युक्तम् । विरोधासङ्गतिस्वरूपस्य स्फुटत्वादन्यैरुपदर्शितत्वाच्च किमत्रोदाहरणोपदर्शनेनेति हिशब्देनाह ।

### **वाक्यार्थचन्द्रिका**

विरोधोऽसङ्गतिश्चेत्युद्देशक्रमानुसारेण विरोधासङ्गत्योरुभयोरपि क्रमेणैव निरूपणीयत्वाद्विरोधमनिरूप्य मूलेऽसङ्गतिमात्रनिरूपणमनुचितमित्याशङ्कां विरोधानिरूपणे निमित्तोक्त्या परिहरन्नुत्तरवाक्यानर्थक्यं परिहरति साधनाभिमतस्येत्यादिना । समयबन्धादिकथारूपसाधारणविरोधव्यावृत्त्यर्थं साध्यसाधनभावस्येत्युक्तम् । साधनभिमतस्येत्यादि तु तन्निरूपककथनमात्रं न लक्षणान्तर्गतम् । विरोधिनोर्वास्तवसाधनत्वाद्यसम्भावादुभयत्राभिमतपदम् ॥ सम्भावितप्रतीतिकस्यापीति । साकाङ्क्षस्यापीत्यर्थः । एतद्विणप्रयोजनं तु, नन्वेवं सति सिद्धसाधनताऽपि विरोध एव स्यादित्यादिनाऽऽशङ्कासमाधानाभ्यामनुपदमाकर एव स्पष्टम् । अत्र साध्यभावः साध्यत्वम् । साधनभावः साधनत्वम् । तत्र साध्यत्वस्य बाधो नाम साध्यप्रमितिजनकप्रमाणस्य प्रतिस्पर्धिसद्भावः । साधनत्वस्य बाधश्च लिङ्गराहित्याव्याप्तिरूपो द्रष्टव्यः । तत्राप्येकैकमात्रग्रहणे हेतुप्रतिज्ञाविरोधयोरव्याप्तिप्रसङ्गात्साध्यसाधनभावस्येत्युभयग्रहणं कृतम् । दृष्टान्तविरोधस्य चालक्ष्यताया उत्तरत्राकर एव स्पष्टत्वान्न तद्विरोधेऽव्याप्तिः । बाध इत्येव वक्तव्ये बाधलक्षणमयोग्यत्वमिति वचनं च यथा सङ्गतेराकाङ्क्षाविरहरूपतया न्यूनादेश्च सन्निध्यभाववितया दोषत्वं तथा विरोधस्यापि योग्यताविरहरूपतया दोषत्वमिति ज्ञापयितुमिति मन्तव्यम् । नन्वकाङ्क्षायाश्चेतनमात्रवृत्तित्वेनान्यत्रावृत्त्याऽत्र विवक्षिताकाङ्क्षालक्षणसम्बन्धाभावस्य पक्षवचनरूपप्रतिज्ञायां सर्वत्र सत्त्वेनानुमानमात्रे युक्तेरसङ्गतिप्रसङ्गेन दुष्टत्वापत्त्या युक्तितदाभासव्यवस्था न स्यादित्यतः पक्षवचनरूपप्रतिज्ञावाचकेन प्रतिज्ञापदेनात्र प्रतिज्ञार्थस्य लक्षणया ग्रहणात्प्रतिज्ञायामाकाङ्क्षालक्षणसम्बन्धाभावस्य सार्वत्रिकत्वेऽपि प्रतिज्ञार्थे तस्यासार्वत्रिकत्वाद्यत्र प्रतिज्ञार्थे आकाङ्क्षाविरहस्तत्रासङ्गतिप्रसक्त्या युक्तेर्दुष्टत्वेऽपि यत्र न तद्विरहस्तत्रासङ्गत्यप्रसक्त्या युक्तेरदुष्टत्वोपपत्तेर्युक्तैव युक्तितदाभासव्यवस्थेत्याशयवानाह प्रतिज्ञापदेनेति । लक्षणाबीजभूतशक्यसम्बन्धाभावात्कथं प्रतिज्ञापदेन तल्लक्ष्येत्यत उक्तं तदर्थ इति । भवेदेतदेवं यदि प्रतिज्ञार्थे क्वचिदाकाङ्क्षाविरहः । क्वचित्सद्भावश्च स्यात् । न चासावस्ति । आकाङ्क्षायाश्चेतनमात्रवृत्तित्वेन प्रतिज्ञायामिव तदर्थेऽति सर्वत्राकाङ्क्षाविरहस्यैव सत्त्वात्कथमुक्तव्यवस्थेत्यतो भवेदेवं प्रतिज्ञार्थे आकाङ्क्षाविरहस्य सार्वत्रिकत्वम् । यद्यत्र प्रतिज्ञायामित्यधिकरणसप्तमी स्यान्न चैवं, विषयसप्तमीयम् । ततश्च प्रतिज्ञायामसम्बन्ध इत्यनेन प्रतिज्ञार्थविषयकाकाङ्क्षाविरहोक्तावपि प्रतिज्ञार्थस्याकाङ्क्षाविषयताविरहस्यैव पर्यवसन्नत्वात्प्रतिज्ञार्थस्य सर्वत्राकाङ्क्षाविरहवत्त्वेऽप्याकाङ्क्षाविषयत्वविरहवत्त्वाभावाद् यत्र प्रतिज्ञार्थे आकाङ्क्षाविषयत्वविरहस्तत्रानाकाङ्क्षितसाधनाय प्रयुक्तत्वेन युक्तेरसङ्गतिप्राप्तावपि यत्र प्रतिज्ञार्थस्याकाङ्क्षाविषयत्वविरहो न तत्राकाङ्क्षितस्यार्थस्य साधनाय प्रयुक्तत्वाद्युक्तेस्तदप्राप्त्योक्तरीत्योक्त व्यवस्थोपपन्नैवेत्याशयेनाह विषयसप्तमीयमिति ।

न चैवं प्रतिज्ञापदेन तदर्थलक्षणाश्रयणमनर्थकम् । विषयसप्तम्याश्रयणेन लब्धस्याकाङ्क्षाविषयत्वराहित्यस्य प्रतिज्ञायां भावाभावाभ्यामप्युक्तव्यवस्थाया उपपादयितुं शक्यत्वादिति वाच्यम् । प्रतिज्ञार्थस्यैव सर्वत्राकाङ्क्षाविषयत्वेन प्रतिज्ञाया आकाङ्क्षाविषयत्वस्य क्वाप्यभावेन तद्भावाभावाभ्यामुक्तव्यवस्थाया उपपादितुमशक्यत्वेन तदर्थलक्षणाश्रयणस्यावश्यकत्वादित्याशयात् । ननु भवेदेतत्सर्वं यद्याकाङ्क्षाविरहोत्राभिमतः स्यान्न चैतदस्ति । श्रुतस्य सम्बन्धमात्राभावस्य परिग्रहे बाधकाभावेन तत्प्रतिग्रहस्य निर्निबन्धनत्वादित्यत आह असम्बन्धोऽत्रेति । अन्यथा विरोधेऽतिव्याप्तिप्रसङ्गात्तत्रापि प्रतिज्ञार्थे युक्तेरसम्बन्धस्याविशिष्टत्वादिति भावः ॥ गौण इति । युक्तित्वाभिमतपर इत्यर्थः । असङ्गति दोषदुष्टस्य मुख्ययुक्तित्वासम्भवादिति भावः । मूले युक्तेत्यंशस्य वैयर्थ्यमाशङ्क्य लक्ष्यलक्षणभावानुपपत्तिशङ्कापरिहारार्थत्वान्न तदिति भावेन तदनुपपत्तिशङ्कामुत्थापयति असम्बन्ध इति ॥ पर्यायावितीति । ततश्च न लक्ष्यलक्षणभावः । ज्ञातत्वाज्ञातत्वप्रसङ्गेनाभेदे तदनुपपत्तिरिति भावः ॥ अन्यैरिति । तथा च तदुपदर्शितानि बाधाद्युदाहरणान्येव विरोधादीनामुदाहरणानीति भावः ।

### **परिमल**

असम्भावितसाध्यसाधनभावे मेरुमन्दरादौ साध्यसाधनभावबाधलक्षणायोग्यत्वाभावादतिव्याप्तिनिरासाय सम्भावितेत्यादि । अत एव योग्यताभावो विरोध इति पद्धत्याद्युक्तं विवृतं बोध्यम् ॥ तदर्थ इति । साध्यधर्मविशिष्टधर्मिरूपोऽर्थ इत्यर्थः ॥ गौण इति । युक्तित्वाभिमतपरोऽयं युक्तिशब्द इत्यर्थः ॥ अन्यैरिति । तार्किकैः प्रदर्शितासिध्द्याद्युदाहरणानामस्माकम(? सङ्गत्या)विरोधादिति भावः ।

### **यादुपत्यम्**

मूले विरोधसामान्यलक्षणानुक्तेर्न्यूनतां परिहर्तुमाह साधनाभिमतस्येति । अत्र समयबन्धादिसाधारणविरोधव्यावृत्त्यै साधनाभिमतस्येत्यादि । विरोधिनो वास्तवसाधनत्वाद्यभावाद् असम्भवपरिहारायाभिमतपदद्वयम् । अपार्थकसिद्धसाधकाद्यसङ्गतव्यावृत्त्यै सम्भावितप्रतीतिकस्यापीति । साकाङ्क्षस्यापीत्यर्थः । साध्यसाधनभावस्येत्युभयग्रहणम् एकैकमात्रग्रहणे क्रमेण हेतुप्रतिज्ञाविरोधयोरव्याप्तिपरिहारार्थम् । न चैवं दृष्टान्तविरोधेऽव्याप्तिः । अत्र तदलक्ष्यताऽभिप्रायस्याग्रे स्फुटत्वात् । बाध इत्येव वक्तव्ये बाधलक्षणमयोग्यत्वमिति वचनं यथाऽसङ्गतेराकाङ्क्षाविरहरूपतया दोषत्वं न्यूनतादेश्च सन्निध्यभावरूपतया तथा विरोधस्य तु योग्यताविरहरूपतयेति दर्शयितुमिति ज्ञातव्यम् । ननु सम्बन्धस्य विषयानपेक्षत्वात्कथं विषयसप्तम्युपपत्तिरित्यत आह आकाङ्क्षालक्षणेति । एवं च यथाश्रुतमूलोक्तलक्षणे प्रतिज्ञाविरोधेऽतिव्याप्तिरिति शङ्काऽनवकाशः ॥ गौण इति । युक्तित्वाभिमतपरो युक्तिशब्द इत्यर्थः ॥ अन्यैरिति । परैरुपदर्शितानि बाधाद्युदाहरणान्येवास्माकं विरोधाद्युदाहरणानि भविष्यन्तीति भावः ॥

### **वाक्यार्थरत्नमाला**

चेतनमात्रत्वेनेति । न्यायमतानुसारेणेदम् । वस्तुतोऽन्तःकरणमेवात्र चेतनपदेन ग्राह्यम् । पक्षवचनरूपेति । साध्यधर्मविशिष्टधर्मिवचनेत्यर्थः । चेतनमात्रवृत्तित्वेनेति द्वितीयस्थलेऽन्यत्रावृत्तेति शेषः । तथैव पाठोऽपि । नित्यसापेक्षत्वादसम्बन्ध इत्यत्र समास इत्याशयेनाह । प्रतिज्ञार्थविषयकेति । घटे ज्ञानाभाववानित्यादौ तथार्थबोधदर्शनादिति भावः । असम्बन्धपदमविरोधपदव्युत्पाद्यम् ।





------------------------------------------------------------------------

विरोधोऽपि त्रिधैव स्यात्

**विरोधोऽपि त्रिधैव स्यात्**

### **सुधा**

ननु कथं द्वे एवानुमानदूषणे परपरिगणितानामसिद्धत्वादीनां बहूनां सत्त्वादित्यतस्तेषामत्रान्तर्भावं विभावयितुं विरोधविभागमाह विरोधोऽपीति ।

## **अनुव्याख्यनम्**

***विरोधोऽपि त्रिधैव स्यात् ..........***

सामान्यविभागेन सह विविभागस्य समुच्चये अपिशब्दः । असङ्गतिरप्यनेकविधेति वा त्रिधैव न त्वेकविधैव येनासिद्ध्यादीनामन्तर्भावो दुर्घटः स्यात् । यद्वा यावन्तोऽनुमानाभासाः परिपरिगणितास्तावद्भेदतां नि(राकर्तु)वर्तयितुमेवशब्दः । सर्वेषामत्रैवान्तर्भावात् ।

त्रैविध्यं दर्शयति प्रतिज्ञार्थेति ।

**अनुव्याख्यनम्**

***...... ......... प्रतिज्ञार्थविरुद्धता ।***

***लिङ्गराहित्यमव्याप्तिः ....... .......***

साध्यधर्मविशिष्टो धर्मी प्रतिज्ञार्थः । तस्य प्रतिस्पर्धिसद्भावो विरुद्धता । यत्रार्थे लिङ्गप्रमितिः साध्यसिद्ध्युपयोगिनी तत्र तदभावो लिङ्गराहित्यम् । व्याप्तेरभावोऽव्याप्तिः । इतिशब्दोऽध्याहार्यः ।

### **वाक्यार्थचन्द्रिका**

ननु विरोधोऽपीत्युत्तरवाक्यमनर्थकम् । न च विरोधविभागकथनपरं तदिति वाच्यम् । प्रयोजनाभावेन तस्याकर्तव्यत्वात् । न चासिद्ध्यादीनां विरोधान्तर्भावज्ञापनार्थत्वान्न तदानर्थक्यमिति वाच्यम् । अन्तर्भावज्ञापनस्यापि निष्प्रयोजनत्वादित्यतो विरोधोऽसङ्गतिश्चैवेत्युक्तोपपत्तिदूषणद्वैविध्यनियमसिद्ध्यर्थत्वात्तदन्तर्भावव्युत्पादनस्यार्थवत्त्वादिति भावेन नियमानुपपत्तिशङ्कामुत्थापयति नन्विति । ननु च दोषत्रैविध्यस्य प्रागनुक्तत्वेन तत्समुच्चायकत्वानुपपत्तेस्तत्समुच्चयार्थकापिशब्दानर्थक्यमित्यतो नात्र त्रैविध्यसमुच्चयार्थोऽपिशब्दः किन्तु न केवलमुपपत्तिदोष एवावान्तरविभागवान्किन्तु विरोधोऽपीत्येकस्मिन्नवान्तरविभागवत्तामात्रे दोषविरोधयोः समुच्चयार्थ इत्यतो न वैयर्थ्यमित्याशयेनाह सामान्येति । त्रैविध्यसमुच्चायकस्य अपिशब्दस्यावान्तरविभागवत्त्वमात्रसमुच्चायकत्वेऽस्वारस्यमित्यपरितोषादाह असङ्गतिरपीति । प्रतिज्ञार्थलिङ्गव्याप्तिरूपविषयभूतसम्बन्धिभेदेन त्रिविध्येत्यर्थः ॥ अन्तर्भावादिति । अनन्तर्भूतानां च दोषत्वनिरासादिति भावः ।

साध्यधर्मेति । यद्यप्यत्र साध्यशब्दो न सन्दिग्धपरः प्रमाणसम्प्लववादिना निश्चितेऽप्यर्थेऽनुमानप्रवृत्तेरङ्गीकारात् । नापि प्रज्ञापनीयपरः । स्वार्थानुमाने प्रयोज्यकर्तुरभावेन प्रज्ञापनाभावात् । नापि प्रमित्सितपरः । अनिष्टानुमानाभावप्रसङ्गात् । तथाऽपि लिङ्गजननीयप्रतीतिविषयपरतायां नानुपपत्तिः । एतच्च सपक्षव्युदासाय विणम् । अग्निमात्रस्य सिद्धत्वेऽपि पर्वतसम्बन्धितया तस्यासिद्धेस्तेन रूपेण साध्यत्ववत्पर्वतमात्रस्य सिद्धत्वेऽप्यग्निसम्बन्धितया तस्यासिद्धेरग्निविशिष्टपर्वतस्यापि साध्यत्वात् तद्विशिष्टस्यान्यस्य पक्षत्वं स्यात्तन्निवृत्त्यर्थं धर्मग्रहणम् । धर्ममात्रस्य प्रागेव सिद्धत्वेन स्वरूपेण साध्यत्वानुपपत्तावपि धर्मिनिष्ठतया साध्यत्वं भविष्यतीति भावेन विशिष्टग्रहणम् । साध्यधर्मविशिष्टत्वं च साध्यधर्मसम्बन्धित्वं तच्चाश्रयतया धर्मिण इव व्याप्यतया साधनस्याप्यविशिष्टमिति तत्रातिव्यप्तिपरिहरायात्र धर्मिग्रहणं कृतम् । साध्यधर्मविशिष्टः पक्ष इत्यत्र धर्मिपदानुपादानं तु विशिष्टपदस्यैव धर्मधर्मिभावरूपसम्बन्धविपरत्वविवक्षया साधनधर्मादावतिव्याप्तिपरिहारसिद्धेर्न तदर्थं पृथक् तदपेक्षेत्यभिप्रेत्यैवेति तट्टीकायामेव स्पष्टमिति न तद्विरोध इति द्रष्टव्यम् ॥ प्रतिस्पर्धीति । यद्यप्यत्र प्रमाणविरुद्धार्थप्रतिज्ञा प्रतिज्ञाविरोध इति प्रमाणलक्षणानुसारेण प्रतिप्रमाणसद्भाव इति वक्तव्यम् । तथाऽपि तथोक्तौ स्ववाक्यविरोधस्याग्रहणप्रसङ्गात्तत्सङ्ग्राहाय प्रतिस्पर्धिसद्भाव इत्येवोक्तम् । प्रमाणलक्षणे तु प्रमाणविरोध एव प्रायेण सर्वहेत्वाभासानामन्तर्भावात्तस्यैव ग्रहणं कृतम् । न तु स्ववाक्यविरोधस्येत्यवधातव्यम् ॥ यत्रार्थ इति । समुचितदेशादावित्यर्थः । स च क्वचित्पक्षः क्वचिदन्य एव । इयं च व्यवस्था व्याप्तिग्रहणप्रकारानुसारेणानुसन्धेया । लिङ्गमित्येव वक्तव्ये लिङ्गप्रमितिरिति वचनं तु तत्प्रमित्यसिद्धिसङ्ग्रहायेति ध्येयम् । प्रतिज्ञार्थविरुद्धतेत्यादेः प्रतिज्ञातविरोधत्रैविध्योपदर्शकत्व लाभापेक्षिताध्याहारमाह इतिशब्द इति ।

### **परिमल**

अनेकधेति । ते च प्रकाराः पद्धत्यां प्रतिज्ञाहेतुदृष्टान्तसम्बन्धभेदेनेति लक्षणटीकायां चेत्यादिग्रन्थेन व्यक्ता इति भावः ॥ अन्तर्भावादिति । स च पद्धतिलक्षणटीकयोर्व्यक्तः ॥ प्रतिस्पर्धेति । अभावावेदक इत्यर्थः ॥ यत्रेति । स्वोचितस्थले पक्षे तदन्यत्र चेत्यर्थः ॥ व्याप्तेरिति । प्रागुक्ताविनाभावरूपाया इत्यर्थः ॥ अध्याहार्य इति । अव्याप्तिरितीत्यध्याहार्यः । अन्यथा प्रत्येकं त्रैविध्यधीः स्यादिति भावः ।

### **यादुपत्यम्**

अनेकविधेति । प्रतिज्ञार्थलिङ्गव्याप्तिरूपविषयभेदेनासङ्गतिरप्यनेकविधेत्यर्थः । प्रतिप्रमाणसद्भाव इत्यनुक्त्वा प्रतिस्पर्धिसद्भाव इत्युक्तिः स्ववाक्यविरोधसङ्ग्रहायेति ज्ञातव्यम् ॥ यत्रार्थ इति । पक्षेऽन्यत्र वा समुचितस्थल इत्यर्थः । लिङ्गमिति वक्तव्ये लिङ्गप्रमितिरिति वचनमज्ञानासिद्धिसङ्ग्रहाय ।

### **वाक्यार्थरत्नमाला**

अनेकेति मूलम् । नत्वेक एवेत्युत्तरानुसारेणानेकेत्युक्तम् । नापि द्विविध एवेत्याद्यपि ज्ञेयम् । मूले तावद्भेदतामिति । तावत्संख्याकृतामित्यर्थः । साध्यधर्मविशिष्टः पक्ष इति मिथ्यात्वखण्डनगतलक्षणव्याख्यानजयतीर्थ्यनुसारेण तद्य्वाख्यानरूपव्यासतीर्थ्यनुसारेणचाह । यद्यप्यत्र साध्येत्यादिना ॥ धर्मिनिष्ठतयेति पाठः । पूर्वत्रास्वरसं सूचयन्नाह । पक्ष इत्यत्रेति । मिथ्यात्वखण्डन इति शेषः । तट्टीकायामिति । मिथ्यात्वखण्डनटीकायामित्यर्थः । अग्रहणप्रसङ्गादिति । मानविरोधस्येव स्ववाक्यविरोधस्यापि सङ्ग्राह्यत्वेन तदसङ्ग्रहस्य दोषत्वादिति भावः ।





------------------------------------------------------------------------

विरोधोऽपि त्रिधैव स्यात्

**विरोधोऽपि त्रिधैव स्यात्**

### **सुधा**

साध्यसाधनभावसम्बन्धयोग्यताविरहो हि साध्यसाधनाभिमतयोस्तद्भावासम्भवे भवति । न च साधनस्य तद्भावेऽपि विरुद्धस्य साध्यता सम्भवति । निशितत्वेऽपि परशोराकाशस्य छेद्यताभावात् । नापि साध्यस्य तथात्वसम्भवेऽप्यसमर्थस्य साधनतोपपद्यते । छेद्यत्वेऽपि काष्ठस्य कुण्ठकुठारस्य छेदन(क)त्वाभावात् । अतः प्रतिज्ञार्थविरुद्धतादीनां युक्तं विरोधित्वम् ।

### **वाक्यार्थचन्द्रिका**

ननु प्रतिज्ञार्थविरुद्धतादेः कथं विरोधविभागत्वमित्यतस्त्रयाणामपि विरोधसामान्यलक्षणयोगित्वादिति भावेन त्रिष्वपि सामान्यलक्षणानुगममाह साध्यसाधनेति । तथा च प्रतिज्ञार्थविरुद्धस्थले साध्याभिमतस्य साध्यत्वासम्भवाल्लिङ्गराहित्याव्याप्तिस्थले च साधनाभिमतस्य साधनत्वासम्भवात्साध्यसाधनभावस्यायोग्यतायाः सत्त्वाद्युक्तं त्रयाणामपि विरोधत्वमिति भावः । ननु प्रतिज्ञाविरोधोदाहरणे, साधनस्य साधनभावासत्त्वे, लिङ्गराहित्याव्याप्त्योरन्यतरत्वमेव स्यात्ततो न प्रतिज्ञाविरोधः पृथग्वाच्यः । तत्सत्त्वे च तन्निरूपितसाध्यत्वस्यापि साध्ये सम्भवान्न प्रतिज्ञा विरोधप्रसक्तिः । एवं हेतुविरोधोदाहरणे साध्यस्य साध्यभावासत्त्वे प्रतिज्ञाविरोधः स्यात्ततश्च न हेतुविरोधरूपलिङ्गराहित्याव्यप्त्योः पार्थक्यं, तत्सत्त्वे च तन्निरूपितसाधनत्वस्यापि साधने सम्भवान्न लिङ्गराहित्याव्याप्त्योः प्रसक्तिरित्यतः सत्यपि साधनस्य साधनत्वे साध्यस्य साध्यभावाभावं तावत्सदृष्टान्तमुपपादयति न चेति । साध्यस्य सत्यपि साध्यत्वे साधनस्य तद्भावायोगमपि सदृष्टान्तमुपपादयति नापीति ॥ छेदनत्वाभावादिति छिदिक्रियाकरणत्वाभावादित्यर्थः ।

### **परिमल**

प्रतिज्ञार्थविरोधादीनां प्रागुक्तविरोधलक्षणाक्रान्तत्वेन विरोधत्वं व्यनक्ति साध्येत्यादिना । साध्यसाधनभावरूपसम्बन्धेत्यर्थः । तद्भावेऽपि साधनताभावेऽपि । विरुद्धस्य साध्यत्वान्वययोग्यताविरहस्येत्यर्थः । प्रतिज्ञार्थविरोधस्य विरोधत्वमुपपाद्यासिद्ध्याप्त्योरपि विरोधत्वं व्यनक्ति नापीति । असमर्थस्य व्याप्तिसमुचितदेशस्थत्वरूपसामर्थ्यहीनस्येत्यर्थः । यद्वा प्रतिज्ञार्थविरोधहेतुविरोधयोरन्यतरेणान्यतरस्य सङ्ग्रहः किं न स्यात् किं पार्थक्येनेत्यतः पृथग्भावमुपपादयति साध्येत्यदिना । विवृतमेतत्तर्कताण्डवे बाधादेर्व्यभिचारासाङ्कर्यवादे हेतुदोषत्वनिरासवादे च ॥ प्रतिज्ञार्थविरुद्धतादीनामिति । बहुवचनं तद्गुणसंविज्ञानबहुव्री(हिणोपा)हावुपात्तेन सह असिध्द्यव्याप्त्योर्बहुत्वाद्वा असिध्द्यव्याप्त्योरवान्तरभेदबहुत्वाभिप्रायेण वेति ध्येयम् ।

### **यादुपत्यम्**

त्रिविधेऽपि विरोधे प्रागुक्तं विरोधसामान्यलक्षणमुपपादयति साध्यसाधनेत्यादिना । तथा चोक्तलक्षणं प्रतिज्ञाहेतुविरोधानुगतमिति भावः । ननु प्रतिज्ञाविरोधोदाहरणे साधनस्य साधनभावासत्त्वे लिङ्गराहित्याव्याप्त्यन्यतरत्वमेव स्यात्तथा च न प्रतिज्ञाविरोधः पृथग्वक्तव्यः । तत्सत्त्वे तन्निरूपितसाध्यत्वस्यापि साध्ये सम्भवात्प्रतिज्ञाविरोधोऽकिञ्चित्कर इत्यत आह न च साधनस्येति । ननु हेतुविरोधोदाहरणे साध्यस्य साध्यभावासत्त्वे प्रतिज्ञाविरोध एव स्यात्ततश्च न हेतुविरोधरूपलिङ्गराहित्याव्याप्त्योः पार्थक्यम् । तत्सत्त्वे च तन्निरूपितसाधनत्वस्यापि साधने सम्भवाल्लिङ्गराहित्याव्याप्त्योरकिञ्चित्करत्वमित्यत आह नापि साध्यस्येति ॥

### **श्रीनिवासतीर्थीया**

तद्भावः साध्यत्वं साधनत्वं चेत्यर्थः । एमुत्तरत्र ।

------------------------------------------------------------------------

विरोधोऽपि त्रिधैव स्यात्

**विरोधोऽपि त्रिधैव स्यात्**

### **सुधा**

अस्तु लिङ्गराहित्याव्याप्त्योर्युक्तिदोषत्वम् । प्रतिज्ञार्थविरुद्धता तु कथं तद्दोषः । साध्य सम्बन्धित्वादिति चेन्न । साध्याभिमतस्य तद्भावासम्भवे साधनाभिमतस्याविषयवृत्तित्वात् । नन्वेवं सति सिद्धसाधनताऽपि विरोध एव स्यात् । न हि सिद्धस्य साध्यता सम्भवति । न चास्त्विति वाच्यम् । उक्तप्रकारत्रयानन्तर्भावात् । सिद्धसाधकोऽसङ्गत इति स्ववचनविरोधाच्चेति । मैवम् । सति साकाङ्क्षत्वेऽन्वयायोग्यत्वं विरोधः । न च सिद्धसाधनस्य साकाङ्क्षता अस्तीति नासौ विरोधेऽन्तर्भवति ।

### **वाक्यार्थचन्द्रिका**

अस्त्विति । साधनरूपयुक्तिसम्बन्धित्वादिति भावः ॥ साध्येति । साध्यं च न युक्तिरिति भावः ॥ अविषयवृत्तित्वादिति । तथा च साधनस्याविषयवृत्तित्वसम्पादकतया हेतुदोषत्वात्प्रतिज्ञाविरोधस्य युक्तं हेतुदोषभूतासिद्ध्यादिसाहित्येन वचनमिति भावः । इदं च प्रतिज्ञाविरोधस्य हेतोरविषयवृत्तित्वसम्पादकत्वेन हेतुदोषत्वकथनं प्रतिज्ञाविरोधेनैव दूषिते विषये तत्र वर्तमानस्य हेतोरप्यविषयवृत्तित्वं नाम दोषोऽस्तीत्यभिप्रायेणैव, न तु प्रतिज्ञाविरोधो न विषयदोष इत्यभिप्रायेणेति न विषयदोषत्वसमर्थनपरोत्तरग्रन्थविरोधः, नापि प्रमाणविरुद्धार्थप्रतिज्ञा प्रतिज्ञाविरोध इति प्रमाणलक्षणविरोध इत्यवधेयम् । यद्यपि अदृष्टे व्यभिचारे तु साधकं तदिति स्फुटम् । ज्ञायते साक्षिणैवाद्धा मानबाधे न तद्भवेदि’ति भक्तिपादीयानुव्याख्यानव्याख्यानरूपटीकानुरोधेन प्रतिज्ञाविरोधस्य हेतोर्व्यभिचारसम्पादकतया हेतुदोषत्वसिद्धेरविषयवृत्तित्वरूपाक्लृप्तदोषान्तरसम्पादकतया तद्देषत्वव्युत्पादनमनर्थकमित्याभाति, तथाऽपि तदनुरोधेन व्याप्तिग्रहणदशायां प्रतिज्ञादिविभागाभावेन विषयस्य बुद्धावनारूढत्वादविषयवृत्तित्वासम्भवाद्य्वाप्तिभङ्गस्यैव पुरःस्फूर्तिकत्वाच्च व्याप्तिभङ्गे हेतुत्वप्राप्तावपि परार्थप्रयोगोत्तरकाले व्याप्तिभङ्गोपपादनायोपजीव्येनाविषयवृत्तित्वेनानुमानस्य दुष्टत्वे, जन्यप्रतिपत्तिकव्याप्तिभङ्गानुसरणस्यान्याय्यत्वेन साधनस्याविषयवृत्तित्वनियमस्थित्याऽनुमितिसमये उपस्थितस्य प्रतिज्ञाविरोधस्य व्याप्तिभङ्गहेतुकत्वेन दोषत्वस्य समर्थयितुमशक्यत्वाद विषयवृत्तित्वसम्पादकत्वाश्रयणमित्यवधेयम् ।

ननु सिद्धसाधनेऽतिव्याप्तित्वेन साध्यसाधनभावसम्बन्धयोग्यताविरहस्य विरोधलक्षणत्वाभावान्नोक्तरीत्या तदाक्रान्तत्वेन प्रतिज्ञाविरोधादीनां विरोधत्वव्युत्पादनं घटत इत्यभिप्रत्योक्तलक्षणस्य सिद्धसाधनेऽतिव्याप्तिमाशङ्कते नन्विति ॥ न हीति । तथा च प्रतिज्ञाविरोधस्थल इवेहापि साध्याभिमतस्य साध्यत्वासम्भवात्साध्यसाधनभावस्यायोग्यता प्राप्तैवेत्यर्थः । तस्यापि विरोधत्वेन लक्ष्यत्वान्न तत्र लक्षणवृत्तिरतिव्याप्त्यापादिकेत्याशङ्कते न चेति । विरोधत्वं वदतोऽस्य न तावद्विधान्तरत्वमभिमतम् । तथा सति चातुर्विध्यापत्त्या त्रैविध्योक्त्यनुपपत्तिप्रसङ्गात्किन्तूक्तप्रकारत्रयान्तर्भूतत्वमेव । तथा च यावद्विबाधे सामान्यस्यापि बाधितत्वान्न तस्य विरोधत्वमित्याशयेन परिहरति उक्तेति । उक्तलक्षणाक्रान्तत्वेन विरोधत्वसिद्धेस्त्रैविध्योक्तिरेव यथाकथञ्चिद्य्वाख्येति वदन्तं प्रत्यनिष्टान्तरमाह सिद्धेति । सम्भावितप्रतीतिकस्येत्यनेनैव सिद्धसाधनव्यावृत्तेरविशिष्टलक्षणस्य तत्रातिव्याप्त्युद्भावनमसङ्गतमित्याशयवांस्तदुपयोगितया सम्भावितप्रतीतिकत्वमर्थतोऽनुवदति सतीति । कथं साकाङ्क्षत्वे सतीत्यनेन तद्य्वावृत्तिरित्यतोऽनाकाङ्क्षितसाधनाय प्रयुक्तत्वान्न साकाङ्क्षत्वं तस्येत्यतो युक्तैव तेन तद्व्यावृत्तिरित्याह न चेति ।

### **परिमल**

अविषयवृत्तित्वादिति । नन्वेवं प्रतिज्ञार्थविरोधस्य हेतुदोषत्वोक्तौ ‘स्ववाक्येन विरोधेऽपि नैव साधकतां व्रजेदि’त्यत्र ‘बाधादेर्विषयदोषत्वमेव न हेतुदोषत्वमि’ति वक्ष्यमाणविरोधः, ‘प्रमाणविरुद्धार्थप्रतिज्ञा प्रतिज्ञाविरोध’ इति प्रमाणलक्षणादिविरोध इचि चेन्न । ‘प्रतिज्ञार्थविरोधस्य हेतुदोषत्वोक्तिर्बाधादिनैव दूषिते विषये प्रवर्तमानस्य हेतोरप्यविषयवृत्तित्वं नाम दोषोऽस्तीत्यभिप्रेत्यैव न तु बाधादिर्न विषयदोष इती’ति ग्रन्थेनैतदभिप्रायस्य निर्णीतत्वादिति ॥ स्ववचनेति । प्रमाणलक्षणवचनविरोधादित्यर्थः ।

### **यादुपत्यम्**

अविषयवृत्तित्वादिति । नन्वेवं ‘बाधादेर्विषयदोषत्वमेव न हेतुदोषत्वमि’त्यग्रे समर्थयिष्यमाणत्वात्तद्विरोधः, ‘प्रमाणविरुद्धार्थप्रतिज्ञा प्रतिज्ञाविरोध’ इति प्रमाणलक्षणविरोधश्चेति चेत् । उच्यते । अनुमितिसमये उपस्थितस्य बाधादेरव्याप्त्यादिरूपहेतुदोषत्वं नेत्येव तद्ग्रन्थाशयः । न तु हेतोरविषयवृत्तिरूपदोषसम्पादकत्वमपि तस्य नेति, येन विरोधः स्यादिति ॥ सति साकाङ्क्षत्व इति । ततश्चानेन सम्भावितप्रतीतिकस्येत्येतदुक्तप्रयोजनमिति ज्ञातव्यम् ।

### **श्रीनिवासतीर्थीया**

साध्यसम्बन्धित्वात् प्रतिज्ञार्थविरुद्धताया इति शेषः ॥ अविषयेति । विषये स्वयोग्ये साध्ये, न वर्तते इत्यर्थः ॥ साध्यतेति । तथा चात्राप्यविषयवृत्तित्वसम्भवेन विरोध एवास्त्वन्तर्भाव इत्यर्थः । अस्त्विति । विरोध एवास्त्वित्यर्थः । तदुपपादयति प्रकारत्रायेति । प्रतिज्ञार्थविरुद्धत्वादित्रयेऽनन्तर्भावादित्यर्थः ॥

### **वाक्यार्थरत्नमाला**

असिध्यादिसाहित्येनेति पाठः । बाधप्रतिरोधयोः प्रतिज्ञादोषत्वसमर्थनपरतर्कताण्डवे याप्यनुव्याख्याने विरोधोऽपि ‘‘त्रिधैव स्यादि’’त्याद्यनूद्यसापि बाधादिनैव दूषिते विषये वर्त्तमानस्येत्यादिनोक्तमभिप्रायमाह । इदं च प्रतिज्ञेति । उत्तरग्रन्थेति । ‘‘स्ववाक्येन विरोधेऽपि नैवे’’त्यनुभाष्यव्याख्यानस्थलीय ‘‘किञ्चायं न केवलमि’’त्याद्युत्तरग्रन्थेत्यर्थः । या तु टीकाकारीत्येत्यादि तर्कताण्डवानुसारेणाह । यद्यप्यदृष्ट इति ।

[Load More](javaऽcriptःvoid(0))
