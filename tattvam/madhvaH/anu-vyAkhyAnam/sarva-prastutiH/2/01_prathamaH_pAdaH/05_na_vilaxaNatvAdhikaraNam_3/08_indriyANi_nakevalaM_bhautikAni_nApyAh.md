+++
title = "०८ इन्द्रियाणि नकेवलं भौतिकानि नाप्याहङ्कारिकाणि"
upstream_url = "https://dvaitavedanta.in/category-details/7586/975/sharam/sathha/thavat/parath/na-val/inatha"
+++
## प्राकृतं शुद्धचैतन्यमक्षं तु द्विविधं मतम्

**इन्द्रियाणि नकेवलं भौतिकानि नाप्याहङ्कारिकाणि**

**प्राकृतं शुद्धचैतन्यमक्षं तु द्विविधं मतम्**

### **सुधा**

तत्र जडचैतन्यभेदमनुपदमेवोपपादयिष्यति । जडस्य च नित्याहङ्कारिकभौतिकत्वम् । ‘सूक्ष्मेन्द्रियाणि सन्त्येव स्युः स्थूलान्यप्यहङ्कृतेः । तेषां भूतैरुपचयः सृष्टिकाले विधीयते’ इत्यादिस्मृतिसिद्धम् । न च केवलाहङ्कारिकत्वे भोतिकत्त्वे वा प्रमाणमस्ति । कपिलादीनाम् आप्तत्त्वासिद्धेः । घ्राणं पार्थिवं रसाव्यञ्जकत्वे सति गन्धव्यञ्जकत्वात् कुङ्कुमगन्धाभिव्यञ्जकघृतवत् । रसनमाप्यं रूपाव्यञ्जकत्वे सति रसव्यञ्जकत्वाद् लालावत् । चक्षुस्तैजसं स्पर्शाव्यञ्जकत्वे सति रूपव्यञ्जकत्वात् प्रदीपवत् । स्पर्शनं वायवीयं शब्दाव्यञ्जकत्वे सति स्पर्शव्यञ्जकत्वाद् व्यजनवातवदिति ।

### **वाक्यार्थचन्द्रिका**

कथमुक्तार्थस्य प्रामाणिकत्वमित्यतो जडचैतन्यभेदस्य तावत्तदुपपादयति तत्रेति ॥ अनुपदमेवेति । ‘शुद्धमीशरमामुक्तेष्वन्यत्र प्राकृतैर्युतमि’त्यादिनेति शेषः । अस्त्वेवं जडचैतन्यभेदस्य प्रामाणिकत्वं तथाऽपि जडस्य कुतः प्राकृतपदोक्तनित्यत्वादिकमित्यत आह जडस्य चेति । नित्यत्वेति । त्वप्रत्ययस्य प्रत्येकं सम्बन्धः । तथा च नित्यत्वमाहङ्कारिकत्वं भौतिकत्वं चेत्यर्थः। इत्यादीत्त्यादिपदेन नित्यान्येतानि सौक्ष्म्येण हीन्द्रियाणि तु सर्वशः । तेषां भूतैरुपचयः सृष्टिकाले विधीयते’ इत्यादिस्मृतिपरिग्रहः । एवं स्वोक्तार्थस्य प्रामाणिकत्वं प्रतिपाद्य केवलाहङ्कारिकत्वादेरप्रामाणिकत्वमुपपपादयितुं प्रमाणाभावं प्रतिजानीते न चेति । इन्द्रियाणामाहङ्कारिकत्वभौतिकत्वयोः स्वेनाप्यभ्युपगमात्कथं तन्निरास इत्यत उक्तं केवलेति । भौतिकत्वेत्यत्रापि केवलत्वं बोध्यम् । कथं प्रमाणाभाव इत्यतस्तत्त्किं कपिलादिवाक्यमभिमतमुतान्यदिति विकल्पं मनसि निधायाद्यं प्रत्याह कपिलादीनामिति ॥ आप्तत्वासिद्धेरिति । ‘न चाप्तिनिश्चयस्तत्र शक्यते व्यभिचारत’ इत्युक्तरीत्येति शेषः । तथा च तद्वाक्यप्रामाण्यासिद्धेर्न तेन विप्रतिपन्नार्थसिद्धिरिति भावः । द्वितीयमाशङ्कते घ्राणमित्यादिना । अत्र हेतुचतुष्टये मनस्यव्यभिचाराय सत्यन्तोपादानम् । अत्र यद्यपि परैरसाद्यव्यञ्जकत्वे सति रूपाद्यव्यञ्जकत्वे सति इति आदिपदप्रक्षेपेणैव सत्यन्तं निर्दिष्टमिति तथैवानुवादो युक्तस्तथाऽपि रसाव्यञ्जकत्वमात्रेणैव मनस्यव्यभिचारसिद्ध्या आदिपदवैय्यर्थ्यमाशङ्क्य रसाव्यञ्जकत्वेनेव रूपाव्यञ्जकत्वेनापि व्यभिचारवारणादन्यतमपरिग्रहेण हेत्वन्तरसूचनार्थत्वस्य तट्टीकाकृतोक्तत्वेनैकैकमात्राव्यञ्जकत्वस्यैव विणत्वमिति भावेनैवमनुवाद इति द्रष्टव्यम् ।

### **परिमल**

कथं प्रमिततेत्यत आह तत्रेति ॥ अनुपदमिति । शुद्धमित्यर्धेनेति भावः ॥ नित्येति । नित्यत्वमाहङ्कारिकत्वं भौतिकत्वं चेत्यर्थः । सूक्ष्मेत्येकं वाक्यम् । तेषामित्यादित्वपरम् । अहङ्कृतेः सकाशात्स्थूलानीत्यर्थः । कपिलकाणादाद्युक्तिरेव मानमित्यत आह कपिलादीनामिति वैशेषिकोक्तानुमानान्येव मानं भौतिकत्व इत्यतस्तान्यनूद्य निराह घ्राणमित्यादिना । मनस्यव्यभिचाराय सर्वत्र सत्यन्नोक्तिः । लालावदिति । दन्तान्तर्गं जलं लाला तद्वदित्यर्थः ।

### **यादुपत्यम्**

अनुपदमेवेति । शुद्धमीशरमामुक्तेष्विति’’त्यर्थेत्यर्थः । नित्येति । त्वप्रत्ययस्य प्रत्येकं सम्बन्धः । तथा च नित्यत्वमाहङ्कारिकत्वं भौतिकत्वमित्यर्थः ।

आहङ्कारिकत्वभौतिकत्वयोः स्वमतेऽपि सत्त्वात् केवलेति । केवलभौतिकत्वे वैशेषिकोक्तमनुमानचतुष्टयं दूषयितुमनुवदति घ्राणमित्यादिना । अत्र हेतुचष्टयेऽपि मनसि व्यभिचारवारणाय सत्यन्तमिति ज्ञातव्यम् ।

### **श्रीनिवासतीर्थीया**

अनुपदं ‘शुद्धमीशरमे’त्यादिना ॥ नित्येत्यादि । नित्यत्वादिकमित्यर्थः । सन्त्येवेत्यनेन नित्यत्वम्, उर्वरितेनाहङ्कारिकत्वादिकमुक्तमिति ज्ञेयम् । कापिलाद्यागम एवाहङ्कारिकत्वादौ मानमित्यत आह कपिलेति । तार्किक इन्द्रियाणां भौतिकतां साधयति घ्राणमित्यादिना । श्रोत्रस्याकाशात्मकत्वमुभयसिद्धमिति तन्न साधितम् । भूताकाशमेवास्मन्मते श्रोत्रमिति ज्ञेयम् ।

### **वाक्यार्थरत्नमाला**

वैय्यर्थ्यमाशङ्क्येति । अव्यभिचारसिध्या प्राप्तवैय्यर्थ्यशङ्कापरिहारायेत्यर्थः । नित्यत्वादेरप्रतिज्ञातत्वात्तदुपपादनं कथमित्यत उक्तं प्राकृतपदोक्तेति । सूक्ष्मेन्द्रियाणि सन्त्येवेति मूले कण्ठत उपात्तागमं ‘‘नित्यान्येतानि सौक्ष्मेणे’’त्यादिपदोक्तागमं च मूलीकृत्य प्राक् मूले सूक्ष्मरूपेण नित्यमपीत्यादिप्राकृतपदार्थनिरूपणं कृतम् । तदनुसारेण प्राकृतपदोक्तेत्युक्तमिति ज्ञेयम् । तत्किमिति । साङ्ख्यदीनामिति पूर्वमूले साङ्ख्यतन्त्रसमान तन्त्रमात्रग्रहणेऽपीह मूले नच केवलाहङ्कारिकत्व इत्यादिनोभयवादिप्रमेयसङ्ग्रहात्तदनुसारेण कपिलादीनामित्युत्तरवाक्येऽपि साङ्ख्यादिवैशेषिकादि तन्त्रप्रणेतृकपिलादिसर्वसङ्ग्रहस्याभिप्रेतत्वादादिपदेन कणादादीनामपि ग्रहणमिति सिद्धं कृत्वा कपिलादिवाक्यमिति सामान्येनोक्तापरकोटिरिति ज्ञेयम् । यद्यपि च केवलभौतिकत्व इव केवलाहङ्कारिकत्वेऽपि अनुमानमुत्तरत्र न शक्यते । घ्राणमित्याद्यनुमानानां केवलभौतिकत्वमात्रविषयकत्वात् । तथापि उतान्यदिति विकल्पकोटिः केवलभौतिकत्वपक्षमात्राभिप्राया न किन्तु प्रथमपक्षोक्तदूषणस्य केवलभौतिकत्व इव केवलाहङ्कारिकत्वेपि प्रसराभिप्रायेण तु सामान्यतोविकल्पः । द्वितीयमुत्तरत्राप्येवमेवेत्यवधेयम् । रसादीत्यत्रादिपदेन रूपस्येव स्पर्शशब्दयोरपि ग्रहणस्य विवक्षितत्वाद्रूपव्यञ्जकत्वेनापीति स्पर्शनव्यञ्जकत्वादेरप्युपलक्षणम् । अत एवान्यतमपरिग्रहणेति युक्तम् । वारणसम्भवादन्यतमेति योज्यम् । हेत्वन्तरेति । पार्थिवत्वे इति शेषः । एतच्चोपलक्षणम् । प्रयोगान्तरेऽप्यन्यतममात्रेणैव तत्परिहारादित्यादि ज्ञेयम् । रसादिष्वित्यत्र रसमात्रं रूपमात्रं वेत्यादिरूपेणान्यतमं गृहीत्वा हेत्वन्तराणां सूचनेत्यर्थः । सूचनार्थत्वस्येति । बुध्या विवेकेनादिपदस्येति वर्तते । सूचनार्थत्वस्य सूचनार्थत्वेन सार्थक्यमित्यस्येत्यर्थः । तट्टीकाकृतोक्तत्वेनेति । रूपाद्यव्यञ्जकत्वे सतीति किरणावल्यामुक्तावपि तत्पार्थिवरसाद्यव्यञ्जकत्वे सतीति वर्धमानेन प्रयोगो दर्शितः । तत्र वर्धमानेन्दुनाऽत्र रसाव्यञ्जकत्वादेः प्रत्येकमेव हेतुविणत्वमित्युक्तम् । नानाहेतुसूचनायादिपदमिति च रुचिदत्तेनोक्तम् । तथा च वर्धमानेन्दुरुचिदत्ताभ्यामुक्तत्वादित्यर्थः फलतीति बोध्यम् । यद्यपि वर्धमानकृता गन्धादौ व्यभिचारवारणाय द्रव्यत्वं हेतुविशेष्यतयोक्तम् । अत एव च तद्रुचिदत्तेन गन्धादिव्यभिचारपरिहारार्थं द्रव्यत्वविणमित्यभिधाय रसाद्यव्यञ्जकद्रव्यत्वमात्रस्य जलपरमाण्वादौ व्यभिचारप्रसङ्गात्तन्निवृत्तये व्यञ्जकेति द्रव्यत्वविणमित्यभिधाय रसाद्यव्यञ्जकत्वे सति व्यञ्जकद्रव्यत्वस्यापि वायूपनीतजले शीतस्पर्शव्यञ्जके व्यभिचारप्रसङ्गात्तन्निवृत्तये गन्धपदमित्युक्तम् । तथापि किरणावल्यां द्रव्यत्वविणानुपादानात्किं तावत्पर्यन्तं व्याख्यानेनेत्याशयेन तथा द्रव्यत्वशून्येऽदृष्टादौ व्यभिचारकथनादिना मूलकाराभिमतं च तात्पर्यान्तं व्याख्यानं तथा मूलकारीयदूषणसौकर्यानुसारेण च स्वयं द्रव्यत्वान्तर्भावो न व्याख्यातः । उपर्येव तु तदन्तर्भावे न हेतुस्वरूपमाश्रित्य व्यभिचारपरिहारमाशङ्क्य परिहरिष्यतीत्यवधेयम् ।





------------------------------------------------------------------------

प्राकृतं शुद्धचैतन्यमक्षं तु द्विविधं मतम्

**प्राकृतं शुद्धचैतन्यमक्षं तु द्विविधं मतम्**

### **सुधा**

अत्र पार्थि(वादित्व)वत्वादिमात्रसाधने सिद्धसाधनत्वम् । तन्मात्रत्वसाधने दृष्टान्तानां साध्यवैकल्यम् । सर्वत्र पाञ्चभौतिकत्वाभ्युपगमात् । सर्वत्र चादृष्टेन व्यभिचारा(रः)त् ।

### **वाक्यार्थचन्द्रिका**

पार्थिवत्वादिमात्रसाधन इति । पार्थिवमाप्यमित्येतावन्मात्रसाधन इत्यर्थः ॥ तन्मात्रत्वसाधन इति । पार्थिवमेवाप्यमेवेत्येतत्साधन इत्यर्थः । प्रतिज्ञातं दोषद्वयमप्युपपादति सर्वत्रेति । तथा च सर्वत्र पाञ्चभौतिकत्वं वदता घ्राणस्य पार्थिवत्वाभ्युपगमात्तथा रसनादेरप्याप्यादित्वाभ्युपगमात्सिद्धसाधनम् । सर्वत्र पाञ्चभौतिकत्वं वदता घृतादेरपि पाञ्चभौतिकत्वाङ्गीकारेण पार्थिवत्वदिमात्रत्वाङ्गीकाराद् दृष्टान्ते साध्यवैकल्यमित्यर्थः । प्रतिज्ञां दूषयित्वा हेतुमपि दूषयति सर्वत्र चेति । सर्वेष्वप्यनुमानेष्वित्यर्थः । घ्राणव्यक्तिर्गन्धव्यञ्जिकैव रसनव्यक्ती रसव्यञ्जिकैवेत्यादिनियमवत्किञ्चिददृष्टं गन्धस्यैव व्यञ्जक किञ्चिच्च रसस्यैवेति नियमेन गन्धाद्येकैकमात्रव्यञ्जकस्याप्यदृष्टस्य सिद्ध्या तत्र रसाद्यव्यञ्जकत्वे सति गन्धादिमात्रव्यञ्जकत्वेऽपि पार्थिवत्वादिमात्रस्य तन्मात्रत्वस्य चाभावाद्य्वभिचार इति गूढाभिसन्धेरिदं दूषणाभिधानम् ।

### **परिमल**

सिद्धसाधनत्वमिति । प्रागुक्तस्मृत्येन्द्रियाणां पाञ्चभौतिकत्वोपगमादिति भावः ॥ सर्वत्र पाञ्चभौतिकत्वेति । ‘संज्ञामूर्तिक्लृप्तिस्तु त्रिवृत्कुर्वत उपदेशादि’त्यत्रोक्तदिशेति भावः ।

### **यादुपत्यम्**

सर्वत्र चेति । सर्वेष्वनुमानेषु ।

### **श्रीनिवासतीर्थीया**

सिद्धसाधनत्वं साध्यवैकल्यं च पञ्चीकरणपक्षमङ्गीकृत्याह सर्वत्रेति ।

### **वाक्यार्थरत्नमाला**

आप्यमित्येतावन्मात्रेति । तैजसत्वादेरुपलक्षणं चेदम् । एवमाप्यमेवेत्येतदित्यत्राप्युपलक्षणं बोध्यम् । वक्ष्यति च रसनादेरप्याप्यादित्वाभ्युपगमादित्यादीति ज्ञेयम् । तत्सर्वेत्युत्तरशङ्कानुसारेण पूर्वत्र व्यक्तिवि एवायातीति कार्यमात्रहेतुभूतादृष्टस्य कथमितराव्यञ्जकत्वमित्याशङ्कानुदय इति वक्तुं गूढाभिसन्धिं दर्शयति । घ्राणव्यक्तिरिति । गन्धव्यञ्जिकैवेत्यादेर्नान्यव्यञ्जिकेत्यर्थाद्भवत्येव व्यञ्जिकेत्यादि पर्यवसानं ज्ञेयम् । किञ्चिददृष्टं गन्धस्यैवेत्युत्तरत्र वक्ष्यति च रसस्यैवेति । नियमेनेति । इत्यादिनियमेनेत्यर्थः । एवमन्यत्राप्यादिपदान्तर्भावेन योज्यम् ।

------------------------------------------------------------------------

प्राकृतं शुद्धचैतन्यमक्षं तु द्विविधं मतम्

**प्राकृतं शुद्धचैतन्यमक्षं तु द्विविधं मतम्**

### **सुधा**

तत् सर्वव्यञ्जकमिति चेत् । किं व्यक्तिपुरस्कारेणोच्यते उतोपाध्यवच्छेदपुरस्कारेण । नाद्यः । यददृष्टमेकैकव्यञ्जकं तत्र व्यभिचारानिस्तारात् । तन्न निश्चितमिति चेत् । तथापि सन्दिग्धव्यभिचारिता । न द्वितीयः । इन्द्रियत्वावच्छेदेनासिद्धेः ।

### **वाक्यार्थचन्द्रिका**

आशयमविद्वान् शङ्कते तदिति । तथा च सत्यन्तविणाभावेन हेतोरेवागमनान्न व्यभिचार इति भावः । आशयमुद्धाटयितुं विकल्पयति किं व्यक्तिपुरस्कारेणेति । एकैकादृष्टव्यक्तिः सर्वव्यञ्जिकोत घ्राणादिवद्गन्धादिमात्रव्यञ्जकादृष्टव्यक्तिविशेषा अदृष्टत्वेनोपाधिना सर्वव्यञ्जिका इति विकल्पार्थः । आशयमुद्धाटयन्नाद्यं प्रत्याह यददृष्टमिति । गन्धमात्रव्यञ्जकं रसमात्रव्यञ्जकं वा यददृष्टं तत्रेत्यर्थः ॥ तदिति । अदृष्टव्यक्तौ गन्धाद्येकैकमात्रव्यञ्जकत्वमित्यर्थः ॥ तथाऽपिति । निश्चितसाध्याभाववति हेतुसन्देहादिति भावः ॥ इन्द्रियत्वेति । यद्यसर्वव्यञ्जकादृष्टानामप्येकधर्मावच्छिन्नत्वेनैक्यमापाद्य सर्वव्यञ्जकतामुपपाद्य हेत्वगमनान्न व्यभिचारस्तर्हि घ्राणादीनामपीन्द्रियत्वरूपैकधर्मावच्छिन्नत्वेनैक्यमापाद्य रसादिसर्वव्यञ्जकताया वक्तुं शक्यत्वात्सर्वेष्वनुमानेषु हेतुविणानां पक्षेऽसिध्द्या हेत्वसिद्धिः स्यादित्यर्थः । न चेन्द्रियत्वेनेन्द्रियस्य रसादिव्यञ्जकत्वेऽपि घ्राणादेस्तदभावान्नासिद्धिरिति वाच्यम् । तथा सत्यदृष्टत्वावच्चेदेनादृष्टस्य सर्वव्यञ्जकत्वेऽपि तत्तददृष्टस्य सर्व

व्यञ्जकत्वाभावेन व्यभिचारतादवस्थ्यापातात् तत्परिहाराय चादृष्टत्वेन तत्तददृष्टस्यापि सर्वव्यञ्जकत्वाङ्गी कारे च तन्न्यायेन घ्राणादेरपीन्द्रियत्वावच्छेदेन रसादिव्यञ्जकत्वप्राप्त्याऽसिद्धितादवस्थ्यादिति भावः ।

### **परिमल**

किं व्यक्तीति । तत्तदिन्द्रियसहकारिप्रतिनियतादृष्टव्यक्तिपुरस्कारेणेत्यर्थः ॥ उपाधीति । अदृष्टत्वधर्मावच्छेदेनेत्यर्थः ॥ तदिति । तादृशादृष्टमिति वा अदृष्टव्यक्तावेकैकव्यञ्जकत्वं वा न निश्चितमित्यर्थः ॥ इन्द्रियत्वेति । क्रोडीकारकैकधर्ममुखेनाव्यभिचारोक्तौ तादृशधर्ममुखेन प्राक्प्रयक्तहेतूनां विणासिद्धिप्रयुक्तासिद्धिः स्यादित्यर्थः ।

### **यादुपत्यम्**

गन्धाद्येकैकमात्रव्यञ्जकादृष्टव्याक्तिविशेषे व्यभिचार इति गूढाभिसन्धेरुत्तरमाशयमविद्वान् शङ्कते तत्सर्वव्यञ्जकमिति । तथा च सत्यन्तविणाभावेन हेतोरेवाभावान्न व्यभिचार इति भावः ॥ आशयमुद्धाटयितुं विकल्पयति किं व्यक्तिपुरस्कारेणेति । किमेकैवादृष्टव्यक्तिर्मनोवत्सर्वव्यञ्जिका उत घ्राणादिवद्गन्धादिमात्रव्यञ्जकादृष्टव्यक्तिविशेषा अदृष्टत्वेनोपाधिनैकीकृताः सर्वव्यञ्जका इति विकल्पार्थः ॥ तन्न निश्चितमिति । अदृष्टे एकैकव्यञ्जकत्वं न निश्चितमित्यर्थः । न तु तादृशादृष्टमेवानिश्चितमिति व्याख्यानम् । धर्मिण एवानिश्चये वक्ष्यमाणसन्दिग्धव्यभिचारासम्भवात् । अस्मद्य्वाख्याने तु साध्याभावनिश्चयवत्यदृष्टे हेतुसन्देहात्सन्दिग्धव्यभिचारोद्भावनं सङ्गच्छत इति ध्येयम् । इन्द्रियत्वावच्छेदेनेति । यदि असर्वर्व्यञ्जकादृष्टानामेकधर्मावच्छिन्नत्वनैक्यमापाद्य सर्वव्यञ्जकतामुक्त्वा व्यभिचारः परिह्रियते तर्हि घ्राणादीनामपीन्द्रियत्वरूपैकधर्मावच्छेदेनैक्यमापाद्य रसादिसर्वव्यञ्जकत्वस्य वक्तुं शक्यत्वेन सर्वहेतुविणानामसिद्धिः स्यादित्यर्थः ।

### **श्रीनिवासतीर्थीया**

तद् अदृष्टम् । तथा च तत्र सत्यन्तं नास्तीति भावः ॥ सन्दिग्धेति । निश्चितसाध्याभाववति हेतुसन्देहादित्यर्थः ।

### **वाक्यार्थरत्नमाला**

एकैकादृष्टव्यक्तिरिति । काचिददृष्टव्यक्तिर् गन्धस्य व्यञ्जिका, काचिद्रूपस्य, काचिद्रसस्येत्येवं तत्तद्य्वञ्जकादृष्टव्यक्तीनां मिलित्वा सर्वव्यञ्जकत्वमुच्यते उत तत्तद् व्यञ्जकानामेव तासां तासां व्यक्तीनां प्रत्येकमदृष्टत्वोपाधिना सर्वव्यञ्जकत्वमुच्यत इति विकल्पार्थ इत्यर्थः । गन्धमात्रव्यञ्जकमित्यादि । याऽदृष्टव्यक्तिर्गन्धमात्रव्यञ्जिका या च रसमात्रव्यञ्जिका या च रूपमात्रस्य या च स्पर्शमात्रस्येत्येवं तददृष्टव्यक्तौ सर्वव्यञ्जकत्वस्य प्रत्येकमभावेन रसाव्यञ्जके सति गन्धव्यञ्जकत्व मित्यादिरूपहेतोः सत्वेन व्यभिचार इत्यर्थः । असर्वव्यञ्जकादृष्टानामपीति । असर्वव्यञ्जकानामप्यदृष्टानामित्यर्थः । तत्तत्परिहाराय चादृष्टत्वेनेति वाक्ये द्वितीयश्चशब्दोऽधिकः लेखकागतः ।





------------------------------------------------------------------------

प्राकृतं शुद्धचैतन्यमक्षं तु द्विविधं मतम्

**प्राकृतं शुद्धचैतन्यमक्षं तु द्विविधं मतम्**

### **सुधा**

किञ्च पार्थिवादिपदैः पृथिवीत्वाद्यभिधाने तत्तत्सन्निकर्षैरनैकान्त्यम् । इन्द्रियत्वेन हेतुविणे दृष्टान्तानां साधनवैकल्यम् । पृथिव्यादिकार्यतासाधने प्रागुक्तसिद्धसाधनतापरिहाराय मात्रपदप्रयोगे पृथिव्यादिरूपादिव्यञ्जकसन्निकर्षेपु व्यभिचारतादवस्थ्यम् ।

### **वाक्यार्थचन्द्रिका**

किञ्चेति । पार्थिवमिति पृथिवीकार्यमुच्यते । तच्च पृथिवीत्वजातिमदपि दृष्टमिति तदनुसारेणाद्यः कल्पः पृथिवीत्वजातिराहित्येऽपि तत्कार्यतामात्रेण पार्थिवं तत्तद्गुणादिकमपि दृटमिति तदनुसारेण द्वितीयकल्पप्रसक्तिरिति ध्येयम् । एवं कल्पद्वयं मनसि निधायाद्यमनुवदति पार्थिवादिपदैरिति । दूषयति तत्तत्सन्निकर्षैरिति । घ्राणादीनां गन्धादिभिर्ये सन्निकर्षास्तेषां, रसाद्यव्यञ्जकत्वे सति गन्धादिव्यञ्जकत्वेऽपि, पृथिवीत्वादिजातिमत्त्वाभावादिति भावः । इन्द्रियत्वविशिष्टस्यैव रसाद्यव्यञ्जकत्वे सति गन्धादिव्यञ्जकत्वस्य हेतुत्वाद्विशिष्टहेत्वगमनान्न तत्तत्सन्निकर्षेषु व्यभिचार इत्यतो माऽस्त्वस्मिन्पक्षे व्यभिचारः कुङ्कुमगन्धादिव्यञ्जकघृतादाविन्द्रियत्वविशिष्टहेत्वगमनाद्दृष्टान्ते साधनवैकल्यमवर्जनीयमित्याह इन्द्रियत्वेनेति । द्वितीयं दूषयति पृथिव्यादिकार्यतासाधन इति ॥ प्रागुक्तेति । घ्राणरसनादेः प्रत्येकं पञ्चभूतकार्यत्वादिना पृथिव्यादिकार्यताया अङ्गीकारात्तत्साधने सिद्धसाधनमित्यर्थः ॥ मात्रपदेति । तथा च सर्वस्य पाञ्चभौतिकत्ववादिना घ्राणरसनादेः पृथिवीकार्यत्वाप्कार्यत्वाङ्गीकारेऽपि तत्तन्मात्रकार्यत्वानभ्युपगमान्न सिद्धसाधनमिति भावः ॥ पृथिव्यादीति । अत्र पृथिव्यादीत्यादिपदेन जलतेजोवायूनां सङ्ग्रहः । रूपादीत्यादिपदेन च गन्धरसस्पर्शानां सङ्ग्रहः । रूपादीनां व्यञ्जका ये दीपादयस्तैः सह पृथिव्यादीनां ये सन्निकर्षास्तेष्वित्येवार्थः । न तु रूपादिव्यञ्जकीभूता ये सन्निकर्षास्तेष्विति । तथा सति पूर्ववत्तत्तत्सन्निकर्षेषु व्यभिचार इत्येव वक्तव्यतया पृथिव्यादिरूपादिव्यञ्जक सन्निकर्षेष्वित्युक्तेरस्वारस्यापातात् ।

ततश्चायमर्थः । घ्राणं पृथिवीमात्रकार्यं रसाव्यञ्जकत्वे सति गन्धव्यञ्जकत्वादित्यनुमाने साध्ये मात्रपदप्रक्षेपेण सिद्धसाधनतापरिहारेऽपि कुङ्कुमगन्धव्यञ्जकघृतेन कुङ्कुमस्य यः सन्निकर्षस्तत्र व्यभिचारः स्यादेव । तस्य रसाव्यञ्जकत्वे सति गन्धव्यञ्जकत्वेऽपि पृथिवीमात्रकार्यत्वाभावात्सर्वत्र पाञ्चभौतिकत्वस्य मयाऽभ्युपगतत्वेन कुङ्कुमगन्धव्यञ्जकघृतादेरपि पाञ्चभौतिकत्वेन पृथिवीमात्रत्वाभावेन तत्सन्निकर्षस्य पृथिवीमात्रकार्यत्वानुपपत्तेः । एवं रसनमाप्यं रूपाव्यञ्जकत्वे सति रसव्यञ्जकत्वा दित्यनुमानेऽपि रसाश्रयद्रव्यस्य लालया सह सन्निकर्षे उक्तरीत्याऽम्मात्रकार्यत्वाभावाद्य्वभिचारः । चक्षुस्तैजसं स्पर्शाव्यञ्जकत्वे सति रूपव्यञ्जकत्वादित्यत्रापि व्यञ्जकेन प्रदीपेन सह सन्निकर्षे तेजोमात्रकार्यत्वाभावाद्य्वभिचारः । त्वगिन्द्रियं वायवीयं शब्द्वाव्यञ्जकत्वे सति स्पर्शव्यञ्जकत्वादित्यत्र च व्यजनपवनेन सहविषयस्य सन्निकर्षे उक्तरीत्या वायु मात्रकार्यत्वाभावाद्य्वभिचार इत्यनुमानचतुष्टयमप्यनुपपन्नमेवेति । यद्यप्यत्र व्यञ्जकीभूते घृतादौ पृथिव्यादिमात्रकार्यत्वाभावात्साध्यवैकल्यमपि दृष्टान्ते वक्तुं शक्यं तथाऽपि प्रागुक्तरीत्या तस्य सुज्ञानत्वात्तदनुद्भाव्य व्यञ्जकैः सह सन्निकर्षेषु व्यभिचार एवोक्तः । तत्रापि पृथिव्यादिगन्दादिव्यञ्जकसन्निकर्षेष्विति वक्तव्ये यत्पृथिव्यादिरूपादिव्यञ्जकसन्निकर्षेष्विति वचनं तद् रूपव्यञ्जकप्रदीपेन सह विषयसन्निकर्षस्यावश्यकत्वं सार्वजनीनानुभवसिद्धमिति द्योतायितुमिति ध्येयम् ।

यद्वा रूपादिव्यञ्जका ये सन्निकर्षास्तेष्वित्येवार्थः । पृथिव्यादीति च रूपादिव्यञ्जकसन्निकर्षविणम् । तथा च पृथिव्यादयः पृथिव्यादिरूपाः पृथिव्यादिकार्यभूता ये रूपादिव्यञ्जकसन्निकर्षा इति सिध्यति । तत्रोक्तसन्निकर्षाणां रूपादिव्यञ्जकसन्निकर्षेष्वित्यनेनोक्तहेतुमत्त्वलाभेऽपि पृथिव्यादिमात्रकार्यत्वरूपसाध्याभावोपपादनार्थं पृथिव्यादित्ववर्णनम् । अत एव क्कचित् (अयमधिकः नानपेक्षितः; वा.र.रीत्या) ‘पृथिव्यादिरूपव्यञ्जकसन्निकर्षेष्वि’ति व्यञ्जकसन्निकर्षाणां पृथिव्यादिरूपत्वसमर्पकः क्काचित्कः पाठः सङ्गच्छते । ततश्च रूपरसगन्धस्पर्शव्यञ्जकसंयुक्तसमवायरूपसन्निकर्षाणां रूपादिजन्यतया पृथिव्यादिमात्रकार्यत्वभावाद्य्वभिचारः । न चात्र मात्रशब्देनेतरभूतानामेव व्यवच्छेद्यत्वमन्यथा प्रागभावादृष्टादेः सर्वत्र जनकत्वेनाप्रसिद्ध्यापातात् । तथा च गन्धादेरव्यवच्छेद्यतयोक्तसन्निकर्षाणां गन्धादिजन्यत्वेऽपि पृथिव्यादीतरभूतजन्यत्वाभावेन पृथिव्यादिमात्रकार्यत्वमस्त्येवेति कथं तत्र व्यभिचार इति वाच्यम् । तथा सति घ्राणादीनां पृथिव्यादीतरभूतकार्यत्वाभावमात्रेणैव पृथिव्यादिमात्रकार्यत्वरूपप्रतिज्ञार्थोपपत्त्या केवलभौतिकत्वासिद्धिप्रसङ्गेन, न च केवलेत्यादिप्रक्रमविरोधापत्त्या तदविरोधार्थं पृथिव्यादीतरभावरूपासाधारणकारणमात्रस्यैव व्यवच्छेद्यतयाऽहङ्कारस्येव गन्धादेरपि व्यवच्छेद्यतयोक्तरीत्या व्यभिचारस्य वज्रलेपत्वादिति संक्षेपः । अथवा चक्षुस्तैजसमेवेत्यत्र पृथिव्यास्तद्रूपव्यञ्जकप्रदीपस्य च सन्निकर्षोऽवश्यमपेक्षितः । तत्र स्पर्शाव्यञ्जकत्वे सतीत्यादिहेतुमति पृथिवी तेजःकार्यतया तैजसमात्रत्वाभावात् । घ्राणं पार्थिवमेवेत्यत्र चर्मरूपपृथिव्यास् तद्गन्धव्यञ्जकजलस्य च यः सन्निकर्षस्तत्रकार्यमित्यत्र च शाकादेस्तद्रसव्यञ्जकलवणादिना सन्निकर्षे उक्तहेतुमति पृथिवीमात्रकार्यत्वाल्लवणशाकादिसंयोगस्याम्मात्रकार्यत्वाभावात् । त्वगिन्द्रियं वायुमात्रकार्यमित्यत्र च पृथिवीगतस्पर्शव्यञ्जककर्पूरादेश्च सन्निकर्षे उक्तहेतुमत्यपि वायुमात्रकार्यत्वाभावाद्य्वभिचार इत्यर्थः । न चैवमस्य पक्षस्य ‘अपि च’ इति वक्ष्यमाणपक्षान्तर्भावप्रसङ्गः । तत्र तत्तत्सन्निकर्षनिरूपकलवणादावत्र पुनस्तत्सन्निकर्ष इति भेदादित्यभिप्रायः ।

### **परिमल**

पृथिवीत्वादीति । घ्राणं पार्थिवमित्यादेः पृथिवीत्वादिजातिमदित्याद्यर्थाभिधान इत्यर्थः ॥ पृथिव्यादीति । पृथिवीजलतेजोवायुगतरूपरसगन्धस्पर्शादिव्यञ्जकसन्निकर्षेषु पृथिव्यादिकार्यत्ववद् इन्द्रियतत्क्रियादिकार्यत्वस्यापि सत्त्वेन पृथिव्यादिमात्रकार्यत्वरूपसाध्यस्याभावेऽपि हेतुसत्वाद्य्वभिचार इत्यर्थः । एतच्चोपलक्षणम् । अप्रसिद्धविणता च ध्येया । कालादेरपि कार्यमात्रहेतुत्वात् । व्यभिचारप्रस्तावात्स एवोक्तः । पृथिव्यादिव्यञ्जकेत्येव वाच्ये रूपादीत्यप्युक्तिर् हेतुसत्त्वलाभाय । तत्र पृथिव्यादिगन्धादीति वाच्ये रूपादीत्युक्तिः प्रसिद्धचक्षुस्तैजसप्रयोगानुरोधेनेत्याहुः ।

### **यादुपत्यम्**

पृथिवीत्वाभिधान इति । प्रत्ययस्य स्कर्थिकत्वमङ्गीकृत्या पृथिवीत्वादिजातिमत्त्वस्य साध्यत्वाभिधान इत्यर्थः ॥ पृथिव्यादिरूपादीति । अत्र आद्येनाऽऽदिपदेन जलतेजसी ग्राह्ये न वायुरपि ग्राह्यः । तदीयस्पर्शग्राहकत्वचोऽपि वायवीयत्वेन तत्संन्निकर्षस्य वायुमात्रकार्यत्वेन तत्र व्यभिचारासम्भवात् । द्वितीयेन पृथिवीगतरसस्पर्शयोर् जलनिष्ठरूपस्पर्शयोस्तेजोनिष्ठस्पर्शस्य च ग्रहणम् । तथा च यद्यपि पृथिवीगन्धव्यञ्जकसंयुक्तसमवायरूपसन्निकर्षान्तर्गते घ्राणपृथिवीसंयोगे घ्राणस्यापि पृथिवीत्वेन पृथिवीमात्रकार्यत्वमस्त्येवेति न व्यभिचार एवमब्रसतेजोरूपवायुस्पर्शव्यञ्जकसन्निकर्षान्तर्गतेषु रसनाद्यबादिसंयोगेषु न व्यभिचारः । रसनचक्षुस्त्वचामपि क्रमेणाप्तेजोवायुरूपत्वेनाबादिमात्रकार्यत्वस्य तत्र सत्त्वात् । तथाऽपि पृथिवीरूपरसस्पर्शव्यञ्जकसन्निकर्षान्तर्गतेषु पृथिवीचक्षुरादिसंयोगेषु अब्रूपस्पर्शव्यञ्जकान्तर्गतयोर् अप्चक्षुरादिसंयोगयोस् तेजःस्पर्शान्तर्गते तेजस्त्वक्संयोगे च व्यभिचारतादवस्थ्यम् । चक्षुरादीनां पृथिवीत्वाद्यभावेन तत्संयोगानां पृथिव्यादिमात्रकार्यत्वाभावेन साध्याभावसत्त्वादिति भावः । केचित्तु गन्धरसादिव्यञ्जकसन्निकर्षेषु गन्धरसादेरपि घटकतया जनकत्वेन पृथिव्यादिमात्रकार्यत्वाभावाद्य्वाभिचार इति भावमाहुः । तत्र गन्धादिव्यञ्जकसन्निकर्षेष्वित्येव वक्तव्यत्वेन पृथिव्यादिरूपादिव्यञ्जकसन्निकर्षेष्वित्युक्तेः प्रयोजनं चिन्त्यम् । मात्रशब्देनेतरभूतानामेव व्यवच्छेद्यत्वाच्च । अन्यथा प्रागभावस्यादृष्टादेश्च सर्वत्र जनकत्वेनाप्रसिद्धिरेव स्यादिति ।

### **श्रीनिवासतीर्थीया**

प्रागुक्तेति । सर्वत्र पाञ्चभौतिकत्वाभ्युपगमादिति भावः ॥ पृथिव्यादिरूपादीति । अयमर्थः । पृथिवीगतरूपज्ञानं संयुक्तसमवायसन्निकर्षेण चक्षुषा भवति । तथ च पृथिवीरूपव्यञ्जकसंयुक्तसमवायसन्निकर्षान्तर्गते संयोगरूपे, चक्षुःपृथिवीसन्निकर्षे, रूपव्यञ्जकत्वसद्भावेऽपि पृथिवीमात्रकार्यत्वं नास्ति । चक्षुःकार्यत्वस्यापि सत्त्वाद्य्वभिचारः । एवं चक्षुषा जलरूपव्यञ्जकसंयुक्तसमवायान्तर्गते चक्षुर्जलसन्निकर्षे व्यभिचारो द्रष्टव्यः । एवं रसनेन्द्रियेण गुडनिष्ठरसज्ञानं संयुक्तसमवायसन्निकर्षेण भवति । तदन्तर्गते रसनगुडसंयोगे रसव्यञ्जकत्वसद्भावेऽप्यम्मात्रकार्यत्वं नास्ति । कुडकार्यताया अपि सद्भावाद्य्वभिचार इत्यादि द्रष्टव्यम् ।

### **वाक्यार्थरत्नमाला**

पार्थिवमिति । पृथिवीति । यद्यपि पार्थिवादिपदैरित्येतत्पक्षोपादानपूर्वकं तत्प्रसक्तिं वर्णयित्वा पृथिव्यादिकार्यतेति पक्षोपादानपूर्वकं च तत्प्रसक्तिवर्णनमुचितम् । तथापि शिष्यसामाधानाय पक्षद्वयेऽपि प्रसक्तिरेवं संकल्प्याभिहितेत्यदोषः । प्रसक्तिरित्येवं कल्पद्वयमिति पाठेतु न कश्चिद्दोषः । आद्यः कल्प इति । प्रसक्त इति शेषः । द्वितीयं दूषयतीत्यस्य दूषयितुमनुवदतीत्यर्थः । दूषयितुमनुवदतीति पाठस्तुस्वरस एव । अप्कार्यत्वाद्यङ्गीकारेऽपीति पाठः । आदिपदार्थस्य पूर्वोत्तरग्रन्थमर्यादया तत्र पूरणीयत्वं सिद्धमिति वा । जलतेजोवायूनामिति ॥ अत्र वायुग्रहणेनान्यथाख्यातिस्थवायुरपि ग्राह्यः । तदीयस्पर्शग्राहकत्वेऽपि वायवीयत्वेन तत्संन्निकर्षस्य वायुमात्रकार्यत्वेन तत्र व्यभिचाराप्रसङ्गादिति व्युत्पादनमपहस्तितं भवति । टीकोक्तयोजनात्रयेऽपि व्यजनपवनेन सह विषयस्य सन्निकर्षादौ वक्ष्यमाणरीत्या शब्दाव्यञ्जकत्वे सति स्पर्शव्यञ्जकत्वहेतोः सत्वेपि वायुजलादिकार्यतया वायुमात्रकार्यत्वाभावेन व्यभिचारस्य वायुस्पर्शव्यञ्जकसन्निकर्षेऽपि प्राप्त्या वाय्वसङ्ग्रहोक्तेरयोग इति सूचितम् । न च मया पृथिवीरूपरसस्पर्शव्यञ्जकसन्निकर्षादावेव व्यभिचारस्य व्याख्यास्यमानतया तत्तुल्यतया वायुत्वक्संयोग एव व्यभिचारो वाच्यः । तत्र चोक्तानुपपत्तिरित्यभिप्रेतमिति वाच्यम् ॥ रूपादिव्यञ्जका ये सन्निकर्षा इति योजनायां ततत्सन्निकर्षेष्विति पूर्ववदेव वक्तव्यत्वापत्या पृथिव्यादीत्यादिपदोक्तेरस्वारस्य प्राप्तेरित्येवं टीकाकृतैव दूषयिष्यमाणत्वेन तद्योजनाश्रयणेन व्यभिचारप्रसक्तयाऽभाववर्णनायोगात् । पूर्वमेव वायुसङ्ग्रहाभावसिद्धौ सत्यां यद्यपीत्याद्युत्तरग्रन्थे वायुस्पर्शव्यञ्जकसन्निकर्षे व्यभिचारप्रसक्तयभाववर्णनायोगश्च । अधिकं वाक्यार्थविनोदे ज्ञेयम् ॥

गन्धरसस्पर्शानामिति । अनेनान्यथाख्यातिस्थं पृथिवीगतस्पर्शयोरित्यादिरूपेणादिपदार्थकथनं चायुक्तमिति सूचितम् । यद्यपि पृथिवीत्यादि भवद्वक्ष्यमाणरीत्या पृथिवीपृथिवीगन्धांशतेजोरूपवायुस्पर्श व्यञ्जकसन्निकर्षान्तर्गत घ्राणादिपृथिव्यादि संयोगेषु व्यभिचाराभावेन रूपादीत्यादिपदेन गन्धमात्रग्रहणायोगेऽपि रसस्पर्शग्रहणस्य संमततया स्वशब्देनोपात्तरूपपरित्यागेन रसस्पर्शयोर्ग्रहणमित्येव वाच्यतया पृथिवीगतरसस्पर्शयोर् जलनिष्टरूपस्पर्शयोरित्यादेरसङ्गतत्वात् ।

न च रूपादिपदेनोक्तरूपरसस्पर्शानां मध्ये पृथिव्यंशे गन्धस्येवाबंशे रसस्य तेजोंशे रूपस्य च सम्बन्धायोगात्तत्तदंशे योग्यगुणसम्बन्धप्रदर्शनार्थमेवं विवेकेनोक्तेर्नासङ्गतिरिति वाच्यम् । अस्य विवेकस्यादिपदसङ्ग्राह्यकथनोत्तरभावितया प्रथमतः प्रवृत्यनुपपत्तेः । किञ्च यदि रूपादीत्यादिपदेनैव पृथिवीगतरसस्पर्शयोरित्युक्तप्रकारेण धर्मधर्मिलाभस्तर्हि पृथिव्यादीति पूर्वपदमनर्थकमापद्यते । अन्वयश्च तत्पदस्य पृथिवी पृथिवीगतरूपरसस्पर्शव्यञ्जकेति पुनरुक्तिमात्रापत्तेः । एवमबाधांशेष्वनन्वयो बोध्यः । अपि च तद्योग्यगुणप्रदर्शनाभिप्रायेऽपि स्वपदोपात्तरूपपरित्यागेनेतरसम्बन्धस्यैव वक्तव्यतया जलांशे रूपग्रहणायोगः । श्रुतादिपदोक्तोभयसम्बन्धप्रदर्शनाभिप्राये पृथिव्यंशेऽपि रूपग्रहणप्रसक्तया रसस्पर्शयोरित्यस्यानुपपत्तिः । रूपादीत्युक्तिं प्रति पृथिव्या इव जलस्यापि पृथिव्यादीत्यनेन सम्बन्धित्वेनोपस्थितिसद्भावेन जलांशे रूपसम्बन्धो न लब्धः पृथिव्यंशेप्य लब्धमित्यादिकल्पनायोगश्चेति । तथाच यद्यपि पृथिवीत्यादिकं तु वाक्यार्थविनोदेदूषितम् । पृथिवी चक्षुःसंयोगादौ स्पर्शाव्यञ्जकत्वे सति रूपव्यञ्जकत्वादिहेतूनामिव पृथिवी तेजःकार्यतया तेजोमात्रकार्यत्वाभावेनेत्यादिरूपेण साध्याभावासिध्याव्यभिचारोपपादनाय चक्षुषः पृथिवीत्वाभाववर्णनस्य तत्संयोगस्य पृथिवीमात्रकार्यत्वाभाववर्णनस्य च वैय्यर्थ्यम् । घ्राणपृथिवीसंयोगस्य तु पृथिवीमात्रकार्यतामभ्युपेत्य व्यभिचाराभावस्य भवतैवोक्तत्वेन तद्य्वभिचारोपपादनस्य चक्षुरादेः पृथिवीत्वाद्यभाववर्णनानपक्षत्वेन च तदुपयोगितया तद्वर्णनमित्यास्यायोगः । पृथिवीचक्षुरादिसंयोगे व्यभिचारोपपादनार्थं चक्षुरादीनां पृथिवीत्वादिवर्णनमिति त्वपरामर्शनमूलकम् । तत्र गन्धव्यञ्जकत्वहेतोरेवाभावेन साध्याभावोपपादनानर्थक्यात् । अत्र रसनादिपक्षकानुमानस्येव घ्राणपक्षकानुमानस्यापि दूषणीयतया प्रक्रमे सति प्रथमप्राप्तानुमान एव दूषणाभावो ग्रन्थकृत्संमत इति तदनौचित्यापादककल्पनायोगश्चेत्यादेरभिधानात् । किं च यत्तावद्घ्राणपृथिवीसंयोगे घ्राणस्यापि पृथिवीत्वेन पृथिवीमात्रकार्यत्वमस्त्येवेति न व्यभिचार इत्युक्तम् । तन्न । घ्राणस्य पृथिवीत्वसाधकानुमानदूषणावसरे उक्तसंयोगे व्यभिचारप्रसक्तिकाले घ्राणपृथिवीत्वसिध्यभावेन तदादाय व्यभिचाराभावोक्तेरयोगाद् घ्राणपृथिवीसंयोगादौ गन्धव्यञ्जकत्वादेरभावेन तदुपपादनाय तद्य्वञ्जकसन्निकर्षान्तर्गतत्वकल्पनाश्रयणे गौरवाच्च । केचित्तु गन्धेत्यादिकमपि तत्रैव दूषितम् । न च तत्र रसाव्यञ्जकत्व इत्यादावपि तथेति ज्ञेयम् ।

पूर्ववत्तत्तत्सन्निकर्षेषु व्यभिचार इत्येवेति । यद्यपि सन्निकर्षप्रतियोगितया रूपादीति वाच्यमेव । पृथिव्यादीतरकार्यताप्रतिपादनायापि रूपादीत्यावश्यकमेव । हेतुसद्भावप्रतिपादनाय व्यञ्जकपदमप्यावश्यकमेव । पृथिव्याः कार्यत्वमप्यस्तीति पतिपादनाय पृथिव्यादीत्यप्यावश्यकमेवेति न वैय्यर्थ्यं वक्तुं युक्तम् । तथापि तत्तत्सन्निकर्षेष्वित्यनेनैव पूर्वत्रेवात्रापि विवक्षितार्थप्रतिपादनलाभोपपत्तिरित्याशयेन इतरांशवैयर्थ्याभिधानमत एवोक्तरीत्या सार्थक्यमाश्रित्यापि योजयिष्यति यद्वेत्यादिनेति ज्ञेयम् । लालयेति । रसव्यञ्जिकयेति शेषः । व्यञ्जकेन प्रदीपेनेत्यत्र रूपव्यञ्जकेनेति व्याख्येयम् । सहेति । रूपाश्रयघटादिनेति शेषः ।

विषयसन्निकर्ष इति । शीतस्पर्शाश्रयजलादिरूपविषयेत्यर्थः । रसाश्रयद्रव्यं जलरूपं चेत्तदोक्तरीत्या तन्मात्रकार्यत्वाभाव उपपादनीयः । पृथिवीरूपत्वे तु स्पष्टोऽप् मात्रकार्यत्वाभावः । एवं व्यञ्जकपवनस्य दिगादिवायवीयसन्निकर्षे वायुमात्रकार्यत्वाभावोपपादनर्थं पाञ्चभौतिकत्वाभ्युपगमयुक्तिरभिप्रेता । जलादिसंनिकर्षे तु स्पष्टवायुमात्रकार्यत्वाभाव इति विवेकोऽत्रज्ञेयः । अत्र पक्षे व्यञ्जकत्वं सन्निकर्षनिष्टतया प्रतीयमानं संन्निकर्षनिरूपकनिष्ठतया स्वीकार्यं भवति । वैय्यर्थ्यं तु स्पष्टार्थत्वायाधिकांशोदाहरणोपपत्तेर्न प्रसज्यत इत्यपरितोषं मनसि निधाय पक्षान्तरमाह । यद्वा रूपादि व्यञ्जका इत्यादिना । हेतुमत्त्वलाभेऽपीति । उपलक्षणं चैतत् । पृथिव्यादिमात्रकार्यत्वरूपसाध्याभावभूतपृथिव्यादितदितरकार्यत्वयोर्मध्ये तदितरकार्यत्वलाभेऽपि चेति ज्ञेयम् । यद्वक्ष्यति रूपादिजन्यतयेति । साध्याभावोपपादनर्थमिति । पृथिवीकार्यत्वे सति तदितरकार्यत्वाभावादिरूपस्य साध्यस्य योऽभावः पृथिवीकार्यत्वतदितरकार्यत्वादिरूपस्तत्र पृथिव्यादिकार्यत्वांशप्रतिपादनार्थमित्यर्थः । इतरांश प्रतिपादनस्य रूपादिव्यञ्जकेत्यनेनैव प्रागुक्तरीत्या लाभादतो न कश्चिद्दोषः । पृथिव्यादित्ववर्णनमिति । तत्कार्यत्ववर्णनमित्यर्थः । अत एवेति वाक्ये क्वाचिदित्यधिकं नाश्यमिति धिया क्वचित्क इत्युत्तरत्रोक्तम् । तन्नाशः कार्यः । क्वाचित्कः पाठ इति । तत्पाठे व्यञ्जकसन्निकर्षेष्वित्यस्य हेतुसमर्पकत्ववत्पृथिव्यादीतर कार्यत्वसमर्पकताप्यस्त्येव पृथिव्यादिकार्यत्वांशस्तु पृथिव्यादीत्यनेन लक्ष्यते । तथा च तत्पाठपक्षेऽप्युक्तार्थसमर्पणान्नानुपपत्तिरिति भावः । अत्र च पाठ इत्यस्य पाठोऽपीत्यर्थ इति बोध्यम् । शिष्यः शङ्कते । न चात्रेति । कथं तत्र व्यभिचार इति पाठः । नकारोऽधिको लेखकागतः । प्रक्रमविरोधेति । प्रक्रमे हि केवलभौतिकत्वे प्रमाणाभावे उक्ते सति तत्रैव प्रमाणाशङ्कनस्य सङ्गतत्वेऽपि तदन्यत्र तच्छङ्कने सिद्धान्त्युक्तानाक्षेपादाशङ्काया वैय्यर्थ्यमेव स्यादिति भावः । पृथिव्यादिरूपादीत्यत्र पृथिवीगन्धयो रसनरसयोरित्येवं संनिकर्षस्य पृथिवीगन्धादिनिरूप्यत्वसद्भावेऽपि पृथिवीरूपयोस्तेजोगन्धयोरित्येवं पृथिवीरूपादिनिरूप्यत्वाभावाद्यथाश्रुतार्थयोजनायोग इत्यतः प्रकारान्तरद्वयेनैतद्योजितम् । अत्र च पक्षद्वये यथाश्रुतसम्बन्धपरित्यागो भवतीत्यपरितोषात्प्रथमयोजनायामिव रूपव्यञ्जकेन सन्निकर्ष इत्यादिकमेवार्थमाश्रित्य पृथिवीरूपव्यञ्जकसन्निकर्षे पृथिवीरसव्यञ्जकसन्निकर्ष इत्यादिकमर्थलाभं चाश्रित्य योजयति । अथवा चक्षुरित्यादिना ॥ अत्र च पक्षे पृथिव्यादीत्यादिपदोपात्तजलस्य रूपव्यञ्जकप्रदीपेन सन्निकर्षे स्पर्शाव्यञ्जकत्वे सतीत्यादिहेतुमति जलतेजःकर्यतया तेजोमात्रकार्यत्वाभावाद्य्वभिचार इत्यादिरूपेण पृथिव्यादीत्यादिपदं योजनीयमिति तात्पर्यान्नादिपदसङ्ग्राह्यकथंताशङ्कावकाश इति बोध्यम् ।





[Load More](javaऽcriptःvoid(0))
