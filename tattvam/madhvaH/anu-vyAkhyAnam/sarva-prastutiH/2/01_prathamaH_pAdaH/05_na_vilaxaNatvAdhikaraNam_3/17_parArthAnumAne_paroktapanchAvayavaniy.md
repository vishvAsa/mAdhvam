+++
title = "१७ परार्थानुमाने परोक्तपञ्चावयवनियमपरामर्शः"
upstream_url = "https://dvaitavedanta.in/category-details/7595/975/sharam/sathha/thavat/parath/na-val/parara"
+++
## प्रतिज्ञातार्थसिद्ध्यर्थं व्याप्तिरेव यदोदिता

**परार्थानुमाने परोक्तपञ्चावयवनियमपरामर्शः**

**प्रतिज्ञातार्थसिद्ध्यर्थं व्याप्तिरेव यदोदिता**

### **सुधा**

ननु च व्याप्त्युक्तिरेव परोपदेश इत्ययुक्तम् । प्रथमत एव व्याप्त्युक्तेरसङ्गतत्वादित्याशङ्कां परिहर‘न्नुक्ता व्याप्तिरेव से’ति प्रतिज्ञातमुपपादयति प्रतिज्ञातेति ।

## **अनुव्याख्यानम्**

***प्रतिज्ञातार्थसिद्ध्यर्थं व्याप्तिरेव यदोदिता ॥***

***अवशिष्टं किमत्रास्ति ............***

प्रतिज्ञातार्थसिध्द्यर्थमित्यसङ्गतेः परिहारः । तदेत्यध्याहार्यम् । किमाक्षेपे । अत्र वक्तव्ये । एतदुक्तं भवति । यो हि पर्वतमग्निमन्तं प्रतिपद्यमानः परेण निरग्निकं मन्यमानेन किं पर्वतस्याग्निमत्वे मानमित्यनुयुज्यते, स यदि यो धूमवानसावग्निमानिति व्यप्तिमात्रं (परं प्रति) स्वप्रतिपन्नार्थसिध्द्यर्थं ब्रूयात्तदा का नामासङ्गतिः । परपृष्टप्रमाणस्योपन्यस्यमानत्वात् । किंवा (किञ्चा)परं वक्तव्यमवशिष्टं यदर्थं शब्दान्त(रमवशिष्टं)रं वक्तव्यं स्यात् । अतो व्याप्तिवचनमेव परोपदेश इति ।

### **वाक्यार्थचन्द्रिका**

ननु प्रतिज्ञातेत्युत्तरवाक्यमुक्ता व्याप्तिरेवेति पूर्वोक्तार्थाप्रतिपादकत्वादनर्थकम् । न चेदं तत्प्रतिज्ञातार्थोपपादकत्वान्नानर्थकमिति वाच्यम् । तथाऽपि प्रतिज्ञातार्थसिद्ध्यर्थमित्यंशवैयर्थ्यात्तस्य पूर्वोक्तार्थोपपादकत्वाभावादित्यत इदं तत्प्रतिज्ञार्थोपपादकमेव । प्रतिज्ञातार्थसिद्ध्यर्थमित्यंशश्च प्रथमत एव व्याप्त्युक्तेरसङ्गतिशङ्कापरिहारार्थत्वान्नानर्थक इति भावेनासङ्गतिशङ्काप्रदर्शनपुरःसरं तत्परिहारकतया प्रतिज्ञातेत्याद्यंशं योजयन्प्रतिज्ञातार्थोपपादकतयोत्तरवाक्यं सङ्गमयति नन्विति ॥ अध्याहार्यमिति । यदोदितेति यदाशब्दश्रवणादिति भावः ॥ आक्षेप इति । उत्तराभावेन प्रश्नार्थत्वासम्भवादिति भावः । नन्वेवमपि कथमसङ्गतिपरिहारः कथं च व्याप्तिवचनमात्रस्य परोपदेशत्वमित्यतस्तदुभयमुपपादयति एतदुक्तं भवतीति ।

### **परिमल**

यदेति श्रवणादाह तदेतीति । अत्रेत्यनन्तरं माह अत्र वक्तव्यमिति । वक्तव्ये इति पाठे तस्यैवार्थः । अनुयुज्यते पृच्छ््यते ।

------------------------------------------------------------------------

लिङ्गं तत्र विजानतः

**लिङ्गं तत्र विजानतः**

### **सुधा**

स्यादेतत् । व्याप्तिपक्षधर्मतोपेततया लिङ्गानुसन्धानं खल्वनुमानम् । पक्षधर्मतामनङ्गं मन्यमानैरपि लिङ्गस्य सत्ता तावद(वश्यम)ङ्गीकरणीया । अन्यथा व्याप्त्यङ्गीकारव्याघातात् । सा च नाविवक्षितस्थाना । तथा सति यस्यकस्यचिद्धूमवत्त्वादिना सर्व(पर्वत)स्याप्यग्निमत्त्वादिप्रसङ्गात् । अतो व्याप्त्यनुसारेण नियतदेशधर्मताऽप्यङ्गीकरणीयैव । व्यधिकरणोऽपि हि कृत्तिकागत एवोदयो रोहिण्युदयासत्तिं गमयति । न तु यत्रतत्रत्यः । ततस्तावदनेन वक्तव्यं यावता व्याप्तिविवक्षितस्थलधर्मतोपेततया लिङ्गस्यानुसन्धानं स्यात् तदप्याकाङ्क्षाक्रमेणाभिधातव्यमिति स्थिते, निराश्रयस्य प्रमाणस्याभिधातुमशक्यत्वात् प्रमाणजिज्ञासोत्थापनाय विषयोपक्षेपरूपं पर्वतोऽग्निमानिति प्रतिज्ञावाक्यं वक्तव्यम् । ततः कस्मादिदं प्रमाणात्प्रतिपत्तव्यमित्याकाङ्क्षायां पराङ्गतापन्नलिङ्गस्वरूपमात्रप्रतिपादकं धूमवत्त्वादिति हेतुवचनम् । ततोऽस्य सामर्थ्यजिज्ञासायां व्याप्तिप्रतिपादनाय यो धूमवानसावग्निमानित्युदाहरणवाक्यम् । पक्षादिविवक्षितस्थलधर्मताप्रतिपादनार्थं धूमवांश्चायमित्युपनयः । ततः सर्वस्य बुध्द्यारोहायैकवाक्यतामापादयितुं तस्मादग्निमानेवेति निगमनम् । अत एव प्रतिज्ञाहेतुभ्यामुपनयनिगमनयोर्गतार्थतां मन्यमाना निरस्ता भवन्ति । तदेवमेतावति वक्तव्ये कथं व्याप्तिमात्रमुक्त्वा कृती स्यादिति ।

उच्यते । यत्तावत्प्रतिज्ञावश्यम्भावे कारणमुक्तं तदसत् । विवादेनैव विषयोपक्षेपस्य सिद्धतयाऽकांक्षोदयस्य समर्थितत्वात् । तथाऽप्याकांक्षितत्वाल्लिङ्गस्वरूपस्य तत्पक्षधर्मतायाश्च प्रतिपादनाय हेतूपनयौ वक्तव्याविति चेन्न । विकल्पानुपपत्तेः । तथा हि । किं येन धूमवत्त्वं पर्वतवृत्तितयाऽवगतं तं प्रति हेतूपनयौ वक्तव्यौ, उत विपरीतं प्रति ।

आद्यं दूषयति लिङ्गमिति ।

## **अनुव्याख्यानम्**

***....... ....... लिङ्गं तत्र विजानतः ॥***

तत्र विवक्षिते स्थले । अवशिष्टं किमस्तीति पूर्वेणान्वयः । लिङ्गस्वरूपतदीयपक्षधर्मताविज्ञापनाय हि हेतूपनयोपयोगः । तच्चेद्विज्ञानं परस्य स्वतस्सिद्धं तदा किं हेतूपनयाभ्यामिति भावः।

द्वितीयमनूद्य दूषयति यदीति ।

**अनुव्याख्यानम्**

***यदि लिङ्गमसिद्धं स्यात् कुत एवास्य मानता ॥***

तत्रेत्यनुवर्तते । असिद्धं परेणाप्रमितम् । तदाऽस्य लिङ्गस्य स्वरूपासिद्धस्य मानतैव कुतः । नास्तीति यावत् । दूरे वक्तव्यतेति एवशब्दार्थः ।

### **वाक्यार्थचन्द्रिका**

ननु ‘लिङ्गं तत्र विजानत’ इत्युत्तरमूलमनर्थकम् । न च लिङ्गस्य सिद्धत्वबोधनार्थं तदिति वाच्यम् । तत्प्रतिपादनस्याप्यनर्थकत्वात् । न च तदर्थयोर्हेतूपनययोरानर्थक्य सिद्धिस्तत्प्रयोजनमिति वाच्यम् । तयोरानर्थक्यवर्णनस्यापि प्रयोजनाभावात् । न च पञ्चावयववाक्यमेव परोपदेश इति पराभिमतपञ्चावयवनियमनिरासार्थं तदिति वाच्यम् । तन्नियमेऽपि क्षत्यभावेन तन्निरासस्याप्यनर्थकत्वादित्यतः प्रागुक्तस्य व्याप्त्युक्त्युक्तिमात्रस्य परोपदेशत्वोपपादनार्थं तदिति भावेन सहेतुकं नियमपक्षमुपपादयितुमुपक्षिपति स्यादेतदिति ॥ अनुमानमिति । तथा च व्याप्तिपक्षधर्मतोपेततया लिङ्गानुसन्धानं यावता स्यात्तावतोऽप्यवश्यवक्तव्यत्वात् । पञ्चावयववाक्येन च वक्ष्यमाण रीत्या तत्सिद्धेस्तन्नियमसिद्धिरित्याखण्डलार्थः ।

ननु व्यधिकरणयोरपि नदीपूरोर्ध्वदेशवृष्ट्योर्गम्यगमकभावदर्शनेन पक्षधर्मताया अनावश्यकत्वेन तत्समर्पकहेतूपनययोरानर्थक्यमेवेति कथं पञ्चावयववाक्यस्य परोपदेशत्वनियम इत्यतस्तन्मतेऽपि तदुपयोगं वक्तुमुपोद्धातमाह पक्षधर्मतामिति ॥ अन्यथेति । लिङ्गस्यासत्तायामित्यर्थः । व्याप्तेः रूपादिवद्धर्मिसत्तासापेक्षधर्मत्वेनासल्लिङ्गधर्मत्वानुपपत्तेरिति भावः । अस्त्वेवं लिङ्गस्य सत्त्वावश्यम्भावः किमेतावतेत्यत उपोद्धातफलमाह सा चेति । किमियं राज्ञामाज्ञेत्यतो विपक्षे दण्डमाह तथा सतीति ॥ यस्य कस्यचिदिति । पर्वतादेरित्यर्थः ॥ सर्वस्यापीति । पर्वतादितोऽन्यस्यापीत्यर्थः । कुत्र किं विवक्षितं यद्धर्मता लिङ्गस्यापेक्षितेत्युच्यत इत्यत उक्तं व्याप्त्यनुसारेणेति । व्याप्तिग्रहणप्रकारानुसारेणेत्यर्थः । अत एव पद्धतौ तथैव निर्देशः । व्याप्तिप्रकाराश्च कयोश्चित्समानकालदेशयोर्व्याप्तिः, कयोश्चित्समानदेशत्वेऽपि भिन्नकालयोः, कयोश्चित्समानकालत्वेऽपि भिन्नदेशयोः, कयोश्चिद्भिन्नदेशकालयोः, कस्यचित्कादाचित्कस्य समानदेशत्वेऽपि सार्वकालीनेन, कस्यचित्सार्वकालिकस्य समानदेशत्वेऽपि कदाचित्केन, कस्यचित्प्रदेवर्तिनो व्याप्यवर्तिना, कस्यचिद्य्वाप्यवर्तिनः प्रदेशवर्तिना, कयोश्चिदेकावयववर्तिनोरप्यवयवभेदेनेति पद्धत्युक्तरीत्या द्रष्टव्याः । तथा च धूमाग्न्योः समानदेशयोर्व्याप्तिग्रहान्न यस्यकस्यचिद्धूमवत्त्वादिना तदन्यस्यापि वह्निमत्त्वप्रसङ्ग इति भावः ॥

प्रमाणजिज्ञासेति । कस्मादिदं प्रमाणात्प्रतिपत्तव्यमिति प्रमाणजिज्ञासोत्थापनायेत्यर्थः । तदेवाभिनयेन दर्शयति पर्वतोऽग्निमानितीति ॥ यत्तावदिति । इदं च हेतूपनयनिरासपरं मूलं प्रतिज्ञानिरासोपलक्षणमित्यभिप्रेत्येति द्रष्टव्यम् ॥ विवादेनेति । पर्वतादग्निमानयेति नियुक्तः कश्चिद् ब्रूते नाग्निमान्पर्वत इति । अन्यस्त्वग्निमानित्येवं विवादेनेत्यर्थः । न च समयबन्धादिना विप्रतिपत्तिर्व्यवहितेति वाच्यम् । समयबन्धानन्तरभाविना कुतोऽग्निमानिति प्रश्नेन पुनरपि साध्योपस्थितेरित्यत्र तात्पर्यात् ॥ आकाङ्क्षेति । कस्मात्प्रमाणदग्निमानिति प्रमाणाकाङ्क्षेत्यर्थः ॥ समर्थितत्वदिति । मानलक्षणादाविति शेषः । एवमुपलक्षितं दोषमभिधायेदानीं मूलोक्तं दोषं सङ्गमयितुं धूमवत्त्वस्य पर्वतवर्तितयाऽवगतत्वेन तदवगमार्थस्य हेत्वादेरानर्थक्यप्रसक्तावपि तद्ध्वृत्तितयाऽनवगतत्वे तदप्रसङ्गान्न हेत्वादेर्वैयर्थ्यसमर्पकत्व मस्य वाक्यस्येत्यतो यदि लिङ्गमसिद्धं स्यादित्युत्तरग्रन्थानुरोधेन विकल्पद्वयं कृत्वाऽऽद्यपक्षनिरासपरत्वेन मूलं योजयितुं प्रसञ्जयति तथाऽपीति ॥ विवक्षितस्थल इति । तच्च पक्षादिरूपं बोध्यम् । साकाङ्क्षतया प्रसक्तां वाक्याभासतां निराकरोति अवशिष्टमिति ।

### **परिमल**

व्याप्त्यनुसारेणेति । समानासमानदेशकालादिघटिततत्तद्वस्तुनिष्ठव्याप्त्यनुरोधेनेत्यर्थः ॥ यावतेति । यस्मादित्यर्थे निपातोऽयम् । व्याप्त्यादिविशिष्टस्थलधर्मतया चोपेततयेत्यर्थः ॥ अत एवेति । उक्तदिशा भिन्नार्थत्वादेवेत्यर्थः ॥ कृतीति । कृतकृत्य इत्यर्थः ॥ समर्थितत्वादिति । एतदुक्तं भवतीत्यादिपूर्वग्रन्थे ।

### **यादुपत्यम्**

व्याप्त्यनुसारेणेति । व्याप्तिप्रविष्टसम्बन्धानुसारे णेत्यर्थः ।

### **श्रीनिवासतीर्थीया**

अन्यथेति । लिङ्गस्वरूपस्यैवाभावे व्याप्तिरूपसम्बन्धं प्रति सम्बन्धिन एवाभावादिति भावः । व्यधिकरणस्थलेऽपि नियतदेशतामुपपादयति कृत्तिकेति ॥ पराङ्गतेति । परबोधनाङ्गतेत्यर्थः पञ्चम्यन्तं तृतीयान्तं वेति यावत् । अन्यथा धूम इत्यस्यापि हेतुताप्राप्तिरिति ध्येयम् । अत एव पक्षादीत्युक्तप्रयोजनसद्भावादेव ।

### **वाक्यार्थरत्नमाला**

न हेत्वादेर्वैय्ययर्थ्यसमर्पकत्वमिति । वैय्यर्थ्याभावे तत्समर्थकत्वानुपपत्तेरित्यर्थः । भिन्नदेशयोरपि व्याप्त्यभिप्रायेणाह । पक्षादिकमिति ।





------------------------------------------------------------------------

यदि स्मारकमात्रं स्यात्स्मर्तुर्नात्र प्रयोजनम्

**यदि स्मारकमात्रं स्यात्स्मर्तुर्नात्र प्रयोजनम्**

### **सुधा**

नन्वेवं सति व्याप्तिरपि न वक्तव्या । साऽपि यदि विदितव्याप्तिकं प्रत्युच्यते तदाऽभिधानवैयर्थ्यम् । विपरीतस्य तु व्याप्यत्वासिद्ध्या तत्प्रमाणमेव न भवति (इति) कुतो व्याप्त्यभिधानमिति तत्रापि वक्तुं शक्यत्वात् । तथा च वादिप्रतिवादिनोर्मौनमेवापतितमिति । मैवम् । उभयथाऽप्यदोषात् । व्याप्तिर्हि न स्वरूपेणोपयोगिनी । नापि ज्ञाततामात्रेण । अपि तर्हि स्मर्यमाणा । तथा च गृहीतव्याप्तिकं प्रति तत्स्मारकत्वेन(स्मारकतया) अगृहीतव्याप्तिकं प्रति तु (तदैव) तज्जिज्ञासाजनकतया व्याप्तिवचनमुपयुज्यत इत्युक्तमेव । एवं तर्हि हेतूपनयावपि नानुपयुक्तौ । नहि पक्षधर्मतोपेतं लिङ्गं स्वरूपेणोपयुक्तम् । नापि विदितत्वमात्रेण । किन्तु ज्ञातचरम् । स्मर्यमाणतया ज्ञायमानमपि न वृक्षादिसाधारण्येन । किन्तर्हि लिङ्गतया । तथा च विदितलिङ्गस्वरूपपक्षधर्मत्वं प्रति तत्स्मारकत्वेन लिङ्गतयाऽनुसन्धायकत्वेनेतरं प्रति तज्जिज्ञासाजनकत्वेन हेतूपनययोः सार्थक्यमेवेत्याशङ्क्याह यदीति ।

## **अनुव्याख्यानम्**

***यदि स्मारकमात्रं स्यात्स्मर्तुर्नात्र प्रयोजनम् ॥***

स्मारकत्वमुक्तस्य सर्वस्योपलक्षणम् । मात्रग्रहणेन प्रत्यायकत्वं व्यावर्तयति । हेत्वादिकमिति शेषः । पक्षधर्मतो(र्मो)पेतस्य लिङ्गस्येति च । स्यादित्यतः परं तन्न यत इत्यध्याहार्यम् । स्मर्तुरित्युपलक्षणम् । अत्र व्याप्तिवचने । निमित्तसप्तमीयम् । हेत्वादाविति च ।

### **वाक्यार्थचन्द्रिका**

ननु ‘यदि स्मारकमात्रं स्यादि’त्युत्तरवाक्यमनर्थकम् । न च हेतूपनययोः स्मारकत्वादिमात्रेण सार्थक्यमाशङ्क्य तन्निरासार्थत्वान्नानर्थक्यमिति वाच्यम् । प्रापकाभावेन हेत्वादेः स्मारकत्वादिमात्रेण सार्थक्यशङ्काया एवानुदयात् । न च व्याप्तिवाक्यस्य स्मारकत्वादिमात्रेण सार्थक्यदर्शनमेव तत्प्रापकमिति वाच्यम् । व्याप्तिवाक्यस्य व्याप्तिप्रत्यायकतयैव सार्थक्यसम्भवेन स्मारकत्वादिमात्रेण तत्सार्थक्यस्यैवासिद्ध्या तस्य तत्प्रापकत्वायोगादित्यतो व्याप्तिवाक्यस्य हेतूपनययोरिवोक्तविकल्पानुपपत्त्या व्याप्तिप्रत्यायकत्वासम्भवेन स्मारकत्वादिमात्रेण तत्सार्थक्यस्य व्याप्युक्तिमात्र परोपदेश इति वदता सिद्धान्तिनाऽवश्यं वक्तव्यत्वात्तन्न्यायेन हेतूपनययोरपि तथा सार्थक्यशङ्कोपपत्तेर्न तन्निरासपरोत्तरवाक्यवैयर्थ्यमित्यभिप्रेत्य विकल्पानुपपत्त्या व्याप्तिवाक्यस्य प्रत्यायकत्वानुपपत्तिप्रदर्शनेन स्मारकत्वादिमात्रेण तत्सार्थक्यस्य सिद्धान्तिनं प्रत्यवश्याभ्युपगमनीयत्वमुपपादयन्नेव तन्न्यायेन हेत्वादेः स्मारकत्वादिमात्रेण सार्थक्यशङ्कां चोत्थाप्य तत्परिहारतयोत्तरवाक्यं योजयितुं विकल्पानुपपत्त्या व्याप्तिवाक्यस्य प्रत्यायकत्वानुपपत्तिशङ्कां तावदुत्थापयति नन्वित्यादिना ॥ उक्तमेवेति । खण्डनोक्तलक्षणाभिधानप्रयोजनाक्षेपनिरासप्रस्ताव इति शेषः ।

स्मारकत्वोक्त्या विदितलिङ्गपक्षधर्मत्वं प्रति हेत्वादेर्वैयर्थ्यनिरासेऽप्यविदितलिङ्गपक्षधर्मत्वं प्रति तदसम्भवात्तद्वैयर्थ्यं तदवस्थमेवेत्यतः स्मारकत्वोक्तेर्जिज्ञासाजनकत्वोपलक्षणत्वेन स्मारकत्वमात्रपरत्वाभावादविदितलिङ्गपक्षधर्मत्वं प्रति स्मारकत्वासम्भवेऽपि तज्जिज्ञासाजनकत्वसम्भवेन हेतूपनययोरर्थवत्त्वलाभान्नानुपपत्तिरित्याशयेनाह स्मारकत्वमिति । एवं तर्हि स्मारकमात्रमिति मात्रशब्दानुपपत्तिस्तेन स्मारकत्वातिरिक्तप्रकारमात्रनिषेधाऽदित्यतोऽनभिमतप्रत्ययाकत्वमात्रस्यैव तेन निरासेन जिज्ञासाजनकत्वादिरूपप्रकारस्यानिषेधान्न तदुपलक्षणायां मात्रशब्दानुपपत्तिरित्याशयेन तद्य्ववच्छेद्यमाह मात्रग्रहणेनेति । हेत्वादिकमिति पक्षधर्मतोपेतस्य लिङ्गस्येति च मूले श्रवणात्कथमस्माद्वाक्याद्धेत्वादेः पक्षधर्मतोपेतलिङ्गस्मारकत्वादिना सार्थक्यसिद्धिरित्यतोऽपेक्षितपूरणेन तत्सिद्धिरिति भावेनापेक्षितं शेषं पूरयति हेत्वादिकमिति । इति चेत्यतः परम् इति वर्तते । स्मर्तुर्नात्र प्रयोजनमित्यस्योक्ताक्षेपपरिहारकत्वज्ञापकाभावान्न तत्परिहारकत्वं सम्भवतीत्यतस्तत्सिद्ध्यर्थमपेक्षितमध्याहरति स्यादित्यतः परमिति । स्मर्तुर्नात्र प्रयोजनमिति स्मर्तुः प्रयोजनाभावोक्त्या हेत्वादेर्लिङ्गपक्षधर्मत्वस्मारकत्वेन सार्थक्यशङ्कानिरासेऽपि तज्जिज्ञासाजनकत्वेन सार्थक्यशङ्काया अनिरासान्नोक्ताक्षेपपरिहारकत्वमस्य सम्भवतीत्यतः स्मर्तुरित्यस्य जिज्ञासित्रुपलक्षणत्वेन स्मर्तुर्जिज्ञासितुश्चात्र न प्रयोजनमित्यर्थलाभाज्जिज्ञासितुरपि प्रयोजनाभावप्रतिपादनाद्धेत्वादेस्तज्जिज्ञासाजनकत्वेनापि सार्थक्यशङ्कानिरासोपपत्तेर्युक्तमाक्षेपपरिहारकत्वमस्य वाक्यस्येत्याशयेनाह स्मर्तुरितीति ।

नन्वत्र ‘अत्र स्मर्तुरि’त्यन्वये व्यप्तिवचनेनैव पक्षधर्मतोपेतलिङ्गस्मरणसिद्धिरूपहेत्वंशसमर्पणेऽपि हेत्वादिना न प्रयोजनमिति हेत्वादेर्नैरर्थक्यरूपसाध्यांशासमर्पणप्रसङ्गो दोषः । ‘अत्र न प्रयोजनमि’त्यन्वये च हेत्वादिना न प्रयोजनमिति हेत्वादेनैरर्थक्यरूपसाध्यंशासमर्पणेऽपि व्याप्तिवचनेन पक्षधर्मतोपेतलिङ्गस्मरणसिद्धिरूपहेत्वंशासमर्पणप्रसङ्गो दोष इत्यतोऽत्र स्मुर्तुरत्र प्रयोजनं ने’त्युभयत्रान्वयान्नानुपपत्तिरित्यभिप्रेत्यात्र स्मर्तुरित्यन्वये उक्तहेत्वंशसमर्पणोपयोगितयाऽत्रेत्यस्यार्थमाह अत्र व्याप्तिवचन इति । तर्हि व्याप्तिवचनस्य स्मरणहेतुत्वादनेनेति तृतीयया भवितव्यमत्रेति सप्तमी तु कथमधिकरणत्वादेरभावादित्यत आह निमित्तसप्तमीति । तथा च व्याप्तिवचनेनेति सिध्यतीति भावः । अत्र न प्रयोजनमित्यन्वये उक्तसाध्यंशसमर्पणसिद्ध्यै तदुपयोगितयाऽत्रेत्यस्यार्थमाह हेत्वादाविति चेति । इयमपि निमित्तसप्तमीति चार्थः । तथा च हेत्वादिनेति सिध्यतीति हृदयम् । यद्यपि चर्मणि द्वीपिनं हन्तीत्यादौ हननक्रियाश्चर्मार्थत्वेन चर्मण उद्देश्यतया फलरूपवैवक्षिकनिमित्तत्वस्य चर्मणो हन्तिकर्मणाद्वीपिना योगस्य च सत्त्वात्तत्र निमित्तात्कर्मयोग इत्यनेन सप्तम्युपपत्तावपीह पक्षधर्मतोपेतलिङ्गस्मरणस्य व्याप्तिवचनार्थताया वा हेत्वाद्यर्थताया वाऽभावेन व्याप्तिवचनस्य हेत्वादेश्चोद्देश्यतया फलरूपवैवक्षिकनिमित्तत्वस्य कर्मयोगस्य चासत्त्वेन निमित्तात्कर्मे’त्यनेन सप्तम्यप्राप्त्या तत्सप्तम्योर्निमित्तसप्तमीत्वोक्तिरियमयुक्तेत्याभाति । तथाऽप्यन्तर्धौ येनेत्यत्रान्तर्धेरुद्देश्यतायाः फलरूपवैवक्षिकनिमित्तत्वस्येच्छाकर्मणा दर्शनेन योगस्य चासत्त्वेऽप्यन्तर्धाविति सप्तम्या निमित्तसप्तमीत्वस्य न्यासकारेणोक्तत्वातन्मतमाश्रित्य तत्सप्तम्योर्निमित्तसप्तमीत्वोक्तिरियम् इत्यवधातव्यम् ।

### **परिमल**

किन्तु ज्ञातचरमिति । लिङ्गमित्यनुषज्यते ॥ स्मर्यमाणतयेति । उपयुज्यत इत्यन्वेति लिङ्गतयेति । पक्षधर्मतोपेततयेत्यर्थः । विदितलिङ्गस्वरूपपक्षधर्मतमिति बहुव्रीहिः । पुरुषं प्रतीत्यर्थः ॥ लिङ्गतयानुसन्धायकत्वेनेति । व्याप्तिपक्षधर्मतावत्त्वेन ज्ञानजनकत्वेन परामर्शजनकत्वेनेति यावत् ॥ उक्तस्य सर्वस्येति । न हि पक्षधर्मतोपेतमित्यादिनोक्तस्य सर्वस्येत्यर्थः । हेत्वादिकमित्यादिपदेनोपनयः ॥ इति चेति । इत्यनुषङ्गः । अत्रेत्यनुवादः । व्याप्तिवचन इति व्याख्या । अत्रेत्यास्यार्थान्तरमाह हेत्वादाविति चेति ॥ निमित्तसप्तमीति ।

### **यादुपत्यम्**

निमित्तसप्तमीति । दण्डे सतीत्यादावित्यर्थः ॥ हेत्वादाविति चेति । अत्रेत्यस्यार्थ इत्यर्थः ।

### **श्रीनिवासतीर्थीया**

ज्ञातचरं पूर्वं ज्ञातम् । ज्ञायमानं लिङ्गमित्यनुवर्तते ॥ लिङ्गतयेति । व्याप्तिस्मृत्यनन्तरं तदुपेतं तल्लिङ्गतया पक्षेऽनुसन्धीयत इत्यर्थः । प्रत्यायकत्वम् अनुभवजनकत्वम् ॥ उपलक्षणमिति । तथा च जिज्ञासितुरित्यपि ग्राह्यमित्यर्थः ।

### **वाक्यार्थरत्नमाला**

हेत्वादिकमिति पक्षेत्यादिकमेकमेव वाक्यम् । साध्यांशासमर्पणेति । हेत्वाद्यभिधायकस्य कस्याप्यभावादिति भावः । हेत्वंशासमर्पणेति । व्याप्तिवचनाभिधायकांशस्य कस्याप्यभावादिति भावः । फलरूपवैवक्षिकेति । फलरूपं यद्वैवक्षिकं निमित्तं तत्वरूपस्येत्यर्थः । अत्रेत्यस्याद्यव्याख्यानमनुरुध्योक्तम् । व्याप्तिर्वचनार्थताया इति । द्वितीयमनुरुध्योक्तम् । हेत्वाद्यर्थताया इति । कर्मयोगस्य चासत्वेनेति । यद्यपि हननकर्मद्वीपियोगस्य चर्मणीव स्मरणकर्मलिङ्गयोगस्य विषयिताख्यस्य व्याप्तिवचनहेत्वोः सद्भाव इति न तयोस्तस्यासत्वम् । तथापि पक्षधर्मतोपेतलिङ्गविषयत्वं न तयोरित्यत्र तात्पर्यम् । यद्वा द्वीपिना चर्मण इव न तच्छरीरान्तर्भावेन सम्बन्धोऽस्तीत्यर्थः । वस्तुतो व्याप्तिवचने पारंपरिकसम्बन्धसत्वेऽपि साक्षात्सम्बन्धाभावाभिप्रायेणेयमुक्तिः । हेतावप्युक्तरीत्या पक्षधर्मतोपेतलिङ्गविषयत्वाभाव एव । अस्तु वोक्तरीत्या कर्मयोगः । नचैवं कर्मयोगासत्वरूपदूषणयोगप्रसङ्ग इति वाच्यम् । सीमि्न पुष्कलको हत इत्यत्र कर्मयोगाभावेऽपि सप्तमीदर्शनेन तद्योगस्यासार्वत्रिकताया एव वैय्याकरणसंमतत्वेनात्र तद्दूषणावसराभावात् । न चैवं सप्तमीपक्षस्यादुष्टतापत्तिः । निमित्तत्वाभावरूपपूर्वदूषणेनैव दुष्टत्वसम्भवात् । चर्मणि द्विपिनमित्यादौ कर्मयोग इति सूत्रांशस्य विवक्षितार्थत्वसम्भावनामाश्रित्य कर्मयोगासत्वयुक्तेरभ्युच्चयेनात्रोपन्याससम्भवार्थमदूषणेनैवतस्य दुष्टताया अभिप्रेतत्वात् सीमि्नपुष्कलको हत इत्यत्र कर्मयोग इतिज्ञेयम् । अन्तर्धौ येनेत्यत्रेति । अन्तर्धौ येनादर्शनमिच्छतीति पञ्चमीविधायकसूत्रे व्यवधानरूपान्तर्धाननिमित्तं येनादर्शनमासन इच्छति तत्कारकमपादानसंज्ञं भवति । उपाध्यायादन्तर्धत्त इत्युदाहरणमिति प्रतिपादितत्वादिति भावः । एतदपि निमित्तत्व एव भारेण । तदभावेऽपि सप्तम्युपपत्तिरिति तन्मात्रपरम् । कर्मयोगांशे तु वस्तुतः क्वचित्कर्मयोगसत्वमात्रेण तत्पुरस्कारात्तत्रभारो नेत्यादि ज्ञेयम् ॥





------------------------------------------------------------------------

यदि स्मारकमात्रं स्यात्स्मर्तुर्नात्र प्रयोजनम्

**यदि स्मारकमात्रं स्यात्स्मर्तुर्नात्र प्रयोजनम्**

### **सुधा**

ततश्च व्याप्तिवचनवद्धेत्वादिकमपि पक्षधर्मतो(र्मो)पेतस्य लिङ्गस्य स्मरणानुसन्धानजिज्ञासाजनकं स्यादिति यद्युच्यते तन्न । यतो व्याप्तिवचनेनैव तत्स्मरणादिमतस्तस्य हेत्वादिना प्रयोजनं नास्तीति योजना । एतदुक्तं भवति । यदि हि हेत्वादिकं वाक्यतया प्रत्यायकं स्यात्तदा सामर्थ्यचिन्तोपयुज्यते । यदा तु तत्स्मारकत्वादिनैवोपयुक्तं तदा संस्कारोद्बोधोपयुक्तं सादृश्यसम्बन्धादिकं किमप्यन्वे(प्ये)ष्टव्यम् । तद्य्वाप्तिवचनेऽपि समानम् । यो धूमवानसावग्निमानित्यभिहिते खल्वनुमामुद्राविद् अत्र धूमवत्त्वं व्याप्यमित्यवबुध्यत एव । ततस्तदीयपक्षधर्मतादिस्मृत्यादिमानपि कथं न भवेदिति ।

### **वाक्यार्थचन्द्रिका**

किं तदुक्तं सर्वं यदुपलक्षणत्वं स्मारकमित्यस्योच्यत इत्यतस्तत्स्वरूपप्रदर्शनपूर्वकमत्रस्मर्तुरत्र प्रयोजनं नेत्युक्तार्थयोर्हेतुसाध्यांशसमर्पकत्वं च दर्शयन्नेव श्रुताध्याहृतपदसम्बन्धप्रदर्शनेन वाक्यं योजयति ततश्चेति ॥ व्याप्तिवचनवदिति । यथा व्याप्तिवाक्यं गृहीतव्याप्तिकं प्रति तत्स्मारकमगृहीतव्याप्तिकं प्रति तज्जिज्ञानाजनकं तथेत्यर्थः ॥ अनुसन्धानेति । लिङ्गतयाऽनुसन्धानेत्यर्थः । ननु हेत्वादेस्तत्र सामर्थ्यसत्त्वात्पक्षधर्मत्वोपेतलिङ्गस्मारकत्वाद्युपपत्तावपि व्याप्तिवचनस्य तत्रासामर्थ्यात्कथं पक्षधर्मतोपेतलिङ्गस्मारकत्वादिकमित्यतो हेत्वादेः प्रत्यायकत्वपक्षे प्रत्यायकत्वस्य सामर्थ्यसापेक्षत्वेन सामर्थ्यभावाभावाभ्यां हेत्वादिव्याप्तिवचनयोः प्रत्यायकत्वाप्रत्ययकत्वोपपत्तया व्याप्तिवचनेन हेत्वादेरन्यथासिद्ध्यसम्भवेऽपि स्मारकत्वपक्षे तस्य सादृश्याद्यपेक्षत्वात्सामर्थ्यानपेक्षत्वेन सादृश्यादेश्च हेत्वादाविव व्याप्तिवचनेऽप्यविशिष्टत्वादुभयोरपि स्मारकत्वोपपत्तेर्व्याप्तिवचनेन तस्यान्यथासिद्धिवर्णनमुपपन्नमेवेत्यभिप्रेत्य वाक्याभिप्रायमाह एतदुक्तं भवतीति । वाक्यतया आप्तवाक्यतयेत्यर्थः । तदेति । आगमतया प्रत्यायकतायाः शक्त्यपरपर्यायसामर्थ्यापेक्षत्वाद्य्वाप्तिवचने च तदभावान्न व्याप्तिवचनस्य पक्षधर्मतोपेतलिङ्गप्रत्यायकत्वप्रसङ्ग इति भवेत् । न चैवमिति भावः ॥ स्मारकत्वादिनैवेति । परस्परस्मिन्ननाश्वासेन प्रत्यायकत्वायोगादिति भावः ॥ सादृश्येति । परोपदेशरूपहेत्वादाविति शेषः । तस्यैव संस्कारोद्बोधोपयोगितया क्लृप्तत्वादिति भावः । तर्हि तद्भावाभावाभ्यामेव हेत्वादिव्याप्तिवचनयोरपि पक्षधर्मतोपेतलिङ्गस्मारकत्वास्मारकत्वयोरुपपत्तेर्न व्याप्तिवचनेन हेत्वादेरन्यथासिद्धिसम्भव इत्यतः स्यादेवं यदि सामर्थ्यस्येव सादृश्यादेरपि तयोर्भावाभावौ स्यातां न चैतदस्तीत्याह तदिति ॥ तदीयेति । अनेन पक्षधर्मताया व्याप्तिवचनाप्रतिपाद्यत्वेऽपि तदवगतव्याप्यसम्बन्धित्वाद्य्वाप्तिवचनेन तत्स्मृतिरुपपन्नेत्युक्तं भवति । न चैवं ससामर्थ्यलिङ्गप्रतीतिजनकत्वाभावादुक्तपरोपदेशलक्षणस्यात्राव्याप्तिरिति वाच्यम् । अत्र जनकशब्दस्य प्रयोजकत्वमात्रपरत्वेन तदनवकाशात् । अन्यथा वाद्युक्तपञ्चावयववाक्यस्याप्युक्तविधलिङ्गप्रतीतिजनकत्वाभावेनासङ्गतिप्रसङ्गादिति भावः । इयं च ‘व्याप्तिपक्षधर्मतयोरन्यतरस्मिन्नुक्तेरन्यतरस्य स्मृतिर्भवती’त्युक्ति‘र्द्दश्यते खलु लोके पदैकदेशेन पदार्थस्मृतिरि’त्युक्तिवत्कथाबाह्यप्रयोगाभिप्राया वा वादकथाभिप्राया वैकोक्तिमात्रेण द्व्यंशस्मृतिमत्पुरुषविशेषाभिप्राया वा कैमुत्याभिप्राया वा न तु द्वयोरन्यतरदेवाभिधेयमित्याभिप्राया । अत एव तत्त्वनिर्णयटीकायां स्मरणं तु पदैकदेशादितोऽपि दृष्टं किमुत प्रतिज्ञादिनेति कैमुत्यमेवोक्तमिति ध्येयम् ।

### **परिमल**

ततश्चेत्यस्य इति योजनेत्यन्वयः ॥ अनुसन्धानेति । परामर्शेत्यर्थः । अत्रेत्यस्य व्याप्तिवचनपरस्य निमित्तसप्तमीत्वे लब्धार्थोक्तिर् व्याप्तिवचनेनैवेति । स्मर्तुरित्यस्यार्थस् तत्स्मरणवत इति । हेत्वादिपरस्यात्रेत्यस्यार्थो हेत्वादिनेति । आदिपदेनोपनयग्रहः ॥ तत्स्मारकत्वादिनैवेति ॥ सामर्थ्यस्मारकत्वलिङ्गतानुसन्धायकत्वेनेत्यर्थः ॥ सादृश्यसम्बन्धादिकमिति । यथा यमलादावन्यतरदृष्ट्या तत्सदृशान्यतरस्मृतिहेतुसंस्कारोद्बोधः, हस्तिहस्तिपयोरन्यतरदृष्ट्या तत्सम्बन्धेनान्यतरस्मृतिहेतु संस्कारोद्बोधः, शब्दैकदेशोक्त्या समग्रशब्दार्थस्मृतिबीजोद्बोधः, तथेहापि सद्धेतुसादृश्यसम्बन्धादिकमेव किञ्चिदेष्टव्यमित्यर्थः ।

### **यादुपत्यम्**

अनुसन्धानेति । लिङ्गतयाऽनुसन्धानेत्यर्थः ॥ सादृश्यसम्बन्धादिकमिति । परोपदेशरूपे हेत्वादाविति शेषः । तथा च प्रतिवादिनं प्रति प्रयुज्यमाने हेत्वादावाप्तप्रयुक्तहेत्वादि सादृश्यं तत्संस्कारोद्बोधाय स्वीकार्यं तत्सम्बन्धश्च तत्प्रतिपाद्यार्थस्य संस्कारोद्बोधाय स्वीकार्य इत्यर्थः । आदिपदेन तदप्रतिपाद्येऽपि तत्प्रतिपाद्येन सम्बन्धसङ्ग्रहः ॥ ततस्तदीयेति । अनेन पक्षधर्मताया व्याप्तिवचनाप्रतिपाद्यत्वेऽपि तत्प्रतिपाद्यव्याप्यसम्बन्धित्वात्स्मृतिरुपपन्नेत्युक्तं भवति । एतदर्थमेव प्रागादिपदम् । न चैवं ससामर्थ्यलिङ्गप्रतीतिजनकत्वाभावादुक्तपरोपदेशलक्षणस्यात्राव्याप्तिः । तत्र जनकशब्देन प्रयोजकत्वमात्रस्यावश्यं वाच्यत्वात् । अन्यथा वादिप्रयुक्तसमग्रवाक्यस्याप्युक्तप्रतीतिजनकत्वाभावेनासम्भवापत्तेः ।

### **श्रीनिवासतीर्थीया**

यत इत्यादिना निमित्तसप्तमीत्येतदुपपादितम् ।

### **वाक्यार्थरत्नमाला**

सामर्थ्यभावाभावाभ्यामिति । सामर्थ्यभावेन हेत्वादेः प्रत्यायकत्वोपपत्या सामर्थ्याभावेन व्याप्तिवचनस्य प्रत्यायकत्वाभावोपपत्तेरिति योजना । हेत्वादेरन्यथासिद्ध्यसम्भवेऽपीति पाठः । सामर्थ्यस्येवेति । यथाच हेत्वादिव्याप्तिवचनयोः सामर्थ्यस्य भावाभावावेवं यदि तयोः सादृश्यादिभावाभावौ स्यातामित्यर्थः । अन्यथा वाद्युक्तेति । पञ्चस्ववयवेषु प्रतिज्ञाहेत्वोरुक्तविधलिङ्गप्रतीतिजनकत्वाभावदिति भावः । व्याप्तिपक्षधर्मतयोरन्यतरस्मिन्निति । अत्रान्यतरशब्दो व्यवस्थया व्याप्तिपरः । अन्यतरस्येत्यत्रत्योऽपि पक्षधर्मतापरः । प्रकृतानुसारेणोभयत्रोभयोरेव ग्राह्यत्वात् । उत्तरत्रान्यतरदेवेत्यत्रापि व्याप्तिरूपमेवेत्यर्थः । तन्यस्येत्येवं वक्तव्ये यदन्यतरपदेन व्याप्त्यादिप्रतिपादनं तत्तर्कताण्डवानुसारेण । तदपि प्रतिज्ञासिद्धौ पक्षधर्मतावचनमपि व्याप्तिस्मारकमिति पक्षान्तरमपि मूलाभिप्रेतं स्पष्टयितुमिति न कश्चिद्दोष इत्यवधेयम् । पदैकदेशादित इति पाठः । मूलकोशे मूलानुसारेण तथैव पाठात् । आदिपदरहितपाठेऽपि वेतरांश इव पदेकदेशेनेत्यप्यर्थानुवाद इत्यदोषः । तर्कताण्डवानुसारेणाह । कथाबाह्यप्रयोगेत्यादि । तत्वनिर्णयेति । ‘‘पृथक्पृथक् प्रमाणत्वं याती’’ति तत्वनिर्णयव्याख्यानावसर इति शेषः ।





[Load More](javaऽcriptःvoid(0))
