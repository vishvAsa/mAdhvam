+++
title = "११ ज्ञानेज्ञेयता मुख्या करणेत्वमुख्या"
upstream_url = "https://dvaitavedanta.in/category-details/7568/975/sharam/sathha/thavat/parath/na-val/janian"
+++
## ज्ञानार्थे ज्ञेयता मुख्या शब्दार्थे तदनन्तरम्

**ज्ञानेज्ञेयता मुख्या करणेत्वमुख्या**

**ज्ञानार्थे ज्ञेयता मुख्या शब्दार्थे तदनन्तरम्**

### **सुधा**

अथ मन्येत स्वत एव विज्ञानानां प्रामाण्यग्रहः बाधेन क्वचिदपोद्यते । न च ब्रह्मज्ञानस्य बाधः सम्भवति । यथाशक्ति परीक्षायामपि तददर्शनात् । निर्मूलशङ्कायाश्च अनुदयात् । निरवधिकस्य निस्साक्षिकस्य बाधस्यादर्शनात् । अवध्यादिस्वीकारे च तस्यैव ब्रह्मत्वेन बाधितुमशक्यत्वादिति । तदेतत्समानमस्मन्मतेऽपि । विवृतश्चायमर्थस्तत्र तत्रेत्युपपन्नं याथार्थ्यस्य प्रमाणलक्षणत्वमिति । तन्मुख्यं ज्ञानशब्दयोरिति न युक्तम् । तथा सति ज्ञानवच्छब्दस्यापि केवलत्वापत्तेः । इत्याशङ्कां सोपपत्तिकं परिहरति ज्ञानार्थ इति ।

## **अनुव्याख्यानम्**

***ज्ञानार्थे ज्ञेयता मुख्या शब्दार्थे तदनन्तरम् ॥***

यस्माज्ज्ञानार्थे ज्ञानविषये ज्ञेयता मुख्या शब्दार्थे शब्दविषये तदनन्तरं ज्ञेयताऽमुख्येति यावत् । तस्माज्ज्ञान एव याथार्थ्यलक्षणं प्रामाण्यं मुख्यं, शाब्दे त्वमुख्यम् । तथा च न तस्य केवलत्वापत्तिरित्यर्थः । ज्ञानार्थेष्वर्यता मुख्येति प्रकृतत्वाद्वक्तव्येऽर्यताऽपि गतिकर्मसु विद्यत इति गतावतिव्याप्तिस्तदवस्थेत्याशङ्कानिरासाय ज्ञेयतेत्यर्यताव्याख्यानं कृतम् । इदमुक्तं भवति । न ज्ञानसमकक्षतया शब्दे याथार्थ्यं मुख्यम् । किन्तु करण(मात्रा)त्रयापेक्षया । ज्ञान एव मुख्यं याथार्थ्यं करणेष्वपि निर्धारणायां शब्दे मुख्यम् । तदेते परममुख्यमुख्ये एकीकृत्य तन्मुख्यं ज्ञानशब्दयोरित्युक्तमिति ।

### **वाक्यार्थचन्द्रिका**

नन्वेवं शुक्तिरजतादिज्ञानस्यापि स्वत एव प्रामाण्यप्रसङ्ग इत्यतः प्रामाण्यस्वतस्त्वस्यौत्सर्गिकत्वेनापवादाभवानिबन्धनत्वाच्छुक्तिरजतादिज्ञाने चापवादकसद्भावान्न तत् प्रामाण्यप्रसङ्ग इत्याशयेनाह बाधेनेति । तर्हि तद्वदेव ब्रह्मज्ञानेऽपि बाधादेव प्रामाण्यापवादोऽस्त्वित्यतः किमत्र क्लृप्तो बाधः प्रामाण्यापवादकत्वेनाभिमतः किंवा कल्प्यः स इति विकल्पं मनसि निधायाद्यं प्रत्याह न चेति । द्वितीयं दूषयति निर्मूलेति । ज्ञानस्य डोलायमानत्वादिरूपतत्कल्पकाभावान्न बाधकल्पना सम्भवतीत्यर्थः । अन्यथा सर्वत्र तादृशशङ्काप्रसङ्गात्सकललोकव्यवहारोच्छेदः स्यादिति भावः । ब्रह्मज्ञानस्य बाधो न सम्भवतीति वस्तुस्थितिमात्रमुक्तम् । इदानीमङ्गीकृत्यापि बाधं ब्रह्मणः सत्यत्वमुपपादयति निरवधिकस्येति । न हि रजतं नेत्येव क्वचिद्बाधः किन्त्विदं नेति । तथा च वेदान्तजनितविज्ञानस्य बाधमङ्गीकुर्वाणेनापि बाधावधिभूतं तत्त्वं वाच्यम् । तदेव चास्माकं ब्रह्म । एवं बाधस्य विपरीतप्रमारूपस्य ज्ञानत्वेन ज्ञातृसापेक्षत्वात्तदभावे बाधस्यानुपपत्तिः सद्भावे च तस्यैव ब्रह्मत्वमिति न ब्रह्म बाधितुं शक्यमित्याशयः । अबाध्यादीत्यादिपदेन साक्षिपरिग्रहः । इतीत्यस्य अथ मन्येतेत्यनेन सम्बन्धः । तर्हि स्वत एव तत्र ज्ञानयाथार्थ्यावधारणसम्भवान्न लक्षणस्यासम्भवित्वमिति समाधिसाम्यमिति परिहरति तदेतदिति ।

स्यादेवं यदि ब्रह्मज्ञानवज्जगतोऽपि बाधाभावः स्यात् । न चासावस्ति । नेह नानेत्यादिश्रौतस्य विमतं दृश्यत्वादित्युद्यनुमानस्य च बाधस्य सत्त्वादित्यत आह विवृतश्चायमर्थ इति । तत्र तत्रेति । ‘मिथ्यात्वं यदि दुःखादेस्तद्वाक्यस्याग्रतो भवेत्’ ‘भ्रमत्वे त्वियमुक्तिश्च तदन्तःपातनान्न हि’ ‘दृश्यत्वाद्विमतं मिथ्या स्वप्नवच्चेदियं च मे’त्यादिना पूर्वत्रोत्तरत्र चेत्यर्थः । ‘ज्ञानार्थे ज्ञेयता मुख्ये’त्युत्तरग्रन्थस्य पूर्वेण सङ्गत्यभावादानर्थक्यमित्याशङ्क्याव्यवहितपूर्वग्रन्थेन सङ्गत्यभावेऽपि व्यवहितेन तेन सङ्गतिसद्भावान्नानर्थक्यमित्याशयेनोत्तरग्रन्थं तथैवावतारयति तन्मुख्यमिति । तन्मुख्यं ज्ञानशब्दयोरिति ज्ञानशब्दयोर्याथार्थ्यं मुख्यमित्युक्त्या प्राप्तायाः शब्दस्य ज्ञानसमकक्ष्यत्वशङ्कायाः कथमनेन परिहारः । स हि ज्ञाने याथार्थ्यं मुख्यं शब्दे त्वमुख्यत्वमित्युक्त्या भवेत् । न चैवमत्रोच्यते किन्तु ज्ञानार्थे ज्ञेयता मुख्या शब्दार्थे त्वमुख्येत्येवोच्यते । तथा चासङ्गतिरित्यत उक्तं सोपपत्तिकमिति । ततश्च ज्ञानशब्दगतयाथार्थ्यमुख्यत्वामुख्यत्वोपपत्तित्वेन तदर्थगतज्ञेयतामुख्यत्वामुख्यत्वस्य कथनात्तस्य च ज्ञानशब्दगतयाथार्थ्यमुख्यत्वामुख्यत्व एव पर्यवसन्नत्वाद्युक्तोऽनेनोक्तशङ्कापरिहार इति भावः । मुख्यत्व प्रतिद्वन्द्वत्वेन अमुख्यताया एवेह वक्तव्यत्वात् ‘तदनन्तर’ शब्दस्तत्पर इति भावेनाह अमुख्येति यावदिति । अर्यता मुख्येति वक्तव्यतायां किन्नियामकम् इत्यत उक्तं प्रकृतत्वादितीति ॥ तदवस्थैवेति । विषयापरपर्यायवस्तुवचनस्यार्थशब्दस्य ग्रहणे प्राप्ता या गमनेऽतिव्याप्तिः साऽर्यत्वार्थकस्यार्थशब्दस्य ग्रहणेऽपि तदवस्थैवेत्यर्थस् तर्हि तन्मुख्यमिति ज्ञानशब्दयोर्याथार्थ्यमुख्यत्वकथनविरोध इत्यत आह इदमुक्तं भवतीति ।

### **परिमल**

स्वत एवेति । अन्यानपेक्षज्ञानग्राहकादेवेत्यर्थः ॥ ब्रह्मज्ञानस्येति । वेदान्तजनितज्ञानस्य ब्रह्मविषयकस्येत्यर्थः ॥ परीक्षायामिति । सजातीयविजातीयविसंवादाख्यबाधान्वेषणरूपपरीक्षायां क्रियमाणायामपीत्यर्थः ॥ निर्मूलशङ्काया ब्रह्मज्ञानं प्रमाणम् अप्रमाणं वेति शङ्काया इत्यर्थः । निरवधिकस्येति । यत्किञ्चिदप्यनवलम्बमानस्येत्यर्थः । निस्साक्षिकस्येति । अननुव्यवसितस्येत्यर्थः । अवध्यादीति । बाधालम्बनस्य बाधविषयकसाक्षिणश्च स्वीकार इत्यर्थः । तत्रतत्रेति । ‘प्रत्यक्षवच्च प्रामाण्यं स्वत एवागमस्य हि’ इति जिज्ञासाधिकरणे तथा ‘तत्प्रामाण्यं च साक्षितः’, ‘तत्प्रमाण्यं यथा साक्षी स्थापयत्येवमेव ही’त्यादिना प्रकृतिनये । तथाऽऽनुमानिकपादे ‘यदि साक्षी स्वयंभातो न मानं केन गम्यते । अक्षजादेश्च मानत्वम्’ इत्यादिना वैशेषिकाधिकरणे ‘वैधर्म्याच्च न स्वप्नादिवत्’ इत्यादिव्याख्यावसरादौ च तत्र तत्रेत्यर्थः ॥ प्रकृतत्वादिति । ‘अर्थत्वमर्यतैव स्यादि’ति पूर्ववाक्ये अर्यतेत्यस्य प्रस्तुतत्वात् । ज्ञानार्थेष्वर्यता मुख्येति वक्तव्य इत्यर्थः ॥ अर्यतापीति । न केवलमभिधेयत्व पर्यायमर्थत्वं किन्तु तद्य्वाख्यानत्वेनोक्तार्यतापीत्यर्थः । ॠ गताविति धातोः कर्मणि ऋहलोर्ण्यदिति प्राप्तण्यत्प्रत्ययापवादत्वेन ‘अर्यःस्वामिवैश्ययोः’ इत्यनेनोक्तयत्प्रत्यये भावप्रत्यये च अर्यतेति भवति । सा च गमनक्रियाकर्मसु गम्येषु ग्रामादिषु वर्तते । अतोऽत्र ऋगतावित्यत्र गतिपदेन न गमनक्रिया विवक्षिता किन्तु ये गत्यर्थास्ते ज्ञानार्था इति ज्ञानमेव विवक्षितमिति भावेनार्यता ज्ञेयतेति व्याख्या(तम् अनो न क्रि)नं कृतमित्यर्थः । तेन ‘न क्रियार्थेषु सा मते’(त्येतद्यु)त्याद्युक्तमिति भावः । एवं हि ‘तन्मुख्यं ज्ञानशब्दयोरि’ति प्रागुक्तविरोध इत्यतो भावमाह इदमुक्तं भवतीत्यादिना वारयितुमित्यन्तेन । अयमर्थो व्याख्यातव्य इत्युक्तमेव व्यनक्ति ज्ञान इत्यादिना ।

### **श्रीनिवासतीर्थीया**

शङ्काया ब्रह्मज्ञानस्यापि बाधो भविष्यतीत्येवं रूपायाः ॥ इतीति । तथा च वेदान्तजन्यज्ञोने याथार्थ्यावधारणं भविष्यतीत्यर्थः ॥ सममिति । तथा च घटादिज्ञानेऽपि याथार्थ्यरूपप्रामाण्यस्य स्वतस्त्वाङ्गीकाराद् यथाशक्तिपरीक्षायामपि बाधादर्शने स्वत एव प्रामाण्यग्रहो भविष्यतीति न किञ्चिदनुपपन्नमित्यर्थः । ज्ञानार्थेष्वर्यता मुख्येति वक्तव्य इत्यन्वयः । तत्र हेतुः प्रकृतत्वादिति । ‘अर्थत्वमर्यतैव स्यादि’ति प्रकृतत्वादित्यर्थः । गतिकर्मसु गत्यर्थकधातुषु । विद्यते पठितस्तिष्ठतीत्यर्थः ॥ तदवस्थेति । अर्थशब्दस्य विषयापरपर्यायवस्तुवाचकत्वाभ्युपगमे यथा गमनेऽतिव्याप्ति स्तथाऽर्थशब्दस्यार्थत्वार्थकत्वेऽप्यर्यताया गत्यर्थकधातुषु पाठादर्यमर्थं गम्यमित्यर्थस्तदनतिक्रम्य विद्यमानत्वं गतावस्तीत्यतिव्याप्तिस्तदवस्थेत्यर्थः । ज्ञान एव मुख्यं परममुख्यम् ।

### **वाक्यार्थरत्नमाला**

स हि ज्ञानेत्यत्र स इत्यस्य परिहार इत्यर्थः । अर्थशब्दस्य ग्रहणेऽपीति । गत्यर्थकधातुनिष्पन्नार्यशब्दस्यापि गतिकर्मवाचित्वाद्ग्रामस्य च गतिकर्मतया गमनेऽतिव्याप्तिः स्यादेव । गमनमात्रग्रहणेन अर्थशब्दस्य विषयार्थत्वे प्राप्ता या छिदादावतिव्याप्तिस्तदभावेऽपीति सूचितम् । अर्यताव्याख्यानमिति मूलम् । गत्यर्थानां ज्ञानार्थत्वन्यायमालम्ब्येति शेषः । तर्हीति । शब्दे याथार्थ्यस्यामुख्यत्वाङ्गीकार इत्यर्थः ।





------------------------------------------------------------------------

ज्ञानार्थे ज्ञेयता मुख्या शब्दार्थे तदनन्तरम्

**ज्ञानार्थे ज्ञेयता मुख्या शब्दार्थे तदनन्तरम्**

### **सुधा**

यद्वा तन्मुख्यं ज्ञानशब्दयोरित्यत्रैवायमर्थो व्याख्यातव्यः । तथा हि । तद्याथार्थ्यं ज्ञाने मुख्यं करणेषु त्वमुख्यम् । करणेष्वपि किमेकप्रकारमनेकप्रकारं वेति जिज्ञासायां शब्दे मुख्यं प्रत्यक्षानुमानयोरमुख्यमित्युक्तम् । अत्र च शब्दशब्देन वेदमेवाधिकुरुते भगवान्मुनिः । तन्मुख्यताकथनस्यैव मीमांसोपयोगित्वात् । अन्यथा व्यर्थाया जिज्ञासायास्तत्परिहारस्य चासङ्गतिप्रसङ्गात् । यद्यपि ज्ञानशब्दशब्दौ द्वन्द्वनिर्दिष्टौ तथाऽपि बुध्द्या विविच्य व्याख्यानमेतदिति । तत्र कथं ज्ञाने यथार्थत्वं मुख्यं करणेष्वमुख्यमित्यत आह ज्ञानार्थ इति । शब्द इत्युपलक्षणम् । प्रत्यक्षानुमनयोरपीति द्रष्टव्यम् । व्याख्यानं तु पूर्ववत् । शब्दस्य स्वशब्देनोपादानं (तु)पूर्वत्र ज्ञानसमकक्षतया प्रतीतिं वारयितुमिति ।

### **वाक्यार्थचन्द्रिका**

एवं ज्ञानार्थे ज्ञेयता मुख्या शब्दार्थे तदनन्तरमि’ति मूले शब्दास्वारस्यानुरोधेन ‘तन्मुख्यं ज्ञानशब्दयोरि’ति द्वन्द्वनिर्देशप्राप्तायाः शब्दस्य केवलप्रमाणत्वशङ्काया निराकरणपरत्वेन ज्ञानार्थ इत्यादिमूलं व्याख्यातम् । अत्र च पक्षे ‘यथार्थज्ञानजनका यथार्था युक्तयः स्मृताः’ इत्युत्तरग्रन्थे युक्त्यादीनां यथार्थज्ञानजनकत्वेन हेतुना साक्षादुपपाद्यस्य करणविषयनिष्ठज्ञेयताऽमुख्यत्वस्यावश्यवक्तव्यस्य ‘शब्दार्थे तदनन्तरमि’त्यत्रानुक्त्योत्तरग्रन्थानुपपत्तिर्भवति । द्वन्द्वनिर्देशमात्रेण प्राप्तोक्तशङ्कायास्तु ज्ञानार्थ इत्यादिना मूलेनैव परिहार इति पूर्वत्रापरितोषं मनसि निधाय शब्दार्थे तदनन्तरमिति मूलस्थशब्दशब्दस्योपलक्षणत्वमङ्गीकृत्यापि ज्ञानार्थ इत्यादिमूलमन्यथायोजनयितुं ‘तन्मुख्यं ज्ञानशब्दयोरि’ति द्वन्द्वनिर्देशप्राप्तशब्दकेवलप्रामाण्यशङ्कायास्तद्वाक्यव्याख्यानादेव निरास इत्याशयेन पक्षान्तरमाचरयति यद्वेति । ननु प्रत्यक्षादिमात्रस्येव न शब्दमात्रस्यापि यथार्थज्ञानजनकत्वमस्ति तद्विस्येव प्रत्यक्षादिविस्यापि तदस्तीत्युयुक्त एवायं विभाग इत्यत आह अत्र चेति । ततश्चेन्द्रियलिङ्गयोरिव शब्दविस्य वेदस्य सर्वथाऽयाथार्थ्यभावाद्युक्तो विभाग इति भावः । कुत इत्यतस्तत्र हेतुमाह तन्मुख्येति ॥ जिज्ञासाया इति ॥ करणेष्वपि किमेकप्रकारमुतानेकप्रकारमिति जिज्ञासायाः शब्दे मुख्यं प्रत्यक्षानुमानयोरमुख्यमिति परिहारस्य चेत्यर्थः । व्याख्यानं तु पूर्ववदिति । यस्माज्ज्ञानार्थे ज्ञानविषये ज्ञेयता मुख्या शब्दार्थे शब्दादिविषये तदनन्तरं ज्ञेयताऽमुख्येति यावत्तस्माज्ज्ञान एव याथार्थ्यलक्षणं प्रामाण्यं मुख्यं, शब्दादिषु त्वमुख्यमिति ग्रहणसम्भवे । शब्दशब्दस्य प्रत्यक्षाद्युपलक्षणत्वे प्रथमातिक्रमे कारणाभावेनेतरोपलक्षकतया प्रत्यक्षस्यैव ग्रहणसम्भवे कुतस्तत्परित्यागेनेतरोपलक्षकतया शब्दस्यैवोपादनमित्यत आह शब्दस्येति । स्वशब्देन स्ववाचकशब्दशब्देनेत्यर्थः।

### **परिमल**

मुनिः प्रमाणतत्वविचारपरो भाष्यकार इत्यर्थः ॥ मीमांसोपयोगित्वादिति । मुख्यप्रामाण्यकत्वादेव वेदस्य तन्मीमांसारम्भो युक्त इत्येवं रूपेण फलवत्त्वादित्यर्थः ॥ अन्यथेति । शब्दमात्रग्रहण इत्यर्थः ॥ जिज्ञासाया इति । करणेष्वपि किमेकप्रकारमनेकप्रकारं वेति जिज्ञासायाः शब्दे व्यर्थस्य चेत्यपि ध्येयम् । ननु ज्ञानशब्दयोरित्यत्र ज्ञाने मुख्यम्, करणेष्वमुख्यम्, करणेष्वपि शब्दे मुख्यम्, अन्ययोरमुख्यमित्यर्थः कथं लभ्यत इत्याशंकामनूद्योत्तरमाह यद्यपीति । बुध्द्या विविच्येत्युपलक्षणम् । करणेष्वमुख्यम् । करणेष्वपि शब्देन मुख्यमन्ययोरमुख्यमित्यध्याहारेणेत्यपि ध्येयम् ॥ पूर्ववदिति । यस्माज्ज्ञानार्थ इत्यादिकमिवेत्यर्थः । शब्द इत्यस्य शब्दादाविति व्याख्येयत्वात् पूर्ववदित्युक्तम् । न तु पूर्वकृतमेवेत्युक्तम् ।

### **यादुपत्यम्**

अन्यथा व्यर्थाया इति । करणेष्वपि किमेकप्रकारमुतानेकप्रकारमिति जिज्ञासायाः शब्दे मुख्यं प्रत्यक्षानुमानयोरमुख्यमिति परिहारस्य चासङ्गतिप्रसङ्गादित्यर्थः ।

### **श्रीनिवासतीर्थीया**

अयमर्थ इति । ‘ज्ञानार्थे ज्ञेयता मुख्ये’त्यनुव्याख्यानार्थो द्रष्टव्य इत्यर्थः । अन्यथा वेदरूपशब्दस्य यदि मुख्यतामनभिप्रेत्य शब्दशब्देन वेदो न गृह्यते, तर्हि तद्याथार्थ्यं करणेऽपि किमेकप्रकारमनेकप्रकारं वेति जिज्ञासायाः, शब्दे मुख्यं प्रत्यक्षानुमानयोरमुख्यमिति परिहारकथनस्य व्यर्थत्वेनासङ्गतिः स्यात्, तेन ज्ञायते शब्दशब्देन वेद एवोच्यत इति ॥ द्वन्द्वेति । ज्ञानशब्दयोरिति द्वन्द्वेत्यर्थः । ननु यद्वेति पक्षे ज्ञानार्थ इत्यनुव्याख्यानं व्यर्थमापन्नमित्यत आह तत्र कथमिति । नन्वस्मिन्व्याख्याने अनुप्रमाणार्थेऽमुख्येति सामान्यतो वाच्यं तत्र शब्दस्यैव किमर्थं कण्ठत उपादानमित्यत आह शब्दस्येति । पूर्वत्र ‘तन्मुख्यं ज्ञानशब्दयोरि’त्यत्र ॥ समकक्ष्यतयेति । शब्दस्येति शेषः ॥

### **वाक्यार्थरत्नमाला**

अनुक्त्येति । अनुक्तिव्याप्त्येत्यर्थः । उत्तरग्रन्थानुपपत्तिरिति । प्रागुक्ताभावेन तदुपपादानपरग्रन्थस्यानपेक्षितत्वादिति भावः । भवतीत्यनन्तरं ततःशब्दार्थ इत्यत्रावश्यवक्तव्यकरणविषयनिष्ठज्ञेयताया अमुख्यत्वमेवोच्यत इत्येवाङ्गीकार्यमिति पूरणीयम् । नन्वेवं तस्यावश्यवक्तव्यत्वोक्तिपरत्वे द्वन्द्वनिर्देशमात्रेण प्राप्तोक्तशङ्कायाः परिहारकान्तराभावेन तत्परिहाराभावेन तत्परिहाराभावप्रसङ्ग इत्यत आह ॥ द्वन्द्वनिर्देशमात्रेणेति ॥ मूलेनैव परिहारः । ततो ‘‘ज्ञानार्थ’’ इत्यादिमूलस्य न तत्परतावश्यकीति शेषः । सर्वथाऽयाथार्थ्याभावादिति । अयथार्थ्यस्य सर्वथाऽभावादेकदेशेऽप्यभावादित्यर्थः । इन्द्रियलिङ्गपदाभ्याम सर्वज्ञवाक्यमप्युपलक्षणीयम् ॥ तथाचेन्द्रियलिङ्गसर्वज्ञवाक्यानामिवेति सिध्यति । अयं च व्यतिरेकदृष्टान्तः । इन्द्रियादीनामयथार्थ्यवद्वेदस्यायथार्थ्यं सर्वथा नास्तीति ज्ञेयम् ।





------------------------------------------------------------------------

यथार्थज्ञानजनका यथार्था युक्तयः स्मृताः

**यथार्थज्ञानजनका यथार्था युक्तयः स्मृताः**

### **सुधा**

ज्ञाने मुख्यं याथार्थ्यं करणेष्वमुख्यम् । तत्रापि शब्दे मुख्यमित्युक्तम् । तत्र ज्ञानकरणयोर्याथार्थ्यस्य मुख्यत्वामुख्यत्वोपपादनाय तद्विषययोर्ज्ञेयतायां(याः)मुख्यामुख्यत्वे हेतुतयोक्ते । तदुपपादनार्थमाह यथार्थेति ।

## **अनुव्याख्यानम्**

***यथार्थज्ञानजनका यथार्था युक्तयः स्मृताः ॥***

सोपस्कराणि वाक्याणि भवन्ति । तेन ज्ञानं साक्षाद्यथार्थमित्यादौ पठितव्यम् । बहुवचनमाद्यर्थे । युक्त्यादय इत्यर्थः । तेन जनका इत्युपपन्नम् ।

अव्ययीभावस्य क्लीबाव्ययत्वं छन्दस्तुल्यत्वेनानाश्रित्य यथार्था इत्युक्तम्, कथञ्चिद्बहुव्रीहितामाश्रित्य वा, यद्वा भावप्रधानाद्यथार्थशब्दान्मत्वर्थेऽर्श आदित्वादच् । याथार्थ्योपेता इत्यर्थः ।

तदयमर्थः । ज्ञानमेव हि विषयस्य ज्ञेयस्य ज्ञेयतायां साक्षादुपाधिर्भवति । ज्ञातताया निराकरिष्यमाणत्वात् । अतस्तद्विषयस्य (एव)ज्ञेयत्वं मुख्यमिति ज्ञानस्यैव मुख्यतो याथार्थ्यम् । युक्त्यादिकरणानि तु विषयस्य ज्ञेयतायामुपाधिभूतं ज्ञानं जनयन्तीति तद्विषयस्य ज्ञेयत्वममुख्यम् । तत एव तेषां याथार्थ्यमप्यमुख्यमिति ।

### **वाक्यार्थचन्द्रिका**

तदिति । ज्ञानकरणविषयनिष्ठज्ञेयत्वमुख्यत्वामुख्यत्वोपपादनपूर्वकं तद्धेतुत्वोपपादनार्थमित्यर्थः । नन्वत्र ज्ञाननिष्ठयाथार्थ्यमुख्यत्वं प्रति हेतुतयोक्तस्य ज्ञानविषयनिष्ठज्ञेयतामुख्यत्वस्यानुपादानान्न तदुपपादनार्थत्वमस्य वाक्यस्येत्यत आह सोपस्कराणीति ।

ननु युक्तेरेकत्वाद्युक्तय इति बहुवचनमनर्थकम् । प्रत्यक्षादिकरणविषयनिष्ठज्ञेयताया अमुख्यत्वमुपपादयितुं प्रवृत्तेऽस्मिन्वाक्ये प्रत्यक्षादीनां त्रयाणामपि यथार्थज्ञानजनकत्वेन याथार्थ्यस्य वक्तव्यत्वाद्युक्तिमात्रस्य यथार्थज्ञानजनकत्वेन याथार्थ्योपादानानुपपत्तिश्च । स्त्रीलिङ्गयुक्तिविणत्वे जनकशब्दस्य ‘प्रत्ययस्थात्कारत्पूर्वस्यात इदाप्यसुप’ इति ककारात्पूर्वस्याकारस्येकारे जनिका इत्येव भवितव्यत्वाज्जनका इत्यस्यानुपपत्तिश्चेत्यतो भवेदेवं यद्यत्र युक्तिशब्दो युक्तिमात्रपरः, स्यान्न चैवं, किं तर्हि यथा छत्रिणो गच्छन्तीत्यत्र छत्रिशब्दश् छत्रिसहचरितेष्वच्छत्रिष्वजहत्स्वार्थलक्षणया प्रवर्तते, यथा वा ‘सप्तमी शौण्डैः’ ‘कडाराः कर्मधारय’ इत्यादौ शौण्डशब्दः कडारशब्दश्च स्वार्थसहचारिषु धूर्तादिषु तथा प्रवर्तते । एवं युक्तिशब्दोऽपि स्वार्थसहचारिणि प्रत्यक्षादावजहत्स्वार्थलक्षणया प्रवर्तत इत्यङ्गीकारात् । न चात्र ज्ञापकाभावः । छत्रिणः शौण्डैः कडारा इत्यादिबहुवचनस्येव युक्तय इति बहुवचनस्यैव तत्र ज्ञापकत्वात् । अत एव न तद्वैयर्थ्यमपीत्याशयवानाह बहुवचनमिति । आद्यर्थे युक्तिशब्दस्याजहत्स्वार्थलक्षणया स्वार्थसहचारिणि प्रत्यक्षादौ वृत्तौ युक्तय इति बहुवचनं तात्पर्यग्राहकं प्रमाणमित्यर्थः । युक्तिशब्दस्य युक्त्यादिपरत्वादेव करणविषयनिष्ठज्ञेयताया अमुख्यत्वस्यैवानेनोपपादनान्न द्वितीयोऽपि दोष इत्याशयवास्तृतीयदोषं परिहरति तेनेति । ननु युक्तिशब्दस्य बहुवचननिर्देशरूपज्ञापकबलेनादिशब्दार्थलक्षणकत्वेऽपि यष्टीः प्रवेशयेत्यादाविव स्त्रीलिङ्गत्वानपगमाद्विणानां च विशेष्यनिघ्नत्वात्कथं स्त्रीलिङ्गयुक्तिशब्दविणजनकशब्दे स्त्रीलिङ्गकार्याभाव इति चेत् । उच्यते । युक्तिशब्दस्यादिशब्दार्थलक्षकत्वे शब्दतः स्त्रीलिङ्गत्वेऽप्यर्थतः पुंस्त्वाद् अनियतलिङ्गानां विणानां च विशेष्यनिघ्नत्वनियमेऽपि

क्वचित्पदार्थशेषः स्यात् क्रियाशेषः क्वचिद्भवेत् ।

क्वचित्तद्भावशेषः स्यादिदमादिस्त्रिधा स्मृतः ॥

इत्यनुशासनबलात् ‘अजानता महिमानं तवेदम्’ इत्यत्र गीतायां महिमशब्दस्य पुल्लिङ्गत्वेऽपीदमित्यस्य तदर्थभूतमहत्त्वविणत्वस्य, ‘इदं सर्वोऽस्मि’ इति बृहदारण्यके च ‘इदमिति पूर्णत्वविणम्’ इति बृहद्भाष्योक्तरीत्येदंशब्दस्य सर्वपदतदर्थभूतपूर्णविणत्वासम्भवेऽपि तद्धर्मभूतपूर्णत्वविणतायास्तण्डुलानिदं पचतीत्यादौ पचनादिक्रियाविणत्वस्य च दृष्टत्वात् । ‘भूतं महदीश्वरं चे’ति भूतमहेश्वरमिति गीताभाष्यव्याख्यानावसरे भावं याथार्थ्यमिति व्याख्यानापेक्षया नपुंसकमिति टीकाकारैप्यस्य प्रकारस्याश्रयणेन तन्नियमस्यौत्सर्गिकत्वात् । स्मृतौ चेदमादिरित्यादिपदेन विणत्वावच्छिन्नस्य सर्वस्यापि ग्रहणाल्लाघवेन विशेष्यपदप्रतिपाद्यलिङ्गत्वस्यैव प्रयोजकत्वेन, गौरवेण विशेष्यपदशक्यार्थलिङ्गत्वस्यातथात्वादिहापि युक्तिशब्दप्रतिपाद्यभूतयुक्तिप्रत्यक्षागमरूपपुल्लिङ्गार्थविणत्वेन जनका इत्यस्योपपन्नत्वात् । न चैवं गम्भीरायां नद्यामित्यत्र नदीपदलक्ष्यस्य तीरस्य नपुंसकत्वात्तद्विणीभूतगम्भीरपदेऽपि नपुंसकलिङ्गापत्त्या गम्भीरे नद्यामित्यनिष्टप्रयोगाऽपत्तिरिति वाच्यम् । अनुशासनस्य प्रयोगानुरोधित्वेन तदुन्नेयप्रयोगाभावेऽप्रवृत्तेः । अवश्यं चैतदेवम् । अन्यथा ग्रामं गच्छतीत्यादावपि कर्मण्यणित्यादिलक्षणप्रवृत्त्यापत्त्या ग्रामगाम इत्याद्यनिष्टप्रयोगस्याप्यापातादिति दिक् ।

ननु ‘यथाऽसादृश्ये’ इत्यनतिक्रमार्थकयथाशब्दस्यार्थशब्देनाव्ययीभावसमासविधाना‘दव्ययीभाव श्चे’त्यव्ययीभावस्याव्ययत्वविधाना’दव्ययीभावश्चे’ति सूत्रान्तरेण तस्य नपुंसकत्वस्यापि विधानाद्यथार्थं युक्तय इति भवितव्यम्, यथार्था युक्तय इति तु कथमित्यतः ‘सर्वे विधयश् छन्दसि विकल्प्यन्ते’ इति वचनादाचार्यवचनस्यापि छन्दस्तुल्यत्वेन क्लीबत्वाद्यभावोपपत्तेर्नानुपपत्तिरित्याह अव्ययीभावस्येति । क्लीबत्वाश्रयणेऽप्यव्ययत्वानाश्रयणे यथार्थानीति बहुवचनप्रसङ्गादव्ययत्वाश्रयणेऽपि क्लीबत्वानाश्रयणे यथार्थमिति प्रसङ्गादुभयथाऽपि यथार्था इति प्रयोगानुपपत्तिरित्युभयस्याप्यनाश्रयणोक्तिरिति द्रष्टव्यम् । छन्दःकल्पत्वाश्रयणं सति गत्यन्तरे न युक्तमिति पूर्वत्रारुच्या प्रक्षान्तरमाह कथञ्चिदिति । यथाऽनतिक्रान्ता अर्था यैस्ते यथार्था इति बहुव्रीहितामित्यर्थः । नन्वनतिक्रमार्थकयथाशब्दयोगेऽव्ययं विभक्तीति यथापदार्थत्वेनाव्ययीभावस्यैव विधानाद्विसूत्रविहितमव्ययीभावं विहायानेकमन्यपदार्थ इति सामान्यसूत्रविहितबहुव्रीह्याश्रयणं कथमित्यतो यथार्था प्रतीतिर्यथार्थानुभव इत्यभियुक्तप्रयोगसद्भावाद्विसूत्रविहिताव्ययीभावपरित्यागेन सामान्यसूत्रविहितबहुव्रीह्याश्रयणमुचितमिति भावेन कथञ्चिदित्युक्तम् । यद्वैतदस्वरसादेवाह यद्वेति ॥ भावप्रधानादिति । लक्षणया भावप्रतिपादकादित्यर्थः । यत्तु केषाञ्चिद्याथार्थ्यमेव मानमित्यत्रत्ये यथार्था युक्तय इत्यत्रत्ये च यथार्थशब्दे यथा सदृशोऽर्थो यस्य तद्यथार्थमिति यथा सदृशोऽर्थो येषां ते यथार्था इति च सादृश्यार्थकस्य यथाशब्दस्य बहुव्रीहिरेव समासः । न च सादृश्यानिरुक्तिः । प्रमेयत्वादिसाधारणधर्मेण सादृश्यस्य भ्रमसाधारणत्वादत्यन्तसादृश्यस्य चासम्भवित्वादिति वाच्यम् । सत्तया सादृश्यस्याभ्युपगमात् । अत एव न भ्रमेऽतिव्याप्तिः । तत्र ज्ञानस्य सत्त्वेऽप्यर्थस्यासत्त्वेन ज्ञानार्थयोः सत्तया सादृश्यस्याभावात् । न च यथाऽसादृश्ये इति सादृश्यार्थकस्य यथाशब्दस्य समासनिषेधत्समासानुपपत्तिरिति वाच्यम् । तस्य निषेधस्याव्ययीभावविषयकत्वेन बहुव्रीहिनिषेधकत्वात् । अर्थं नातिवर्तत इति यथार्थमित्यादिटीकाकारीयं वचनं तु फलितप्रदर्शनपरतया व्याख्यातव्यम् । ज्ञानार्थयोः सादृश्यकथने ज्ञानस्यार्थानतिक्रमस्यावश्यकत्वादिति व्युत्पादनम् । तत्तु समासान्तरस्यासामर्थ्यादिप्रतिहतत्वात् । अत एव यथार्थानुभवः प्रमेत्यत्र किं याथार्थ्यमर्थसादृश्यमित्यादिः कस्यचित्प्रश्नोऽनुपपन्नः । यथाशब्दस्य पदार्थानतिवृत्तिवाचित्वमङ्गीकृतमेव । कथञ्चिद्बहुव्रीहितामाश्रित्यैवेत्यादिनिरवकाशटीकाग्रन्थास्वारस्यं सोढ्वा कृतमिति द्रष्टव्यम् । ननु न ज्ञानार्थे ज्ञेयताया मुख्यत्वं युज्यते हेतोरभावात् । कथं च युक्त्यादीनां यथार्थज्ञानजनकत्वकथनेन तद्विषयनिष्ठज्ञेयताया अमुख्यत्वमुपपादितं भवतीत्यत आह तदयमर्थ इति ॥ साक्षादिति । लाभाद्युपाधिना कृतमित्यादावुपाधिशब्दस्य निमित्तेऽपि प्रयोगात्तत्साधारणोपाधित्वनिरासाय साक्षादित्युक्तम् । ज्ञानविषयत्वरूपज्ञेयत्वान्तर्गतत्वेन तच्छरीरघटकता उपाधिरित्यर्थः । ननु ज्ञानजन्यज्ञातताधारत्वरूपविषयनिष्ठज्ञेयतायां ज्ञाततैव साक्षादुपाधिर्न तु ज्ञानमित्यत आह ज्ञातताया इति ॥ निराकरिष्यमाणत्वादिति । ‘न परिच्छेदकार्येव प्रमाणमिति च प्रमा’ इत्यादिनाऽस्मिन्नेव पादे संक्षेपेण ‘न च प्रमाणतोऽन्या स्यात्प्रमितिर्नाम कुत्रचिदि’त्यादिना भक्तिपादे च विस्तरेणेति शेषः । तया च ज्ञातताया असिद्धेर्नोक्तरूपा ज्ञेयता किन्तु स्वरूपसम्बन्धविरूपा ज्ञानविषयतैव । तत्र च ज्ञानमेव साक्षादुपाधिरिति भावः ।

### **परिमल**

तदुपपादनार्थमिति । तयोरवान्तरसाध्ययोरुपपादनार्थमित्यर्थः । नन्वत्र युक्तिरेव श्रुता न तु ज्ञानं करणानि वा तत्कथं तदुपपादनार्थमाहेत्युक्तिरित्यत आह ज्ञानमित्यादि ॥ बहुवचनमाद्यर्थ इति । आदिशब्दार्थे बहुवचनं ज्ञापकमित्यर्थः । तेन फणां च सप्तानामि’त्यादाविव युक्तय इत्यत्र प्रकृतिप्रत्यययोर्मध्ये ‘यत्रानवसरोऽन्यत्रे’ति न्यायेनादिपदमध्याहार्यमिति भावेनाह युक्त्यादय इत्यर्थ इति । तथा च युक्तिश्च आदी च युक्त्यादय इति बहुवचनोपपत्तिरिति भावः । केचित्तु प्रोद्गातॄणां चमसभक्षणमित्यत्रेव युक्तिशब्दोऽजहल्लक्षणया आदिपदार्थद्वयं लक्षयित्वा तद्वाचकमादिपदं लक्षयतीति लक्षितलक्षणया युक्त्यादय इत्यर्थ इत्युक्तम् इत्याहुः । युक्तिशब्द एवाजहल्लक्षणया आदिशब्दं लक्षयति बहुवचननिर्वाहायेत्यन्ये । एवं हि करणगतयाथार्थ्यस्यामुख्यत्वोपपादनमात्रस्यैव न लाभः किंत्वन्यदप्यनुकूलितमित्याह तेनेति । अन्यथा हि जनका इत्यस्य युक्तिशब्दविणतया स्त्रीलिङ्गत्वापातेन ‘प्रत्ययस्थात्कात्पूर्वस्यात इदाप्यसुपः’ इति सूत्रेणेत्वे सति जनिका इति स्यादिति भावः । नन्वर्थं नातिवर्तत इति यथार्थमिति प्रागुक्तरीत्या यथार्थशब्दस्याव्यीभावतया स नपुंसकम् अव्ययीभावश्चेति सूत्राभ्यां नपुंसकत्वाव्ययत्वाभ्यां भाव्यतया यथार्थमिति वक्तव्ये कथं यथार्था इत्युक्तिरित्यत आह अव्ययीभावस्येति ॥ कथञ्चिद्बहुव्रीहितामिति । विवृतमेतदुपाधिखण्डनदीकाभावदीपिकायां (मन्दार मञ्जर्यां) चन्द्रिकाकारैः । यथाशब्दस्य सादृश्यार्थत्वम् उपेत्य यथा सदृशो ऽर्थो यस्य तद्याथार्थम् अर्थस्य ज्ञानादेश्चाबाधितत्वमेव सादृश्यमित्यादिवदद्भिः । यथाशब्दस्यानतिक्रमार्थत्वोक्तिरव्ययीभावसमासपक्ष एव । यथाऽसादृश्य इति सूत्रे सादृश्यव्यतिरिक्तेऽर्थे यथाशब्दस्याव्ययीभावत्वोक्तेः । अस्फुटत्वादाह तदयमर्थ इति ॥ साक्षादुपाधिरिति । अव्यवधानेन निमित्तमित्यर्थः । ननु ज्ञाततैव साक्षात्तत्रोपाधिरित्यत आह ज्ञातताया निराकरिष्यमाणत्वादिति । ‘न परिच्छेदकार्येव प्रमाणमिति च प्रमे’त्यत्रैवोत्तरत्र । तथा ‘न च प्रमाणतोऽन्या स्यात् प्रमितिर्नाम कुत्रचिदि’त्यादिना भक्तिपादे चेति भावः ।

### **यादुपत्यम्**

ननु युक्तिशब्दस्य स्त्रीलिङ्गत्वेन तद्विणस्य जनका इत्यस्यापि स्त्रीलिङ्गत्वात् ‘प्रत्ययस्थात्कात्पूर्वस्यात इदाप्यसुप’ इतीत्वस्य प्राप्त्या जनिका इति स्यादित्यत आह बहुवचनमिति । युक्तिशब्दः प्रमाकरणयोः प्रत्यक्षानुमानयोरजहत्स्वार्थ एव छत्रिन्यायेन प्रयुज्यते । तत्र च प्रमाणं बहुवचननिर्देश इत्यर्थः । तया चादिशब्दाभावेऽपि तदर्थोऽत्रावगम्यत इति भावः ॥ तेन जनका इति । ननु युक्तिशब्दस्य बहुवचननिर्देशरूपज्ञापबलेनादिशब्दार्थलक्षकत्वेऽपि ‘यष्टीः प्रवेशये’त्यादाविव स्त्रीलिङ्गत्वानपगमात्कथं बहुवचननिर्देशरूपज्ञापकबलेनादिशब्दार्थलक्षकत्वेऽपि ‘यष्टीः प्रवेशये’त्यादाविव स्त्रीलिङ्गत्वानपगमात्कथं तद्विणे जनकशब्दे स्त्रीलिङ्गकार्याभावः । उच्यते । अनियतलिङ्गानां विणपदानां विशेष्यपदलिङ्गत्वमेवेति नियमो न सर्वत्र । ‘अहमेवेदं सर्वोऽस्मि’ ‘अजानता महिमानं तवेदमि’त्यादौ व्यभिचारात् । सर्वमहिमशब्दयोः पुल्लिङ्गत्वेऽपि तद्विणयोरिदंशब्दयोर्नपुंसकत्वात् । किन्तु लिङ्गानामर्थधर्मत्वमिति पक्षे क्वचिद्विशेष्यपदप्रतिपाद्यार्थलिङ्गत्वमप्यस्ति । ततश्च सर्वमहिम शब्दप्रतिपाद्ययोः सर्वत्वमहिमत्वयोरर्थयोर्नपुंसकत्वात्तद्विणयोरिदंशब्दयोर्नपुंसकतोपपद्यते । यथोक्तं बृहद्भाष्ये भगवत्पादैः । ‘इदमिति पूर्णत्वविणम् । अजानता महिमानं तवेदमितिवदि’ति । उक्तं च गीताभाष्यटीकायाम् । भूतं महदीश्वरं चेति भूतमहेश्वरमिति वाक्यव्याख्यावसरे भावं याथार्थ्यमिति व्याख्यानापेक्षया नपुंसकमिति । एतेनेदंशब्द एवेयं व्यवस्था नान्यत्रेति शङ्कानवकाशः । अत एव बृहद्भाष्योदाहृतप्रमाणे ‘इदमादिस्त्रिधा मत’ इत्यादिशब्दप्रयोगः । तदिहात्रापि युक्तिशब्दप्रतिपाद्यानुप्रमाणसमुदायरूपार्थधर्मभूतं यत्पुल्लिङ्गं तदेव जनकशब्दस्य लिङ्गमित्यभिप्रायः । ननूक्तोदाहरणे विशेष्य पदशक्यार्थलिङ्गत्वमेव विणपदस्य, न तु प्रकृत इव लक्ष्यार्थलिङ्गत्वमिति चेन्न । लाघवेन विशेष्यपद प्रतिपाद्यलिङ्गत्वस्यैवाङ्गीकर्तमुचितत्वात् । न चैवं गम्भीरायां नद्यां घोष इत्यत्र नदीपदलक्ष्यस्य तीरस्य नपुसकत्वाद्गम्भीरपदेऽपि नपुंसकलिङ्गापत्तिः । अमियुक्तप्रयोगे सति निमित्तानुसरणं, न तु निमित्तमस्तीति प्रयोगोऽभियुक्तानां, तथा सति बहुविप्लवापत्तेः । आचार्यश्च सर्वज्ञशिखामणितयाऽभियुक्ततम एवेति युक्तं तत्प्रयोगे उक्तनिमित्तानुसरणमिति सम्प्रदायः । नन्वव्ययीभावश्चे’ति सूत्रेणाव्ययीभावसमासे क्लीबत्वमव्ययत्वं च विवक्षितमतो यथार्थमिति वक्तव्यं, कथं यथार्था इत्युक्तिरित्यत आह अव्ययी भावस्येति ॥

कथञ्चिद्ब्रहुव्रीहितामिति । यथाऽनतिक्रान्ता अर्था यैस्ते यथार्था इति बहुव्रीहितामित्यर्थः । यद्यप्यनतिक्रमार्थकयथाशब्दयोगे ‘यथाऽसादृश्ये’ इति विसूत्रेण विहितमव्ययीभावं विहायानेकमन्यपदार्थे’ इति सामान्यसूत्रविहितबहुव्रीह्यद्याश्रयणमनुचितम् । तथाऽपि ‘यथार्था प्रतीति’रित्याद्यभियुक्तप्रयोगबलेन बहुव्रीह्याद्याश्रयणमित्याशयेन कथञ्चिदित्युक्तम् ॥ साक्षादिति । इदं चोपाधिशब्दस्य लाभाद्युपाधिना कृतमित्यादौ निमित्तेऽपि प्रयोगात्करणसाधारण्यनिरासाय । ननु ज्ञानजन्यज्ञातताधारत्व रूपज्ञेयतायां ज्ञाततैव साक्षादुपाधिर्न ज्ञानमित्यत आह ज्ञातताया इति । ‘न परिच्छेदकार्येव प्रमाणमिति च प्रमे’त्यस्मिन्नेव पादे सङ्क्षेपेण ‘न च प्रमाणतोऽन्या स्यात्प्रमितिर्नाम कुत्रचित् । मानाभावा द्गौरवाच्च कल्पनायाः किमेतया’ इति भक्तिपादेर् विस्तरेण च ज्ञातताया निराकरिष्यमाणत्वाज्ज्ञेयता नोक्तरूपा, किन्तु स्वरूपसम्बन्धविरूपा ज्ञानविषयतैव । तत्र च ज्ञानमेव साक्षादुपाधिरिति भावः॥

### **श्रीनिवासतीर्थीया**

बहुवचनमाद्यर्थ इति । नन्वत्राद्यर्थे बहुवचनस्य जसो न तावच्छक्तिरस्ति । बहुषु बहुवचनमिति बहुत्वस्यैव बहुवचनवाच्यत्वेनाद्यर्थस्य तद्वाच्यत्वाभावात् । किञ्च यदि बहुवचनस्याद्यर्थकत्वं तदा युक्तय इत्यस्य युक्त्यादीत्येव प्राप्त्या युवत्यादय इत्यर्थलाभो न स्यात् । नापि लक्षणा । सुब्विभक्तौ लक्षणाऽनङ्गीकारात् । तस्मादेतत्कथमिति चेदुच्यते । युक्तिप्रातिपदिकस्यैवाद्यर्थे लक्षणा, तथा च युक्तिप्रतिपदिकस्याद्यर्थलक्षकत्वे किं ज्ञापकमिति चेत् । युक्तय इति बहुवचनमेवेति वदामः । यदि युक्तिप्रातिपदिकस्याद्यर्थलक्षकं न स्यादेकस्यामेव युक्तौ युक्तय इति बहुवचनं न स्यात् । तेन ज्ञायते युक्तिप्रातिपदिकमाद्यर्थलक्षकमिति । तथा च बहुवचनमाद्यर्थे युक्तिप्रतिपादिकमाद्यर्थे लक्षणया वर्तत इत्यस्य ज्ञापकम् । यद्वाऽऽद्यर्थ इति भावप्रधानो निर्देशस् तथा च बहुवचनमेव युक्तिप्रतिपादिकस्याद्यर्थत्वे ज्ञापकम् । अन्यथा तदनुपपन्नं स्यादित्यर्थः । अनेनैकस्यामेव युक्तौ बहुवचनायोग इति मुख्यानुपपर्त्तिलक्षणबीजभूताऽस्तीति सूचितं भवतीति ज्ञातव्यम् । ननु यथार्थेत्यस्याव्ययीभावसमासत्वादव्ययीभावश्चाव्ययीभावेऽप्यव्ययं स्यादित्यव्ययसंज्ञायां ‘स नपुंसकं, यस्याव्ययीभावः स नपुंसकं स्यादि’त्युक्तत्वेन यथाक्रममित्यादिवद् यथार्थमिति वाच्ये यथार्था युक्तय इति कथमुक्तमित्यत आह अव्ययीभावस्येत्यादि । अव्ययत्वे सति क्लीबत्वं क्लीबसहितमव्ययत्वं वा क्लीबाव्ययत्वम् । क्लीबत्व मव्ययत्वं चेति यावत् ॥ बहुव्रीहितामिति । यथाऽनतिक्रान्ता अर्थो यैस्ते इति बहुव्रीहिर्नाव्ययीभाव इत्यर्थः ॥ भावेति । याथार्थ्या इति भावप्रधानेत्यर्थः ।

### **वाक्यार्थरत्नमाला**

तद्धेतुत्वोपपादनार्थमित्यर्थ इति । उक्तमुख्यत्वामुख्यत्वयोर्ज्ञानकरण निष्ठयाथार्थ्यमुख्यत्वामुख्यत्वहेतुत्वोपपादनार्थमित्यर्थः ॥ अनुपादानादिति । तद्वाचकपदानाश्रयणादिति भावः । न तदुपपादनार्थत्वमिति ॥ तद्धेतुत्वोपपादनार्थमित्यर्थत्वमित्यर्थः । पूर्वोक्तपरामर्शात् । सप्तमी शौडैरित्येतत्सूत्रीयमञ्जर्यनुसारेणाह । यथा छत्रिण इति । आदिपदेना‘‘र्धर्चाः पुंसि च,’’ ‘‘फणांच सप्तानामित्यादेस्सङ्ग्रहो व्याख्येयः ॥ कडारशब्दश्चेत्येतदप्युपलक्षणमर्धर्चादिशब्दस्येति ज्ञेयम् ॥ तथा प्रवर्तत इति । अजहत्स्वार्थलक्षणया प्रवर्तत इत्यर्थः । प्रत्यक्षादौ वृत्तावित्यादि ॥ अत्र प्रत्यक्षादावित्यंतेनाद्यर्थ इत्यस्य व्याख्यानम् । शिष्टं पूरणेन योजनमिति विवेकः ॥ विशेष्यनिघ्नत्वनियमेऽपीति ॥ अस्य तन्नियमस्यौत्सर्गिकत्वादिति वक्ष्यमाणेनान्वयः । औत्सर्गिकत्वस्योपपादनं क्वचित्पदार्थेत्यादि ॥ क्रियाविणत्वोदाहरणात्प्राक् भावविणत्वोदाहरणं तु स्वग्रन्थोक्तरीत्यैवोदाहरणद्वयलाभादिति बोध्यम् ॥ गीतायामिति ॥ भाष्यादौ विचाराभावाद्गीतायामिति स्वीयोत्प्रेक्षाशयेनोक्तम् । ‘‘यच्छ्रेय एतयोरेकं तन्म’’ इत्यत्रापि ‘‘श्रेय अधिक’’ इति पुल्लिङ्गेन व्याख्यानं चोपलक्षणया ज्ञेयम् । बृहद्भाष्येति ॥ षष्टाध्यायस्थेति शेषः । पचनादिक्रियेति । तण्डुलानामिदं पचनमित्यादि बोधादिति भावः । गीताभाष्येति ॥ नवमाध्यायस्थेति शेषः ॥ व्याख्यानेति । यद्यपि ‘‘परं भावमजानन्तो मम भूतमहेश्वर’’मित्येतन्नवमाध्यायगतवाक्यव्याख्यावसरे भावं याथार्थ्यमिति न व्याख्यातं भाष्ये ॥ तथापि ‘‘परं भावमजानन्तो ममाव्ययमनुत्तम’’मिति सप्तमस्थवाक्यं व्याख्यावसरे भावं याथार्थ्यमिति भाष्ये व्याख्यातत्वात् तद्वदत्रापि भावपदस्य याथार्थ्यमिति व्याख्यानं सिद्धमित्याशयेन व्याख्यानापेक्षयेति गीताभाष्यटीकायामुक्तमिति ज्ञेयम् ॥

स्मृतौ चेति । अनुशासनतयोक्तबृहद्भाष्योदाहृतस्मृतावित्यर्थः । पदप्रतिपाद्येति । शक्यलक्ष्यार्थसाधारण्याय प्रतिपाद्येत्येवोक्तम् । प्रयोजकत्वेनेति । विणत्व इति शेषः । अतथात्वादिति । विणत्वाप्रयोजकत्वादित्यर्थः । अभिधानलक्षणाः कृत्तद्धितसमासा इति परिभाषामाश्रित्य समाधत्ते । अनुशासनस्येति ॥ एतच्च कृतसमासानामभिधानाधीनत्वादिति प्रमाणसिद्धस्याधिकरणे प्रयोगाभावकथनपरपूर्वमूलटीकायां व्यक्तम् । आनुमानिकाधिकरणे व्युत्पादितं चेदम् । अव्ययीभावश्चेति प्रथमाध्यायगतमधिहरीत्यादावव्ययत्वप्रापकम् ॥ द्वितीयगतं नपुंसकत्वविधायकम् ॥ भवितव्यमिति ॥ यद्यपि यथार्थमितिरूपापत्त्युपपादनार्थमव्ययीभावस्य नपुंसकत्वमात्रं वाच्यम् । तथापि नपुंसकत्वेऽपि यथार्थानीति बहुवचनप्रसङ्गादव्ययत्वमप्याश्रितम् । यथार्था इति स्त्रीलिङ्गापवादार्थं निर्मक्षिकमित्यादाविव नपुंसकत्वमप्याश्रितम् । अत एवोभयानाश्रयणम् । मूलोक्तमुपपादयिष्यति सर्वे विधयश् छन्दसीति । षष्टीयुक्तछन्दसि वेत्यत्रत्यवेत्यस्यैव व्यत्ययो बहुलमित्यादिः प्रपञ्चः सर्वे विधय इत्येतदपि वेत्येतन्मूलक मित्यादिकमाकरे व्यक्तम् । उपपादयिष्यते चैतदुत्तरत्र तत्तत्स्थलेऽस्माभिः । यथार्थानितीति । ज्ञानानीतिवद्वहुवचनं प्राप्नोत्येव यथार्थमित्येकवचनस्य सर्वत्राव्ययत्वे सति वा प्रसङ्गादिति भावः ॥ अव्ययत्वमात्राश्रयणेऽप्यव्ययादाप्सुप इत्यनेन सुलोपे प्राप्ते तदपवादेन नाव्ययीभावादित्यनेनामादेशप्राप्त्या पञ्चमीं विना सर्वविभक्तिषु यथार्थमित्येव रूपप्राप्त्या युक्ता यथार्था इति स्त्रीलिङ्गबहुवचनाप्राप्तिरेवेति भावेनाह । अव्ययत्वेति ।

कुतो यथाशब्दयोगेऽव्ययीभावविधानसिद्धिरित्यत आह । यथापदार्थत्वेनेति । यथाशब्दस्य सूत्रे उपादानात्तच्छब्दार्थत्वेनेत्यर्थः । अत्रानतिक्रमार्थकयथाशब्दस्य बुध्या विवेकेनान्वयोपपत्तिरभिप्रेतेति नानन्वयशङ्कावकाश इति ध्येयम् । भक्तिपादे च विस्तरणेति चशब्दयुक्तः पाठः ।

तदयमर्थः । ज्ञानमेव हि साक्षादिति मूलम् । अनेनैव ज्ञेयविषयीकारित्वं च साक्षादिति यत्र पद्धत्यादावुक्तिस्तत्र साक्षाद्यद्ज्ञेयं स्वेनोपाधिना यज् ज्ञेयमिति साक्षात्वं ज्ञेयविणमिति सूचितम् । यद्विषये ज्ञेयता साक्षादस्तीति यावत् । साक्षाद्ज्ञेयविषयकारिज्ञानसाधनत्वेनेत्यत्रापि ज्ञानं प्रति साक्षाद्ज्ञेयत्वोक्तया ज्ञानद्वारा विषये ज्ञेयतेत्येव लभ्यते ॥ तथा च ज्ञानद्वारा ज्ञेयत्वोपेतविषयविषयीकारित्वमिति फलितं भवतीत्यादिरूपेणार्थो ज्ञेयः । न तु विषयीकारित्वे साक्षात्वं परंपरात्वं च विणम् । यथावस्थितार्थविषयत्वस्योभयत्रापि साम्यादित्याद्युत्तरमूलविरोधादिति ज्ञेयम् । प्रतिपत्यनुबन्धितयेति साक्षादित्यस्य । व्यापारानुबन्धितयेति तत्साधनत्वेनेत्यस्यार्थ इति टीकाकाराणामभिप्रायकथनं चोक्ताभिप्रायत्वेन कथञ्चिद्य्वाख्येयम् ।

ननु इह प्रकरणे ज्ञानेन्द्रियादिकरणे च प्रामाण्यमुख्यत्वामुख्यत्वप्रयोजकतया विषये ज्ञानेन्द्रियादीन्प्रति मुख्यत्वामुख्यत्वे निरूपिते । ते कथम् । मातापितृभूतौ देवदत्ता देवदत्तश्च तौ प्रति व्यवधानमपुरस्कृत्यैव पुत्रे पुत्रताया मुख्यत्वस्यैव सत्वादिति चेन्न । ज्ञेयशब्दार्थान्तर्गतसम्बन्धस्य स्वनिरूपकत्वेन ज्ञानोपस्थापकतया ज्ञेयत्वे उक्तरीत्या मुखत्वामुख्यत्वयोः कल्पनावकाशेऽपि पुत्रशब्दार्थान्तर्गत सम्बन्धस्य स्वनिरूपकतया मात्रुपस्थापकत्वाभावेन साक्षात्वासाक्षात्वविभागविकल्पनानवकाशेन माता पितरौ प्रति पुत्रत्वस्य मुख्यत्वामुख्यत्वविभागाप्रसक्तेः । अधिकन्तु ‘‘तन्मुख्यं ज्ञानशब्दयोरि’’त्येतत्तत्वनिर्णयोदाहृतवाक्यव्याख्यानटीकोपपादनावसरे अस्माभिर्निरूपितमस्ति तद्रीत्या अत्रापि ज्ञेयम् ॥





[Load More](javaऽcriptःvoid(0))
