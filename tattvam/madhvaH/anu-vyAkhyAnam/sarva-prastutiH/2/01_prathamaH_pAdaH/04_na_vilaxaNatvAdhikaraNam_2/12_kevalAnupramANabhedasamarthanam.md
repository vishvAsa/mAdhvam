+++
title = "१२ केवलानुप्रमाणभेदसमर्थनम्"
upstream_url = "https://dvaitavedanta.in/category-details/7569/975/sharam/sathha/thavat/parath/na-val/kavaln"
+++
## अनुप्रमाणमेतानि ह्यक्षयुक्तिवचांस्यतः

**केवलानुप्रमाणभेदसमर्थनम्**

**अनुप्रमाणमेतानि ह्यक्षयुक्तिवचांस्यतः**

### **सुधा**

किमतो यद्येवं ज्ञानस्य याथार्थ्यं मुख्यं प्रत्यक्षादिकरणानां चामुख्यमित्यत आह अनुप्रमाणमिति ।

## **अनुव्याख्यानम्**

***अनुप्रमाणमेतानि ह्यक्षयुक्तिवचांस्यतः ॥***

अत्रापि ज्ञानं केवलप्रमाणमिति प्रथमं पठितव्यम् । हि यस्मादेवमत इति सम्बन्धः । अनुप्रमाण मित्येकवचनं बहुवचनार्थे । सुपां सुलुगिति स्मरणात् । अथवाऽक्षयुक्तवचांसीति द्वन्द्वनिर्दिष्टानामपि बुध्द्या विवेकेन प्रत्येकमनुप्रमाणमिति सम्बन्धः । यद्वाऽनुप्रमाणानुवादेन अक्षादित्वकथनमत्रेति न दोषः । अवान्तरव्यापारमविवक्षित्वा करणधर्मिण एव विवक्षयाऽ(क्षेत्यु)क्षमित्युक्तम् । अन्यथा प्रत्यक्षमिति वक्तव्यम् । वच इत्यागमोपलक्षणम् ।

### **वाक्यार्थचन्द्रिका**

मूले ज्ञाननिष्ठयाथार्थ्यमुख्यत्वप्रतिपादनस्य च प्रयोजनस्यावश्यवक्तव्यस्यानुक्त्या प्राप्ता न्यूनताशङ्कां परिहरति अत्रापीति । सोपस्कराणि वाक्यानि न्यायादिति भावः । एकवचनमिति बहुत्ववाचिनो बहुवचनस्यैकवचनादेश इत्यर्थः । अत्र विधायकमाह सुपामिति । सति गत्यन्तरे छान्दसत्वाश्रयणमनुचितमिति पूर्वत्रापरितोषात्पक्षान्तरमाह अथवेति । अस्मिन्नपि पक्षे प्रतिपत्तिगौरवं सम्भवतीत्यरुचिं मनसि निधायाह यद्वेति । यदनुप्रमाणं तान्यक्षयुक्तिवचांसीत्यनुप्रमाणानुवादेनाक्षादित्वनिधानामित्यर्थः । तथा च यत्र समानाधिकरणप्रयोगे उद्देश्यस्य विशेष्यत्वं विधेयस्य विणत्वं च विवक्षितं तत्रैव विधेये उद्देशवचननियमो यथा पर्वतोऽग्निमानिति । अत एव पूर्वमक्षादेरुहेश्यस्य विशेष्यत्वं विधेयस्य अनुप्रमाणत्वस्य विणत्वं च विवक्षितमिति समानवचनतयैव प्रकारद्वयेन समाहितम् । यत्र तूक्तविधप्रयोगे उद्देशविधेययोर्न विशेष्यविणभावविवक्षा तत्र न विधेयस्योद्देश्यवचननियमो यथा प्रमाणं वेदा इति । प्रकृते चोद्देश्यविधेययोर्विणविशेष्यभावस्याविवक्षितत्वान्नोद्देश्यवचनत्वं विधेयस्येति भावः । अनेन हि यस्मादेवं तस्मात्करणमनुप्रमाणं, यदनुप्रमाणमेतान्यक्षयुक्तिवचांसीति वाक्ययोजना, ‘किमत’ इति शङ्कापरिहार इति द्रष्टव्यम् । अत्राविवक्षित्वेत्येव पाठः ॥ करणधर्मिण इति । अवान्तरव्यापारविशिष्टाक्षरूपकरणे यो धर्म्यंशस्तस्येत्यर्थः । ननु किं करणधर्मिणः प्राधान्यविवक्षाकल्पनया करणविवक्षयैवाक्षमित्युक्तमिति किन्न स्यादित्यत आह अन्यथेति । करणविवक्षायामित्यर्थः । प्रत्यक्षस्यैव करणत्वेनाक्षमात्रस्य करणत्वाभावादिति भावः ॥ वच इतीति । प्रमाणाप्रमाणीभूतशब्दमात्रपरो वचःशब्दो निर्दोषशब्दोपलक्षणमित्यर्थः ।

### **परिमल**

सुपांसुलुगितीति । ‘सुपां सुलुक्पूर्वसवर्णाच्छेयाडाड्यायाजाल’ इति सूत्रेण सुपां सप्तविभक्तीनां स्थाने सुरिति प्रथमैकवचनं भवति । लुम्भवति । पूर्वसवर्णो भवतीत्यादेशविधानादित्यर्थः । तस्य छन्दोविषयत्वेप्यस्य छन्दःकल्पत्वादिति प्रागुक्तत्वादिति भावः । ‘विषयन्प्रति स्थितं ह्यक्षं प्रत्यक्षमिति कीर्तितं’ इतितत्त्वनिर्णयोक्त्या विषयसन्निकृष्टाक्षस्यैव प्रत्यक्षप्रमाणत्वेन प्रत्यक्षेति वाच्यमित्यत आह अवान्तरेति ॥ करणधर्मिण इति । अदुष्टेन्द्रियरूपस्येत्यर्थः ॥ आगमेति । अदुष्टवाक्योपलक्षणमित्यर्थः । ‘आगमोऽदुष्टवाक्यं च’ इति तत्त्वनिर्णयोक्तेः ।

### **यादुपत्यम्**

एकवचनं बहुवचनार्थ इति । बहुत्ववाचिनो बहुवचनस्यैकवचनादेश इति भावः । अत्र विधायकमाह सुपां सुलुगिति । एतत्सूत्रार्थस्त्वानन्दमयाधिकरण एवोक्तोऽनुसन्धेयः । गत्यन्तरसत्त्वे छान्दसेन विधिना समाधानमनुचितमित्याशयेनाह अथवेति । अत्र प्रतिपत्तिगौरवभयादाह यद्वेति । यदनुप्रमाणं तान्यक्षयुक्तिवचांसीत्यर्थः । तथा च यत्र समानाधिकरणप्रयोगे उद्देश्यस्य विशेष्यत्वं विधेयस्य विणत्वं विवक्षितं तत्रैव विधेये उद्देश्यवचनं नियतं, यथा पर्वतो वह्निमानिति । अत एव पूर्वमक्षादेरुद्देश्यविशेष्यत्वं विधेयस्यानुप्रमाणशब्दवाच्यत्वस्य विणत्वं विवक्षितमिति प्रकारद्वयेन समाहितम् । यत्र तु तादृशप्रयोगे उद्देश्यादौ विशेष्यत्वादिकं न विवक्षितं केवलं स्वतन्त्रो धर्म्येव विधीयते तत्र विधेये नोद्देश्यवचननियमो यथा ‘अत्र प्रमाणं वेदाः’ इति । प्रकृते च विणविशेष्यभावाविवक्षया स्वतन्त्राणामक्षादीनां धर्मिणामेव विधानान्न तत्रोद्देश्यानुसारेणैवमेकवचनमिति भावः ॥ करणधर्मिण एवेति । करणशब्दार्थभूते सन्निकर्षरूपव्यापारविशिष्टेऽक्षे यो धर्मिभागस्तस्यैवेत्यर्थः । अन्यथेति । प्रत्यक्षशब्दस्य ‘विषयान्प्रति स्थितमक्षं प्रत्यक्षमि’ति व्युत्पत्त्या सन्निकृष्टाक्षवाचित्वादिति भावः । अक्षशब्दार्थश्च ‘अदुष्टमिन्द्रियं त्वक्षमि’ति प्रमाणोक्तो ग्राह्यः । अतो न दुष्टेन्द्रियेऽनुप्रमाणत्वप्रसङ्गः । अत एव शब्दमात्रपर्यायस्य वचःशब्दस्य दुष्टशब्दसाधारण्यादाह वच इत्यागमेति । निर्दोषशब्दोपलक्षणमित्यर्थः । एवं युक्तिशब्दार्थेऽपि निर्दोषत्वमन्तर्भूतमिति वक्ष्यमाणत्वेन नानुमानाभासेऽतिप्रसङ्ग इति ध्येयम् ।

### **श्रीनिवासतीर्थीया**

सम्बन्ध इति । अतः ‘तन्मुख्यं ज्ञानशब्दयोरि’त्यनेन सम्बन्ध इत्यर्थः । प्रत्येकमक्षमनुप्रमाणमित्यादिरूपेण ज्ञेयम् । करणेति । निर्दोषार्थसन्निकृष्टस्येन्द्रियस्य करणत्वात्तन्मध्ये धर्मिभूतं यदिन्द्रियं तद्विवक्षयेत्यर्थः । वचोमात्रस्यानुप्रमाणत्वोक्तेर्दुष्टवचसोऽपि तत्प्राप्तेराह वच इतीति ॥ आगमेति । निर्दोषशब्देत्यर्थः ।

### **वाक्यार्थरत्नमाला**

विधायकमाहेति ॥ तत्र हि सुपां सुप आदेशा भवन्तीति प्रतिपादनात् । ‘‘ऋजवः सन्तुपन्था’’ इत्यत्र पन्थान इति भवितव्ये जसः सुर्यथाभवति एवमनुप्रमाणानीति जसः सुरादेश इति भावः ।





------------------------------------------------------------------------

अनुप्रमाणमेतानि ह्यक्षयुक्तिवचांस्यतः

**अनुप्रमाणमेतानि ह्यक्षयुक्तिवचांस्यतः**

### **सुधा**

न चैवमप्यव्याप्तिर्लक्षणस्येति वाच्यम् ॥ ज्ञानमेव यथार्थं करणानि तु तज्जनकतया तथोपचर्यन्त इत्यङ्गीकारे हि सा स्यात् । न चैवम् । यथावस्थितार्थविषयित्वस्योभयत्रापि साम्यात् । ज्ञानविषय एव हि करणानां विषयः । न हि कमप्यविषयीकुर्वन्त्येव तानि ज्ञानं जनयन्ति । नाप्यन्यविषयाणि । अतिप्रसङ्गात् । केवलं विषयस्य ज्ञेयतां ज्ञानमुपाधितया करणानि तु तज्जनकतया सम्पादयन्तीत्येतावन्तं विमाश्रित्य केवलानुप्रमाणभेदः समर्थितः । यदि चैतावताऽप्यव्याप्तिदोषस्तदा सर्वत्रापि यत्किञ्चिद्वैलक्षण्यस्य वक्तुं शक्यत्वादतिप्रसङ्गः स्यादिति ।

### **वाक्यार्थचन्द्रिका**

ज्ञानकरणयोर्याथार्थ्यस्यानेकविधत्वे पूर्वोक्ताव्याप्तितादवस्थ्यमित्याशङ्कय निषेधति न चैवमिति । ननु ज्ञेयविषयीकारित्वस्य ज्ञानधर्मत्वेऽपि करणधर्मत्वाभावान्न तस्योभयत्र साम्यमित्यतो ज्ञान इव तज्ज्ञानकरणेऽपि विषयविषयीकारित्वव्यवहाराविणाबाधितव्यवहारानुरोधेन तस्योभयधर्मत्वान्नानुपपत्तिरित्यभिप्रेत्य घटादेस्तज्ज्ञानविषयत्वेऽपि करणानां विषयस्यैवानिरूपणान्न तद्विषयीकारित्वं सम्भवतीत्यतो ज्ञानविषयस्यैव तज्ज्ञानकरणविषयत्वान्नानुपपत्तिरित्याह ज्ञानेति । कुतो ज्ञानविषयस्य करणविषयत्वमित्यतः सम्भाविततया प्रसक्तेषु निर्विषयत्वान्यविषयत्वज्ञानविषयविषयकत्वरूपप्रकारेषु निर्विषयत्वान्यविषयत्वयोरयोगात्तत्सिद्धिरिति भावेन तत्प्रकारद्वयं निराकरोति न हीति ॥ अतिप्रसङ्गादिति । चक्षुरादिनाऽपि गन्धादिग्रहप्रसङ्गादित्यर्थः । ननु यथावस्थितार्थविषयत्वस्योभयत्र साम्ये कथं केवलानुप्रमाणभेद इत्यत आह केवलमिति । नन्वेवमपि ज्ञानवत्करणानां स्वविषयज्ञेयतायां साक्षादुपाधित्वाभावात्करणवच्च ज्ञानस्य स्वविषयज्ञेयतायाम् उपाधिभूतज्ञानजनकत्वाभावादुक्तप्रकारद्वयस्यान्योन्यावर्तनादव्याप्तितादवस्थ्यमित्याशङ्कय परिहरति यदि चेति ॥ तदेति । पृथिव्यादिलक्षणभूतगन्धादेरपि सुरभित्वासुरभित्वादिना वैलक्षण्यस्य वक्तुं शक्यत्वेनाव्याप्त्यापत्त्या लक्षणमात्रोच्छेदः स्यादित्यर्थः ।

### **परिमल**

न चैवमिति । ज्ञानतत्करणेषु याथार्थ्यस्य मुख्यामुख्यत्व इत्यर्थः ॥ अतिप्रसङ्गादिति । गन्धादिविषयकघ्राणादिना रूपादिज्ञानोदयापत्तेरित्यर्थः ॥ अतिप्रसङ्ग इति । सास्नादिमत्त्वादेरलक्षणत्वप्रसङ्गात् । शुक्लपीतादिना सास्नादावपि वैलक्षण्यस्य सुवचत्वादिति भावः ।

### **यादुपत्यम्**

ज्ञानकरणयोर्याथार्थ्यस्यानेकविधत्वे पूर्वोक्तामव्याप्तिमाशङ्कय निषेधति न चैवमिति ॥ अतिप्रसङ्गादिति । रूपादिविषयकचक्षुरादिनाऽपि गन्धादिज्ञानजननापत्तेरित्यर्थः । ननु ज्ञानत्वकरणानामपि स्वभावत एव ज्ञेयविषयीकारित्वे केवलानुप्रमाणयोर्भेदानुपपत्तिरित्यत आह केवलमिति । ननु करणं ज्ञेयतायां ज्ञानमिव न साक्षादुपाधिरतोऽव्याप्तिस्तदवस्थेत्यत आह यदि चेति ॥ सदा सर्वति । गन्धवती पृथिवीत्यादावपि गन्धादेः सुरभित्वादिना वैलक्षण्यस्य वक्तुं शक्यत्वेनाव्याप्त्यापत्त्या लक्षणमात्रोच्छेदप्रसङ्ग इत्यर्थः ॥

निवासतीर्थीया

तथा यथार्थतया । किमप्यविषयीकुर्वतो ज्ञानजनकत्वे गन्धाविषयकचक्षुषोऽपि गन्धज्ञानजनकत्वरूपोऽतिप्रसङ्गः । अन्यविषयकस्यान्यज्ञानजनकत्वे पटविषयकस्यापि घटज्ञानजनकत्वलक्षणोऽतिप्रसङ्गो ध्येयः । ननु ज्ञानवत्तत्करणस्यापि ज्ञेयविषयीकारित्वे केवलानुप्रमाणविभागानुपपत्तिरिति पूर्वोक्तदोष इत्यत आह केवलमिति । ज्ञानं स्वविषयस्य ज्ञेयतामुपाधितया सम्पादयतीत्यन्वयः । एतावता विशेषेणेत्यर्थः । क्वचिद्रक्तसास्नायाः सत्त्वाक्त्वचिच्छुक्लायाः सत्त्वेन सास्नावत्त्वेऽपि वैलक्षण्यसत्त्वात्तस्यापि लक्षणत्वं न स्यादित्यादिरूपोऽतिप्रसङ्ग स्यादित्यर्थः ।





------------------------------------------------------------------------

अनुप्रमाणमेतानि ह्यक्षयुक्तिवचांस्यतः

**अनुप्रमाणमेतानि ह्यक्षयुक्तिवचांस्यतः**

### **सुधा**

अयमत्र समुदायार्थः । यथार्थं प्रमाणम् । तद् द्विविधम् । केवलमनुप्रमाणं च । तत्र यथार्थज्ञानं केवलम् । तत्साधनमनुप्रमाणम् । केवलमपि द्विविधम् । चैतन्यं वृत्तिरूपं चेति । चैतन्यमपि त्रिविधम् । उत्तममध्यमाधमभेदात् । तत्रोत्तमं यथार्थमेव । मध्यमं मिश्रम् । अधममयथार्थमेव । द्वितीयमपि केवलं प्रत्यक्षानुमानागमजभेदात्त्रिविधमेवेति । अनुप्रमाणमपि प्रत्यक्षानुमानागमभेदात्त्रिविधमेवेति ।

### **वाक्यार्थचन्द्रिका**

मूले याथार्थ्यमेवेत्यादिनोक्तं प्रमेयं बुद्ध्यारोहार्थमेकीकृत्याह अयमत्रेति । यद्वा केवलानुप्रमाणलक्षणयोः खण्डनकारोक्ततिव्याप्तिशङ्कासमाधानोपक्षेपाय ते विशिष्य दर्शयितुं प्रसङ्गा द्याथार्थ्यमेवेत्यादिनोक्तं सकलं प्रमेयं सङ्गृह्य दर्शयति अयमत्रेति । तत्र याथार्थ्यमेवेत्यनेनोक्तं प्रमाणसामान्यलक्षणमाह यथार्थं प्रमाणमिति । ‘ज्ञानार्थे ज्ञेयता मुख्या शब्दार्थे तदनन्तरमित्यनेन सूचितं तद्विभागमाह केवलमनुप्रमाणं चेति । ‘यथार्थज्ञानजनका यथार्था युक्तयः’ इत्यादिना सूचिते तयोर्लक्षणे आह तत्र यथार्थज्ञानं केवलमित्यादिना । यथार्थज्ञानजनका इत्यत्र यथार्थेति ज्ञानविणेन केवलभूते ज्ञाने याथार्थ्यायाथार्थ्यभेदेन द्वैविध्यं सूचितं तदाह केवलमपीति । यथार्थज्ञानरूपचैतन्ये यथार्थपदव्यावर्त्यं तत्सङ्ग्राह्यं च दर्शयन्नेव चैतन्यमात्रं विभजते चैतन्यमपीति । सर्वमपि चैतन्यं केवलं नेत्याहेत्यप्याहुः । केवलं द्विविधमित्युक्तया केवलत्वेनैव ज्ञानं परामृश्यते न तु प्रमाणत्वेनापीति न वक्ष्यमाणविभागानुपपत्तिरित्यप्याहुः । अनुप्रमाणमेतानीत्यादिना सूचितं केवलत्रैविध्यमाह द्वितीयमपि केवलमिति । प्रत्यक्षानुमानागमभेदात् प्रत्यक्षानुमानागमजभेदादित्यर्थः । अनुप्रमाणमेतानीत्यादिना कथितमनुप्रमाणत्रैविध्यमाह अनुप्रमाणमपीति ।

### **परिमल**

बुद्धिसौकर्याय निष्कृष्टार्थमाह अयमत्रेति । याथार्थ्यमेव मानत्वमित्यनेनोक्तमाह यथार्थं प्रमाणमिति । ज्ञानार्थ इत्यादिना सूचितमर्थमाह तद्द्विविधमिति । यथार्थज्ञानजनका इत्यनेन सूचितमर्थमाह यथार्थेति । जनकपदेन साधनत्वं विवक्षितमिति भावेनाह तत्साधनमिति । अनुप्रमाणविभागोक्तया प्रकृतं, ‘प्राकृतं शुद्धचैतन्यमि’त्यादिनोत्तरत्र शुद्धादिभेदेनाक्षविभागकथनेन च सूचितं केवलविभागं, चैतन्यविभागं च यथार्थज्ञानमित्यत्र यथार्थपदव्यावर्त्याय, प्रत्यक्षादेर्यथार्थचैतन्यज्ञानजनकत्वप्रसक्तिवारणाय चाह केवलमपीति । अत एव द्विविधं द्वितीयमपीत्यादिना यथार्थायतार्थरूपद्विविधवृत्तिज्ञानस्यैव प्रत्यक्षादिभेदेन त्रैविध्योक्तिः । अक्षयुक्तीत्यादिना सूचितमाह अनुप्रमाणमपीति । अनुप्रमाणानुवादेन त्रित्वविधानमहिम्ना लब्धार्थोक्तिर् एवेति ।

### **यादुपत्यम्**

अयमत्र समुदायार्थ इति । नन्वत्र यद्यपि प्रमाणसामान्यलक्षणं याथार्थ्यमित्यनेनैवोक्तं केवलमनुप्रमाणं चेति तद्विभागोऽपि ज्ञानार्थे ज्ञेयता मुख्येत्यनेन सूचितः । ‘यथार्थज्ञानजनका’ इत्यनेन च तयोर्लक्षणे सूचिते । ‘अनुप्रमाणमेतानी’त्यनेन चानुप्रमाणत्रैविध्यमप्युक्तम् । तथाऽपि केवलमपि द्विविधमित्यादि सपरिकरः केवलप्रमाणविभागः केनापि प्रकृतमूलेनानुक्तोऽसूचितश्च कथमुक्तः । असङ्गतं चात्र मध्यमाधमचैतन्यनिरुपणम् । न हि तत्केवलप्रमाणं येन तद्विभागावसरे निरूपणार्हमिति चेन्मैवम् । अनुप्रमाणविभागपरं मूलं केवलप्रमाणविभागाद्युपलक्षकमित्यभिप्रेतत्वात् । अन्यथा अनुप्रमाणविभागस्यात्रोक्तत्वात्तदवान्तरप्रत्यक्षादिविभागानामपि वक्ष्यमाण त्वात्केवलप्रमाणे सामान्यतो वितश्च निभागानुक्तौ न्यूनता स्यात् । अयथार्थज्ञाननिरूपणं च केवलप्रमाणलक्षणगतयथार्थपदव्यवच्छेदप्रदर्शनायैव न तु लक्ष्यतया । अत एवाग्रेऽनुप्रमाणप्रत्यक्षविभागकथनावसरे ‘यावदत्र सदोषमुक्तं तन्निर्दोषग्रहणव्यच्छेद्यमि’ति विभावयिष्यति । अतो नासङ्गतिशङ्काऽपीति ।

### **श्रीनिवासतीर्थीया**

द्वितीयमपि केवलं वृत्तिरूपं ज्ञानम् ॥ प्रत्यक्षेति । तथा च तत्करणस्यापि त्रित्वात्तज्जन्यं ज्ञालमपि त्रिविधमिति ज्ञेयम् ।

### **वाक्यार्थरत्नमाला**

द्वैविध्यं सूचितमित्यादि चैतन्यं वृत्तिरूपं चेत्युक्तावपि यथार्थज्ञानरूपचैतन्य इति उत्तरवाक्यानुसारेणोक्तचैतन्यस्य याथार्थ्यप्राप्त्या द्वितीयस्याप्यर्थतोऽयाथार्थ्यप्राप्त्या चैवमुक्तिः । एतद्विभागस्य फलतो याथार्थ्यायाथार्थ्यविभागत्वमित्यप्याहुः ॥ पाठस्तु शोध्योऽस्ति ॥ यदक्षविणं निर्दोषत्वमुक्तं तद्य्ववच्छेद्यं दर्शयितुमक्षभेदं तावदाह । प्राकृतमितीति वक्ष्यमाणमूलं यावदत्र सदोषमुक्तं तन्निर्दोषग्रहणव्यवच्छेद्यमिति भाव इति निर्दोषमेव चैतन्यमित्येतत्सम्बन्ध्युत्तरमूलं च मनसि निधायाह ॥ यथार्थज्ञानरूपचैतन्य इति । अनेन मध्यमज्ञाने अयथार्थभागो ऽधमज्ञानं च यथार्थपदव्यावर्त्यमित्युक्तं भवति । तेन एवं विभागेन चैतन्याङ्गीकारे मध्यमाधमज्ञानयोर्याथार्थ्यस्याव्याप्तिरिति शङ्का निराकृता भवति । अत एव मूलकारो वक्ष्यति ‘‘निर्दोषमेव चैतन्यमन्यत्रे’’ति अनुव्याख्याव्याख्यावसरे यावदत्र सदोषमुक्तं तन्निर्दोषग्रहणव्यवच्छेद्यमिति भाव इति ॥





------------------------------------------------------------------------

अनुप्रमाणमेतानि ह्यक्षयुक्तिवचांस्यतः

**अनुप्रमाणमेतानि ह्यक्षयुक्तिवचांस्यतः**

### **सुधा**

ननु तथाऽपि काकतालीयेऽतिव्याप्तिरपरिहार्या । तथा हि । पाणौ पञ्च वराटकान्पिधाय कश्चित्कञ्चित्पृच्छति मम करे कति वराटका इति । स च पृष्टोऽजाकृपाणीयन्यायेनाह पञ्चेति । तदेतत्प्रष्टुर्वक्तुश्च ज्ञानं यथार्थमिति प्रमाणं प्रसज्यते । न च निस्साधनं तदुत्पन्नमिति तत्साधनस्यापि प्रमात्वापातः । यादृच्छिकसंवादिलिङ्गविभ्रमादिष्वप्येवं प्रसङ्गो दुर्वार इति ।

मैवम् । वक्तुर्ज्ञानस्य संशयत्वेनाप्रसङ्गात् । तत्र (च) पाक्षिकव्यवहारस्तु वैयात्यनिबन्धनः । न स्वज्ञाननिबन्धनः । अन्यथा विप्रलम्भकस्यापि तादृशनिश्चयापत्तौ विपर्यस्ताविप्रसङ्गात् । एतेनाहार्यनिश्चयकल्पनमप्यपास्तम् ॥ प्रष्टुस्तु प्रागूर्ध्वं च ज्ञानं (यथार्थ)प्रमाणमेव । तन्मूलं च प्रत्यक्षम् । वाक्यजनितमपि पार्श्वस्थादेर्विज्ञानमेवमेव । वाक्यं तु यादृच्छिकसंवादि । यादृच्छिकसंवादिलिङ्गविभ्रमवाक्याभासजन्यस्य केवलप्रमाणत्वेऽपि न तयोः प्रामाण्यम् । तथा हि । न तावत्तत्र बाष्पस्य बाष्पतया (वि)ज्ञातस्य वा यथार्थज्ञानसाधनत्वं वक्तुं शक्यम् । नापि धूमस्य । असतः साधनत्वायोगात् । सत्त्वेऽप्यपरामृष्टत्वात् । ततो धूमत्वेन ज्ञातस्य बाष्पस्य बाष्पविषयस्य धूमविभ्रमस्य वेति वक्तव्यं, न च तत्सम्भवति । तज्जातीयस्य सर्वत्र यथार्थज्ञानजनकत्वाभावात् । तथाविधस्यैव साधनत्वेनास्माभिर्विवक्षितत्वात् । तथा सत्यकारणिका कार्यो(करणिकाक्रियो) (कारणकार्यो)त्पत्तिरापन्नेति चेन्न । लिङ्गविभ्रमस्य लौकिककार(कर)णत्वेऽपि पारिभाषिकसाधनत्वाभावस्योक्तत्वात् ।

वाक्याभासस्यापि प्रामाण्यप्रसङ्गोऽनेन निरस्तः । तस्य प्रामाण्यप्रसङ्गेऽपि न काचिदस्माकं क्षतिः । न हि तार्किकाणामिवास्माकमाप्तोक्ततया प्रामाण्यानुमानादिकमस्ति ।

### **वाक्यार्थचन्द्रिका**

काकतालीय इति । यथार्थज्ञान इति शेषः । तथा च यादृच्छिके यथार्थज्ञान इत्यर्थः । अत्र काकतालशब्दौ वृत्तिविषये काकतालसमवेतक्रियावर्तिनौ । तेन काकागमनमिव तालपतनमिव काकतालं काकतालमिव काकतालीयमिति विग्रहः । काकस्यागमनं यादृच्छिकं तालस्य पतनं च । तेन पतता तालेन काकस्य वधः कृतः । एवमेव यादृच्छिकं विषयसत्त्वम् । तत्र दुष्टकरणसन्निपातश्च । तेन च यथार्थज्ञानोत्पत्तिः । तत्र काकागमनं यादृच्छिकविषयसत्त्वस्योपमानं, तालपतनं च दुष्टकरणसन्निपातस्य । तालेन काकस्य यो वधः स दुष्टकरणसन्निपातेन यथार्थज्ञानोत्पत्तेः । अत्र यो यादृच्छिकसद्विषयदुष्टकरणयोः सन्निपातः स काकतालसम्बन्धसदृश इत्येकोपमार्थः । यच्च तेन यथार्थज्ञानजन्म तत्पतत्तालेन काकवधसदृश इति द्वितीयोपमार्थः । तत्राद्यः समासार्थः, द्वितीयः प्रत्ययार्थ इति विवेकः । काकतालशब्दे समासश्चास्मादेव ज्ञापकाद्द्रष्टव्यः । अत एवोक्तम् ‘इवार्थे काकतालाद्याः समाप्ताः स्युरमी’ इति । ज्ञाप्यतेऽनेन योगेन प्रत्ययश्च विधीयते’ इति । यादृच्छिकं यथार्थज्ञानमेव नास्तीत्याशङ्क्य तदुदाहणेनोपपादयति । तथा हीति । वराटकाः कपर्दकाः ॥ अजाकृपाणीयन्यायेनेति । अत्राजाकृपाणशब्दावजाकृपाणसमवेतक्रियावर्तिनौ । अजाग्रीवाप्रसारणमिव कृपाणपतनमिवाजाकृपाणम् अजाकृपाणमिवेत्यजाकृपाणीयमिति विग्रहः । अत्र हि कण्डूयमानार्थं शिथिलबन्धखङ्गे स्तम्भादौ यादृच्छिकं छाग्याग्रीवाप्रसारणं कृपाणपतनं कृपाणपतनं च, तेन च पतता तद्वधः । एवमेव देवदत्तस्य गमनं दस्यूनां चोपनिपातः । तैश्च तद्वधः । तत्र यो देवदत्तस्य दस्यूनां च समागमः सोऽजाकृपाणसमागमसदृश इत्येकोपमार्थः । यश्च तैर्देवदत्तस्य वधः सोऽजवधसदृश इति द्वितीयोपमार्थः । तेन भवति देवदत्तस्य वधोऽजाकृपाणीयः स चासौ न्यायश्चेति विग्रहः । अतश्चाजाकृपाणीयदेवदत्तवधन्यायेनेत्यर्थः । समासादिव्युत्पादनप्रकारश्च । काकतालीयशब्देन प्रदर्शितोऽनुसन्धेयः ॥ प्रसज्यत इति । ततश्च केवलप्रमाणलक्षणस्य तत्रातिव्याप्तिरिति भावः ॥ न चेति । ततश्चानुप्रमाणलक्षणस्य तत्रातिव्याप्तिरिति भावः । लिङ्गविभ्रमादिष्वित्यादिपदेन यादृच्छिकसंवादिवाक्याभावपरिग्रहः ।

पञ्चसङ्ख्यावच्छिन्नज्ञानं यद्वक्तृसमवेतं तत्रातिव्याप्तिरुच्यते उत प्रष्टृसमवेतज्ञाने उत पार्श्वस्थज्ञाने वेति विकल्पत्रयं मनसि निदायाद्यं दूषयति वक्तुर्ज्ञानस्येति ॥ संशयत्वेनेति । चक्षुषः सम्प्रयोगादिरूपनिश्चायकप्रमाणाभावादिति भावः ॥ पञ्चैवेति । निश्चयाभावे तथात्वेनाभिवदनव्यवहारो न स्यात्किन्तु पञ्च वाऽधिका वेत्येव व्यवहारः स्यात् । व्यवहारस्य ज्ञानपरतन्त्रत्वादित्यत आह तत्रेति ॥ पाक्षिकेति । एकमात्रकोटिक इत्यर्थः । ननु किमेककोटिकव्यवहारस्य वैयात्यनिबन्धनत्वकल्पनया, तादृशव्यवहाराद्वक्तृज्ञानामेककोटिमात्रविषयकं किन्न स्यादित्यत आह अन्यथेति । एककोटिकव्यवहारानुरोधेन तादृशज्ञानाभ्युपगम इत्यर्थः । व्यवहारानुसारित्वे ज्ञानस्य विप्रलम्भस्यापि नदीतीरे पञ्च फलानि सन्तीति व्यवहारानुरोधेन तादृशमेव ज्ञानं कल्पनीयं स्यात् । ततश्च भ्रान्तस्यापि तादृशज्ञानसद्भावादेको भ्रान्तोऽपरस्तु विप्रलम्भक इति सर्वसम्प्रतिपन्नस्तयोर्भेदो न स्यादित्यर्थः । नन्वेकतरकोटिव्यवहारस्य वैयात्यनिबन्धनत्वान्न स्वज्ञानहेतुकत्वमित्युकं तदयुक्तम् । स्वज्ञानहेतुकत्वस्य युक्तिसिद्धत्वेन निरासायोगात् । तथा हि । वक्तुः पञ्चसङ्ख्यावच्छिन्नत्वज्ञानस्यानेककोट्यनवलम्बित्वेन न संशयत्वम् । तथा सति व्यवहारास्य स्वविषयनिश्चयजन्यत्वनियमेन तदभावे तादृशव्यवहारानुपपत्तिप्रसङ्गात् । अतस्तद्य्ववहारमूलतया पञ्चसङ्ख्यावच्छिन्नत्वकोटौ तस्य निश्चयत्वमेव स्यात् । एवमेवान्यकोटावपि तस्य निश्चयत्वमभ्युपेयम् । स्थाणुरेव पुरुषो वेत्याद्यपाक्षिककोटिद्वयविषयसंशयादर्शनात् । तेन पञ्चैव नैवेति विरुद्धकोटिद्वयनिश्चयसमुच्चयत्वं विरुद्धमापद्यते । अतो यथा दृष्टफले कृष्यादौ कर्षकस्य निष्पन्नफलावश्यकत्वसन्देहेऽप्याहार्यफलावश्यकत्वनिर्णयजन्यैव प्रवृत्तिः । प्रवृत्तेः स्वविषयनिश्चयपुरःसरत्वनियमात् । तथा वक्तुः पञ्चसङ्ख्यावच्छिन्नसन्देहेऽप्याहार्यतत्कोटिनिश्चयादेवोक्तव्यवहार इति कथं न तस्य स्वज्ञानहेतुकत्वमिति खण्डनकृतोक्तं समाधानम्, एवं सति विप्रलम्भकस्यापि तादृशव्यवहारानुसारेण तादृशनिश्चयापत्तौ विपर्यस्ताविप्रसङ्गादित्युक्तदूषणातिदेशेन दूषयति एतेनेति । अत्राहार्येति पाठः सुगमार्थः । आहारेति पाठे त्वाहरणमाहार उत्प्रेक्षेति यावत् । स चासौ निश्चयश्चेत्याहारनिश्चय इत्यर्थः ।

द्वितीयं दूषयति प्रष्टुस्त्विति । तथा च लक्ष्यत्वान्न केवलप्रमाणलक्षणस्य तत्रातिव्याप्तिरिति भावः । तर्हि निस्साधनस्य तस्यानुत्पत्तेस्तत्साधनेऽनुप्रमाणलक्षणस्यातिव्याप्तिरेवेत्यतो भवेदेवं यदि प्रत्यक्षाद्यन्यदेव तत्साधनं स्यात् । न चैतदस्तीत्याह तन्मूलं चेति ।

तृतीयं दूषयति वाक्येति । पार्श्वस्थादेरित्यादिपदेन प्रष्टुः सङ्ग्रहः । पञ्च वराटक इति वाक्येत्यर्थः ॥ एवमेवेति । प्रमाणमेवेत्यर्थः । ततश्च न केवलप्रमाणलक्षणस्य तत्रातिव्याप्तिरिति भावः । तर्हि तत्करणस्य वाक्यस्य प्रामाण्यं स्यात् । न च तत्सम्भवति । अनाप्तवाक्यत्वादित्यत आह वाक्यं त्विति । तथा च यादृच्छिकसंवादिलिङ्गविभ्रमे यः परिहारः स एवात्रापि भविष्यतीति भावः । यादृच्छिकसंवादिलिङ्गविभ्रमादिष्वप्येवं प्रसङ्ग इति किं तज्जनितवह्न्यादिज्ञानस्य केवलप्रमाणत्वापादनमभिमतमुत तज्जनकलिङ्गविभ्रमादेरिति विकल्पद्वयं मनसि निधायाद्यमिष्टापत्त्या दूषयन्नेव द्वितीयं प्रतिषेधति यादृच्छिकेति ॥ वाक्येति । विप्रलम्भादिवाक्याभासजन्यस्येत्यर्थः । जन्यस्येत्यतः परं ज्ञानस्येति शेषः । लिङ्गकरणतापक्षमाश्रित्याह बाष्पस्येति । बाष्पस्य वह्न्यविनाभावानवगत्या तस्य तज्ज्ञानाजनकत्वाद्यथार्थज्ञानजनकत्वं तस्यासम्भावितमिति भावः । अस्तु तर्हि तत्र गृहीतवन्ह्यविनाभावस्य धूमस्यैव यथार्थज्ञानजनकत्वमित्यतस्तस्य वह्न्यविनाभावेऽपि पक्षेऽसत्त्वेन पक्षधर्मत्वाभावान्न तज्ज्ञानजनकत्वमित्याह असत इति ।

यत्र पक्षे धूमस्यासत्त्वं तत्र धूमस्य यथार्थज्ञानजनकत्वायोगेऽपि यत्र यादृच्छिकसंवादिप्रमानुमितिस्थले बाष्पस्यैव करणसन्निकृष्टत्वेन परामर्शविषयतयाऽनुमितिजनकत्वसम्भवेऽपि धूमस्यासन्निकृष्टत्वेन परामर्शविषयत्वाभावान्न तस्य तत्र यथार्थानुमितिजनकत्वमित्याह सत्त्वेऽपीति । लिङ्गकरणतापक्षमाश्रित्योक्तं धूमत्वेन ज्ञातस्य बाष्पस्येति । तज्ज्ञानकरणतापक्षमाश्रित्योक्तं बाष्पविषयस्य धूमभ्रमस्येति ॥ सर्वत्रेति । वन्हिमति तस्य तज्जनकत्वेऽप्यवन्हिमति तस्य तदजनकत्वादिति भावः । ननु तज्जातीयस्य सर्वत्र यथार्थज्ञानजनकत्वाभावेऽपि धूमत्वेन ज्ञातस्य बाष्पस्य बाष्पविषस्य धूमभ्रमस्य वन्हिमति यथार्थज्ञानजनकत्वाद्यथार्थज्ञानसाधनत्वमस्त्येवेति कथमतिव्याप्तिपरिहार इत्यतः स्यादेतदेवं यदि जनकत्वमात्रमिह साधनत्वं विवक्षितं स्यान्न चैवं किन्तु यज्जातीयानन्तरं नियमेन कार्यमुत्पद्यते तदेवेह साधनत्वं विवक्षितम् । तच्च नोक्तरीत्या तत्रास्तीति नातिव्याप्तिरित्याशयेनाह तथाविधस्यैवेति ॥ तथा सतीति । लिङ्गविभ्रमस्य यथार्थज्ञानजनकत्वाभाव इत्यर्थः ॥ लौकिककरणत्वेऽपीति । लोकप्रसिद्धासाधारणकारणत्वरूपकरणत्वेऽपीत्यर्थः । ततश्च लोकप्रसिद्धकरणशून्यताया एवाकरणक्रियोत्पत्त्यापादकत्वात्प्रकृते च तदभावान्न तदापत्तिरिति भावः ।

एवं पारिभाषिकसाधनत्वघटितलक्षणाभावेन यादृच्छिकसंवादिलिङ्गविभ्रमेऽतिव्याप्तिं परिहृत्य यादृच्छिकसंवादिनि विप्रलम्भकवाक्येऽपि तां परिहरति वाक्याभासस्येति । तस्यार्थसत्त्वस्थले यथार्थज्ञानजनकत्वेऽपि तदभावस्थले तज्जनकत्वाभावेन यज्जातीयान्तरमिति पारिभाषिकसाधनत्वाभावान्न तत्रातिव्याप्तिरिति भावः । न चैवमपि यथार्थं प्रमाणमिति प्रमाणसामान्यलक्षणस्य लिङ्गविभ्रमादावतिव्याप्तिरिति वाच्यम् । साक्षाज्ज्ञेयविषयीकारितत्साधनान्यतरत्वस्यैव लक्षणार्थतया विवक्षितत्वेन तदनवकाशात् । लौकिककरणत्वातिरिक्तपारिभाषिकसाधनत्वाश्रयणे गौरवं मनसि निधाय विप्रलम्भकवाक्यस्यानुप्रमाणतया लक्ष्यत्वान्न तत्रातिव्याप्तिरित्यभ्युपगमवादेनाह तस्येति । वाक्याभासस्येत्यर्थः । उपलक्षणं चैतत् । यादृच्छिकसंवादिलिङ्गविभ्रमस्येत्यपि द्रष्टव्यम् । अस्माकं प्रामाण्यस्वतस्त्ववादिनाम् । कथं न क्षतिरित्यतोऽस्माकमित्येतद्य्वावर्त्यप्रदर्शनपूर्वकं क्षत्यभावमुपपादयति न हीति ॥ आप्तोक्ततयेति । उपलक्षणं चैतत् । सल्लिङ्गपरामर्शतयेत्यपि द्रष्टव्यम् । प्रामाण्यानुमानादिकमित्यादिपदेन प्रामाण्योत्पत्तिपरिग्रहः । अत्र लिङ्गाभासवाक्याभासयोर्यथार्थज्ञानजनकत्वाविशेषेऽपि वाक्यज्ञानस्य वाक्यांशे केवलप्रमाणत्ववल्लिङ्गभ्रमस्य लिङ्गांशे तदभावात्तत्परित्यागेनोभयथा प्रमाणभूतत्वाद्वाक्याभासस्यैवाभ्युपगमवादेन स्वशब्देन प्रमाणतयोक्तिर्न तु लिङ्गविभ्रस्येति ध्येयम् ।

### **परिमल**

‘यथार्थज्ञानजनकाः’ इत्यत्र साधनत्वं विवक्षीकृत्य वक्तुं शङ्कासमाधी आह नन्वित्यादिना ॥ काकतालीय इति । काकशब्दः काकागमनपरः । तालशब्दः ‘फले लुगि’ति तालफलपरः सन् तत्पतनक्रियापरः । ‘समासाच्च तद्विषयादि’तीवार्थे छप्रत्ययान्तोऽयं काकागमनमिव तालपतनम् इव स्थित इत्यर्थः । दैवात्काकागमनवेलायां पक्वतालपलस्य काकभक्षणयोग्यस्य पतनं यथा तथैव करणसामर्थ्यं विना दैवाज्जातप्रमारूपज्ञाने तत्करणे चातिव्याप्तिरित्यर्थः । काकागमनतालफलपतनवद् यादृच्छिकं किं तदित्यत आह पाणावित्यादिना ॥ वराटका इति । कपर्दिका इत्यर्थः ॥ अजाकृपाणीयेति । अजाया आगमनवेलायां कृपाणस्य दैवात्पाते सति तद्वधोऽतार्कत एव भवति । तद्वदतर्कितामेव सङ्ख्यामाहेत्यर्थः । पूर्ववद्रपनिष्पत्तिर्ध्येया ॥ अप्रसङ्गादिति । तज्ज्ञाने तज्जनके चातिव्याप्त्यप्रसङ्गादित्यर्थः । ननु तस्य संशयत्वे कथं पञ्चत्वपक्षमात्रव्यवहार इत्यत आह तत्र पाक्षिकेति । एककोटिव्यवहारो धार्ष्ट्यनिमित्त इत्यर्थः ॥ अन्यथेति । व्यवहारबलात्तादृशनिश्चयकल्पने नास्तीति जानन्नपि अस्तीत्यादि वदन् प्रतारकोप्यस्तित्वादिनिश्चयवान् स्यात् । तथा च भ्रान्तप्रतारकयोरविशेषः स्यादित्यर्थः ॥ एतेनेति । भ्रान्तविप्रसङ्गेनेत्यर्थः । पाक्षिकव्यवहारस्यान्यनिमित्तकथनेनेति वाऽर्थः ॥ वाक्येति । पञ्चेतिवाक्यजनित इत्यर्थः । इतश्च किमित्यत आह यादृच्छिकसंवादिलिङ्गविग्रमवाक्याभासेति ॥ अपरामृष्टत्वात् । परामर्शाविषयत्वादित्यर्थः ॥ पारिभाषिकेति । यज्जातीयानन्तरं नियमेन प्रमोत्पत्तिस् तादृशसाधनत्वाभावस्येत्यर्थः ॥ अनेनेति । विवक्षितसाधनत्वाभावेन निरस्त इत्यर्थः । कथं न क्षतिर् आप्तोक्तत्वलिङ्गाभावेन तत्र प्रामाण्यज्ञप्तेरयोगात् । आप्तोक्तत्वगुणाभावेन प्रामाण्योत्पत्तेरयोगात् । तथा च प्रामाण्योत्पत्तिज्ञप्त्योरयोग एवेत्यत आह न हीति । अस्माकं स्वतस्त्ववादिनाम् ।

### **यादुपत्यम्**

काकतालीय इति । काकतालीयं यादृच्छिकसंवादिज्ञानं, तत्रातिव्याप्तिरित्यर्थः । समासाच्च यद्विषया’दित्यनेनेवार्थविषयात्समासपदादन्यस्मिन्निवार्थे छप्रत्यये तस्येयादेशे च सति काकतालीयम् अजाकृपाणीयमित्यादिरूपनिष्पत्तिरिति द्रष्टव्यम् । काकतालशब्दौ काकतालसमवेतक्रियावाचिनौ । काकस्यागमनं यादृच्छिकं तालस्य च पतनं, तेन पतता तालेन काकस्य वधः । एवं यादृच्छिकं विषयसत्त्वं तत्र दुष्टकरणसन्निपातः । तेन यथार्थज्ञानोत्पत्तिः । तत्र काकागमनं यादृच्छिकविषयसत्त्वस्योपमानम् । तालपतनं दुष्टकरणसन्निपातस्य । तालेन तु यः काकस्य वधः, स यथार्थज्ञानोत्पत्तेः । तथा च काकागमनमिव तालपतनमिव काकतालम्, काकतालमिव काकतालीयमिति विग्रहः । अत्र यादृच्छिकसद्विषयदुष्टकरणयोः सन्निपातः स काकतालसम्बन्धसदृश इत्येक उपमार्थः । यच्च तेन यथार्थज्ञानजन्मतत्काकवधसदृशमिति द्वितीयः । तत्राद्यः समासार्थो द्वितीयः प्रत्ययार्थ इति ज्ञातव्यम् । काकतालादिशब्दयोरुक्तार्थे समासश्चास्मादेव ज्ञापकात् । यथाऽऽहुः ‘इवार्थे काकतालाद्याः स्युरमी इति । ज्ञाप्यतेऽनेन योगेन प्रत्ययश्च विधीयते’’ इति ।

यत्तु खण्डनटीकाकारेणोक्तम् ‘परिणततालपतनकाले काकोऽपि तद्वृक्षमाश्रयते । तत्र काकयोगस्य तालपतनेऽन्वयव्यतिरेकविरहाद्यादृच्छिकः काकयोगः’ इति, तथा दैवादागतविज्ञानं यादृच्छिककाकतालीयसमं काकतालीयमित्युच्यत इति । तदुक्तव्याकरणविध्यमानमूलमित्युपेक्षणीयम् । वराटकाः कपर्दकाः ॥ अजाकृपाणीयन्यायेनेति । अत्र न्यायेनेत्युक्त्याऽजाकृपाणीयो देवदत्तवधस्तन्न्यायेनेत्यर्थः। यत्र शिथिलबन्धनकृपाणयुक्तस्तम्भे कण्डूयनार्थमजाया आगमनं यादृच्छिकं, कृपाणस्य च पतनं च, तेन तद्वधः । एवमेव देवदत्तस्य गमनं यादृच्छिकम् । दस्यूनां चोपनिपातः । तैश्च वधो ऽत्र यो देवदत्तस्य दस्यूनां च समागमः सोऽजाकृपाणीसमागमसदृश इत्येक उपमार्थः । यश्च देवदत्तवधः सोऽजावधसदृश इति द्वितीयः । अतो देवदत्तवधोऽजाकृपाणीय इत्युच्यते । तन्न्यायेन युक्तं प्रकृतं पच्चवराटका इति वाक्यजन्यं ज्ञानम् । प्रयोगमूलं ज्ञानमत्र चोपमार्थद्वयं प्रागेव प्रदर्शितम् । ननु ज्ञानस्य संशयत्वे कथं पञ्चेत्येककोटिकव्यवहार इत्यत आह तत्र पाक्षिक इति । एकपक्षावलम्बीत्यर्थः । अत्र पक्षपदेन कोटिरेव विवक्षिता । वैयात्यं धार्ष्ट्यम् । अन्यथेति ॥ व्यवहारानुरोधेन ज्ञानकल्पन इत्यर्थः । एतेनेति । विप्रलम्भकस्यापि व्यवहारानुरोधेन तादृशाहार्यभ्रमकल्पनापत्तौ विप्रलम्भकोऽपि विपर्यस्त एव स्यात्, न विप्रलम्भक इत्युक्तदूषणेनेत्यर्थः । एतेन वैयात्यनिबन्धनत्वव्युत्पादनेनेत्यप्याहुः । वाक्यजनितमिति । पञ्चेतिवक्तृवाक्यजनितं विज्ञानं यथार्थमेवेत्यर्थः । तर्हि तत्करणं वाक्यं प्रमाणं स्यादित्यत आह वाक्यं त्विति । तथा च यादृच्छिकसंवादिनि लिङ्गविभ्रमे यः परिहारः स एवात्रापि भविष्यतीति भावः ॥ वाक्याभासेति । भ्रान्तप्रतारकवाक्यजन्यस्येत्यर्थः । जन्यस्येत्यनन्तरं ज्ञानस्येति शेषः । बाष्पस्येत्याद्युक्तिर्लिङ्गकरणतापक्षमाश्रित्येति द्रष्टव्यम् । ननु तत्र यादृच्छिकवह्नेः सत्त्वेन तत्कार्यस्य धूमस्याप्यल्पस्य सत्त्वात्कथमसत्त्वमित्यत आह सत्त्वेऽपीति । तस्य बाष्पेणाभिभूतस्याज्ञातत्वादित्यर्थः । तथा च यः सन्नल्पो धूमः स बाष्पाभिभूतत्वान्न ज्ञायते । यश्च ज्ञायते स बाष्पारोपितोऽसन्नेवेति भावः ॥ लौकिकेति । लौकप्रसिद्धेत्यर्थः । धूमज्ञानस्य सामान्यतो वह्न्यनुमितिं प्रति करणत्वं लोकसिद्धान्वयव्यतिरेकसिद्धमिति भावः । न च दोषस्य प्रमाप्रतिबन्धकत्वात्कथं दुष्टकरणेन प्रमोत्पत्तिः । विषयसत्त्वस्य तत्रोत्तेजकतयाऽङ्गीकृतत्वात् ॥ तथाविधस्येति । यज्जातीयानन्तरं नियमेन कार्योत्पत्तिस् तथाविधस्येत्यर्थः ॥ अनेन निरस्त इति । विप्रलम्भकवाक्यजातीयस्य सर्वत्र यथार्थज्ञानजनकत्वाभावेनेत्यर्थः । नन्वेवं ज्ञातज्ञापकवाक्यादावतिव्याप्तिस् तज्जातीयानन्तरं नियमेन यथार्थज्ञानजननादित्यरुचेराह तस्येति । अनुमानादिकमित्यत्रादिपदेन प्रामाण्योत्पत्तिपरिहग्रहः । इदमुपलक्षणम् । यादृच्छिकसंवादिलिङ्गविभ्रमस्यापि प्रामाण्यप्रसङ्गे न काचिदस्माकं क्षतिः । न ह्यस्माकं सल्लिङ्गापरामर्शतया प्रामाण्यानुमानादिकमित्यपि द्रष्टव्यम् । ज्ञातज्ञापकादिवाक्यमप्यस्मन्मते प्रमाणतया सङ्ग्राह्यमेवेति भावः ।

### **श्रीनिवासतीर्थीया**

वराटकाः कपर्दिका इत्याहुः । वक्तुर्ज्ञानस्येति । चक्षुः सन्निकर्षादिप्रमाणजन्यत्वेनेति भावः । अतिप्रसङ्गात् तथा च न तज्ज्ञानस्य यथार्थत्वेन केवलत्वं न वा तत्साधनस्यानुप्रमाणत्वमिति नातिव्याप्तिदोषः ॥ अन्यथेति । एकपक्षावलम्बिव्यवहारस्य तथाज्ञानाभावेऽसम्भवात्तदनुसारेण ज्ञानस्याप्यभ्युपगम इत्यर्थः । तथा च नदीतीरे न सन्ति फलानीति ज्ञात्वा विप्रलम्भार्यं सन्तीति व्यवहरति । ततश्च तस्यपि तदनुरोधेन सन्तीति ज्ञानं कल्प्यं स्यात् । ओमिति चेत् । तर्हि फलाभावेऽपि तेषां सत्त्वेन ज्ञानं भ्रान्तास्याप्यस्तीति विप्रलम्भकभ्रान्तयोर्विशेषो न स्यात् । तदर्थं विप्रलम्भके व्यवहारानुरोधेन भ्रान्त इव ज्ञानं न कल्पनीयं तद्वत्प्रकृतेऽपीति नोक्तदोष इति भावः । एवमेव प्रमाणमेव । वाक्यं त्विति । तथा यादृच्छिकलिङ्गे यः परिहारः स एवात्रापि भविष्यतीति शेषः । वाक्याभासो भ्रान्तप्रतारकवाक्यम् । जन्यस्य ज्ञानस्य । बाष्पतया इदं बाष्पमिति बाष्पत्वेन ज्ञातस्येत्यर्थः । असतो धूमस्य । सत्त्वेऽपि धूमस्य । अपरामृष्टत्वात् परामर्शाविषयत्वाद् धूमत्वेनाज्ञातत्वादिति भावः । बाष्पविषयस्य तदधिष्ठानकस्येत्यर्थः ॥ धूमेति । धूमप्रकारकेत्यर्थः । लिङ्गज्ञानं करणमिति मते नेदं मन्तव्यम् । वक्तव्यमित्यत्र यथार्थज्ञानसाधनत्वमिति वर्तते । तज्जातीयस्य एतादृशभ्रमजातीयस्य ॥ तथाविधस्यैवेति । यज्जातीयानन्तरं नियमेन कार्योत्पत्तिस्तादृशस्यैवेत्यर्थः । तथासति लिङ्गविभ्रमस्याकरणत्वे सति ॥ लौकिकेति । लोकदृष्ट्येत्यर्थः ॥ पारिभाषिकेति । यज्जातीयानन्तरमित्यादिना निरुक्तेत्यर्थः । अनेन पारिभाषिकसाधनत्वाभावेन । तस्य वाक्याभासस्य । लिङ्गविभ्रमस्य च । आप्तोक्ततयेत्युपलक्षणम् । सल्लिङ्गपरामर्शेन चेत्यपि द्रष्टव्यम् ।

### **वाक्यार्थरत्नमाला**

काकतालीयकार्याणां बहुत्वादत्रातिव्याप्तिस्थलत्वेनाभिप्रेतं स्थलं दर्शयति । यथार्थज्ञान इति । इति । इदानीं काकतालीयपदविवक्षितार्थं वदन् श्रुतमेलनेन लब्धमर्थं दर्शयति । तथा चेति । वृत्तिविषय इति । समासरूपवृत्तिविषय इत्यर्थः । अनेन वृत्तेरन्यत्र काकतालार्थकावेवेति सूचितम् । काकतालमिति । समासार्थोपमेयम् ॥ प्रत्ययार्थोपमां दर्शयति । काकतालमिवेति । ब्रह्मज्ञानिनां सद्यः शरीरपाते ब्रह्मोपदेशा वातपुत्रीयाः प्रसज्येरन्निति जिज्ञासाधिकरणीयमूलटीकायां वातपुत्रीयशब्दव्युत्पादनव्याजेन काकतालीयाजाकृपाणीयशब्दव्युत्पादनात्तदनुसारेण स्मृत्यधिकरणेऽपि काकतालीयशब्दव्युत्पादनात्तदनुसारेणात्रापि काकतालीयशब्देऽधिकं व्युत्पादनं द्रष्टव्यमित्याशयेनाधिकव्युत्पादनं न कृतमिति ज्ञेयम् ।

परन्तूपमाद्वयं स्थल एव काकतालीयशब्दस्य संपूर्णार्थत्वेऽपि स्मृत्यधिकरणाद्युदाहृतद्राष्टान्तिके उपमाद्वयाभावेऽपि यादृच्छिकसमागममात्रे दृष्टान्तत्वमित्यादेः प्राक्प्रतिपादनादत्रापि नोपमाद्वयमित्याद्याशङ्कापरिहारायोपमाद्वयस्यापि प्रकृते संभवः । उपमेयद्वयसद्भावादित्याशयेनोपमाद्वयादिकं दर्शयति । काकस्येत्यादिना । पतनञ्चेत्यतः परं यादृच्छिकमिति वर्तते । वध इत्यनन्तरं यादृच्छिक इति योज्यम् । एवं सन्निपातश्चेत्यादावपि यादृच्छिकमित्यादेर्यथासम्भवं सम्बन्धो ज्ञेयः । यद्यपि काकतालोपमानेन दस्युदेवदत्तसमागमादिप्राग्व्युत्पादितम् । तथापि तत्र काकतालीयन्यायेनेति मूले उक्तेर्दस्युकृतदेवदत्तवधान्तं काकतालीयशब्देन विवक्षित्वा तन्न्यायेनेति योजितम् । अत एवाजाकृपाणीय न्यायेनेत्युत्तरमूले पूर्ववदेव देवदत्तवधान्तमेवाजाकृपाणीयशब्दार्थमुक्त्वा तन्न्यायेनेति व्याख्यास्यते । इह मूले तु काकतालीयेति व्याप्तिरित्युक्त्यनुसारेण दुष्टकरणजन्ययथार्थज्ञानस्यैव काकतालीयशब्देन गृहीतत्वादुपमेयान्तराभाव इत्यतस्तद्ज्ञानमेव तच्छब्दार्थत्वेन व्याख्यातमिति वैषम्यमिति ज्ञेयम् ॥ द्रष्टव्य इति । एतच्च किञ्चित्प्रागेवास्माभिर्व्याख्यातम् । अत एवोक्तमिति । जिज्ञासाधिकरणोक्तं व्यत्पादनप्रकारमजाकृपाणीयशब्दे दर्शयन् न्यायेनेत्यन्तं व्याख्याति । अजाकृपाणशब्दावित्यादिना । अत्रापि दार्ष्टान्तिके उपमेयद्वयाभावात् । यादृच्छिकसमागममात्रे दृष्टान्तोऽयमित्यप्युपलक्षणया अभिप्रेतम् । पूर्वत्र तथाव्याख्यानात्तत एवान्यत्रापि तथाविधस्थले तस्योहात्वाशयाच्चात्र पुनस्तथा नोक्तमिति ज्ञेयम् । कृपाणीयदेवदत्तवधेति अजाकृपाणीयं शब्दार्थत्वेन प्राप्तो यो देवदत्तपद इति योज्यम् । शिथिलबन्धे इति । शिथिलश्चासौ बन्धश्च स तथोक्तः । शिथिलबन्धः खड्गस्य यस्मिन्निति गमकत्वाद्य्वधिकरणो बहुव्रीहिः । यद्वा शिथिलो बन्धो यस्मिंस्तच्छिथिलबन्धं तादृशं खड्गं यस्मिन् स्तंभादाविति बहुव्रीहिगर्भबहुव्रीहिः । स्तम्भादाविति सप्तम्यर्थो बद्धत्वम् । उभयोर्बन्धस्य शिथिलं यत्रेति फलति । प्रदर्शित इति । स्मृत्यधिकरण इति शेषः । समासाश्च तद्विषयादित्यादिसूत्रार्थकथनादिना व्युत्पादनस्य कृतत्वादिति भावः । अनेककोट्यनवलंबित्वेन न संशयत्वमित्यत्रानेककोट्यवलंबित्वेन प्राप्तं यत्संशयत्वं तन्नेत्यर्थः । अपाक्षिकपाक्षिकेति । अपाक्षिकत्वं नाम कोटेः स्वोल्लेखानन्तरं कोट्यन्तरोल्लेखशून्यत्वम् । पाक्षिकत्वं तु तदुल्लेखवत्वमिति ज्ञेयम् । आदिपदेन द्रष्टुः संग्रह इति पाठः । प्रष्टुरिति पाठे तु प्रष्टुर्ज्ञानं यथा प्रमाणमेवं पार्श्वस्थस्य वाक्यजन्यं ज्ञानं प्रमाणमिति दृष्टान्ततया प्रष्ट्रग्रहणमिति न दोषः । विप्रलम्भादिवाक्याभासेति ॥ भ्रान्तःसन्यो विप्रलम्भयति तद्वाक्येत्यर्थः । तेन न कश्चिद्दोषः । बाष्पस्य बाष्पविषयधूमभ्रमस्य वेति मूलानुसारी पाठः । तदेवेहेति ॥ तत्वमेवेत्यर्थः ॥ क्वचित्तथैव पाठः । साक्षाज्ज्ञेयेति । इदं च पूर्वमूलानुसारेण योज्यम् । अत्र लिङ्गाभासवाक्याभासयोरिति ॥ वाक्यस्य दुष्टत्वेऽपि तज्ज्ञानस्य यथार्थत्वादिति भावः । उभयथा यथार्थज्ञानजनकत्वेन यथार्थज्ञानत्वेन चेत्युभयथा ॥ स्वशब्देनेति । तस्य प्रामाण्येति वाक्ये तस्येत्यनेन वाक्याभासमात्रपरामर्शः । नहीत्युत्तरवाक्ये आप्तोक्ततयेति विशिष्योक्तेरिति भावः । विभ्रमस्येत्यनन्तरं स्वशब्देनाभ्युपगमवादे प्रमाणतयोक्तिरित्यनुवर्तते । किंतूपलक्षणयेति शेषः ।





[Load More](javaऽcriptःvoid(0))
