+++
title = "१५ स्मृतिप्रामाण्यसमर्थनम्"
upstream_url = "https://dvaitavedanta.in/category-details/7572/975/sharam/sathha/thavat/parath/na-val/samata"
+++
## प्रामाण्यं नानुवादस्य स्मृतेरपि विहीयते

**स्मृतिप्रामाण्यसमर्थनम्**

**प्रामाण्यं नानुवादस्य स्मृतेरपि विहीयते**

### **सुधा**

ननु च सङ्ग्राह्यस्य सङ्ग्रहो गुणो, न त्वसङ्ग्राह्यस्यापि । किन्नामातिव्याप्त्या दोष एव । न च स्मृत्यादि लक्षणसङ्ग्राह्यम् । प्रामाण्याभावादिति चेत् । तत्किं स्मृत्यादिप्रामाण्यं साधकप्रमाणाभावान्नाङ्गीकार्यम्, उत बाधकसद्भावात् ।

### **वाक्यार्थचन्द्रिका**

नन्वङ्गीकृतं चेदित्याद्युत्तरवाक्यमनर्थकम् । न च स्मृतेः प्रामाण्ये बाधकाभावप्रतिपादनार्थं तदिति वाच्यम् । तत्प्रतिपादनस्याप्यनर्थकत्वात् । न च स्मृतिप्रामाण्यसिध्यर्थं तदिति वाच्यम् । तथा सति साधकसहकृतबाधकाभावस्यैव वस्तुव्यवस्थापकत्वेन साधकस्याप्यवश्यवक्तव्यतया केवलबाधकाभावोक्तेरश्लिष्टत्वादित्यतो ‘वेदानुमानादिप्रामाण्यप्रसिद्धेश्चे’ति लोकव्यवहारस्य प्रमाणलक्षणादौ साधकस्याभिधानादत्र तदनभिधानं न दोषावेत्याशयवान्सम्भावितविकल्पद्वयं प्रदर्श्योदाहृतमूलं मनसि निधायाद्यपक्षं बहिरेव प्रदूष्य द्वितीयपक्षदूषणपरतयोत्तरमूलं योजयितुं तद्य्वावर्त्यां शङ्कामुत्थापयति नन्वित्यादिना ॥ अतिव्याप्त्या दोष एवेति । इयं च प्रकृत्यादिभ्यस्तृतीयेति प्रकृत्यादित्वात्तृतीया । तथा चातिव्याप्तिरेव दोष इत्यर्थः ।

### **परिमल**

अतिव्याप्त्येति । अतिव्याप्त्या निमित्तेनासङ्ग्राह्यसङ्ग्रहदोष एवेत्यर्थः ।

### **यादुपत्यम्**

अतिव्याप्त्येति । अत्र ‘प्रकृत्योदिभ्यस्तृतीये’त्यनेन तृतीया । एवं चातिव्याप्तिरेव दोष इत्यर्थः । हेतौ वा । अत्र दोषोऽसाधकता । तथा चातिव्याप्त्या लक्षणस्य व्यावृत्त्याद्यसाधकता स्यादित्यर्थः ।

  

------------------------------------------------------------------------

प्रामाण्यं नानुवादस्य स्मृतेरपि विहीयते

**प्रामाण्यं नानुवादस्य स्मृतेरपि विहीयते**

### **सुधा**

नाद्यः । लोकव्यवहारस्य सत्त्वात् । यथार्थज्ञानतत्साधने हि प्रमाणतया लोके व्यवहरति । न ह्यस्ति प्रत्यक्षादिप्रामाण्यसाधकमन्यल्लोकव्यवहारात् ।

ननु प्रमाणाभियुक्तानां कणभुग(भक्षा)क्षपाददीनां तत्र (प्रामाण्य)प्रमाणव्यवहारो नास्तीति चेन्न । ‘स्मृतिः प्रत्यक्षमैतिह्यमि’त्यादिश्रुति(स्मृति)सिद्धार्थमनङ्गीकुर्वतामाप्तत्वस्यासिद्धेः । स्मृतिः पौरुषेयो ग्रन्थ इति चेत् । किमत्रायमखण्डवृत्तिः शब्दः किंवा यौगिकः । नाद्यः । कृदन्ततायाः स्पष्टावभासत्वात् । न द्वितीयो ऽव्याप्त्यतिव्याप्तिभ्यां योगानुपपत्तेः । तस्मान्मन्वादिस्मरणमूलत्वात्स्मृतिरित्युपचारो ग्राह्यः । ते हि श्रुत्यादिनाऽनुभूतमर्थं स्मृत्वा तत्प्रतिपादकं ग्रन्थमारचयन्ति व्यासादिप्रणीतेषु तत्सादृश्यात्प्रयोगः । न च मुख्ये बाधकमन्तरेणोपचारो लभ्यते ।

सन्तु वाऽक्षचरणादयो(ऽप्या)ह्याप्ताः । तथापि तत्तद्य्ववहाराभावमात्रेण स्मृत्यादिप्रामाण्यानभ्युपगमोऽयुक्तः । न हि तैः प्रतिव्यक्ति पदार्था निरूपिताः । तथाऽप्युक्तलक्षणैः सङ्गृहीता इति चेत् । तुल्यं स्मृत्यादेरपि । प्रत्यक्षाद्यन्तर्भावस्य सुवचत्वात् ।

अपि च स्मृत्याधिकं प्रमाणपदवाच्यं यथार्थत्वात् प्रत्यक्षवत् । न चानुभवत्वमुपाधिः । समव्याप्तिपक्षे संशयादौ व्याप्तिभङ्गात् । विषमव्याप्तित्वे(पक्षे)ऽपि करणरूपे प्रत्यक्षे साध्याव्यापकत्वात् । किञ्चेदमनुभवत्वं स्मृतिव्यतिरिक्तज्ञानत्वमिति चेत् । किमर्थमिदं विणम् । पक्षव्यावृत्त्यर्थमिति चेत् । तर्हि पक्षेतरत्वेनानुपाधित्वम् । अन्यथेश्वरानुमानेऽप्युपाधिरशक्यनिरासः स्यात् । एतेनानुभवतत्करणयोरन्यतरत्वमपि प्रत्युक्तम् ।

### **वाक्यार्थचन्द्रिका**

उदाहृतमूलं मनसि निधायाद्यं दूषयति नाद्यो लोकेति । तस्यासिद्धिं परिहरति यथार्थेति । यथार्थज्ञानत्वं च स्मृतेः प्रागेव समर्थितमिति भावः । नन्वप्रयोजकत्वान्न लोकव्यवहारेण स्मृतेः प्रामाण्यसिद्धिरित्यतोऽन्यत्र प्रामाण्यसाधकत्वेन क्लृप्तत्वात् तस्य नाप्रयोजकत्वमित्याह न हीति । अन्यत्र अन्यदित्यर्थः । अन्यदित्यपि क्वचित्पाठः ।

ननु न लोकव्यवहारमात्रेण प्रत्यक्षादेः प्रामाण्यसिद्धिः किन्तु प्रमाणाभियुक्तव्यवहारादेव । तथा च तद्य्ववहारेण प्रामाण्यसिद्धिरिति शङ्कते नन्विति । श्रौतस्मृतिशब्दस्य स्मरणान्यपरत्वान्न श्रुतिसिद्धार्थानङ्गीकारित्वमिति न अनाप्तत्वमित्याशयेन शङ्कते स्मृतिरिति ॥ कृदन्तताया इति । ‘‘स्मृतचिन्तायामि’’त्यस्मात् स्त्रियां क्तिन्निति कृत्संज्ञकक्तिन्प्रत्यये कित्त्वाद्गुणाभावे निष्पन्नस्मृतिशब्दस्य कृदन्ततायाः स्पष्टावभासत्वेन यौगिकत्वान्नाखण्डवृत्तित्वमिति भावः । अत्र स्पष्टावभासत्वादित्यनेन योगस्य क्लृप्तत्वोक्त्या रूढेरलब्धात्मकत्वसूचनान्न तया योगापहार इति सूचयति । न तु कृदन्ततामात्रं योगित्वस्वीकारे नियामकम् । शम्भ्वादिशब्दानामपि तदापत्तेरिति ध्येयम् ॥ अव्याप्त्यतिव्यप्तिभ्यामिति । अकर्तरि च कारके भावे च स्त्रियां क्तिन्निति विधानात्स्मृतिशब्दस्य भावसाधनत्वे पौरुषेयग्रन्थानामतथात्वादव्याप्तिः । स्मरणेऽति व्याप्तिश्च । स्मर्यत इति कर्मसाधनत्वे च सर्वैः स्मर्यमाणत्वाभिप्राये पौरुषेयग्रन्थानामतथात्वादव्याप्तिः । स्मर्यमाणमात्रविवक्षायां च घटादावतिव्याप्तिः । स्मर्यतेऽनेनेति करणसाधनत्वे चानुभवमात्रजनकत्वात्पौरुषेयग्रन्थेऽतिव्याप्तिः । संस्कारादौ चतिव्याप्तिरित्यव्याप्त्यतिव्याप्तिभ्यामित्यर्थः । कथं तर्हि पौरुषेयग्रन्थेषु स्मृतिशब्दप्रयोग इत्यत आह तस्मदिति ।

नन्वेवं स्वतः सर्वज्ञप्रणीतव्यासादिप्रणीतेषु ग्रन्थेषु श्रुत्यादिजनितानुभवसापेक्षस्मरणमूलत्वरूपप्रवृत्तिनिमित्ताभावान्न तत्र स्मृतिपदप्रयोगः स्यादित्य आह व्यासादीति । तत्सादृश्यादर्थमुपलभ्य रचितत्वरूपान्मन्वादिस्मृतिसादृश्यात्प्रयोगः स्मृतिशब्दस्येति शेषः । ननु स्मृतिशब्दस्य मन्वादिस्मृतावौपचारिकत्वादौपचारिकसादृश्यस्य च गौणत्वेऽप्रयोजकत्वादप्रयोजकीभूतमुख्यार्थसादृश्यस्य च व्यासादिप्रणीतेष्वभावात्कथं स्मृतिशब्दस्य तत्र गौणी वृत्तिरिति चेन्न । स्मृतिशब्दस्य मन्वादिस्मृतावुपचारेऽपि रूढोपचारेण तत्र प्रवृत्त्या मन्वादिस्मृतेरपि रूढ्यभिप्रायेण स्मृतिशब्दमुख्यार्थत्वस्यापि सत्त्वेन तत्सादृश्येन गौणत्वोपपत्तेरित्याशयात् । अस्तु तर्हि उदाहृतश्रुतौ स्मृतिशब्द औपचारिकस्मृतिशब्दार्थभूतपौरुषेयग्रन्थपर इत्यत आह न चेति । तथा च बाधकाभावेन श्रौतस्मृतिशब्दस्य मुख्यार्थत्वसिद्धौ श्रुतिसिद्धार्थानङ्गीकारित्वसिद्धिरिति भावः ।

न हीति । पदार्थानामनन्तत्वेन प्रतिव्यक्तिपदार्थनिरूपणस्य जन्मसहस्रेणाप्यशाक्यत्वादिति भावः ॥ उक्तलक्षणैरिति । समवायिकारणं द्रव्यम्, सामान्यवान् असमवायिकारणम्, अस्पन्दात्मा गुण इत्याद्युक्तलक्षणैः सङ्गृहीतत्वान्न प्रतिव्यक्तिपदार्थानामनिरूपणं दोषायेत्यर्थः । तर्हि स्मृतेरप्युक्तलक्षणसङ्गृहीतत्वान्न पृथक् प्रमाणत्वेन तदसङ्कीर्तनं दोषायेत्याह तुल्यमिति । ननु स्मृत्यादेरसाक्षात्करादिरूपत्वान्न केवललक्षणेन सङ्ग्रहसम्भवति । नापि तत्करणस्य । अनिन्द्रियसन्निकर्षरूपत्वेन प्रत्यक्षे अज्ञातकरणत्वेनानुमानादावन्तर्भावानुपपत्तेः, उक्तातिरिक्ते चानुप्रमाणत्रैविध्यभङ्गात् । तत्कथमुक्तलक्षणसङ्गृहीतत्वं स्मृत्यादेरित्यत आह स्मृत्यादेरपीति । आदिपदेनानुवादस्य परिग्रहः । प्रत्यक्षादीत्यादिपदनागमपरिग्रहः । स्मृतेर्विज्ञानमित्यादिना साक्षात्कारत्वस्योत्तरोत्तरत्रोपपादयिष्यमाणत्वेन प्रत्यक्षफलेऽन्तर्भावात् संस्कारस्य तत्करणत्वपक्षे तस्यानिन्द्रियसन्निकर्षरूपत्वेन प्रत्यक्षे, अज्ञातकरणत्वेनानुमानादौ चान्तर्भावासम्भवेऽपि मनःकरणत्वपक्षे स्मृतिकरणस्य मनसः प्रत्यक्षकरणेऽन्तर्भावान्नानुप्रमाणत्रैविध्यभङ्ग इति भावः । अनुभवत्वमिति । अनधिगतार्थविषयकज्ञानत्वमित्यर्थः । तेन स्मृत्यादिकमित्यत्रादिपदेनानुवादजनितज्ञानस्यापि पक्षत्वेन सङ्गृहीतत्वात्तत्र चानुभवस्य सत्त्वात्साधनव्यापकत्वं तद्य्वतिरेकेण साध्यव्यतिरेकसाधने च भागासिद्धिशङ्कानवकाश इति ध्येयम् । उदयनाचार्यमतमाश्रित्याह समेति । नवीनमतमाश्रित्याह विषमेति । ननु ज्ञानत्वरूपपक्षधर्मावच्छिन्नसाध्यव्यापकत्वस्य विवक्षितत्वान्न करणरूपे प्रत्यक्षे साध्याव्यापकत्वमित्यत आह किञ्चेति ॥

किमर्थमिति । ज्ञानात्वमात्रस्यपि साध्यव्यापकत्वसम्भवादिति भावः । मानत्वामात्रस्य साध्यव्यापकत्ववत्साधनवति पक्षेऽपि सत्त्वेन साधनव्यापकत्वात्साधनाव्यापकत्वार्थं विणोपादानमिति भावेन शङ्कते तर्हिति । पक्षमात्रव्यावर्तकविणवत्त्वादित्यर्थः ॥ अन्यथेति । पक्षमात्रव्यावर्तकविणवतोऽप्युपाधित्व इत्यर्थः ॥ ईश्वरेति । विमतं सकर्तृकं कार्यत्वादितीश्वरानुमाने प्रतिवाद्युक्तशरीरिजन्यत्वरूपोपाधिस्तार्किकेण न निराकर्तुं शक्यः । तत्र पक्षमात्रव्यावर्तकविशोषणवत्त्वं विनाऽन्यस्योपाधिदोषस्याभावात् तथा चेश्वरानुमानमपि सोपाधिकत्वादीश्वरसाधकं न स्यादिति भावः । नन्वनुभवतत्करणयोरन्यतरत्वमुपाधिर्न त्वनुभवत्वमात्रम् । तथा च करणरूपे प्रत्यक्षेऽनुभवत्वाभावेऽप्यनुभवतत्करणयोरन्यतरत्वसत्त्वान्न साध्याव्यापकत्वम् । न च स्मृत्यादिकमित्यादिपदेनानुवादस्यापि पक्षत्वङ्गीकारात्स्मृतितत्करणयोरनुभवतत्करणयोरन्यतरत्वाभावेनोपाधेः साधनाव्यापकत्वेऽप्यनुवादवाक्यतज्जन्यज्ञानयोरनुभवतत्करणान्यतरत्वसत्त्वेनोपाधेः साधनव्यापकत्वात्कथमस्योपाधित्वमिति वाच्यम् । अनुवादवाक्यस्य स्मृतिव्यतिरिक्तज्ञानकरणत्वेऽप्यत्र वैवक्षिकाज्ञानज्ञानकरणत्वरूपतत्करणत्वाभावेन साधनव्यापकत्वसम्भवात् । अनुवादसङ्ग्रहायैतादृशस्यैव तत्करणत्वस्यात्र विवक्षितत्वादित्यत आह एतेनेति । किञ्चेदमनुभवत्वमित्युक्ते पक्षेतरत्वेनेत्यर्थः । उक्तोपाधेरपि स्मृतिव्यतिरिक्तज्ञानतत्करणयोरन्यतरत्वरूपत्वात्तत्र स्मृतिव्यतिरिक्तपदाभावे ज्ञानतत्करणयोरन्यतरत्वस्य पक्षीभूतस्मृतितत्करणयोः सत्त्वेन साधनव्यापकत्वप्रसङ्गेन तत्परिहारार्थतया स्मृतिव्यतिरिक्तपदस्योक्तोपाधेरपि पक्षमात्रव्यावर्तकविणवत्त्वेन पक्षेतरत्वादनुपाधित्वमेवेत्याशयः । अत्र च प्रागुक्तसाध्याव्यापकत्वमात्रोपमर्दकत्वेन शङ्कायमाधिक्यादतिदेश इति द्रष्टव्यम् ।

### **परिमल**

इत्यादिश्रुतीति । ‘स्मृतिः प्रत्यक्षमैतिह्यमनुमानश्चतुष्टयम् । प्रमाणमिति विज्ञेयं धर्माद्यर्थे बुभूषुभिः’ इति प्रमाणलक्षणोक्तश्रुतिः । ‘स्मृतिस्तु’ इत्यादि ब्रह्मतर्कादिरूपा स्मृतिर् इति श्रुत्यादिस्थस्मृतिशब्दार्थः । अखण्डवृत्तिरिति । रूढ इत्यर्थः । कृदन्तताया इति । अत्र स्पष्टप्रतिभासत्वादित्यनेन योगस्य क्लृप्तत्वमुच्यते । स्मृञ् चिन्तायामित्यतो धातोः स्त्रियां क्तिन्निति क्तिन्प्रत्ययस्य कृदतिङित्यनेन कृत्संज्ञत्वेन कृसंज्ञकक्तिन्प्रत्ययान्तताया इत्यर्थः । तथा च ज्ञानवि एव स्मृतिशब्दार्थो न ग्रन्थ इति भावः ॥ अव्याप्त्यतिव्याप्तिभ्यामिति । भावे अकर्तरि च कारके संज्ञायामित्यधिकारे स्त्रियां क्तिन्नित्युक्तत्वात् स्मर्यतेऽनेनेति करणकारके क्तिन्प्रत्ययमुपेत्य पौरुषेयग्रन्थे स्मृतिशब्दो व्याख्येयः । योगान्तरस्यासम्भवात् । अयं च योगः क्वचित्स्मारकवाक्ये सन्नप्यनुभवजनके नास्तीति अव्याप्तिः । स्मृतिहेतुसंस्का(रादौ अस्तीत्यति)रेतिव्याप्तिरतो न योगो युक्त इत्यर्थः । मन्वादिस्मरणमूलत्वादित्येतद्य्वनक्ति ते हीति । प्रत्यक्षमूलग्रन्थेषु कथमित्यत आह व्यासादीति । आप्तोक्तवाक्यत्वज्ञानपूर्वकवाक्यत्वालौकिकार्थप्रतिपादकाप्तवाक्यत्वादिसादृश्यादित्यर्थः । ननूपचारेणापि स्मृतिपदस्य मन्वादिग्रन्थेषु प्रयोगसत्त्वात् ‘स्मृतिः प्रत्यक्षमैतिह्यम्’ इत्यादौ स्मृतिपदेन (स्मृति) ग्रन्थ एव ग्राह्य इत्यत आह न चेति ॥ स्मृत्यादीति । स्मृत्यनुवादयोरित्यर्थः ॥ प्रत्यक्षाद्यन्तर्भावस्येति । ‘मानसं तद्धिविज्ञानम्’ इत्यत्र वक्ष्यमाणदिशा प्रत्यक्षे, ‘पूर्वानुभूते किं मानमि’त्युत्तरत्र वक्ष्यमाणदिशानुमाने, वाक्यस्यापि स्मारकत्वाङ्गीकारेण शब्दे चान्तर्भावस्य सुवचत्वादिति भावः । अनुवादस्याप्यादिपदोपात्तस्यैवं ध्येयम् ॥ अन्यथेश्वरानुमान इति । पक्षव्यावर्तकविणवतोऽप्युपाधित्वे क्षित्यादिकं सकर्तृकं कार्यत्वादित्यत्र मीमांसकोक्तशरीरजन्यत्वरूपोपाधिनिरासोऽशक्यः स्यात् । पक्षव्यावर्तकविरूपदोषेणैव तस्य निराकार्यत्वादिति भावः । ननु अनुभवतत्कारणान्यतरत्वमुपाधिरस्तु । तथा च न प्रत्यक्षसाध्याव्यापकत्वमित्यत आह एतेनेति । पक्षव्यावर्तकविणवत्त्वरूपदोषेणेत्यर्थः ।

### **यादुपत्यम्**

कृदन्तताया इति । ‘‘स्मृ चिन्तायामि’’त्यस्माद्धातोः ‘स्त्रियां क्तिन्’ इति कृत्संज्ञके क्तिन्प्रत्यये कृते कित्त्वाद् गुणाभावे स्मृतिरिति रूपस्य कृदनन्तताया इत्यर्थः ॥ अव्याप्त्यतिव्याप्तिभ्यामिति । ‘स्त्रियां क्तिन्’ इत्यत्र ‘अकर्तरि च कारके’ इत्यनुवृत्तिरभिप्रेता । एवं च यदि करणे क्तिन् तदा स्मर्यतेऽनयेति स्मृतिरिति योगो वाच्यः । न चासौ सम्भवति । स्मृतिसाधनत्वस्यानुभवमात्रजनके क्वचित्पौरुषेयग्रन्थेऽभावेनाव्याप्तेः । संस्कारादावपौरुषेये वेदेऽपि सत्त्वेनातिव्याप्तेरित्यर्थः । यदि च कर्मणि, तदा स्मर्यत इति स्मृतिरिति योगो वक्तव्यः । अयमपि न सम्भवति । स्मृतिविषयत्वस्यानुभवमात्रविषये क्वचित्पौरुषेयग्रन्थविशेषेऽभावेनाव्याप्तेः । संस्कारादावपौरुषेयेवेदेऽपि सत्त्वेनातिव्याप्तेरित्यर्थः । यदि च कर्मणि, तदा स्मर्यत इति स्मृतिरिति योगो वक्त्व्यः । सत्वेनातिव्याप्तेरित्यर्थः । अयमपि न सम्भवति । स्मृति विषयत्वस्यानुभवमात्रविषये क्वचित् पौरुषेय ग्रन्थविशेषेऽभावेनाव्याप्तेः । वेदेऽपि एवं कारकान्तरेऽप्यूह्यम् । ननु स्वतः सर्वज्ञव्यासादिप्रणीतेषु ग्रन्थेषु श्रुत्यादिजनितानुभवसापेक्षस्मरणमूलकत्वरूपनिमित्ताभावात् कतं स्मृतिपदप्रयोग इत्यत आह व्यासादीति । तत्सादृश्याद् अर्थमुपलभ्यरचितत्वरूपान् मन्वादिस्मृतिसादृश्यात् । प्रयोगः स्मृतिपदस्येति शेषः । नन्वेवं ‘स्मृतिः प्रत्यक्षमि’त्यत्र पौरुषेयग्रन्थरूप औपचारिक एवार्थो विवक्षितोऽस्त्वित्यत आह न च मुख्य इति । स्मरणस्य भावव्युत्पत्त्या स्मृतिशब्दमुख्यार्थस्यैवात्र ग्रहणसम्भवेऽमुख्यार्थग्रहणायोगादिति भावः । पक्षमात्रव्यावर्तकविणतोऽप्युपाधित्वे विमतं सकर्तृकमितीश्वरानुमाने मीमांसकोक्तः शरीरजन्यत्वरूप उपाधिस्तार्किकेण निराकर्तुं न शक्यः । तत्र पक्षमात्रव्यावर्तकविशेणवत्त्वं विनाऽन्यस्योपाधिदोषस्याभावात् । तथा च ईश्वरानुमानमपि सोपाधिकं स्यादिति भावः । ननु न करणरूपे प्रत्यक्षे साध्याव्यापकता । अनुभवतत्करणान्यतरत्वस्यैवोपाधितया विवक्षितत्वादित्यत आह एतेनेति । अत्रापि स्मृतिव्यतिरिक्तज्ञानत्वरूपानुभवत्वस्य प्रवेशेन पक्षमात्रव्यावर्तकविणवत्त्वेनेत्यर्थः ।

### **श्रीनिवासतीर्थीया**

ननु स्मृतिप्रामाण्ये कथं लोकव्यवहारोऽस्तीत्यत आह यथार्थेति । ततश्च स्मृतेरपि यथार्थज्ञानत्वाल्लोकव्यवहारः प्रामाण्यसाधको भविष्यतीति भावः । प्रमाणनिरूपणेऽभियुक्तानाम् । अयं शब्दः स्मृतिः प्रत्यक्षमित्यत्र श्रुतस्मृतिशब्दः । अत्र अपौरुषेयग्रन्थे । वृत्तिर्वृत्तियुक्तः । ननु व्यासस्य स्वतः सर्वज्ञत्वेनादौ श्रुत्यादिनाऽर्थमनुभूय पश्चात्स्मृत्वा भागवतादिग्रन्थस्याकृतत्वेनानुभूतार्थस्मराणमूलकत्वाभावात्कथं तत्कृतग्रन्थे स्मृतिपदप्रयोग इत्याशङ्क्य अर्थमनुसृत्य रचितत्वरूपगुणयोगेन मन्वादिस्मृतिसादृश्याद्युक्तः स्मृतिपदप्रयोग इत्याह व्यासादीति । ननु तथाऽपि ‘स्मृतिः प्रत्यक्षमि’त्यत्र स्मृतिशब्देन स्मरणरूपमुख्यार्थं विहाय पौरुषेयग्रन्थरूपामुख्यार्थ एव कस्माद्गृह्यत इत्यत आह न चेति । पदार्थाः प्रतिव्यक्ति प्रत्येकं प्रत्येकमित्यर्थः । तथा च स्मृतिप्रामाण्यं विशिष्य न निरूपितमित्येतावता तदनभ्युपगमो न मन्तव्यः । तथा सति विशिष्य घटज्ञानस्य प्रमात्वं न निरूपितमिति तदप्यनभ्युपेयं स्यादिति भावः ॥ उक्तेति । घटज्ञानस्यापि प्रमात्वं तद्वतीत्यादिस्वग्रन्थोक्तलक्षणेन सङ्गृहीतमिति भावः । तुल्यं स्मृतावपीति शेषः । एतदेवोपपादयति स्मृत्यादेरिति । एवं लोके व्यवहारेण स्मृतिप्रामाण्यं साधयित्वा साधकान्तरमाह अपि चेति । साध्यावैशिष्ट्यपरिहाराय वाच्यमित्युक्तम् । अनुपाधित्वं पक्षमात्रव्यावर्तकविणवत्त्वेन । स्मृतिः प्रमाणपदवाच्या न भवति स्मृतित्वादित्यनुभवत्वरूपोपाध्यभावेन सत्प्रतिपक्षकरणेऽसाधारण्यं घटादाविति भावः ॥ एतेनेति । करणरूपप्रत्यक्षे पूर्ववत्साध्याव्यापकत्वाभावेऽपि किञ्चेदमित्यक्तरीत्या पक्षेतरत्वेनेत्यर्थः ।

### **वाक्यार्थरत्नमाला**

अन्यत्र धर्मादित्यादाविवान्यत्रेत्यव्ययमन्यदित्यर्थ इति भावेन व्याख्याति । अन्यत्र अन्यदित्यर्थ इति । अन्यदित्यपीति पाठः । अनुभूतं स्मृत्वेत्युक्तस्मरणत्वादाह । अर्थमुपलभ्य रचितत्वरूपादिति । अर्थोपलम्भमात्रे भारो न तु तस्य स्मृतिरूपत्वेऽपीति भावः । ॐकृतो स्मरेतीशावास्यभाष्यटीकायां स्मरणं संस्कारकारणकं न सम्भवतीति भक्तेष्वनुग्रहोन्मुखत्वरूपं स्मरणमित्युक्तम् । स्मरणं तु भक्तकर्मकस्मरणं भिन्नविषयमिति ज्ञेयम् । नापि तत्करणस्येति । स्मृतेरादिरिति विग्रहेण तत्कारणमतिरिति सिद्धं कृत्वा स्मृतिरादिर्यस्येति विग्रहमाश्रित्यादिपदसङ्ग्राह्यमाह । आदिपदेनानुवादस्येति । प्रत्यक्षफलेऽन्तर्भावादिति पञ्चमीपाठः । षष्टीपाठो लेखकागतः ॥ स्मृतिव्यतिरिक्ततत्परिहारार्थतयेति सम्बन्धः ।





------------------------------------------------------------------------

अङ्गीकृतं चेत्प्रामाण्यं स्मृत्यादेः का विरुद्धता

**अङ्गीकृतं चेत्प्रामाण्यं स्मृत्यादेः का विरुद्धता**

### **सुधा**

अस्तु तर्हि बाधकसद्भावादिति द्वितीय इत्यत आह अङ्गीकृतं चेदिति ।

## **अनुव्याख्यानम्**

***अङ्गीकृतं चेत्प्रामाण्यं स्मृत्यादेः का विरुद्धता ॥***

स्मृत्यादेः प्रामाण्यमिति सम्बन्धः । किमाक्षेपे । तर्हीति शेषः । स्मृतिरनुवादश्चाप्रमाणं निष्फलत्वात् । यद्यत्प्रमाणं तत्तत्सफलं दृष्टं यथा प्रत्यक्षादीति बाधकसद्भावात्कथमेतदिति चेत् । किमत्र सर्वा स्मृतिः सर्वोऽप्यनुवादश्च (सर्वश्चानुवादः) पक्षीक्रियते, किंवा तदेकदेशः । आद्ये भागासिद्धिरित्याह न चेति ।

**अनुव्याख्यानम्**

***न चाफलत्वं वक्तव्यं सर्वस्मृत्यनुवादयोः ॥***

कासाञ्चित्स्मृतीनां केषाञ्चिदनुवादानां च सफलत्वोपलम्भादिति चार्थः । उपपादयिष्यते चैतत् । अप्रयोजकश्चायं हेतुरित्याह फलवत्त्वमिति ।

**अनुव्याख्यानम्**

***फलवत्त्वं न चास्माभिः प्रामाण्यं च (हि) विवक्षितम् ॥***

यदि हि फलवत्त्वं प्रामाण्यं प्रामाण्यस्य व्यापकमस्माभिः परीक्षकैर्विवक्षितं स्यात् । स्यान्नाम तदा व्यापकस्य तस्य निवृत्त्या स्मृत्यादेः प्रामाण्यनिवृत्तिः । न चैवमित्यर्थः ॥ अयमभिसन्धिर् अप्रमाण(प्रामाण्य)व्यवहारे याथार्थ्याभाव एव प्रयोजकः, अप्रामाण्ये तु करणदोषबाधकप्रत्ययौ न निष्फलत्वमिति । एतेनाफलांशस्यैव पक्षीकरणमिति द्वितीयोऽपि निरस्तः ।

### **वाक्यार्थचन्द्रिका**

एवं वेदानुमानादिप्रामाण्यप्रसिद्धेश्चेति प्रमाणलक्षणानुरोधेनाद्यं बहिरेव निरस्य द्वितीयनिरासकतयोत्तरमूलमवतारयितुं तमुत्थापयति अस्तु तर्हीति । स्मृत्यादेः प्रामाण्ये बाधकाभावस्य मूलारूढतासिध्द्यर्थमपेक्षितं सम्बन्धमाह स्मृत्यादेरिति ॥ तर्हीति इति । चेच्छब्दश्रवणादिति भावः । ननु सर्वासां स्मृतीनां सर्वेषामनुवादानां च धर्माधर्मान्यतरजन्यत्वेन सुखदुःखान्यतरफलकत्वमस्त्येव अन्यथा तद्बोधकश्रुत्यादेरप्रामाण्यप्रसङ्गात् । ततश्च निष्फलत्वस्य स्वरूपासिद्धत्वात्कथं भागासिद्धत्वोक्तिरित्यत आह उपपादयिष्यते चैतदिति । ‘सुखदुःखादिकं किञ्चित्स्मृतावपि हि दृश्यते’ इत्यादिनेति शेषः । सत्यमेतद्यत्सर्वत्र स्मृत्यादौ फलमस्तीति तथापि क्वचिद्दृष्टार्थस्मृत्यादौ सुखादिकं फलं स्पष्टमुपलभ्यते न सर्वत्र । तस्यादृष्टफलोपलम्भस्यासार्वत्रिकत्वाद् भागासिद्धत्वम् । अन्यथा तु स्वरूपासिद्धत्वमेवेति भावः । ननु फलवत्त्वस्य प्रामाण्यव्यापकत्वात्तन्निवृत्त्या प्रामाण्यनिवृत्तिं साधयन्तं प्रति फलवत्त्वस्य प्रामाण्यव्यापकत्वमेवासम्मतमिति वक्तव्यम् । अप्रयोजनकत्वोपपादकत्वात् । फलवत्त्वस्य प्रामाण्यरूपत्वेनासम्मतत्वाभिधानं त्वनर्थकं प्रकृताप्रयोकत्वानुपपादकत्वादित्यतः प्रामाण्यपदं तथा व्याचष्टे प्रामाण्यं प्रामाण्यव्यापकमिति ।

यद्वा ननु फलवत्त्वं न प्रामाण्यमस्माभिर्विवक्षितमित्यसङ्गतं परेणापि फलवत्त्वं प्रामाण्यमित्यनुक्तेः, किन्तु प्रामाण्यव्यापकत्वात्तस्य तन्निवृत्त्या प्रामाण्यनिवृत्तिरेव साध्यते । तथा च कथमस्य तत्राप्रयोजकत्वसमर्पकत्वमित्यत आह प्रामाण्यं प्रामाण्यव्यापकमिति । फलवत्त्वस्य स्वकीयप्रामाण्यव्यापकत्वविवक्षाभावस्योक्तदोषानुपपादकत्वादुपयोग्यर्थसमर्पकतयाऽस्माभिरित्येतद्य्वाचष्टे परीक्षकैरिति । ननु निरूपाधिकसाध्यसम्बन्धभङ्गस्यैव विपक्षे बाधकत्वान्नाप्रयोजकत्वमित्यत उपाधेरेव सत्त्वान्न निरूपाधिकसाध्यसम्बन्धभङ्गो विपक्षे बाधक इत्याह अयमिति । किमत्राप्रमाणतया व्यवहर्तव्यत्वं साध्यं किंवाऽप्रामाण्यमेवेति विकल्पं मनसि निधाय आद्ये उपाधिमाह अप्रमाणेति । द्वितीये तमाह अप्रामाण्येति । केचित्तु ननु माऽस्तु फलवत्त्वं प्रामाण्यव्यापकं तथाऽपि तन्निवृत्त्या प्रामाण्यनिवृत्तिसाधने को दोषः । न चाप्रयोजकत्वमित्युक्तमिति वाच्यम् । प्रयोजकान्तराभावेन निष्फलत्वस्यैवाप्रामाण्यप्रयोजकत्वनिश्चयेन तदनवकाशादित्यतः किमत्राप्रामाण्यव्यवहारे प्रयोजकान्तरं नास्तीत्यभिमतं किंवाऽप्रामाण्ये नास्तीति विकल्पं मनसि निधाय क्रमेण दूषयति । अयमभिसन्धिरितीत्याहुः । साध्याभेदप्रसक्त्या याथार्थ्याभावस्योपाधित्वायोगेनोपाध्यन्तरमेवाह करणेति । अप्रामाण्योत्पत्तौ करणदोषस्य ज्ञप्तौ च बाधकप्रत्ययस्य प्रयोजकत्वमिति भावेनोभयोपादानम् । यद्यपि करणदोषोऽपि ज्ञापकस्तथाऽपि करणदोषस्यापि बाधकप्रत्ययेनैव ज्ञेयत्वेनावश्यकत्वाद्बाधकप्रत्ययस्यैव ज्ञापकत्वविवक्षयेदमिति द्रष्टव्यम् ॥ एतेनेति । निष्फलत्वस्याप्रामाण्येऽप्रयोजकत्वव्युत्पादनेनेत्यर्थः ।

### **परिमल**

उपपादयिष्यत इति । ‘सुखदुःखादिकं किञ्चित् स्मृतावपि हि दृश्यते’ इत्यत्रानुपदमेवेति भावः । प्रयोजकान्तराभावादेतदेव प्रयोजकमित्यत आह अयमभिसन्धिरिति ॥ एतेनेति । अप्रयोजकत्वकथनेनेत्यर्थः ।

### **यादुपत्यम्**

ननु सर्वासां स्मृतीनां सर्वेषामनुवादानां च धर्माधर्मान्यतरजन्यत्वेन सुखदुःखान्यतरफलकत्वमस्त्येव । अन्यथा तद्बोधकश्रुत्यादेरप्रामाण्यप्रसङ्गः । अतः स्वरूपासिद्धिरेव वक्तव्या कथं भागासिद्धिरित्यत आह उपपादयिष्यते चेति । ‘सुखतदुःखादिकं किञ्चित्स्मृतावपि हि दृश्यते’ इत्यत्र ‘सत्यं सर्वत्र स्मृत्यादौ फलमस्तीति । तथाऽपि क्वचिदिष्टार्थस्मृत्यादौ सुखादिकमनिष्टार्थस्मृत्यादौ दुःखादिकं फलं स्पष्टमुपलभ्यते, न सर्वत्र स्मृत्यादौ । अतः स्पष्टफलोपलम्भस्यासार्वत्रिकत्वाद्भागासिद्धिरेवोक्ता न स्वरूपासिद्धिरित्युपपादतयिष्यत इत्यर्थः । ननु नाप्रयोजकत्वम् अन्यथा निरुपाधिकः साध्यसम्बन्धो भज्येत इत्यनुकूलतर्कसम्भवादित्यत उपाधिरप्यत्राभिप्रेत इत्याह अयमभिसन्धिरिति । किमप्रमाणतया व्यवहर्तव्यत्वं साध्यं किंवाऽप्रामाण्यमेवेति विकल्पं मनसि निधायाद्ये उपाधिमाह अप्रमाणव्यवहार इति । द्वितीये तमाह अप्रमाण्ये त्विति । साध्याभेदप्रसङान्न याथार्थ्याभावो ऽत्रोपाधितया वक्तुं शक्यः । अत उपाध्यन्तरमुक्तमिति ज्ञातव्यम् ॥ एतेनेति । अप्रयोजकत्वेनेत्यर्थः ।

### **श्रीनिवासतीर्थीया**

स्मृत्यादेर्विरुद्धता केत्यन्वयप्रतीतेराह स्मृत्यादेरिति ॥ तदेकदेशोऽफलांशभागः । न वक्तव्यमित्यत्र हेतुसूचकस्य चशब्दस्यार्थमाह कासाञ्चिदिति । तस्य फलवत्त्वस्य । अयमभिसन्धिरिति । तथा च यदि पूर्वानुमानेऽप्रमाणव्यवहारः साध्यः, तदा याथार्थ्याभव उपाधिः । यदि चाप्रामाण्यमेव साध्यं तर्हि करणदोषबाधकप्रत्ययोपेतत्वमुपाधिरित्याशयः । एतेनेति । उक्तरीत्याऽप्रयोजकत्वेनेत्यर्थः ।

### **वाक्यार्थरत्नमाला**

धर्माधर्मान्यतरजन्यत्वेनेति ॥ सर्वस्य कार्यजातस्य धर्माधर्मान्यतरेणोत्पन्नत्वेन धर्माधर्मयोश्च सुखदुःखहेतुत्वेन कार्यजाते यस्य सुखदुःखान्यतरत्वाभावस्तस्य तत्साधनत्व मङ्गीकृत्य पारंपरिकं सुखदुःखहेतुत्वं धर्माधर्मयोर्वाच्यं, ततश्च स्मृत्यनुवादयोः सुखदुःखानात्मकत्वेऽपि तत्साधनत्वमभ्युपेयमित्यर्थः । अन्यथा तद्बोधकेति ॥ धर्माधर्मयोः सुखदुःखहेतुत्वबोधकेत्यर्थः ॥ अप्रामाण्ये उभयोः प्रयोजकत्वाभिधाने निमित्तमाह ॥ अप्रामाण्योत्पत्ताविति ॥ उत्पत्तिप्रामाण्यापवादो दोषः ज्ञप्तिप्रामाण्यापवदो बाधकप्रत्यय इति विवेकः । उभयोरप्येकत्रैव प्रयोजकत्वेन प्रयोज्यभेदाभावान्नोभयोपादानं युक्तमिति शङ्कते । यद्यपीति ॥ विवक्षयेति । वस्तुतः करणदोषस्याप्रामाण्याजनकत्वमेव मुख्यं ज्ञापकत्वं त्वमुख्यमिति विवक्षया नेति ध्येयम् ॥ इदमिति । उभयोपादानमित्यर्थः ॥ फलवत्वस्य प्रामाण्येति । प्रत्यक्षानुमानप्रामाण्यप्रयोजकत्वाभावेऽपीति शेषः ।

[Load More](javaऽcriptःvoid(0))
