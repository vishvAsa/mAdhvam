+++
title = "०७ प्रत्यक्षाद्यवधृतं व्याप्त्यादि अनुमानाङ्गम्"
upstream_url = "https://dvaitavedanta.in/category-details/7813/975/sharam/sathha/thavat/thavat/vashas/parata"
+++
## प्रत्यक्षमागमो वाऽपि भवेद्यत्र नियामकः

**प्रत्यक्षाद्यवधृतं व्याप्त्यादि अनुमानाङ्गम्**

**प्रत्यक्षमागमो वाऽपि भवेद्यत्र नियामकः**

### **सुधा**

न शशृङ्गाद्यनुमानप्रतिबन्दीग्रस्तत्वमात्रेणैतेषामनुमानानामप्रामाण्यं युक्तम् । तथा सति धूमानुमानस्याप्यप्रामाण्यप्रसङ्गात् । तत्रापि हि शक्यते वक्तुं यदि धूमवत्त्वात्पर्वतोऽग्निमांस्तदा पशुत्वाच्छशोऽपि विषाणवान्स्यादिति । अथोच्यते । तुल्ययोगक्षेमत्वे हि प्रतिबन्दीग्रहः । अन्यथाऽतिप्रसङ्गात् । न चात्र तुल्ययोगक्षेमता धूमानुमानस्य, व्याप्त्यादिसामर्थ्यसहितत्वात् । शशृङ्गाद्यनुमानस्य तदभावादिति । सममेतत्प्रकृतेऽपि । प्रस्तुतानुमानानामपि व्याप्त्यादिमत्त्वादित्यत आह प्रत्यक्षमिति ।

## **अनुव्याख्यानम्**

***प्रत्यक्षमागमो वाऽपि भवेद्यत्र नियामकः ॥***

***सैव व्याप्तिर्भवेन्मानं नान्या सन्दिग्धमूलतः ॥***

वाशब्दः समुच्चये । अपिरनुमानस्य समुच्चयार्थः । नियामको ग्राहकः । मानम् अनुमानमानत्वोपयोगिनी । अन्या प्रत्यक्षाद्यगृहीता । सन्दिग्धमूलतः सन्दिग्धव्यभिचारत्वतः । अव्यभिचारो हि साहित्यस्य व्याप्तित्वे मूलम् । तत्र प्रत्यक्षगृहीता व्याप्तिर्यथा धूमस्याग्निना । आगमगृहीता यथा । ब्राह्मणो न हन्तव्य इति । अनुमानगृहीता यथा । व्यतिरेकिप्रयोगे । एतदुक्तं भवति । प्रत्यक्षाद्यवधृतं हि व्याप्त्यादि अनुमानमानाङ्गम् । न स्वसमयमात्रसिद्धम् । सन्दिग्धव्यभिचारित्वात् । समयानां सन्दिग्धमूलत्वाच्च । विद्यते च धूमाद्यनुमानानां प्रमाणावधृतं व्याप्त्यादीति न प्रतिबन्दीग्रहमात्रेण तद्भङ्गः । न परमाण्वाद्यनुमानानामिति प्रतिबन्दीग्रस्तत्वादप्रामाण्यमेव । ननु व्याप्त्याद्यभावे किं प्रतिबन्दीग्रहेण । तत एवाप्रामाण्यसिद्धेरिति । सत्यम् । प्रत्यक्षाद्यनवधृतव्याप्त्यादेरपि प्रामाण्येऽतिप्रसङ्गो वा तदप्रामाण्ये दृष्टान्तो वा प्रतिबन्दीग्रहेण द्योत्यत इत्यदोष इति ।

### **शेषवाक्यार्थचन्द्रिका**

ननु ‘प्रत्यक्षमागमो वाऽपी’त्युत्तरभाष्ये प्रत्यक्षसिद्धव्याप्तेरनुमानमानत्वाङ्गत्वं तदसिद्धायास्तु तस्यास्तदनङ्गत्वमिति प्रतिपाद्यते । तदनर्थकम् । न च धूमादिनिष्ठव्याप्तेः प्रत्यक्षादिसिद्धत्वेनानुमानमानत्वाङ्गत्वाद्धूमाद्यनुमानस्य प्रामाण्यम् । महदारम्भकत्वादिनिष्ठव्याप्तेस्तदसिद्धत्वेन तदनङ्गत्वात्तस्याप्रामाण्यमिति वैषम्योपपादनार्थं तदिति वाच्यम् । तत्प्रतिपादनस्याप्यनर्थकत्वादित्यतोऽवैषम्यशङ्कानिरासार्थत्वान्न तदिति भावेन तच्छङ्कापरिहारकतयोत्तरवाक्यं योजयितुमाभाससमानयोगक्षेमत्वभावाभावाभ्यामेव तत्सिद्धेः कथमवैषम्यशङ्काऽपीत्यत आभाससमानयोगक्षेमत्वस्य धूमाद्यनुमानेऽपि अविशिष्टत्वात्तदुपपत्तिरिति भावेनावैषम्यशङ्कामुत्थापयति न च शशृङ्गाद्यनुमानेति ।

साम्यमेव विशदयति प्रस्तुतानुमानानामिति । महदारम्भकत्वाद्यनुमानानामित्यर्थः । उपलक्षणं चैतत् । शशृङ्गाद्यनुमानानां तदभावादित्यपि द्रष्टव्यम् । ततश्च तुल्ययोगक्षेमत्वाभावान्न प्रतिबन्दीग्रहणं युक्तमिति भावः । भाष्ये वाशब्दस्य विकल्पार्थकतायाः समुच्चयार्थकापिशब्दविरुद्धत्वेनासम्भवादाह वाशब्दः समुच्चय इति । तर्हि वा शब्देनैव समुच्चयसिद्धेस्तदर्थकापिशब्दवैयर्थ्यमित्यतः स्वशब्दोपात्तयोः प्रत्यक्षागमयोरन्योन्यसमुच्चयस्य वाशब्देन सिद्धावपि स्वशब्देनानुक्तस्यानुमानस्य समुच्चयसिद्ध्यर्थत्वाद् अपिशब्दस्य न वैयर्थ्यमिति भावेन तदर्थमाह अपिरिति । नियामकत्वस्य चेतनमात्रनिष्ठत्वादचेतनस्य प्रत्यक्षादेस्तदसम्भवमाशङ्क्याह नियामक इति । प्रत्यक्षादिसिद्धव्याप्तेरप्यमानत्वात्तन्मानत्वोक्त्यनुपपत्तिरित्याशङ्क्यौपचारिकीयमुक्तिरिति भावेनोपचारे निमित्तमाह मानमिति ॥ प्रत्यक्षाद्यगृहीतेति । सैवेति पूर्वत्र प्रत्यक्षादिगृहीतव्याप्तेरेव प्रकृतत्वादिति भावः । नन्वस्त्वव्यभिचारसन्देहस्तथाऽपि कथं सन्दिग्धमूलत्वं व्याप्तेरित्यत आह अव्यभिचारो हीति ॥ साहित्यस्येति । सामानाधिकरण्यस्येत्यर्थः । ततश्च व्यभिचारसन्देहे युक्तमेव व्याप्तेः सन्दिग्धमूलत्वमिति भावः ॥ आगमगृहीता यथेति । ब्राह्मणत्वावच्छिन्नेऽनिष्टसाधनहननादिमत्त्वस्य मानान्तराविषयतयाऽऽगममात्रवेद्यत्वादिति भावः ॥ व्यतिरेकिप्रयोग इति । धूमस्याग्निनेव प्राणादिमत्त्वस्य हेतोर्यत्प्राणादिमत्तत्सत्मकमित्यन्वयव्याप्तेर्जीवच्छरीरे प्रागवगताया अपि तत्रैव तद्विप्रतिपत्तावुपदर्शयितुमशक्यत्वेन दृष्टान्तविरहात्प्रत्यक्षेण व्याप्तिग्रहासम्भवेन प्राणादिमत्त्वं सात्मकत्वेन व्याप्तं तदभावव्यापकाभावप्रतियोगिवाद्यो यदभावव्यापकाभावप्रतियोगी स तद्य्वाप्तो यथा धूमोऽग्निनेत्यनुमानेनैव तत्र व्याप्तेर्ग्राह्यत्वादिति भावः । ननु व्याप्त्यादिमात्रस्यैवानुमानमानत्वाङ्गत्वसम्भवेन प्रत्यक्षाद्यवधृतस्य तस्य तदङ्गत्वे नियामकाभावात्कथं प्रत्यक्षाद्यवधृतस्य व्याप्त्यादेस्तदङ्गत्वकथनम् । अस्तु वा तत् । तथाऽपि नोक्तप्रतिबन्दीनिस्तारः । धूमाद्यनुमान इव परमाण्वाद्यनुमानेऽपि प्रत्यक्षाद्यवधृतव्याप्त्यादेः सत्त्वेन तद्वदेव शशविषाणाद्यनुमानवैलक्षण्यसम्भवादित्यत आह एतदुक्तं भवतीति । यद्वा नन्वेतावताऽपि कथमुक्तप्रतिबन्दीपरिहार इत्यत आह एतदुक्तं भवतीति ॥ सन्दिग्धेति । अन्ततः पक्ष एव व्यभिचारशङ्कासम्भवादिति भावः ॥ समयानामिति । व्याप्त्यादिग्राहकाणामिति शेषः ॥ सन्दिग्धमूलत्वाच्चेति । समयप्रामाण्योपपादकाप्तवाक्यत्वादेः सन्दिग्धत्वाच्चेत्यर्थः ॥ प्रतिबन्दीग्रहमात्रेणेति । शशृङ्गाद्यनुमानप्रतिबन्दीग्रहणमात्रेणेत्यर्थः । ननु न परमाण्वाद्यनुमानानां व्याप्त्याद्यभावो वक्तुं युक्तः । तथा सति तत एव तदनुमानानामप्रामाण्यसिद्धेः प्रतिबन्दीग्रहणवैय्यर्थप्रसङ्गात् । तथा च धूमाद्यनुमानानां विशेष एवेति न प्रतिबन्दीग्रस्तत्वमित्याशङ्कते नन्विति ।

### **परिमल** 

शङ्कते न शशशृङ्गादीति ॥ सममेतत्प्रकृतेऽपीति । ईश्वराद्यनुमानेष्वपीत्यर्थः । तदेव व्यनक्ति प्रस्तुतेति । नन्वव्यभिचारसन्देहे कथं व्याप्तिमूलं सन्दिग्धमित्यत आह अव्यभिचारो हीति ॥ ब्राह्मणो न हन्तव्य इतीति । यो यो ब्राह्मणः स सर्वोपि न हन्तव्य इति तद्वाक्यस्य तात्पर्यात् । अत्र ब्राह्मणत्वजातिरेव विवक्षिता । लिङ्गं त्वविवक्षितम् । उक्तं च तन्त्रवार्तिके । ‘यो ब्राह्मण इति ह्युक्ते हननप्रतिषेधतः । ब्राह्मणे हनने वापि लिङ्गं नान्यद्विधीयत’ इति ॥ व्यतिरेकीति । प्राणादिमत्वं सात्मकत्वेन व्याप्तं तदभावव्यापकाभावप्रतियोगित्वात् । यदेवं तदेवं यथा धूमादीत्येवंरूपेणेति भावः। अस्फुटत्वादाह एतदुक्तमिति ॥ स्वसमयेति । महद्द्रव्यारम्भकं सावयवमित्यादि स्वमतमात्रसिद्धमिति भावः । कुतो व्यभिचारसन्दहे इत्यत आह समयानामिति । सन्दिग्धाप्तिकत्वादित्यर्थः ॥ न परमाण्वादीति । प्रमाणावधृतं व्याप्त्यादीत्यनुषङ्गः ।

### **यादुपत्यम्**

नन्वव्यभिचारसन्देहे कथं व्याप्तिमूलं सन्दिग्धमित्यत आह अव्यभिचारो हीति । साहित्यस्य सामानाधिकरण्यस्य ॥ व्यतिरेकप्रयोग इति । तत्र दृष्टान्ताभावेन प्रत्यक्षेण हेतावन्वयव्याप्तिग्रहासम्भवेन प्राणादिमत्वं सात्मकत्वव्याप्यं तदभावव्यापकाभावप्रतियोगित्वादित्यनेनैव सा गृह्यत इत्यर्थः । सन्दिग्धेति । अन्ततः पक्ष एव व्यभिचारशङ्कासम्भवादिति भावः ॥ समयानामिति । व्याप्त्यादिग्राहकाणामिति शेषः ।

### **श्रीनिवासतीर्थीया** 

प्रस्तुतेति । विमतो देश इत्याद्यानां शशृङ्गादिसाधकानां व्याप्त्याद्यभावादित्यपि द्रष्टव्यम् । समुच्चये परस्परमिति शेषः । अव्यभिचारस्य मूलत्वमुपपादयति अव्यभिचार इति । नि प्रतिबन्दीति । पशुत्वाच्छशोऽपीत्युक्तेत्यर्थः । न परमाण्वाद्यनुमानानां प्रमाणावधृतं व्याप्त्यादीत्यनुवर्तते । तत एव अव्याप्त्याद्यभावादेव । तदिति । प्रत्यक्षाद्यनवधृतव्याप्त्यादिकस्य । ततः सहदर्शनात् ।

### **वाक्यार्थरत्नमाला** 

तस्येति । महदारम्भकत्वादेरित्यस्य बुध्या विवेकेन परामर्शः । चेतनमात्रेति । अन्यत्रापि तत्र तत्राचेतनसम्बन्धादौ नियामकत्वव्यवहारः प्रयोजकत्वाद्यभिप्रायेण नेय इति भावः । व्याप्तेरपीति । तदसिद्धव्याप्तेरिवेति समुच्चयार्थापिशब्द इति ज्ञेयम् । अमानत्वात् प्रमाणत्वाभावात् । अनिष्टसाधनेत्येतदनुपदमेव व्याख्यास्यते ।

------------------------------------------------------------------------

सहदर्शनमात्रेण न व्याप्तिरवसीयते

**सहदर्शनमात्रेण न व्याप्तिरवसीयते**

### **सुधा**

सत्यमेतत्प्रत्यक्षाद्यवधृतैव व्याप्तिरनुमानप्रामाण्योपयोगिनीति । सा च धूमानुमानवत्परमाण्वाद्यनुमानेष्वप्यस्त्येव । धूमस्याग्निनेव महदारम्भकत्वादीनामपि सावयवत्वादिना साहित्यदर्शनादित्यत आह सहेति ।

## **अनुव्याख्यानम्**

***सहदर्शनमात्रेण न व्याप्तिरवसीयते ॥***

न धूमादीनामप्यग्न्यादिभिः सहदर्शनमात्रेण व्याप्तिरवसीयते । येन महदारम्भकत्वादीनामपि सावयवत्वादिभिस्ततोऽवसीयेत । तथा सत्यग्न्यादीनां धूमादिभिरपि व्याप्त्यध्यवसायप्रसङ्गात् । सहदर्शनमात्रस्य तत्रापि सत्वात् । व्यभिचारानुपलम्भे सति साहित्यदर्शनं व्याप्त्यध्यवसायहेतुरिति चेत् । किं सकलदेशकालनिष्ठोऽनुपलम्भः, किं वा तद्विशेषनिष्ठः । नाद्यः । अस्मदाद्यशक्यत्वात् । न द्वितीयः । अतिप्रसङ्गादिति ।

### **शेषवाक्यार्थचन्द्रिका**

ननु ‘सहदर्शनमात्रेणे’त्युत्तरभाष्ये साहित्यदर्शनस्य धूमादौ व्याप्तिग्राहकत्वनिराकरणं क्रियते तदनर्थकम् । न चैतद्धूमाद्यनुमानस्य परमाण्वाद्यनुमानापेक्षया वैषम्योपदर्शनार्थमिति वाच्यम् । धूमाद्यनुमानस्य प्रत्यक्षाद्यवधृतव्याप्तिकत्वेन परमाण्वाद्यनुमानस्य तदनवधृतव्याप्तिकत्वेन वैषम्यस्य पूर्वत्रैवोपदर्शितत्वेन तदुपदर्शनाय साहित्यदर्शनस्य व्याप्त्यग्राहकत्वस्यानिरूपणीयत्वादित्यतः साहित्यदर्शनस्योभयत्राप्यविशिष्टत्वेन परमाण्वाद्यनुमानस्यापि प्रत्यक्षाद्यवधृतव्याप्तिकत्वान्न तस्य धूमाद्यनुमानाद्वैषम्यमित्याशङ्कानिराकरणार्थत्वात्साहित्यदर्शनस्य व्याप्त्यग्राहकत्ववर्णनस्य नानुपपत्तिरित्यभिप्रेत्य तदविशेषशङ्कानिराकरणपरतयोतरभाष्यं योजयितुं तां शङ्कामुत्थापयति सत्यमिति ॥ अस्त्येवेति । तथा च न परमाण्वाद्यनुमानस्यापि शशृङ्गाद्यनुमानसाम्यमिति भावः ॥ तत इति । सहदर्शनमात्रादित्यर्थः ॥ तथा सतीति । धूपादीनामग्न्यादिभिः सहदर्शनमात्रेण व्याप्त्यध्यवसायाभ्युपगमक इत्यर्थः ॥ व्यभिचारानुपलम्भ इति । तथा च व्यभिचारानुपलम्भसहकृतसाहित्यदर्शनस्य सत्वात्तेन धूमादीनामग्न्यादिभिर्व्याप्त्यध्यवसायसम्भवेऽप्यग्न्यादीनां धूमादिभिः सह व्यभिचारोपलम्भेन तदनुपलम्भसहकृतसाहित्यदर्शनस्याभावान्नाग्न्यादीनां धूमादिभिर्व्याप्त्यध्यवसायप्रसङ्ग इति भावः ॥ अतिप्रसङ्गादिति । महानसादिरूपदेशविशेषे व्यभिचारानुपलम्भसत्वादग्न्यादीनामपि धूमादिभिर्व्याप्त्यध्यवसायः स्यादित्यतिप्रसङ्गः स्यादित्यर्थः ।

### **परिमल** 

शङ्कते सत्यमेतदिति । तद्विशेषनिष्ठः देशकालविशेषनिष्ठ इत्यर्थः ॥ अतिप्रसङ्गादिति । प्रमेयत्वादेरपि वह्निव्याप्यताप्रसङ्गान्महानसादावव्यभिचारोपलम्भादिति भावः ।

### **यादुपत्यम्**

अतिप्रसङ्गादिति । महानसादिरूपदेशविशेषे व्यभिचारानुपलम्भसत्वाद् वह्नावपि धूमव्याप्त्यवध्यवसायप्रसङ्गादित्यर्थः ।

### **श्रीनिवासतीर्थीया** 

अवसीयेत व्याप्तिः ।

------------------------------------------------------------------------

यदैवाव्यतिरेकेऽस्य ह्यक्षजं वाऽऽगमो भवेत्

**यदैवाव्यतिरेकेऽस्य ह्यक्षजं वाऽऽगमो भवेत्**

### **सुधा**

कथं तर्हि व्याप्त्यध्यवसायः स्यादित्यत आह यदैवेति ।

## **अनुव्याख्यानम्**

***यदैवाव्यतिरेकेऽस्य ह्यक्षजं वाऽऽगमो भवेत् ॥***

***तन्निर्धारितयुक्तिर्वा व्याप्तिः सैवापरा न हि ॥***

अव्यतिरेके साध्याभिमतव्यातिरेकेणासत्वे । अस्य साधनाभिमतस्य धर्मस्य युक्तेर्व्याप्तिनिश्चयहेतुत्वेऽनवस्था(स्या)त् । तद्व्याप्तेरपि युक्त्यन्तरेण निश्चेतव्यत्वादित्यत उक्तं तन्निर्धारितेति । व्याप्तिशब्दोऽध्याहार्यः । तेन प्रत्यक्षेणागमेन वा निर्धारितव्याप्तिकेत्यर्थः । अपरा साहित्यदर्शनमात्रनिबन्धना न हि ।

अयमर्थः । नियतः सम्बन्धो हि व्याप्तिर्न सम्बन्धमात्रम् । नियमश्च व्यभिचाराभावः । तः साहित्य इव व्यभिचाराभावेऽपि प्रमाणप्रवृत्तौ व्याप्तिसिद्धिः । न चैतदशक्यम् । अनुमित्यनुदये सर्वव्यवहारविलोपप्रसङ्गेन कार्यदर्शनादेव तत्सिद्धेः । प्रकारस्तु चिन्त्यते ।

तत्र धूमस्याग्निना सम्बन्धस्तावत्प्रत्यक्षेणावगम्यते । परिचितदेशकालयोर्व्यभिचारश्च नावगम्यते । देशान्तरादिगते तु व्यभिचारे संन्देहोऽवशिष्यते । स च न तावद्व्यभिचारचिह्नदर्शनजन्यः । किन्तु भूयः सहचरिततया दृष्टा अदृष्टव्यभिचारा अपि धर्मा व्यभिचारिणो दृष्टाः । धर्मश्चायमित्येवमुत्पद्यते । तत्र यद्ययमेतत्सहवृत्तिस्वभावस्तदाऽन्यत्रापि सहैव वर्तत । स्वभावस्यानपायात् । यदि चासहवृत्तिस्वभावस्तदाऽत्रापि न सह वर्वेत । असहवृत्तिस्वभावस्यापि सहवृत्तिर्निमितान्तरायत्ता चेदत्रोपलभ्येत । सहवृत्तिस्वभावस्यापि निमित्तान्तराद्व्यभिचारा भविष्यतीति तु निर्बीजा शङ्का नोदेत्येव । सर्वव्यवहाराभावप्रसङ्गात् ।

तदेवं मीमांसासहकृतं प्रत्यक्षं धूमस्याग्निसम्बन्धं गृह्णाद्व्यभिचाराभावमप्याकलयतीति व्याप्तिमवधारयत्येव । अनुमानागमाभ्यां तु व्याप्तिग्नप्रकारः सुग्रह एवेति ।

### **शेषवाक्यार्थचन्द्रिका**

यदैवेत्युत्तरवाक्यानर्थक्यमाशङ्क्य व्याप्त्यध्यवसायोपायकथनार्थत्वान्न तदिति भावेन तत्प्रतिपादकतयोत्तरभाष्यं योगयितुं तत्प्रयोजकाकाङ्क्षामुत्थापयति कथमिति । ननु मूले तन्निर्धारितेति युक्तिविशेषणमनर्थकम् । न च प्रत्यक्षागमनिर्धारितव्याप्तिकत्वं युक्तेरुपदर्शयितुं तदिति वाच्यम् । तदुपदर्शनस्याप्यनर्थकत्वादित्यतो युक्तेर्व्याप्तिनिश्चयाकत्वानुपपत्तिशङ्कापरिहारार्थकत्वान्न तदिति भावेन तस्या व्याप्तिनिश्चायकत्वानुपपत्तिशङ्कामुत्थापयति युक्तरिति । युक्तेरेव प्रत्यक्षेणागमेन निर्धारितत्वविवक्षायां नानवस्थानिस्तारः । युक्तेः प्रत्यक्षादिना निर्धारितत्वेन तन्निर्धारणाय युक्त्यन्तरानपेक्षायामपि तद्व्याप्तेर्युक्त्यन्तरेण निश्चेतव्यत्वानिस्तारादित्यतोऽत्रापेक्षितमध्याहरति व्याप्तिशब्द इति । तन्निर्धारितशब्दात्परत इति शेषः ।

ननु सम्बन्धरूपत्वाद्व्याप्तेस्तन्निश्चयाय सम्बन्धग्राहकप्रत्यक्षादेरपेक्षा युक्ता । साधनस्य साध्यव्यतिरेकेणासत्वग्राहकप्रत्यक्षादेस्तु कथं तत्रोपयोग इत्यत आह अयमर्थ इति ॥ न सम्बन्धमात्रमिति । अन्यथा व्यभिचारिणो वह्न्यादेरपि धूमादिना साहित्यमात्रसद्भावात्तद्व्याप्तिप्रसङ्गादिति भावः । नन्वेवं नियमस्य निरुच्यमानव्याप्तिरूपत्वादात्माश्रय इत्यत आह नियमश्चेति । यद्वा नन्वेवं नियमग्राहकप्रमाणस्य व्याप्तिनिश्चयापेक्षाप्राप्तावपि न साधनस्य साध्यव्यतिरेकेणासत्त्वारूपाव्यभिचारग्राहक प्रत्यक्षाद्यपेक्षाप्राप्तिरित्यत आह नियमश्चेति । सम्बन्धपदेन साहित्यांशस्य पृथगभिधानाद्विशिष्टवाचकोऽपि नियमशब्दो लक्षणया विशेषणीभूताव्यभिचारमात्रपर इति भावः । ननु सकलदेशकालनिष्ठव्यभिचाराभावे प्रमाणप्रवृत्तिसिद्धावुपयोगिनीति वाऽभिमतं किंवा तद्विशेषनिष्ठव्यभिचाराभावे प्रमाणप्रवृत्तिः । नान्त्यः । तथा सति वह्न्यादीनांमपि धूमादिना व्याप्तिसिद्धिप्रसङ्गत् । अतो द्वितीय एव वाच्यः । न चासावपि युक्तः । तथा सति सकलदेशकालनिष्ठव्यभिचाराभावे प्रमाणप्रवृत्तेरस्मदाद्यशक्यत्वेन धूमादीनामग्न्यादिभिर्व्याप्त्यसिध्द्या धूमाद्यनुमानोच्छेदप्रसङ्कादित्याशङ्क्य निषेधति न चैतदशक्यमिति । सकलदेशकालनिष्ठव्यभिचाराभावे प्रमाणप्रवृत्तेरस्मदाद्यशक्यत्वं वदन्प्रष्टव्यः । किमुक्तार्थे कल्पकं नास्तीत्यभिमतं किंवा तत्समर्पकप्रकारो नास्तीति विकल्पद्वयं मनसि निधायाद्यं प्रत्याह अनुमितीति ॥ सर्वव्यवहारेति । प्रवृत्त्यादिसर्वव्यवहारेत्यर्थः । द्वितीये त्वाह प्रकारस्विति ।

स च न तावदिति । तच्चिन्हानुपलम्भादिति भावः । अत्र चिन्हशब्दो लिङ्गपरः ॥ ततश्च व्यभिचारलिङ्गसंशयजन्य इत्यर्थ इत्याहुः ॥ अन्यत्रापीति । देशान्तरादावपीत्यर्थः । स्वभावस्येति । अपाये च सहवृत्तेः स्वभावत्वहानेरिति भावः ॥ अत्रापीति । परिचितदेशकालयोरपीत्यर्थः ॥ निमित्तान्तरेति । उपाधिरूपनिमित्तान्तरेत्यर्थः । अधर्मसाधनत्वादिसाध्येनासहवृत्तिस्वभावस्यापि हिंसात्वादिसाधनस्य निषिद्धात्वादिरूपोपाधिनिमित्तायत्ततत्सहवृत्तेर्दर्शनादिति भावः ॥ तदिति । निमित्तान्तरमित्यर्थः । योग्यं चेदिति शेषः । अयोग्यस्य शङ्कितुमशक्यत्वाद्योग्यस्य चानुपलम्भबाधितत्वान्न तन्निमित्ता धूमादेरग्न्यादिना सहवृत्तिरिति भावः ॥ निर्बीजेति । अप्रतिबन्धिकेत्यर्थः । यथा हि साधनस्य साध्येन निरुपाधिकसहचार एव तत्साधनाङ्गं न तु सोपाधिकोऽपि । अन्यथा सोपाधिकसाध्यसहचारवतो मैत्रीतनयत्वादेरपि श्यामतासाधनत्वप्रसङ्गात् । तथा व्यभिचारोऽपि निरुपाधिक एवासाधनत्वे हेतुः । तथा प्रमेयत्वस्य नित्यत्वेन । न हि प्रमेयत्वं स्वभावेन नित्यत्वाव्यभिचारि, व्यभिचारि तु निमित्तान्तरेणेत्यत्र नियामकं पश्यामः । यस्तु स्वभावेन साध्याव्यभिचारिणोऽपि साधनस्यौपाधिको व्यभिचारो नासावप्रामाण्यकारणमिति भावः । ननु सोपाधिकसाध्यसहचारस्योक्तातिप्रसङ्गग्रस्तत्वाद्युक्तमसाधनाङ्गत्वम् । सोपाधिकव्यभिचारस्य तु तदभावाद्दूषणाङ्गत्वं भवेदेवेत्यतः ‘अतो हि भोजनादीनामिष्टसाधनतानुमे’ति स्वप्नाधिकरणीयोत्तरग्रन्थानुरोधेन सोपाधिकव्यभिचारस्य दूषणाङ्गत्वे बाधकमाह सर्वाव्यवहाराभावेति । यदि सोपाधिको व्यभिचारोऽप्यप्रामाण्यहेतु स्यात्तदा क्वचिदनिष्टसाधनत्वस्याप्युपलम्भात्साध्येष्टसाधनत्वेनापथ्यत्वाद्युपाधिनिबन्धकस्य व्यभिचारस्य भोजनत्वादिसाधनेऽपि सत्वेन विमतं भोजनमिष्टसाधनं भोजनत्वाध्द्यस्तनभोजनवद् इत्यागामिभोजनादीनामिष्टसाधनत्वानुमानस्याप्यमानत्वस्य प्रमेयत्वादिवदमानत्वेन व्यवहर्तृभिर्निश्चितत्वस्यापि प्रसक्त्या ततो भोजने प्रेक्षावतां निःशङ्कप्रवृत्त्यादिरूपव्यवहाराभावप्रसङ्गादित्यर्थः । यद्वा ननु सहवृत्तिस्वभावस्यापि निमित्तान्तराद्य्वभिचारो भविष्यतीति शङ्का कुतो नोदेतीत्यतस् तत्कारणोपाधिशङ्कारूपनिमित्तविरहादिति भावेनोक्तं निर्बीजेति । ननु योग्यस्योपाधेरनुपलम्भबाधितत्वेन तज्ज्ञानस्योक्तशङ्काकारणत्वासम्भवेऽप्ययोग्योपधिशङ्कया व्यभिचारशङ्का भविष्यत्येवेत्यतो भवेदेतदेवं यद्ययोग्योपाधिशङ्कैवोपपद्येत । न च सोपपद्यते । तथा सति सर्वत्र तच्छङ्कया व्यभिचारशङ्काप्रसङ्गेन व्याप्त्यनिश्चयादनुमितिमात्रोच्छेदापत्त्येष्टसाधनताज्ञानविरहवत्तासाध्यसर्वप्रवृत्तिविलयप्रसङ्गादित्याशयेनाह सर्वेति ।

मीमांसासहकृतेति । इदं च यत्रोपाधिशङ्गा तत्रैव, न तु सर्वत्र । तथा सत्युक्तरूपमीमांसाया अपि व्याप्तिनिश्चयसापेक्षत्वेनानवस्थापातात् । सर्वत्र तु भूयोदर्शनव्यभिचारादर्शनसहकृतप्रत्यक्षेणैव व्याप्तिग्रह इत्यवगन्तव्यम् । न चैवं व्याप्तिग्राहिणः प्रत्यक्षस्य भूयोदर्शनव्यभिचारादर्शनोपाध्यभावनिश्चयाः सहकारिण इति पद्धत्या विरोधः । तत्रोपाध्यभावनिश्चयस्यापि व्याप्तिग्राहकप्रत्यक्षं प्रति सहकारित्वाभिधानादिति वाच्यम् । तस्या उपाधिशङ्कास्थलाभिप्रायकत्वेन सार्वत्रिकाभिप्रायकत्वाभावात् । अन्यथोपाध्यभावनिश्चयस्य व्याप्तिसापेक्षतर्काधीनत्वेनानवस्थापातात् । पद्धातावेव तर्कस्य क्वाचित्कत्वोक्तेश्चेति द्रष्टव्यम् ॥ व्याप्तिप्रकार इति । व्याप्त्यवगमप्रकार इत्यर्थः । क्वचिद्व्याप्तिग्रहप्रकार इत्यपि पाठः ॥ सुगम इति । व्याप्तिप्रत्यक्षे भूयोदर्शनापेक्षावद् अत्र तदपेक्षाविरहात् । प्रत्यक्षस्य व्यक्तिविशेषमात्रविषयतयाऽन्यत्र व्यभिचारसन्देहनिरासायोक्तरीत्या मीमांसायाः सहकारित्वस्यावश्यं कल्पनीयत्वेऽप्यागमादेर्ब्राह्मणत्वाद्यवच्छिन्नेऽनिष्टसाधनहननादिमत्वबोधकत्वेन व्यक्तिविशेषमात्रविषयकत्वाभावादुक्तरीत्या मीमांसायाः सहकारित्वस्याकल्पनीयत्वाद्वा साहचर्यज्ञानजन्यव्याप्तिग्रहे दृष्टान्तापेक्षायामपि यो ब्राह्मणः स न हन्तव्य इत्यागमादिजन्यव्याप्तिज्ञाने व्याप्त्यनुमितौ वा यथाऽमुक इति दृष्टान्तापेक्षाविरंद्वेत्यर्थः । इतीत्यस्येत्ययमिति पूर्वेण सम्बन्धः ।

### **परिमल** 

मूलपदानामर्थमाह अव्यतिरेक इत्यादिना । व्याप्तिशब्दोऽध्याहर्तव्य इत्युक्तं व्यनक्ति तेनेति । दुर्गमत्वात्तात्पर्यमाह अयमर्थ इति । ‘प्रत्यक्षमागमो युक्तिर्वा यदा भवेदि’त्युक्तम् । प्रत्यक्षं तावद्य्वनक्ति तत्र धूमस्येति ॥ व्यभिचारचिह्नेति । व्यभिचारे यच्चिह्नं सोपाधिकत्वादिकं तज्जन्यो न हि किन्तु साधारणधर्मदर्शनजन्य इत्याह भूयः सहचरिततयेत्यादिना ॥ निमित्तान्तरायत्ता चेदिति । उपाधि रूपादीत्यर्थः । व्याप्तिग्रहप्रकारः सुगम एवेतीतिशब्दस्यायमर्थ इति पूर्वेणान्वयः प्रागस्माभिर्दर्शितः ।

### **यादुपत्यम्**

व्यभिचारचिन्हेति अत्र चिन्हशब्दो लिङ्गपरस्ततश्च व्यभिचारलिङ्गसंशयजन्य इत्यर्थः ॥ निमित्तान्तरादिति । अयोग्यादित्यर्थः ॥ निर्बीजेति । अयोग्यस्य शङ्कितुमशक्यत्वेनोपाधिशङ्कारूपबीजाभावादिति भावः । अयोग्यस्य शङ्कितुमशक्यत्वं कुत इत्यत आह सर्वेति । सर्वप्रवृत्तीनामनुमितिरूपेष्टसाधनताज्ञानसाध्यत्वेनातीन्द्रियोपाधिशङ्कयेष्टसाधनतानुमित्यसम्भवे सर्वप्रवृत्त्यभावप्रसङ्गादित्यर्थः ॥ मीमांसासहकृतमिति । इदं च यत्रोपाधिशङ्का तत्रैव, न तु सर्वत्रेति द्रष्टव्यम् । अन्यथोक्तविमर्शस्यापि व्याप्तिनिश्चयसापेक्षत्वेनानवस्थापातादिति अवधेयम् ।

### **श्रीनिवासतीर्थीया** 

तर्हि व्यभिचारदर्शनसहकृतसहचारदर्शनस्य व्याप्त्यग्राहकत्वे ॥ साध्याभि मतेति । साध्यात्यन्ताभाववदवृत्तित्वे । मूले व्याप्तिरित्यस्य व्याप्तिग्रहोपयोगिनीत्यर्थः । एतत् प्रमाणेन सर्वथा व्यभिचाराभावज्ञानम् । प्रकारः प्रमाणेन व्यभिचाराभावनिश्चयप्रकार इत्यर्थः ॥ स चेति । व्यभिचारसन्देह इत्यर्थः ॥ न तावद्व्याभिचारचिन्हेति । अत्र व्यभिचारचिन्हशब्दो लिङ्गपरः । लिङ्गाभावे व्यभिचारोद्भावनायोगेन लिङ्गस्यापि व्यभिचारचिन्हत्वाद् व्यभिचारश् चिन्हं यस्येति व्युत्पत्त्या वा लिङ्गं ग्राह्यम् । अत्र मात्रशब्दो द्रष्टव्यः । तथा च न लिङ्गदर्शनमात्रजन्य इत्यर्थः । तर्हि केन जन्य इति पृच्छति किन्त्विति । साधारणधर्मदर्शनजन्य इत्युत्तरमाह भूय इति ॥ अदृष्टेति । तत्कालमात्र इत्यर्थः ॥ दृष्टा इति । शतशः सहचरितयोरपि पार्थिवत्वलोहलेख्यत्वयोर्वज्रे व्यभिचारो दृष्ट इत्यर्थः । व्यभिचारसन्देहनिरासकतर्कमाह तत्रेत्यादिना । तन् निमित्तान्तरम् । सर्वत्राप्येवं निर्बीजशङ्कोत्पत्तौ बाधकमाह सर्वेति । मीमांसा तर्कः ॥ सुग्रह एवेति । व्यतिरेकव्याप्त्याऽन्वयव्याप्त्यनुमानस्थले ब्राह्मणो न हन्तव्य इत्येवमित्यर्थः ।

### **वाक्यार्थरत्नमाला** 

अतो द्वितीय एव वाच्य इति । अत्र आद्य एव वाच्य इति पाठो मूलकोशानुसारात् । द्वितीय इति पाठेऽपि पूर्वापेक्षयोत्तरस्य द्वितीयत्ववन्निरस्तोत्तरापेक्षया निरशिष्यमाणपूर्वस्यापि द्वितीयत्वेन तक्षोक्तिरिति ज्ञेयम् । नोदेत्यैवेत्ये तद्य्वाचष्टे । अप्रतिबन्धकेत्यर्थ इति । अतो हि भोजनादीनामित्येतत्तृतीयाध्यायगतानुव्याख्यानस्य तत्पूर्वानुव्याख्यानस्य च व्याख्यानरूपमूलं सङ्गृह्याह । यथाहि साधनस्येत्यादिना । साध्येष्टसाधनत्वेनापथ्यत्वाद्युपाधिनिबन्धनस्य व्यभिचारस्येत्युत्तरमूलवाक्ये उपाधिनिमित्तार्थकत्वेन साधनीभूते भोजनत्व इष्टसाधनत्वेन यो व्यभिचारः सोऽपथ्यत्वविषयोगादिनिमित्तक इत्युक्तौ मित्रा तनयत्वस्यश्यामत्वेनेव पारिभाषिकोपाधित्वाभावः प्रतीयते । तदनुसारेणाप्यत्राप्युपाधिपदस्य निमित्तत्वमेवार्थः । यद्भोजनमपि नेष्टसाधनं तदपथ्यत्वान्निमित्तादेव । तत्र भोजनेभोजनत्वेपि साध्याभावेन व्यभिचार इत्यर्थः । अत्रोपाधिपदस्य निमित्तार्थकत्वे उपाधिपदास्वारस्यम् अपथ्यत्वादनिष्ठसाधनत्वे उक्ते इष्टसाधनत्वेऽपथ्यत्वादेरुपाधित्वमवर्जनीयम् । तथा पथ्यत्वाद्युपाधिनिबन्धनस्येत्येवोक्तेः स्वरसता । न च पक्ष एव साधनाव्यापकत्वनियमः । अन्धकारो द्रव्यं स्वातन्त्र्येण प्रमीयमानत्वात् । घटोऽनित्यः द्रव्यत्वादित्यत्र क्रमेण श्रावणत्वकार्यत्वयोर तथाभूतयोरपि उपाधिताया दृष्टत्वात् । प्रतिपक्षोन्नायकत्वाभावेऽपि व्यभिचारमात्रोन्नायकत्वेन दूषणतया दृष्टत्वाच्च । तद्वदेव प्रकृतेपि तदुपपत्तेः कथमेतदिति विचारणीयम् ॥ अत्र व्यभिचारस्य सोपाधिकत्वनिरुपाधिकत्वविचारोऽतोहीत्यनुव्याख्यानमूलटीका प्रपञ्चेऽस्माभिः करिष्यते सोऽप्यनुसन्धेयः । क्वाचित्कत्वोक्तेश्चेति । सोयं क्वचिद्विपरीतशङ्कानिरसनद्वारेणेत्यत्रेत्यर्थः । अनिष्टसाधनहननादिमत्वेति । नञोऽनिष्टसाधनत्वमर्थस्तद्धननेऽन्वितमित्याशयेन वाक्यार्थतयोक्तमनिष्टसाधन हननादिमत्वेति ।

[Load More](javaऽcriptःvoid(0))
