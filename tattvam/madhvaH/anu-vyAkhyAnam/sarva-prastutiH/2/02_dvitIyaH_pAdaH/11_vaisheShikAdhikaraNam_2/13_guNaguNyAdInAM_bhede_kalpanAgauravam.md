+++
title = "१३ गुणगुण्यादीनां भेदे कल्पनागौरवम्"
upstream_url = "https://dvaitavedanta.in/category-details/7819/975/sharam/sathha/thavat/thavat/vashas/ganaeg"
+++
## कल्पनागुरुतादोषात्पदार्थान्तरता न हि

**गुणगुण्यादीनां भेदे कल्पनागौरवम्**

**कल्पनागुरुतादोषात्पदार्थान्तरता न हि**

### **सुधा**

अथाऽपि स्यात् । गुणगुण्यादिभेदमभ्युपगच्छता मया इहेदमिति व्यवहारनिर्वाहाय समवायोऽङ्गीक्रियते, तस्य चानवस्थापरिहाराय स्वनिर्वाहकत्वम् । अभेदं(अभ्यु)चाभ्युपगच्छता त्वयाऽपर्यायशब्दवाच्यतादिसिद्धये विशेषोऽङ्गीक्रियते, तस्य चानवस्थानिरासाय स्वनिर्वाहकत्वमिति पक्षद्वये समानेको विशेषोऽभेदपक्षे, येन स परिगृह्यते । समवायस्याप्रामाणिकत्वमिति चेत् । समं विशेषेऽपि । अपर्यायव्यवहारादिना स सिद्ध इति चेत् । तर्हि समवायोऽपीहेदमित्यादिना सिद्ध इति तुल्यम् । तदनैकान्तिकमित्युक्तमिति चेत् । अपर्यायव्यवहारादिकमपि घटपटादावनैकान्तिकमिति समानम् । अस्तु तर्हि गुणगुण्यादिभेदे प्रमाणाभावो विशेष इति चेन्न । अभेदेऽपि प्रमाणाभावात् । गवाश्वादिवद्विवेकेनानुपलम्भो अभेदे प्रमाणमिति चेत् । तर्हि व्यपदेशभेदादिभेदे प्रमाणमस्तीति समाधिसाम्यम् । तव्द्यभिचारान्यथासिद्धिभ्यां निरस्तमिति चेत् । अभेदप्रमाणमपि तादृगेव । तस्यापि क्षीरनीरादौ व्यभिचारात् । अयुतसिद्धत्वेनान्यथासिद्धेश्च ॥ तस्मान्निमित्तोऽयमभेदपक्षपात इत्यत आह कल्पनेति ॥

**अनुव्याख्यानम्**

***कल्पनागुरुतादोषात्पदार्थान्तरता न हि ॥***

**सुधा**

पदार्थान्तरता गुणगुण्यादीनामिति शेषः । यद्यपि भेदाभेदपक्षयोः स्वनिर्वाहकसमवायविशेषाङ्गीकारेण साम्यं, तथाऽपि भेदपक्षे कल्पनागुरुतादोषाद् गुणगुण्यादीनां पदार्थान्तरता नाङ्गीक्रियते । कल्पनालाघवादभेद एवोपेयत इति ।

कथं भेदवादे कल्पनागौरवमित्यत आह कल्पयित्वेति ।

**अनुव्याख्यानम्**

***कल्पयित्वा षट्पदार्थान्साभावानपि केवलम् ॥***

***एकस्मिन्स विशेषश्चेत्किं पूर्वं तस्य विस्मृतिः ॥***

केवलमित्येतत् षडित्यनेनैकस्मिन्नित्यनेन च सम्बध्यते । एकस्मिन् समवाये, सः विचित्रव्यवहारहेतुश्चेदङ्गीक्रियत इति शेषः । किं कस्मात् । पूर्वं द्रव्य इत्यर्थः । तस्य विशेषस्य ।

### **शेषवाक्यार्थचन्द्रिका**

ननु ‘कल्पनागुरुता’ इत्युत्तरग्रन्थे गुणगुण्यादीनां पदार्थान्तरत्वाङ्गीकारे कल्पनागौरवं नियामकतया कथ्यते । तदनर्थकम् । न च भेदपरित्यागेनाभेदस्यैव स्वीकाराय भेदाभेदपक्षयोः साम्यशङ्कापरिहारार्थमेतदिति वाच्यम् । प्रापकाभावेन तच्छङ्काया एवानुदयात् । कथञ्चिदुदयेऽपि वा समवायस्य गुणगुणिभेदस्य वाऽप्रामाणिकत्वेनाभेदादेश्च प्रामाणिकत्वेनैव तच्छङ्कापरिहारसम्भवेन तत्परिहाराय कल्पनागौरवपर्यन्तधावनानर्थक्यमित्यतोऽत्र निमित्तान्तरेण वैषम्यशङ्कानिरासपूर्वकं साम्यशङ्कामुत्थाप्य तन्निरासपरतयोत्तरग्रन्थं सङ्गमयति अथाऽपि स्यादित्यादिना ॥ व्यवहारनिर्वाहायेति । इह कुण्डे बदराणीत्यादिव्यवहारस्य सम्बन्धपूर्वकत्वदर्शनादिह तन्तुषु पट इत्यादिव्यवहारस्यापि तन्तुपटसम्बन्धं विनाऽयोगादन्यस्य चासम्भवादित्यर्थः ॥ अनवस्थापरिहारायेति । इह तन्तुषु पट इत्यादिप्रत्ययवद् इह तन्तुपटयोः समवाय इति समवाये इहेदमिति प्रत्ययस्याप्यधाराधेयतया प्रतीयमानयोस्तन्तुपटसमवाययोस्तत्प्रयोजकसम्बन्धपूर्वकत्वे समवायेऽपि समवायप्रसक्त्याऽनवस्थाप्रसङ्गादिति भावः ॥ विशेष इति । अपर्यायशब्दवाच्यत्वादेर्भेदकार्यस्य गुणगुण्यादावसता भेदेन कर्तुमशक्यत्वादिति भावः ॥ अनवस्थेति । तदीयताया भेदव्याप्तत्वेन विशेषे विशेषानङ्गीकारे विशेषस्य तदीयताया अनिर्वाहादिति भावः ॥ तादृगेवेति । व्यभिचारान्यथासिद्धिभ्यां निरस्तमेवेत्यर्थः । तत्कथमित्यतो तावव्द्यभिचारमुपदर्शयति तस्यापीति । अन्यथासिद्धिमप्युपदर्शयति अयुतसिद्धत्वेनेति ॥ स्वनिर्वाहकसमवायविशेषेति । स्वनिर्वाहकौ च तौ समवायविशेषौ च, तयोरङ्गीकारेणेत्यर्थः । पूर्वेणैव सिद्धेरुत्तरग्रन्धवैयर्थ्यमाशङ्क्य प्रतिज्ञातकल्पनागौरवप्रकारदर्शनार्थत्वान्न तदिति भावेन तत्प्रतिपादकतयोत्तरग्रन्थं सङ्गमयितुं तत्कथन्ताशङ्कामुत्थापयति कथमिति ॥ केवलमित्येतदिति । केवलमित्येकस्मिन्नित्यनेन सन्निधानेऽप्यन्वये योग्यताया एव प्रयोजकत्वेन ‘अर्थतो ह्यसमर्था नामानन्तर्यमकारणमि’ति न्यायेन सन्निधानस्याप्रयोजकत्वाद्योग्यतायाश्च वक्ष्यमाणरीत्योभयत्रापि अविशिष्टत्वात्समप्रयोजनत्वाच्चोभयत्र सम्बन्धाश्रयणमिति ध्येयम् । विशेष इत्येतावता पूर्तेः स इति तद्विशेषणवैयर्थ्यमित्याशङ्क्य विशेषस्य विचित्रव्यवहारहेतुत्वसूचनार्थत्वान्न तदिति भावेन स इत्यस्यार्थमाह स विचित्रव्यवहारहेतुरिति ॥ तस्य विशेषस्येति । विचित्रव्यवहारनिर्वाहकतया विशेषसैव पूर्वत्र प्रकृतत्वादिति भावः ।

### **परिमल** 

अनैकान्तिकमित्युक्तमितीति । इह तन्तुपटयोः समवाय इत्यादाविति भावः ॥ घटपटादाविति । तत्र भेदेनैव तव्द्यवहारो न विशेषेणेति भावः ॥ व्यभिचारान्यथासिद्धिभ्यामिति । समवायतद्धर्मेषु व्यभिचारेण भेदप्रतिनिधिविशेषकृतान्यथासिध्द्या च निरस्तमित्यर्थः ॥ क्षीरनीरादाविति । आदिपदेन माषराशिस्थमष्यादाविति सङ्गृह्यते । तत्र हंसादिकृतविवेकोपलम्भेन भेदस्यैव तत्र सत्वेनाभेदस्याभावादिति भावः ॥ अन्यथासिद्धेश्चेति । गवाश्वादिवद्विवेकेनानुपलम्भस्येति योज्यम् । तथा च न तस्य गुणगुण्याद्यभेदसाधकत्वमिति भावः ॥ स्वनिर्वाहकसमवायविशेषेति । स्वनिर्वाहकयोः समवायविशेषयोरङ्गीकारेणेत्यर्थः । स इत्यनुवादः विचित्रेति व्याख्या । किमिति, पूर्वमित्यनुवादः कस्मादिति द्रव्य इति च व्याख्या ।

### **यादुपत्यम्**

स्वनिर्वाहकसमवायविशेषेति । स्वनिर्वाहकौ च तौ समवायविशेषौ च, तयोरङ्गीकारेणेत्यर्थः ॥

### **श्रीनिवासतीर्थीया** 

तदनैकान्तिकम् इहप्रत्ययस्य न समवायसाधकत्वमिह कुण्डे बदराणीत्यत्र भूतले घटो नास्तीत्यत्र च व्यभिचारादित्यर्थः । अपर्यायव्यवहारादिकं विशेषसाधकमिति शेषः । न हि घटपटयोरपर्यायशब्दवाच्यत्वान्यथाऽनुपपत्त्या विशेषः कल्प्यते । तस्मादपर्यायव्यवहारादिना सविशेषः सिद्ध इति न वाच्यमिति भावः । व्यपदेशभेदादि अपर्यायशब्दव्यवहारः ॥ तदिति । समवायस्य तद्गतत्वादिधर्माणां च भेदाभावेऽप्यपर्यायशब्दवाच्यत्वस्य सत्वात्समवाये व्यभिचारः । भेदं विना विशेषेणैवापर्यायशब्दव्यवहारोऽन्यथासिद्धश्चेत्यर्थः ॥ अभेदप्रमाणमपीति । गवाश्वादिवद्विवेकेनानुपलम्भरूपमभेदसाधकं प्रमाणमपि, तादृक् व्यभिचार्यन्यथासिद्धं चेत्यर्थः । व्यभिचारः कुत्रेत्यत आह तस्यापीति । अन्यथासिद्धेर् विवेकेनानुपलम्भस्याभेदसाधकस्य हेतोरभेदं विनाऽयुतसिद्धत्वेनान्यथासिद्धमित्यर्थः ।

### **वाक्यार्थरत्नमाला** 

ननु कल्प इत्युत्तरग्रन्थ इति । अत्र ननु कल्पनागुरुतेत्युत्तरेति पाठः । मूलकोशे तथैव सत्वात् । अन्यादृशस्तु लेखकप्रमादादिति बोध्यम् । केचित्तु कल्पनागौरवस्य तत्रैवोपपादनेन प्रतिज्ञावाक्यपरित्यागेन उपपादनवाक्यमेवोपात्तमित्याहुः । तन्न । अथापि स्यादित्यादिशङ्कामूलस्य कल्पनागुरुतेत्येतदवतारतयोक्तमूलावतारिकारूपनन्वित्यादेर् उत्तरग्रन्थं सङ्गमयतीत्यन्तस्य टीकाग्रन्थस्यापि कल्पनागुरुतेत्येतदनुव्याख्यानसांगत्यप्रतिपादकत्वेन कल्पयित्वेति तदुत्तरानुव्याख्यान सम्बन्धित्वाभावात् । पूर्वेणैव सिद्धेरुत्तरग्रन्थेत्यादिनोत्तरत्र टीकाकृतैव कल्प इत्यत्वे तदनुव्याख्यानस्य स्वातन्त्र्येणैव वैय्यर्थ्यशङ्कादेः कृतत्वाच्च । स्वीकारायेति । स्वीकाराय यः साम्यशङ्कापरिहास्तदर्थमिति योजना । निमित्तान्तरेणेति । तेन या वैषम्यशङ्केति योज्यम् । सविशेषश्चेदिति पूर्वत्र स इत्यस्य विचित्रव्यवहारहेतुरित्यर्थकथनादत्र तस्येत्यनेन स इत्युक्तस्य विचित्रव्यवहारहेतोरित्यर्थलाभेऽपि समवायस्याप्युक्तहेतुत्वेन प्रकृततया तद्य्वावृत्यर्थं विशेषस्येति वक्तव्यत्वमित्याशयेन मूले तस्येति भाष्यपदमनूद्य विशेषस्येति पूरितम् । समवायस्यापि विचित्रव्यवहारहेतुत्वेन प्रकृतत्वे सति विशेषस्यैव कुत उपादानं मूले व्याख्यातमित्यत आह । विचित्रेति । पूर्वत्रेत्यस्याव्यवहितपूर्वत्रेत्यर्थः । एतेन तस्येति भाष्यपदस्य विशेषस्येति व्याख्यानं मूले कृतमिति प्रतीतिरप्यपाकृता । तथासति विचित्रव्यवहारहेतोर्विशेषस्येति व्याख्यानापातात् । टीकायामपि विचित्रेत्यादिविशेषणोपादानेनेदमेवाभिप्रतम् । पूर्वपरामर्शमात्रोपपादनभारे विशेषस्यैवेत्येवावक्ष्यदिति ज्ञेयम् ।

------------------------------------------------------------------------

कल्पनागुरुतादोषात्पदार्थान्तरता न हि

**कल्पनागुरुतादोषात्पदार्थान्तरता न हि**

### **सुधा**

अयमभिसन्धिः । व्यपदेशभेदादिप्रमाणमवलम्ब्य वैशेषिकादिभिर्द्रव्यादयो भावापदार्थाः षडेव । अभावोऽपि सप्तम इति कल्पितम् । समवाये प्रतीतं तद्गतत्वादिकं तु न समवायातिरिक्तम् । किन्तु स्वभावभेदापरनाम्ना विशेषेणैव तत्र व्यपदेशभेदाद्युत्पत्तिरिति च । तत्रान्ततोऽप्यङ्गीकर्तव्येन व्यपदेशभेदादिनिर्वाहकेण विशेषेणैव द्रव्येऽपि तन्निर्वाहो वक्तव्यः । सप्तपदार्थीनिरूपणं न कर्तव्यम् । यद्वा द्रव्यवत्समवायेऽपि तद्गतत्वादीनां भेद एव स्वीकार्यः । तेषां च द्रव्यादिष्वन्तर्भावासम्भवे सप्तपदार्थनियमस्त्याज्यः । विशेषकारणेन विना क्वचिद्भेदस्य क्वचिद्विशेषस्याभ्युपगमे कथं कल्पनागौरवं न स्यात् ॥ तदभावे वाऽभेदवादे कथं कल्पनालाघवं न भवेदिति । भेदप्रतीत्यप्रतीतिभ्यां विशेष इत्यादि तु निराकरिष्यते। अत्र द्विधाकल्पनप्रदर्शनार्थेनैव पूर्वार्धेन समवाये विशेषस्याङ्गीकर्तव्यताऽपि समर्थिता वेदितव्या । अत एव केवलशब्दसम्बन्धः । सप्तैव हि पदार्थाः । न च तेषु समवायधर्माणामन्तर्भावः सम्भवतीति विशेषा एव तैर(तेऽ)ङ्गीकर्तव्या इति ।

### **शेषवाक्यार्थचन्द्रिका**

नन्वेतावताऽपि कथं भेदपक्षे कल्पनागौरवसिद्धिः, अभेदपक्षे च तल्लाधवसिद्धिरित्यतस्तदुभयं दर्शयितुमाह अयमभिसन्धिरिति ॥ षडेवेति । इति कल्पितमिति वक्ष्यमाणेन सम्बन्धः । एतच्च कल्पयित्वा षट्पदार्थानित्यस्य तात्पर्यकथनम् । अनेन च द्रव्यादिभावपदार्थान् षडेवेति कल्पयित्वेत्युद्देश्यविधेयभावेन मूलयोजना सूचिता भवति ॥ अभावोऽपीति । एतच्च साभावानपीत्यस्य तात्पर्यकथनम् । साभावानपि षट्पदार्थान्कल्पयित्वेत्येकवाक्यतया योजनायां कृष्णासहिता षट् पाण्डवा इत्यादाविवाभावस्यैव षष्ठत्वस्य प्राप्त्या सप्तपदार्थीनियमकल्पनाऽलाभात्तल्लाभाय ‘अपिः पदार्थसम्भावने’त्यभियुक्तोक्तेर्मधुनाऽपि स्यादित्यादौ तदर्थतया दर्शनाद्देवानामपि पूर्यत इत्यादौ टीकाकारैरपि (उपासनापादे) तदाश्रयणाच्चेहाप्यपिशब्दो योग्यस्याभावनिष्ठसाप्तम्यरूपार्थान्तरस्य प्रतिपादक इति भावेन ‘अभावोऽपि’ सप्तम इति कल्पितमि’ति वाक्यभेदाश्रयणमिति ध्येयम् ॥ केचित्तु साभावानपीत्यपिशब्दः कल्पयित्वेत्यस्यानुकर्षणार्थः । एवञ्चाभावसहितान्कल्पयित्वेति वचनव्यक्तिपर्यवसानादभावसहितेषु द्रव्यादिषु विधीयमानं कल्पनं ‘सविशेषणे ही’ति न्यायेन विशेषणमभावमुपसङ्क्रामति । तत्र द्रव्यादीनां षण्णामभावसाहित्यवचनेऽभावस्य सप्तमताया अर्थाल्ल भात्सप्तम इत्युक्तम् । अभावोऽपीत्यपिशब्दस्य तु न केवलं द्रव्यादयो भावपदार्थाः षडेवेत्येव कल्पितं किन्त्वभावोऽपि सप्तम इति कल्पितमिति सम्बन्धः । ततश्चाभावं सप्तमं कल्पयित्वेति योजना सूचिता भवतीत्यभिप्राय इत्याहुः । कथं तर्हि व्यपदेशभेदाद्युपपत्तिरिति पृच्छति किन्त्विति । उत्तरमाह स्वभावेति । इति चेत्यतःपरं कल्पितमिति शेषः । अस्त्वेवं ततः किमित्यत आह सप्तेति । तथा सति गुणक्रियादीनां द्रव्यादिरूपत्वापत्त्या गुणक्रियादिरूपपदार्थान्तरविरहप्रसङ्गात्सप्तैव पदार्था इति नियमभङ्गप्रसङ्ग इत्यर्थः । रीत्यन्तरेणापि सप्तपदारर्थनियमभङ्गमुपपादयति यद्वेति । अस्त्वेवं ततः किमित्यतस्तथा सति तेषां द्रव्यादिष्वन्तर्भावासम्भवात्पदार्थान्तरत्वप्रसङ्गेन पदार्थानामधिकसङ्क्यावत्वप्रसङ्गात्सप्तैव पदार्था इति नियमभङ्ग एवेत्याह तेषां चेति ॥ क्वचिद्भेदस्येति । द्रव्यस्य गुणक्रियादिभिर्भेदस्येत्यर्थः ॥ क्वचिद्विशेषस्येति । समवायस्य तद्गतत्वादिना सविशेषाभेदस्येत्यर्थः । ननु गुणगुण्यादौ भेदः प्रतीयते न समवायतद्गतत्वादौ अतो भेदप्रतीत्यप्रतीतिलक्षणविशेषकारणसद्भावात्समवायवद्विशेषस्य बहुप्रमाणसिद्धत्वाभावेन बहुप्रमाणसिद्धत्वतदसिद्धत्वलक्षणविशेषकारणसद्भावाच्च न तदभाव इत्यत आह भेदप्रतीत्यप्रतीतिभ्यामिति ॥ निराकरिष्यत इति । अनुपदमेवेति शेषः ॥ द्विधाकल्पनेति । गुणगुण्यादौ समवायतद्गतत्वादौ च गौरवोपपादयोक्तरीत्या द्विधाकल्पनप्रदर्शनार्थेनेत्यर्थः ॥ समर्थितेति । समर्थनयुक्तिः सूचिता वेदितव्येत्यर्थः ॥ अत एवेति । तत्समर्थनयुक्तिसूचनार्थमेवेत्यर्थः। अन्यथा न तेन किञ्चित्कृत्यमिति भावः । सूचितां युक्तिमेवाह सप्तैवेत्यादिना ।

### **परिमल** 

अस्फुटत्वादाह अयमभिसन्धिरिति । ननु व्यपदेशभेदादिति मानस्योक्तत्वात्कथं केवलमित्युक्तिरित्यतस्तस्यान्यथासिद्धिमाह व्यपदेशेति । केवलपदमेव शब्दार्थमित्युपेत्योक्तं षडेवेति । साभावानपीत्यस्य तात्पर्यम् अभावोऽपि सप्तम इतीति । अयमितिशब्दः षडेवेत्यत्रान्वेति । सप्तमत्वकल्पनायामेव तात्पर्यमिति ज्ञापनाय सप्तम इत्युक्तिः । अभावस्य प्रामाणिकत्वात् । तृतीयपादाऽऽशयः समवाय इत्यादि ॥ इति चेति । कल्पितमित्यनुषङ्गः । चतुर्थपादतात्पर्यं तत्रान्ततोऽपीत्यादि ॥ सप्तपदार्थीति । समाहारद्विगुः । द्विगोरिति ङीप् । ननु सप्तपदार्थ्या अन्योन्यं भेदः प्रतीयते । समवायधर्मेषु नैवमितीदमेव विशेषकारणमित्यत आह भेदप्रतीतीति । ‘अभेदेन प्रतीतिश्चेदि’त्यादिव्याख्यावसरे आदिपदोपात्तं समवायस्य प्रामाणिकत्वं विशेषस्याप्रामाणिकत्वं च ततः समीपग्रन्थ एव निरसिष्यत इत्यर्थः । ननु समवायधर्माणां तद्विशेषत्वाङ्गीकारोऽसिद्धः येन द्रव्यादिषु भेदोऽभेदश्च समवायतद्धर्माणामिति द्विधाकल्पनादत्र गौरवमित्यत आह अत्र द्विधेति ॥ पूर्वार्धेनेति । कल्पयित्वेत्यर्धेनेत्यर्थः ॥ समर्थितेति । एवार्थककेवलपदेन तदङ्गीकारे युक्तेः सूचनादिति भावः ॥ समवाये विशेषस्येति । समवायधर्माणां समवायस्वभावविशेषत्वस्याङ्गीकर्तव्यतापीत्यर्थः ॥ अत एवेति । एवमुक्तार्थस्य समर्थनीयत्वादेव । केवलं षट् षडेव भावपदार्था इत्यर्थकथनाय केवलपदान्वयोऽनन्यथा तत्पदं व्यर्थमेव स्यादिति भावः । समर्थनप्रकारमेव व्यनक्ति सप्तैवेति । केवलशब्दार्थ एवेति ॥ विशेषा एवेति । समवायधर्माः समवायस्वभावविशेषा एवेत्यर्थः ।

### **यादुपत्यम्**

अभावोऽपि सप्तम इति । अनेन साभावानपीत्यपिशब्दः कल्पयित्वेत्यस्यानुकर्षणार्थः । एवं चाभावसहितेषु विधीयमानं कल्पनं सविशेषणे हीति न्यायेनाभावमेवोपसङ्क्रामति । षट्सुचाभावसाहित्यवचनेऽभावस्य सप्तमत्वमर्थाल्लभ्यते । ततश्चाभावं सप्तमं कल्पयित्वेति मूलार्थ उक्तो भवतीति ज्ञातव्यम् । तर्हि व्यपदेशभेदादिकं कथमुपपद्यत इति पृच्छति किन्त्विति । उत्तरमाह स्वभावभेदेति । ननु गुणगुण्यादौ भेदः प्रतीयते न समवायतद्गतत्वादावतो विशेष इत्यत आह भेदप्रतीत्यप्रतीतिभ्यामिति । आदिपदेन समवायस्य बहुप्रमाणसिद्धत्वं न विशेषस्येत्यदिर्विशेषो ग्राह्यः ॥ निराकरिष्यत इति । अनुपदमेवति शेषः ॥ द्विधाकल्पनेति । गुणगुण्यादौ समवायतद्गत्वादौ च गौरवोपपादनायोक्तरीत्या द्विधाकल्पनप्रदर्शनार्थेनेत्यर्थः ॥ समर्थितेति । समर्थनयुक्तिः सूचिता वेदितव्येत्यर्थः ॥ अत एवेति । समर्थनयुक्तेः सूचनीयत्वादेवेत्यर्थः । अन्यथा न केवलशब्देन कृत्यमिति भावः । युक्तिसूचनाप्रकारमेवाह सप्तैवेति ॥ विशेषा एवेति । समवायविशेषा एवेत्यर्थः ॥

### **श्रीनिवासतीर्थीया** 

स्वभावभेदेति । स्वभावविशेषेत्यर्थः । ननु भेदाङ्गीकारे द्रव्यादिष्वन्तर्भावो न सम्भवतीत्यभेदः स्वीकार्य इति चेत्तत्राह तेषां चेति । क्वचिद् गुणगुण्यादौ । क्वचित् समवायनिष्ठे तद्गतत्वादौ । अभेदवादे तदभाव इत्यन्वयः । अभेदपक्षे तत्कल्पनागौरवस्याभावे च सतीत्यर्थः । ननु गुणगुण्यादौ भेदस्य प्रतीयमानत्वात्तमङ्गीकृत्य समवायोऽङ्गीकार्यः । तद्गतत्वादेः समवायेन भेदस्य अप्रतीयमानत्वात्समवायमनङ्गीकृत्य विशेष एवाङ्गीकार्य इत्यस्त्येव विशेषकारणमित्याशङ्क्य निषेधति भेदेति । प्रत्युत गुणादेर्गुण्यादिनाऽभेद एव प्रतीयते न भेद इति वक्ष्यामः।

### **वाक्यार्थरत्नमाला** 

अपिः पदार्थसम्भावनेत्यभियुक्तोक्तेरिति । अपिः पदार्थसम्भावनान्वयसंसर्गगर्हसमुच्चयेष्विति प्रथमस्य चतुर्थे पाणिनिना अप्रयुज्यमानस्य पदान्तरस्यार्थलक्षणे पदार्थे अपिशब्दस्य वृत्तेरुक्तत्वादित्यर्थः । मधुनोपीत्यादि । अत्र तदर्थतया इत्यादौ तच्छब्देनाभियुक्तोक्तेरित्यनेनोक्ताप्रयुज्यमानपदस्यार्थलक्षणपदार्थपरिग्रहः । यद्वाऽर्थान्तरस्येति वक्ष्यमाणतया बुद्धिप्रकृतस्या प्रयुज्यमानपदार्थभूतार्थान्तरस्य परामर्श इति न दोषः । मधुनो ऽपि बिन्दुरिति यावत् । इत्यादावित्यादिपदेन सर्पिषोपि स्यादित्यादेर्ग्रहणमिति द्रष्टव्यम् । देवानामपि पूर्यत इत्यादाविति । देवानामपीत्यत्रापिशब्दस्याप्रयुज्यमानशङ्का पदस्यार्थभूतशङ्कार्थताया मूलकारोक्तरीत्यादर्शनादित्यर्थः । टीकाकारैर् मूलकारैः । एतच्च तृतीयस्य तृतीये देवानामपि पूर्यत इत्येतदनुव्याख्यानरूपमूले स्पष्टम् । तदुपपादनं च टीकोक्तरीत्या उत्तरत्रैव ज्ञेयम् । अर्थान्तरस्येति । सप्तमइत्येतत्पदार्थभूतस्येति शेषः । तथासति गुणेति । विशेषेणैव व्यपदेशभेदादेर्द्रव्येपि निर्वाहाङ्गीकार इत्यर्थः । मूले तदभाव इति । उक्ताभ्युपगमाभाव इत्यर्थः । वाशब्दस्य कथं वा न भवेदिति सम्बन्धः । ननु गुणगुण्यादावित्यादि । ननु नेयं शङ्का युक्ता । भेदप्रतीतिः प्रत्यक्षादिप्रमाणाभावेन नास्तीति गुणगुण्यादीनां समवायतद्गतत्वादीनां चाविशेष इति प्रागेव ततोऽनन्तेति वाक्यव्याख्यानावसरेऽभिहितमिति तन्निराकरणस्य वक्ष्यमाणत्वस्यैव मूलेऽनुपपत्तेरिति चेन्न । अत्र भेदप्रतीत्यप्रतीतिशब्दयोरुपलक्षणयाऽभेदाप्रतीतिपरत्वेन गुणगुण्यादावभेदावभेदाप्रतीतेश्चाभेदेन प्रतीतिश्चेत्युत्तरानुव्याख्यानव्याख्याने निराकरणेऽपि प्रागनिराकरणान्न दोषः । एवं चात्रापि टीकावाक्ये भेदप्रतीतीत्यादेरभेदोन प्रतीयते प्रतीयते च समवायतद्गतत्वादावित्येवंरूपेण व्याख्या द्रष्टव्या । यद्वा मूले तद्गुणसंविज्ञाबहुव्रीहिणा बहुप्रमाणसिद्धत्व तदसिद्धत्वाभ्यां विशेषस्यैव ग्रहणं कृतं टीकाकृतातु तथात्वस्य मूल एव स्पष्टत्वाभिप्रायेण वृत्यन्यपदार्थमात्रप्रदर्शनं कृतमित्यदोषः । बहुप्रमाणेति । अत्र बहुपदमनेकत्वोपलक्षणम् । प्रत्यक्षार्थापत्योरेवोत्तरत्र कथनादिति बोध्यम् । भेदप्रतीत्यप्रतीतिभ्यामितीति प्रतीकोपादानानन्तरं गुणगुण्यादौ भेदप्रमाणाभावोक्तिपूर्वकमभेदप्रतीतेरेव सद्भावोपपादकाभेदेन प्रतीतिश्च कार्यकारणपूर्वके इत्याद्युत्तरानुव्याख्यानव्याख्यानावसरे गुणगुण्यादावभेदप्रतीति समर्थनाद्गुणगुण्यादौ तदप्रतीतिः समवायतद्गतत्वादौ च तत्प्रतीतिरिति वैषम्यायोग इति निराकरिष्यते । आदिपदोपात्तः प्रामाणिकात्वाप्रामाणिकत्वाभ्यां विशेषस्तु येन प्रत्यक्षसिद्धेनेत्येतद्य्वाख्यार्थं प्रवृत्तेन तदुक्तविशेषप्रामाणिकत्वोपयोगितदप्रामाणिकत्व शङ्कोत्थापकतया समवायाप्रामाणिकत्वस्योक्तत्वेन प्रामाणिकत्वाप्रामाणिकत्वाभ्यां विशेषस्य वैपरीत्यमिति निराकरिष्यत इति पूरणीयम् । द्विधाकल्पनप्रदर्शनार्थेनेत्यर्थ इति । ननु यद्यपि पूर्वार्ध एव पदार्थाः षडेवेति कल्पितमभावोपि सप्तम इति च कल्पितमिति कल्पनाद्वैविध्यप्रदर्शनपरतया व्याख्यात इति द्विधाकल्पनग्रहणेनोत्तरापेक्षा । तथापि तत्र एकवाक्यतया योजनानुपपत्या वाक्यभेदाश्रयणेऽपि वस्तुतस्तत्कल्पनद्वयं मिलित्वैककल्पनमेव । विशेषाभावस्थलत्वात् । अपरंतु कल्पनम् एकस्मिन् सविशेषश्चेदित्युक्तमेव । अत एव तद्विधाकल्पनागौरवोपपादनाय क्वचिद्भेदस्य क्वचिद्विशेषस्येत्येव कल्पनाद्वयमाभिहितम् । मूले तादृशकल्पनाद्वयाभावादेव तल्लाघवंच स्वपक्षे उक्तं मूले । ततश्च मूलानुसारिद्विधाकल्पनस्यैव ग्राह्यत्वान्न तत्प्रदर्शकत्वं पूर्वार्धमात्रस्येति कथं मूले तत्वोक्तिः कथं चात्र टीकायां तदुक्तिश्चेदत्र ब्रूमः । सत्यं द्विधाकल्पनं मूलानुसार्येव ग्राह्यमिति । किं तु उत्तरार्धपूर्वपादसहितेन पूर्वार्धेन द्विधाकल्पनं प्रदर्शितं भवतीत्यत्र ग्रन्थकृतस्तात्पर्यान्न दोष इति । केचित्तु सोत्तरपादेनेति शेषं पूरयन्ति ।

------------------------------------------------------------------------

कल्पनागुरुतादोषात्पदार्थान्तरता न हि

**कल्पनागुरुतादोषात्पदार्थान्तरता न हि**

### **सुधा**

न केवलं सर्वथाऽङ्गीकार्येण विशेषेणैव गुणगुण्यादिव्यपदेशभेदाद्युपपत्तौ द्रव्यभेदमङ्गीकृत्य समवाय (एव) एकस्मिन्विशेषाभ्युपगमे कल्पनागौरवमिति भेदमतमपहायाभेदपक्षपातः क्रियते । किन्तु समवाये प्रमाणाभावादपि ।

तथा हि । न तावत्तत्र प्रत्यक्षं प्रमाणम् । कुण्डदध्नोः संयोग इतिवत्तन्तुपटयोः समवाय इत्यप्रतीतेः । सम्बन्धप्रतीतिरेव तत्प्रतीतिरिति चेन्न । तस्या असम्मतेः ।

एतेनायं तन्तुपटसम्बन्धप्रत्ययश्चक्षुर्जन्योऽनन्यथासिद्धतदन्वयव्यतिरेकानुविधायित्वात्पटप्रत्ययवत् । अयं तन्तुपटयोः सम्बन्धो योगजधर्माजन्यजन्यसाक्षात्कारविषयस्तन्तुपटसम्बन्धत्वादेतत्तन्तुपटान्तरसंयोगवदिति समवायप्रत्यक्षतासाधनमप्यपास्तम् । तन्तुपटसम्बन्धतत्प्रत्यययोर् असिध्द्याऽऽश्रयासिद्धेः । सम्बन्धाप्रतीतौ शुक्लः पट इति सामानाधिकरण्यप्रतीतिर्न स्यात् । दण्डीकुण्डलीत्यादौ तस्य तत्पूर्वकत्वदर्शनादिति चेन्न, समवायेऽस्तीत्यादौ व्यभिचारात् ॥

### **शेषवाक्यार्थचन्द्रिका**

ननु विशेषस्य ‘येन प्रत्यक्षसिद्धेने’त्यादिना प्रत्यक्षादिसिद्धत्वमुच्यते तदनर्थकम् । न च विशेषस्याप्रामाणिकत्वशङ्कानिरासार्थं तदिति वाच्यम् । प्रसञ्जकाभावेन तदप्रामाणिकत्वशङ्काया एव परस्यानुदयेन तन्निरासार्थत्वायोगात् । न च समवायाप्रामाणिकत्वोक्तिरेव तत्प्रसञ्जिकेति वाच्यम् । तदप्रामाणिकत्ववर्णनस्यापि प्रकृतोपयोगादर्शनेन सिद्धान्तिना तस्यावक्तव्यत्वेन तदुक्तेरप्यसिध्द्या तस्यास्तत्प्रसञ्जकत्वायोगात् । न च भेदपरित्यागेन द्रव्यस्य गुणाद्यभेदपक्षपरिग्रहसिद्धिरैव तदप्रामाणिकत्वोक्तिप्रयोजनमिति वाच्यम् । भेदपक्षे कल्पनागौरवस्य तदभेदपक्षे तल्लाघवस्य च कल्पयित्वेत्यादिपूर्वग्रन्थ एवोपवर्णितत्वेन तत एव तत्सिद्ध्या तदर्थत्वायोगादित्यतो न केवलं भेदपक्षे कल्पनागौरवात्तत्त्यागेन तल्लाघवादभेदपक्षपरिग्रहः । किन्तु समवायस्याप्रामाणिकत्वादपीत्येवं युक्त्यन्तरपरतया सिद्धान्तिनः समवायप्रामाणिकत्ववर्णनस्य सङ्गतत्वेन तस्यैव च विशेषाप्रामाणिकत्वशङ्काप्रसञ्जकतया तच्छङ्कायाः सम्भावितत्वेन तन्निरासार्थत्वात्तत्प्रमाणिकत्व वर्णनस्य न तत्परोत्तरग्रन्थस्यासङ्गतिरित्यभिप्रेत्योक्तरीत्या तद्योजयितुं वृत्तानुवादपूर्वकं समवायाप्रामाणिकत्वोक्तिंर तावत्पूरयति न केवलमित्यादिना ।

ननु च प्रतिज्ञामात्रस्यासाधकत्वात्समवायसाधकप्रमाणानां विशिष्यानिरासेन तदसिद्धेस्तत्साधकप्रमाणानां विशिष्य निरासोऽपि भगवता भाष्यकारेण कर्तव्यः स्यादिति तदनिरासो दोष इत्यतः स्पष्टतया शिष्यैरेव ज्ञातुं शक्यत्वान्न स दोषायेत्याशयेन स्वयं तन्निराकर्तुं प्रतिजानीते तथा हीति । समवाये प्रमाणं भवेत्किं प्रत्यक्षमुतानुमानमिति विकल्पं मनसि निधायाद्यं दूषयति न तावदिति । उत्तरत्रानुमानस्यापि निरासात्तावदित्युक्तम् । तत्कथमित्यतः किमत्र क्लृप्तं प्रत्यक्षं, तत्साधकतयाऽभिमतं किं वा कल्प्यम् । आद्येऽपि किं तस्य साक्षात्समवायगोचरत्वमभिमतं, किंवा सम्बन्धमात्रगोचरस्यापि तस्य पर्यवसानगत्या तद्गोचरत्वमिति विकल्पान्मनसि निधायाद्यं प्रत्याचष्टे कुण्डेति । उपलक्षणं चैतत् । इमौ संयुक्तावितिवदिमौ समवेतावित्यप्रतीतेरित्यपि द्रष्टव्यम् ॥ अप्रतीतेरिति । न च प्रतीत्यभावोऽसिद्धः । समवायं जानामीत्यनुव्यवसायाभावादेव तत्सिद्धेरिति भावः । आद्ये द्वितीयमाशङ्कते सम्बन्धप्रतीतिरेवेति । इह तन्तुषु पट इति तन्तुपटयोः, रूपी घट इति घटरूपयोश्च सम्बन्धप्रत्यक्षप्रतीतेरेवेत्यर्थः । तन्तुपटयोर्घटरूपयोश्च सम्बन्धान्तरानुपपत्त्या भासमानसम्बन्धस्य समवायत्वे पर्यवसानादिति भावः । अभाववद्भूतलमित्यादिसम्बन्धप्रतीतिवत्स्वरूपसम्बन्धविषयत्वसम्भवेन भासमानसम्बन्धस्य समवायत्वे न पर्यवसानमिति सत्येव दोषे वस्तुस्थितिमनुरुध्याह तस्या असम्मतेरिति । तन्तुपटादेरभेदवादे सम्बन्धस्यैवाभावत्तत्प्रतीतेरभावादिति भावः ।

आद्यद्वितीयमुत्थाप्यातिदेशेन दूषयति एतेनेति ॥ अयं तन्तुपटेत्यादि । आरभ्यारम्भकभावापन्नतन्तुपटसम्बन्धप्रत्यय इत्यर्थः । अन्यथा तन्तुपटसंयोगप्रत्ययस्यापि तत्सबन्धप्रत्ययत्वेन पक्षत्वापत्त्या तस्य चक्षुर्जन्यतायाः परेणापि स्वीकारेण सिद्धसाधनत्वप्रसङ्गादिति भावः ॥ अनन्यथासिद्धेति । चक्षुरन्वयव्यतिरेकानुविधायित्वमात्रं चक्षुर्जन्यधूमादिज्ञानजन्यवह्याद्यनुमितावप्यस्तीति तत्र व्यभिचारवारणायोक्तमनन्यथासिद्धेति । चक्षुस्तु धूमादिग्रहे उपक्षीणत्वादन्यथासिद्धमेवेति नानन्यथासिद्धचक्षुरन्वयव्यति रेकानुविधायित्वमनुमितेरिति न तत्र व्यभिचारः । न च धूमादिज्ञानस्य चक्षुरवान्तरव्यापारत्वान्न तत्रोपक्षयः । यद्धि यज्जनयित्वैव यज्जनयति तस्य तदवान्तरव्यापारत्वात् । चक्षुषो लिङ्गज्ञानमन्तरेणापि लिङ्गिज्ञाने सामर्थ्योपलम्भेन तज्ज्ञानस्य तदवान्तरव्यापारत्वायोगादिति भावः ॥ अयमिति । अत्राप्यारभ्यारम्भकभावापन्नतन्तुपटसम्बन्धस्यैव पक्षत्वान्न तादृग्रूपतन्तुपटसंयोगमादाय सिद्धसाधनत्वमिति द्रष्टव्यम् । साध्ये योगिसाक्षात्कारविषयतयेश्वरसाक्षात्कारविषयतया च सिद्धसाधनता वारणाय क्रमेण विशेषणद्वयम् । एतेनेत्यतिदिष्टं दूषणमेवाह तन्तुपटेति । एतच्च द्वितीयानुमानमाश्रित्योक्तम् । प्रथमानुमानमप्याश्रित्याह तत्प्रत्ययेति । उपादानोपादेयाभेदवाद इति शेषः । तद्भेदवादे तु घटाभावभूतलयोरिवेहापि स्वरूपसम्बन्धस्य चाक्षुषत्वेनार्थान्तरत्वादिति दूषणं द्रष्टव्यम् ।

अस्तु तर्हि, गुणादेर्गुण्यादिना सह रूपी घट इत्यादिरूप सम्बन्धप्रत्ययश्चक्षुर्जन्यो ऽनन्यथासिद्धतदन्वयव्यतिरेकानुविधायित्वाद्धटप्रत्ययवदिति समवायप्रत्यक्षतासाधनम् । न चात्रापि गुणगुणिसम्बन्धप्रत्ययासिध्द्याऽऽश्रयासिद्धिरिति वाच्यम् । सामानाधिकरण्यव्यवहाररूपकार्येण तस्य सिध्द्या तदनवकाशादिति भावेन सम्बन्धाप्रतीतौ सामानाधिकरण्यव्यवहारानुपपत्तिं बाधकत्वेन शङ्कते सम्बन्धेति । गुणादेर्गुण्यादिना सम्बन्धाप्रतीतावित्यर्थः । सामानाधिकरण्यप्रतीतिः सामानाधिकरण्य व्यवहारः । ‘नन्वभेदश्चेत्प्रत्यक्षेणैवेक्ष्यते तदा कथं शुक्लः पट इति सामानाधिकरण्यव्यवहार’ इत्युत्तरग्रन्थानुरोधात् । अत एव चोत्तरत्र तस्येति पुल्लिङ्गप्रयोगः । अन्यथा हि प्रतीतिपरिग्रहाय तस्या इत्येव वक्तव्यतया तस्येति पुल्लिङ्गप्रयोगानुपपत्तिप्रसङ्गात इति द्रष्टव्यम् । भवेत्सम्बन्धाप्रतीतौ सामानाधिकरण्य व्यवहारानुपपत्तिर्बाधिका यदि सामानाधिकरण्यव्यवहारस्य सम्बन्धविषयत्वं स्यात् । न च तदस्ति । तस्य तादात्म्यमात्रविषयत्वेन सम्बन्धविषयत्वाभावात् । ततश्च सम्बन्धाप्रतीतावपि तादात्म्यप्रतीतिमात्रेण तादात्म्यावलम्बनस्य सामानाधिकरण्यव्यवहारस्योपपत्तेर्न तदनुपपत्तिप्रसङ्ग इत्यतः शुक्लः पट इति सामानाधिकरण्यव्यवहारस्य शौक्ल्याश्रयपटत्वाश्रययोस्तादात्म्याबलम्बनत्वेऽपि दण्डी देवदत्त इत्यादौ दण्डादेर्देवदत्तेनेव शौक्ल्यस्य पटेन सम्बन्धमात्रावगाहित्वेन न तत्तादात्म्यावलम्बनत्वम् । अन्यथा दण्डी देवदत्त इत्यादेरपि दण्डदेवदत्ततत्तादात्म्यावलम्बनत्वापातात् । न च दण्डीत्यादिसामानाधिकरण्यव्यवहारे सम्बन्धार्थक इनिप्रत्यययोगात्तस्य सम्बन्धावगाहित्वेऽपि शुक्लः पट इत्यादौ तददर्शनान्न तस्य सम्बन्धावगाहित्वमिति वैषम्यमिति वाच्यम् । शुक्लगुणोऽस्यास्तीत्यर्थे ‘अर्श आदिभ्योऽजि’त्यच्प्रत्ययविधानादत्रापि सम्बन्धार्थकप्रत्ययसद्भावेन शुक्लः पट इत्युक्त्वा शैक्ल्यं पटस्येत्यभियुक्तव्याख्यानानुरोधेन च शौक्ल्यपटसम्बन्धावगाहित्वस्योपपन्नत्वात् । ततश्च सम्बन्धविषयकसामानाधिकरण्यव्यवहारस्य सम्बन्धप्रतीतिकार्यतया तदभावेनासम्भवाद्भवेदेव सम्बन्धाप्रतीतौ समानाधिकरण्यव्यवहारानुपपत्तिर्बाधिकेत्याशयवानाह दण्डीत्यादिना । सत्वस्य समवायेनातिरिक्तसम्बन्धाप्रतीतावपि समवायोऽस्तीत्यादिसामानाधिकरण्यव्यवहारदर्शनेन तर्कमूलभूतव्याप्तिशैथिल्येन सामानाधिकरण्यव्यवहारस्य सम्बन्धप्रतीतिकार्यत्वासिध्द्या तेन गुणगुणिनोः सम्बन्धप्रतीत्यसिद्धेरत्राप्याश्रयासिद्धिरेवेत्याशयवान्समाधत्ते नेति ।

### **परिमल** 

कल्पयित्वेति कल्पनापदस्वारस्यं केवलपदस्य मानेन विनेत्यर्थान्तरं चाप्युपेत्याह न केवलमिति । क्रियत इत्यनेनान्वयः ॥ तस्या इति । सम्बन्धप्रतीतेरित्यर्थः । तयोरभेदादिति भावः ॥ अयमिति । अयुतसिद्धतन्तुपटसम्बन्धप्रत्ययलाभायायमित्युक्तिः । अन्यथाऽर्थान्तरतापत्तेः । एवमग्रेऽपि । अयं पर्वतोऽग्निमानित्याद्यनुमित्यादावव्यभिचारायानन्यथासिद्धेति च हेतुविशेषणम् । द्वितीयप्रयोगे ईश्वरप्रत्यक्षत्वेन योगजप्रत्यक्षत्वेन चार्थान्तरतावारणाय जन्येति योगजधर्माजन्येति च साध्यविशेषणे ॥ शङ्कते सम्बन्धेति । ‘गुणवाचनेभ्यो मतुपो लुबिष्ट’ इति मतुपो लोपेन वा अर्श आद्यच्प्रत्ययान्तत्वेन वा शुक्ल इत्यस्य शुक्लवानित्यर्थः ॥ सामानाधिकरण्येति । गुणजात्योरेकपट रूपद्रव्यविशेष्यकत्वधीर्न स्यादित्यर्थः ॥ दण्डी कुण्डलीति । देवदत्त इति विशेष्यं ज्ञेयम् ॥ समवाय इति । समवायत्वास्तित्वयोरेकविशेष्यकत्वप्रतीतावपि सम्बन्धप्रमितिपूर्वकत्वाभावादित्यर्थः ॥ समवाय प्रत्यक्षनिरासः ।

### **यादुपत्यम्**

असम्मतेरिति । तन्तुपटयोरभेदेन सम्बन्धस्यैवाभावादिति भावः । सामानाधिकरण्येति । शुक्लत्वपटत्वयोरेकस्मिन्नधिकरणे सम्बन्धे एव हि तयोः सामानाधिकरण्यम् । सम्बन्धाभावे च तत्प्रतीतिर्न स्यादित्यर्थः ॥ दण्डी कुण्डलीति । एकस्मिन्देवदत्ते दण्डकुण्डलनिरूपितसंयोगद्वयस्यैव तत्र सामानाधिकरण्यघटकत्वादिति भावः । समवायोऽस्तीति । समवायत्वास्तित्वयोरेकस्मिन् समवायेऽतिरिक्तसम्बन्धाप्रतीतावपि सामानाधिकरण्यप्रतीतिदर्शनेनोक्ततर्के व्यभिचारादित्यर्थः ।

### **श्रीनिवासतीर्थीया** 

एकस्मिन्नेव समवाय इत्यन्वयः ॥ सम्बन्धप्रतीतिरेवेति । तन्तुपटयोः समवाय इति प्रतीत्यभावेऽपि तन्तुपटयोः सम्बन्ध इति सम्बन्धप्रतीतिरेव समवायप्रतीतिरित्यर्थः ॥ तस्या इति । सम्बन्धप्रतीतेरित्यर्थः । तयोरभेदाङ्गीकारादिति भावः । ईश्वरसाक्षात्कारविषयत्वेन सिद्धसाधनतापरिहाराय जन्यपदम् । योगिसाक्षात्कारविषयत्वेन सिद्धसाधनतापरिहाराय योगजधर्माजन्येत्युक्तम् । सम्बन्धतत्प्रत्यययोरिति । सम्बन्धस्यैवासिध्द्या द्वितीयानुमाने आश्रयासिद्धिः । तत्प्रत्ययस्यैवासिध्द्या प्रथमानुमान इति विवेकः ।

### **वाक्यार्थरत्नमाला** 

न केवलमित्यादिग्रन्थस्य पूर्वशेषत्वभ्रान्तिवारणाय येन प्रत्यक्षेत्युत्तरानुव्याख्यानशेषत्वमिति दर्शयितुं तद्भाष्यवैय्यर्थ्याशङ्कामुखेनैतद्ग्रन्थस्य तच्छेषत्वमाह । ननु विशेषस्य येनेत्यादिना । समवायाप्रामाणिकत्वोक्तेः पूरितत्वादुत्तरानुव्याख्यानस्य विशिष्टार्थप्रतिपादकत्वादेव सिद्धान्तिना सिद्धान्तिन इति पदाभ्यां भाष्यकारग्रहणं कृतम् । अत एवोत्तरत्र विशिष्य निरासोऽपि भगवता भाष्यकारेण कर्तव्यः स्यादित्युक्तम् । येन प्रत्यक्षसिद्धेनेत्येतदवतारमूलावतारेऽप्येवमभेदेत्यादिकं टीकायामुक्ताशयेनैवेति ध्येयम् । स्वयं तानीति । यद्यपि उत्तरत्र प्रमाणं भवत्किं प्रत्यक्षमुतानुमानमिति विकल्पप्रदर्शनानुसारेणोत्तरनिराकरणानुसारेण च प्रमाणद्वयस्यैवाशङ्क्य निरासोऽत्र टीकायां प्रतीयते । आगमस्त्वसम्भावितो न निराकृतश्चेति बहुवचनायोगस्तथापि अनुमानबाहुल्याद्बहुवचनमित्यत्र तात्पर्यमित्यदोषः । एवं प्रमाणानामिति पूर्वप्रत्युक्तबहुवचनमप्युपपाद्यम् । क्लप्तमिति । सिद्धमित्यर्थः । कल्प्यमिति । अनुमानेन साधितमित्यर्थः । आद्यं प्रत्याचष्ट इति । साक्षात्समवायगोचरं प्रत्यक्षमित्याद्यमित्यर्थः । उपलक्षणं चेदम् । मूलम् । इमौ संयुक्तावित्यादिवद् इमौ समवेताविति वाऽनयोः समवाय इति वा । ननु भवाद् इत्यादिकमपि तर्कताण्डवानुसारेण ज्ञेयमित्याह । उपलक्षणं चैतदिति । सम्बन्धः प्रत्यक्षप्रतीतिरेवेत्यर्थ इति पाठः । ग्रन्थकाराचातुरीं निमित्तोक्तया परिहरन्नवतारयति । अभाववदिति । आद्यद्वितीयमुत्थाप्येति । क्लृप्तं वा कल्प्यं वेति प्रथमविकल्पस्य कल्प्यमिति द्वितीयमुत्थाप्येत्यर्थः । अयमित्येतद्य्वाचष्टे । आरभ्यारम्भकेति । यैस्तंतुभिर्यः पट आरभ्यस्तत्तन्तुपटयोः सम्बन्धेत्यर्थः । अन्यथेति । अयमित्यनुक्तावित्यर्थः । तदुक्तिसामर्थ्यप्राप्त तन्तुपटविशेषालाभादिति भावः । तन्तुपटसंयोगेति । पटान्तरारम्भकतन्तुभिस्तदन्यतन्त्वारब्धपटस्य यः संयोगस्तत्प्रत्ययस्यापीत्यर्थः । परिहरति । यद्धीति । लिङ्गज्ञानमिति । अनुमानाप्रवृत्तिस्थल इत्यर्थः । पक्षत्वादिति । पक्षतायामित्येतत्सामर्थ्यलब्धत्वादित्यर्थः । मूले उक्तिलाघवाय सम्बन्धतत्प्रत्यययोरित्युक्तावपि क्रमो न विवक्षित इत्याह एतच्चेति । द्विवचनान्तेनोपात्तयोरपि बुध्या विवेकेनैकैकं प्रतीकतयाह । तन्तुपटेतीति । तत्प्रत्ययेतीति । तर्हि तद्भेदवादे दोषाभाव इत्यतस्तत्र दोषं स्वयं दर्शयति । तद्भेदवादेत्विति । तन्तुपटसम्बन्धतत्प्रत्ययप्रत्यक्षकानुमानेऽभिहिताश्रया सिध्युद्धाराय सम्बन्धाप्रतीतावित्याशङ्काग्रन्थ इति प्रतीयते । तच्च शुक्ल इत्युक्तेर्न सम्भवतीत्यतो विवक्षितप्रयोगान्तरे तदसिध्युद्धारायोत्तरग्रन्थप्रवृत्तिरिति न दोष इत्याशयेन प्रयोगान्तरं दर्शयंस्तत्राश्रयासिद्धिनिरासकतयोत्तरग्रन्थं योजयति । अस्तु तर्हीति । गुणादेर्गुण्यादिना सह सम्बन्धप्रत्यय इति सम्बन्धः । सह यः सम्बन्धः । तत्प्रत्यय इत्यर्थः । तदाकारप्रदर्शनं रूपी घट इत्यादि रूपेति । यद्यपि ज्ञानत्वादिरूपेण प्रतीतिनिर्देश इत्यादिपदेन चलति पटः द्रव्यं पट इत्यादेर्ग्रहणम् । घटप्रत्यय वदिति पाठः । अत्र टीकायामादिपदोपादानेन शुक्लः पट इति मूलमुपलक्षणमिति सूच्यते । उत्तरग्रन्थेति । सविशेषावसीयत इत्युत्तरभाष्यतात्पर्यकथनमूलग्रन्थेत्यर्थः । उत्तरत्रेति । उत्तरवाक्य इत्यर्थः । आश्रयणे तस्येत्येतत्रासङ्गतम् । तथापि नन्वित्याद्युत्तरग्रन्थानुसारेण सिद्धे प्रतीतिपदस्य व्यवहारपरत्वे तस्येति पुल्लिङ्गमपि साधकतया आश्रितमित्यदोषः । ननु यदि सम्बन्धविषयत्वाभावस्तर्हि निर्विषय एवासाविति प्राप्तम् । विषयान्तरानिरूपणादित्यत आह । तस्य तादात्म्येति । सम्बन्धविषयत्वाभावादित्यस्य सम्बन्धविषयत्वाभावाभ्युपगमादित्यर्थः । न तु निर्विषयत्वेन तदभ्युपगम इति भावः । एतेन च तदस्तीत्युक्तस्यैव हेतुत्वेनाभिधानं कथमिति शङ्कानवकाशः । तस्य तादात्म्यमात्रालम्बनत्वमित्यसत् । शौक्ल्यसाश्रयपटत्वाश्रययोः सम्बन्धितया अभिमतत्वपक्षे तदुभय तादात्म्यालम्बनत्वोपपत्तावपि शौक्ल्यपटयोस्तत्वेनाभिमतत्वपक्षे तत्तदात्म्यालम्बनत्वायोगात् । शौक्ल्यापटयोः सम्बन्धित्वपक्षे दण्डी देवदत्त इत्यादौ दण्डदेवदत्तयोः सम्बन्धमात्रस्येव शौक्ल्यपटयोः सम्बन्धमात्रस्यैवभावेन तादात्म्याभानात् । अन्यथा दण्डीत्यादावपि दण्डदेवदत्ततादात्म्यस्येव भानापत्तिरित्याह । शुक्लः पट इतीत्यादिना । एतच्चाख्यातिवादीयात्रकेनचित्प्रलपितम् एवं खण्डो गौः शुक्लः पट इत्यादयः सर्व एव सविकल्पकप्रत्यया विभ्रमाः प्रसज्येरन् । सामानाधिकरण्यप्रत्ययस्य तादात्म्यालम्बनत्वात्तस्य चात्राभावादिति । तदतीव मन्दम् । तथाहीत्यादिमूलानुसारेणोक्तम् । शुक्लगुणोऽस्यास्तीत्यर्थे अजिति । एतत्तन्मूलटीकायां व्युत्पादितं तद्व्युत्पादनमपि प्रागस्माभिः कृतम् । तत एव प्रतिपत्तव्यम् । तर्कमूलेति । यद्यत्र संबन्धप्रतीत्यभावस्तत्र सामानाधिकरण्यव्यवहाराभाव इति व्याप्तीत्यर्थः । अत्रापीति । सम्बन्धाप्रतीताविति मूलाभिप्रेते गुणगुण्यादिसम्बन्धप्रत्ययपक्षकप्रागुदाहृतेऽनुमानेपीत्यर्थः ।

[Load More](javaऽcriptःvoid(0))
