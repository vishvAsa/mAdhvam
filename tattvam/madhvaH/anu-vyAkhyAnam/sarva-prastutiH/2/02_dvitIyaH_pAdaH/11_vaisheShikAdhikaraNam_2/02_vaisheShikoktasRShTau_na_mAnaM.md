+++
title = "०२ वैशेषिकोक्तसृष्टौ न मानम्"
upstream_url = "https://dvaitavedanta.in/category-details/7808/975/sharam/sathha/thavat/thavat/vashas/vashas"
+++
## तत्संयोगादनियतात्पदार्थानां जनिर्भवेत्

**वैशेषिकोक्तसृष्टौ न मानं**

**तत्संयोगादनियतात्पदार्थानां जनिर्भवेत्**

### **सुधा**

यदेतत्सूत्रकृता परिमाणासमवायिकारणविषये दूषणमुक्तम् । तदुपलक्षणमात्रम् । अन्यत्राप्यसमवायिकारणे स्वयं दूषणान्यूहनीयानीत्याशयवान्द्रव्यासमवायिकारणसंयोगविषये अन्यथाप्रतिपत्तिं निराकरोति तत्संयोगादिति ।

## **अनुव्याख्यानम्**

***तत्संयोगादनियतात्पदार्थानां जनिर्भवेत् ॥***

अवयवसंयोगो द्रव्यासमवायिकारणमिति वदन्तोऽपि वैशेषिकादयः परमाणुकार्योत्पत्तौ द्वयोरेव सजातीययोरेव परमाण्वोरेव संयोगस्य कारणत्वमित्याद्याचक्षते । तदश्रद्धेयं किन्नाम तेषां कारणानामनियतादुक्तनियमरहितात्संयोगात्पदार्थानां द्रव्याणां जनिर्भवेत् । किञ्चित्कार्यं द्वयोः परमाण्वोः संयोगादुपजायते । तद्द्य्वणुकमुच्यते । कदाचित् त्रयाणां तत्त्र्यणुकं चतुर्भिः परमाणुभिरा रब्धं चतुरणुकम् । एवमन्यदपि । तथा किञ्चित्सजातीययोः परमाण्वोः संयोगात्किञ्चिद्विजातीययोः । एवं किञ्चित्परमाण्वोरेव संयोगात्किञ्चित्परमाणुद्य्वणुकयोरित्यादि । एवं द्य्वणुककार्योत्पत्तावप्यनियमो द्रष्टव्यः ।

### **शेषवाक्यार्थचन्द्रिका**

‘तत्संयोगादनियतादि’त्युत्तरभाष्यानर्थक्यमाशङ्क्य द्रव्यासमवायिकरण निराकरणार्थत्वान्न तदिति भावेन तथा सत्युत्सूत्रार्थप्रतिपादकत्वेनाभाष्यत्वप्रसङ्ग इत्यतस्तच्छङ्कानिराकरणपूर्वकं द्रव्यासमवायिकारणनिराकरणपरतयोत्तरग्रन्थं सङ्गमयति यदेतदित्यादिना । इत्यादीत्यादिपदेन द्य्वणुकादिकार्यभूतत्र्यणुकाद्युत्पत्तावपि पराभिमतस्य त्रयाणामेव सजातीयानामेव द्य्वणुकानामेव संयोगस्य कारणत्वमित्यादेः सङ्ग्रहः । अत एवैवं द्य्वणुककार्योत्पत्तावप्यनियमो द्रष्टव्य इत्युत्तरत्र ग्रन्थकृद्वक्ष्यतीति ध्येयम् ॥ उक्तनियमरहितादिति द्वयोरेवेत्यादिनियमरहितादित्यर्थः । तत्कथमित्यतो द्वयोरित्यंशेऽनियममुपदर्शयति किञ्चिदिति । सजातीययोरित्यंशेऽपि तमुपदर्शयति तथेति । परमाण्वोरेवेत्यंशेऽपि तमुपदर्शयति एवमिति ।

### **परिमल** 

अन्यथाप्रतिपत्तिं द्य्वणुकादिकार्ये विषयवैपरीत्येनाङ्गीकारमित्यर्थः ॥ परमाणुकार्येति । परमाणुतः कार्योत्पत्तावित्यर्थः ॥ इत्यादीति । त्र्यणुकोत्पत्तौ त्रिभिरेव द्य्वणुकैः सजातीयैरेवेत्यादिग्रहः। एवं परिष्कृत्य मूलं योजयति तेषामित्यादिना ।

### **यादुपत्यम्**

इत्याद्याचक्षत इति । अत्रादिपदेन त्र्यणुकाद्युत्पत्तावपि तदुक्तनियमसङ्ग्रहः ॥

### **श्रीनिवासतीर्थीया** 

त्रयाणामिति । त्रयाणां परमाणूनां संयोगाज्जातमित्यर्थः ॥ एवमन्यदपीति । चतुर्णां परमाणूनां संयोगाज्जातं चतुरणुकमित्यर्थः ।

### **वाक्यार्थरत्नमाला** 

अन्यत्राप्य समवायिकारण इति मूलम् । कारण इत्यनन्तरं पारंपरिककल्पितनियम इति शेषः । प्रमाणाभावेन प्रागुक्तेति । प्रागुक्तस्य द्वयोरेवेत्यादि नियमाभावस्य प्रमाणाभावेनोपपादनार्थत्वादिति योज्यम् ।

------------------------------------------------------------------------

द्वयोरेव तु संयोग इति केनावसीयते

**द्वयोरेव तु संयोग इति केनावसीयते**

### **सुधा**

कुत इति चेद् उक्तनियमे प्रमाणाभावादित्याह द्वयोरेवेति ।

## **अनुव्याख्यानम्**

***द्वयोरेव तु संयोग इति केनावसीयते ॥***

तुशब्दो विशेषार्थः । तेन सजातीययोः परमाण्वोरिति नियमो लभ्यते । संयोग आदिकार्यस्या समवायिकारणमिति शेषः । केन प्रमाणेनेत्याक्षेपे । उपलक्षणमेतत् । त्रयाणामेव द्य्वणुकानामित्यपि द्रष्टव्यम् । ननु सावयवस्यानेकसंयोगः सम्भवति । परमाणुस्तु निरवयव इति द्वयोरेवेति नियमसिद्धिरित्युक्तोत्तरम् । निरवयवत्वे द्वयोरपि संयोगो न सम्भवति । संयोगस्यांशवृत्तित्वात् ।

### **शेषवाक्यार्थचन्द्रिका**

‘तत्संयोगादि’ति भाष्येणैव द्रव्यासमवायिकारणसंयोगविषयेऽन्यथाप्रतिपत्तिनिराससिद्धेः किं ‘द्वयोरेवे’त्युत्तरग्रन्थेनेत्याशङ्क्य प्रमाणाभावेन प्रागुक्तानियमोपपदानार्थत्वान्न तदिति भावेन तथोत्तरवाक्यं योजयितुं तदनुपपत्तिशङ्कामुत्थापयति कुत इतीति ॥ उक्तेति । द्वयोरेवेत्याद्युक्तेत्यर्थः । भाष्ये ‘द्वयोरेव तु संयोग’ इत्यनेन प्रामाणाभावेन द्वयोरेवेति नियमनिराकारणेऽपि सजातीययोरेव परमाण्वोरेवेति नियमद्वयस्यानिरासान्नानेन परोक्तनियमभङ्गसिद्धिरित्यतोऽत्र भाष्ये तुशब्देन सजातीययोरित्याद्युक्तनियमद्वयलाभान्नानुपपत्तिरिति भावेन तुशब्दबलेनोक्तनियमद्वयलाभमुपपादयितुं तदनुकूलतया तुशब्दार्थमाह तुशब्द इति । साकाङ्क्षत्वप्रयुक्तवाक्याभासत्वपरिहारायापेक्षितं पूरयति कार्यस्येत्यादि ॥ आक्षेप इति । परिहाराभावेन प्रश्नार्थत्वासम्भवादिति भावः । द्य्वणुककार्योत्पतौ प्रमाणाभावेन पराभिमतनियमभङ्गस्य मूलारूढतासिद्ध्यर्थमाह उपलक्षणमिति ॥ ननु सावयवस्येति । तत्रावयवभेदेन तत्संयोगोपपत्त्याऽनेकसंयोगाङ्गीकारे मूर्तानां समानदेशत्वापत्तेरभावादित्यर्थः । परमाणुस्त्विति । तस्य निरवयवत्वेन तत्तदवयवभेदेन तत्तत्संयोगानुपपत्त्याऽनेकसंयोगाङ्गीकारे मूर्तानां समानदेशताप्रसङ्गात्तद्रूपबाधकेन निरवयवस्य परमाणोरनेकसंयोगानुपपत्तावपि द्वयोः परमाण्वोः संयोगाङ्गीकारे मूर्तानां सामानाधिकरण्याप्रसङ्गादुक्तबाधकाभावेन निरवयवेऽपि तत्सम्भवान्न द्वयोः संयोगानुपपत्तिरिति भावः ॥ उक्तोत्तरमिति । उक्तप्रायोत्तरमित्यर्थः । एतदेव दर्शयति निरवयवत्व इति । तत्र हेतुमाह संयोगस्येति । यो यत्संयोगः स तदंशवृत्तिरिति व्याप्तेरित्यर्थः। तथा च द्वयोरपि संयोगोपपादकतया परमाणोः सावयवताया आवश्यकत्वात्तत एवानेकसंयोगपक्षेऽपि मूर्तानां समानदेशत्वाप्रसङ्गान्न द्वयोरेवेति नियमसिद्धिरिति भावः ।

### **परिमल** 

उक्तोत्तरमिति । परमाणोरपि सावयवत्वसमर्थनेनोक्तपरिहारमेतच्चोद्यमित्यर्थः । दोषान्तरं चाह निरवयत्व इति ।

### **यादुपत्यम्**

उक्तोत्तरमिति । परमाणोरपि सावयवत्वस्योक्तत्वादित्यर्थः ।

### **श्रीनिवासतीर्थीया** 

उक्तोत्तरमिति । परमाणोरपि सावयवत्वस्य साधित्वादिति भावः । दूषणान्तरमाह निरवयवत्व इति ।

### **वाक्यार्थरत्नमाला** 

तथोत्तरवाक्यमिति । उक्तनियमे प्रमाणाभावकथनपरतयेत्यर्थः । तदनुपपत्तीति । उक्तनियमाभावे निमित्ताभावेन तदङ्गीकारायोग इति प्राप्तानुपपत्तीत्यर्थः । इति नियमद्वयेत्यत्रेति चेति योज्यम् । द्य्वणुककार्योत्पत्तौ प्रमाणेति । द्य्वणुककार्योत्पत्तौ यः पराभिमतो नियमस्त्रिभिरेव सजातीयैरेवेत्यादि रूपस्तस्य प्रमाणाभावेन यो भङ्गस्तस्येति योजना । तत्रावयवेति ।

------------------------------------------------------------------------

कारणस्य गुणास्तेन भवेयुः कार्यगा अपि

**कारणस्य गुणास्तेन भवेयुः कार्यगा अपि**

### **सुधा**

ननु सजातीयसंयोग एवारम्भक इति नियमो न निष्प्रमाणकः । परमाणुकार्ये गन्धाद्युत्पत्तेरेव तत्र प्रमाणत्वात् । तथा हि । पार्थिवाप्यपरमाणुभ्यां यद्येकं कार्यमुत्पद्यते तदा तदगन्धमस्नेहमापद्येत । पार्थिवतैजसाभ्यामुत्पन्नमगन्धरूपमुत्पद्येत । एकस्य गन्धादेरनारम्भकत्वात् । अतो गन्धाद्युत्पत्त्यैव सजातीयसंयोगस्यारम्भकत्वसिद्धिरित्यत आह कारणस्येति ।

## **अनुव्याख्यानम्**

***कारणस्य गुणास्तेन भवेयुः कार्यगा अपि ॥***

तेनेति । द्वयोरेवेति नियमाभावेनेत्यर्थः । स्यादेतद्विजातीयारम्भकत्वे बाधकम् । यदि द्वयोरेव परमाण्वोः संयोगः कार्यारम्भक इति नियमः प्रमाणवान्स्यात् । न चैवम् । तथा च बहूनां परमाणूनां विजातीयानां संयोगात्कार्यारम्भे कारणगता गन्धादयो गुणाः सजातीयाः सन्तः कार्यगतगन्धाद्यारम्भका अपि भवेयुः, को दोषः ।

### **शेषवाक्यार्थचन्द्रिका**

कार्यमिति । द्य्वणुकमित्यर्थः । ननु द्य्वणुकं यदि पार्थिवजलपरमाण्वारब्धं स्यात्तर्हि निर्जन्धं स्यादित्यत्र पार्थिवपरमाणुजलपरमाण्वारब्धस्य द्य्वणुकस्य पक्षत्वेन विवक्षायामाश्रयासिद्धिः । तन्मते तादृशद्य्वणुकस्याभावात् । पार्थिवपरमाणुद्वयारब्धस्य द्य्वणुकपदेन विवक्षायां चापादकासिद्धिः । तत्र जलारब्धत्वस्यानभ्युपगमात् । किञ्च गन्धवदजन्यत्वमत्रोपाधिः । न च घटजन्ये रूपादौ व्यभिचारेण यत्र निर्गन्धत्वं तत्र गन्धवदजन्यत्वमिति व्याप्तिविरहान्न साध्यव्याकत्वमस्येति वाच्यम् । शुद्धसाध्यव्यापकत्वाभावेऽपि द्य्वणुकत्वे सति यत्र निर्गन्धत्वं जलद्वयारब्धद्य्वणुकादौ तत्र गन्धवदजन्यत्वसत्वेन पक्षधर्मावच्छिन्नापाद्यव्यापकतया पार्थिवद्य्वणुके जलारब्धत्वसन्देहेन सन्दिग्धापादकाव्यापकतया चोपाधित्वसम्भवादित्यत आह एकस्य गन्धादेरिति । गन्धाद्यन्तरासहकृतस्येत्यर्थः । तत्रारम्भकस्य पार्थिवपरमाणुगतस्य गन्धस्य गन्धान्तरासहकृतत्वात् । तादृशाप्यपरमाणुगतस्नेहस्य च स्नेहान्तरासहकृतत्वात् । पार्थिवतैजसाभ्यामारब्धे चारम्भकपार्थिवपरमाणुगतगन्धरसयोर् गन्धाद्यन्तरासहकृतत्वान्नारम्भकत्वमित्यर्थः ।

अयं भावः । पार्थिवद्य्वणुकत्वं द्य्वणुकमात्रवृत्तित्वे सति यदि आप्योपादेयवृत्तिः स्यात्तर्हि निर्गन्धमात्रवृत्तिः स्यादिति विपक्षे बाधकतर्कबलेन हेतोः साध्यव्याप्यतयोपाधेः साध्याव्यापकत्वम् । अत्र च सत्तादौ व्यभिचारवारणाय सत्यन्तम् । पार्थिवपरमाणुद्वयारब्धद्य्वणुकमात्रवृत्तिधर्मे व्यभिचारं वारयितुमाप्योपादेयवृत्तीति विशेष्यभागः । आपाद्ये मात्रपदमिष्टापत्तिवरणाय । विजातीयारब्धे परेण निर्गन्धत्वाभ्युपगमात् । ननु पार्थिवाप्यद्य्वणुकवृत्तिसंयोगद्वित्वादौ व्यभिचारः । न च अतो गुणान्यत्वे सतीत्यापादके विशेषणमभिमतं न तत्र व्यभिचार इति वाच्यम् । द्य्वणुकत्वादौ तदुभयद्य्वणुकान्यतरत्वादौ च तथाऽपि व्यभिचारादिति चेत् । अत्र केचित् । द्य्वणुकपदस्यात्र पृथिवी समवायिकारणपरतया पृथिवीसमवायिकारणकमात्रवृत्तित्वे सतीति सत्यन्तार्थलाभात् । पार्थिवाप्यद्य्वणुकवृत्तिसंयोगादेर्द्य्वणुका देश्चाप्यसमवायिकारणकद्य्वणुकवृत्तित्वेन पृथिवीसमवायिकारणकमात्रवृत्तित्वाभावान्न व्यभिचारः । न चैवं दृष्टान्तालाभः । पृथिवीजलद्य्वणुकसमवायिकारणकसंयोगवृत्तितत्संयोगत्वादेस्तथात्वादित्याहुः । तन्न । पृथिवीजलद्य्वणुकसमवायिकारणकसंयोगपार्थिवद्य्वणुकान्यतरत्वे तथाऽपि व्यभिचारतादवस्थ्यात् । वस्तुतस्तु निर्गन्धमात्रवृत्तीत्यनन्तरं वृत्तिपदपूरणेन निर्गन्धमात्रवृत्तिवृत्तित्वस्यैवापाद्यत्वस्थितेर्नोक्तव्यभिचारः । द्य्वणुकत्वादेरपि निर्गन्धमात्रवृत्तिजलद्य्वणुकादिवृत्तित्वात् । न चैवं सत्तादावप्यापाद्यसत्वेन व्यभिचाराभावात्सत्यन्तवैयर्थ्यं स्यादिति वाच्यम् । पृथिवीजलद्य्वणुकोपादेय संयोगवृत्तितत्संयोगत्वादौ व्यभिचारवारकत्वात् । न चैवमपि मात्रपदवैयर्थ्यम् । पार्थिवद्य्वणुकपूर्वोक्त तत्संयोगान्यतरत्वे व्यभिचारवारकत्वादिति सङ्क्षेपः ।

तथा च बहूनामिति । ननु बहूनां परमाणूनां विजातीयानां संयोगात्कार्यारम्भे कारणगतगन्धादेः सद्वितीयत्वं न सम्भवति । पार्थिवाप्यतैजसपरमाण्वारब्धे कारणगतगन्धस्नेहयोः, पार्थिवतैजसवायवीय परमाण्वारब्धे च पृथिवीगतगन्धरसयोर्गन्धाद्यन्तरसहकृतत्वालाभात्कथं तत्कार्यगतगन्धाद्यारम्भकत्वमिति चेन्न । यत्र च पार्थिव एक आप्यश्चैकस्तैजसोऽप्येक एवेति वा यत्र पार्थिव एकस्तैजसोऽप्येको वायवीयश्चैक एवेति वा विजातीयानां पार्थिवाप्यतैजसपरमाणूनामथवा पार्थिवतैजसवायवीयानां वा संयोगात्कार्यारम्भस्तत्र कारणगतगन्धस्नेहरसानां गन्धाद्यन्तरासहकृतत्वेन सद्वितीयत्वासम्भवेऽपि यत्र पार्थिवौ द्वावाप्यौ च द्वौ तैजसस्त्वेक इत्येवं बहूनां विजातीयानां पार्थिवादिपरमाणूनां संयोगात्कार्यारम्भस्तत्र कारणगतगन्धस्नेहरसानां गन्धाद्यन्तरसहकृतत्वेन सद्वितीयत्वलाभात्कार्यगतगन्धाद्यारम्भकत्वस्य नानुपपत्तिरित्यभिप्रायेणैतद्ग्रन्थप्रवृत्तेः । यत्र च पार्थिव एक एवेत्याद्युक्तरीत्या विजातीयानां संयोगात्कार्यारम्भस्तत्रैकैकस्यापि गन्धादेरारम्भकत्वे बाधकाभावादित्यादिरूपेणः ‘नन्वनियमवादिने’त्यादिशङ्कासमाधानरूपेण न्यायेनैव कार्यगतगन्धाद्यारम्भकत्वोपपत्तेर्नानुपपत्तिप्रसङ्ग इत्याशयः ।

### **परिमल** 

तेनेतिमूलोक्ततात्पर्यं व्यनक्ति स्यादेतदित्यादिना ॥ तथा चेति । द्वयोरेवेति नियमस्याप्रामाणिकत्वे सतीत्यर्थः । फलितमाह बहूनामिति । एकैकस्यानेकस्य वाऽऽप्यादिपरमाणोरपीति योज्यम् । विजातीयानां पार्थिवादीनामित्यर्थः । मूलपदानि योजयति कारणगता इति ।

### **यादुपत्यम्**

तथा च बहूनामिति । सजातीयानामिति शेषः । अत एव सद्वितीयाः सन्त इति वक्ष्यमाणमुपपद्यत इति ध्येयम् ।

### **श्रीनिवासतीर्थीया** 

तदिति । कार्यमित्यर्थः ॥ अगन्धमस्नेहमिति । पार्थिवपरमाणुजन्यत्वात्तस्मिन्कार्ये गन्धेन भाव्यम् । आप्यपरमाणुजन्यत्वात्स्नेहेन भाव्यम् । तथा चाप्यपरमाणुजन्यत्वात्तत्कार्यमगन्धमापद्येत कारणीभूताप्यपरमाण्वादौ गन्धाभावात् । पार्थिवपरमाणुजन्यत्वात्तत्कार्यमस्नेहमापद्येत । तत्कारणीभूतपार्थिवपरमाण्वादौ स्नेहाभावादित्यर्थः । अगन्धमरूपमिति । अरूपम् अपाकजरूपरहितम् । पार्थिवपरमाणुजन्यत्वात्तस्मिन्कार्येगन्धेन भाव्यम् । तैजसपरमाणुजन्यत्वादपाकजरूपेण भाव्यम् । तथा च तैजसपरमाणुजन्यत्वात्तत्कार्यमगन्धमाषद्येत । कारणीभूततैजसपरमाणौ गन्धाभावात् । पार्थिवपरमाणुजन्यत्वात्तत्कार्यमपाकजरूपाभाववदापद्येत । तत्कारणीभूतपार्थिवपरमाणावपाकजरूपाभावादित्यर्थः । एकस्येति । समवायिकारणीभूतैकपरमाणुनिष्ठस्यैकस्य गन्धस्येत्यर्थः ।

### **वाक्यार्थरत्नमाला** 

यद्येकं कार्यमुत्पद्यत इत्यत्र कार्यमित्येतत्प्रतीकतयोपादाय तदर्थमाह कार्यमिति । द्य्वणुकमित्यर्थ इति । उक्ततर्के धर्मिविकल्पपूर्वकदूषणाभिधानपूर्वकम् उपाध्युद्भावनं वर्धमाने एकस्येत्यवतारे कृतं तदनुसारेणोक्ततर्कपक्षविकल्पपूर्वकदूषणाभिधानपूर्वकमुपाधिं चाभिधाय तन्निरासकतयोत्तरवाक्यं योजयितुं पार्थिवाप्येत्येतन्मूले विवक्षिततर्कस्वरूपं व्यञ्जयन्नेव पक्षं तावद्विकल्पयति ननु द्य्वणुकमिति । तन्मत इति । सजातीयारम्भकत्ववादिमत इत्यर्थः । ननु शरीरपरंपरारम्भकद्य्वणुकत्वेन वा यत्सजातीयाभ्यामेवारब्धमिति विजातीयाभ्यामप्यारब्धमिति च वादिप्रतिवादिविमतिविषयीभूतत्वेन वा द्य्वणुकस्य पक्षतेत्यस्वरसाद्दूषणान्तरमाह । किञ्चेति । यद्यपि वर्धमानकृतपक्षधर्मावच्छिन्न साध्यव्यापकगन्धवदजन्यत्वमुपाधिरित्येवोक्तं तथापि पक्षधर्मेति विशेषणकृत्यकथनाय प्रथमे उपाध्युद्भावनपूर्वकं तत्रानुपपत्तिनिरासाय पक्षधर्मप्रदर्शनपूर्वकं तदवच्छिन्नसाध्यव्यापकत्वोपदर्शनेन व्युत्पादनमिदं वर्धमानेन्दौ कृतम् । तदनुसारेण स्वयं तदुपपादनं कृतमित्यदोषः । अयं चोपाधिर्निर्गन्धत्वे आपाद्य एव । तत्र च पृथिवीगुणे आपाद्यव्यापकत्वमाशङ्कते । न चेति । व्यापकाभावोपपादनायोक्तम् । घटजन्य इति । न साध्यव्यापकत्वमिति । नापाद्यव्यापकत्वमित्यर्थः । अत एव वक्ष्यति । पक्षधर्मावच्छिन्नापाद्येत्यादि । एवमुत्तरत्रापि साध्यपदस्थाने आपाद्यपदमूह्यम् । द्य्वणुकत्वे सतीति । उपलक्षणं चैतत् । द्रव्यत्वे सतीति वेत्यपि बोध्यम् । एवमेव सरसत्वाद्यनुमानेऽपि सरसवदजन्यत्वस्नेहस्पर्शवदजन्यत्वादे उपाधित्वं चोपलक्षणमात्रावधेयम् ।

ननु अव्याप्त्यादिसाहित्यान्नैकत्वं गन्धादेरित्यतो व्याचष्टे । गन्धाद्यन्तरेति । तत्रारम्भकस्येत्यादिना इत्यर्थ इत्यन्तम् । यद्यपि अरूपत्वास्पर्शत्वोपपादकतया रूपस्पर्शयोरप्यनारम्भकत्वमुपपादनीयम् । अत एव वैशेषिकसूत्रोपस्कारे पृथिव्यनिलाभ्यामगन्धमरूपमरसमस्पर्शं च स्यादित्याद्यूह्यमित्युक्तम् । वर्धमानेऽपि अगन्धमरसमित्याद्यापद्येतेति किरणावलीवाक्यव्याख्यावसरे अगन्धत्वारसत्वयोरिवारूपत्वास्पर्शत्वयोरपि तत्तत्पक्षोपादानेनोपादानं कृतम् । तथापि तत्तत्पक्षभेदेनावशिष्टं वर्धमानाद्युक्तरीत्या स्वयमेवोहनीयमित्यभिप्रायेण मूलकृताऽगन्धत्वारसत्वयोरेवोपपादनं कृतम् । तदनुसारेणात्र टीकायामपि एकस्येति वाक्यं ता वन्मात्रोपपादकतया योजितम् । मूलस्य तत्रोपलक्षणतया व्याख्यनवदत्रापि उपलक्षणतया व्याख्यातुं शक्यत्वादिति हृदयम् । शरीरमगन्धमरसमरूपमस्पर्शमापद्यतेति भाष्यं तृतीयाध्याये । पार्थिव ...... तरोपलब्धेरित्येतत्सूत्रसम्बन्धि ..... तथा वार्तिकम् । पार्थिवाप्यपरमाणु इत्यादि वाचस्पतिः । नन्वेको गन्धो नारम्भक इति कुत इत्यादितात्पर्यपरिशुद्धिः । तस्थलानुगुण्येनोपयुक्तमधिकं व्याख्येयम् । मूले स्नेहमापद्यतेति । अनेन एकस्मिन्नेव पक्षे आपादानद्वयमसम्भवे प्रत्येकापादानपरवर्धमानग्रन्थेऽरुचिरिति सूचितम् । उपलक्षणं चैतत् । पार्थिववायवीयाभ्यामगन्धमरसमरूपं परमाणोरपरमाणुनापीत्यनियमेपार्थिवाकाशाभ्यामगन्धमरसमस्पर्श मापद्येतेत्याद्यपि द्रष्टव्यम् । तत्र यत्पक्षविषये विकल्पदूषणं तच्छरीरपरं परारम्भकद्य्वणुकत्वादिनैव पक्षता सम्भवतीति नानुपत्तिरित्यस्वरससूचकं किंचेत्यनेन परिहृतमिति न तदर्थं यत्नापेक्षेति मनसि निधायोपाधिमात्रदूषणपरतया मूलं योजयन् विपक्षे बाधकतर्कमाह । अयं भाव इत्यादिना । अयं च वर्धमानकृतोक्तोपाधि दूषणायाभिहितः । तत्र च जलद्य्वणुकत्वं दृष्टान्त इति द्रष्ठव्यम् । हेतोः साध्यव्याप्यतयेति । अत्र हेतुसाध्यपदे आपादकापाद्यपरतयाभिमते । आपाद्येत्यादेः पूर्वमुक्तत्वात् । नन्वत्र कथमुपाधेः साध्यव्यापकत्वं तथा सति द्य्वणुकत्वे सति निर्गन्धत्वस्य गन्धवदजन्यत्व व्यभिचारित्वं वक्तव्यम् । न च तत्सम्भवति । व्यभिचारो हि निर्गन्धे द्य्वणुक एव वाच्यस् तदन्यत्र विशिष्टसाध्याभावात् । न च द्य्वणुके गन्धवज्जन्यत्वमस्तीति गन्धवज्जन्यत्वरूपोपाधेरपि सत्वेन व्यभिचाराभावात् । न च सुरभ्यसुरभिपरमाण्वारब्धे द्य्वणुके उक्तसाध्यसत्वेऽपि गन्धवदजन्यत्वं नास्तीति । अस्ति व्यभिचार इति वाच्यम् । तथा सति निर्गन्धत्वे साध्ये गन्धवदजन्यत्वरूपोपाधेः साध्याव्यापकत्वप्राप्तावपि यदि तेजोद्य्वणुकं तेजोवायुपरमाण्वारम्बं स्यात्तद्विरूपस्यादिति तर्कीथरूपवदजन्यत्वस्योपाधेः साध्याव्यापकत्वस्याप्राप्तेर् यत्र नीरुपद्य्वणुके द्य्वणुकत्वावच्छिन्ननीरूपत्वं तत्र रूपवदजन्यत्वाभावात् तदजन्यत्वसद्भावेन व्यभिचाराभावात् । न हि निर्गन्धं गन्धवज्जन्यमिव नीरुपमपि द्य्वणुकं रूपवज्जन्यमस्ति । तत्कथं साध्याव्यापकत्वमिति चेत् । अत्र वदन्ति । प्रथमक्षणे उत्पत्यनन्तरमेव विनष्ठे द्य्वणुके द्य्वणुकत्वावच्छिन्ननीरूपसद्भावेऽपि रूपवज्जन्यत्वस्यैव सत्वेन तदभावाभावादरूपत्वरूपापाद्येऽपि युक्तमुपाधेः साध्यव्यभिचारित्वमिति । तदपरे न सहन्ते । रूपवज्जन्यत्वमित्यत्र रूपवत्पदोपादानमहिम्नाविशिष्ठकार्योत्पत्तौ द्रव्यस्येव रूपस्यापि कारणत्वमित्यर्थलाभेन फलोपहितभूतरूपवज्जन्यत्वस्यैव रूपवदजन्यत्वप्रतियोगितया उत्पत्यनन्तरमेव विनष्ठे द्रव्ये च कारणगुणेन कार्यगुणानारम्भात्तादृशरूपवज्जन्यत्वरूपोपाधिसत्वेन द्य्वभिचाराभावादिति । वस्तुतस्तु रूपवद्वृत्तिद्रव्यविभाजकोपाधिमत्वस्यैव रूपवत्वरूपतया विवक्षितत्वेन उत्पत्यनन्तरमेव विनष्ठे द्य्वणुके च रूपवद्वृत्तिद्रव्यविभाजकोपाधिभूतरूपवद्द्रव्यत्वसद्भावेनारूपत्वस्यैवाभावात् । व्याप्यस्यैवाभावेन उपाध्यव्यभिचारित्वसम्भवात् । एवं विलक्षणप्रकारेण सुरभ्यसुरभिपरमाण्वारब्धे द्य्वणुके निर्गन्धस्यापि व्यावृत्तिः सुशका भवन्तीति तत्रापि साध्यस्योपाध्यव्यभिचारित्वमेव । अतः प्रकारान्तरानुपपत्तेर् उपाधेः साध्याव्यापकत्वोक्तिं कथमुपपाद्यते इति चेत् । इत्थं साध्याव्यापकत्वशब्दस्यान्यार्थकत्वेन प्रसिद्धार्थानाश्रयणात् । तथाहि । साध्यते अनेनेति साध्यशब्दस्य करणे ण्यत्प्रत्ययान्तस्य साधनपरत्वेन व्यापकत्वादित्यत्र आङ्श्च संमतेत्यर्थकत्वेन साधनव्यापकत्वमेव साध्यव्यापकत्वपदेनाभिप्रेतम् । न च तावता कथमुपाधित्वानुपपत्तिर्वाच्यम् । तत्र हि विपक्षे बाधकतर्कबलेन हेतोः साध्यव्यापकता निश्चयस्तत्रोपाधिर्नास्तीति नियमः । स चोपाधेरभावः क्वचिदुपादधेः साध्यव्यापकत्वात्क्वचिच्च साधनव्यापकत्वात् । तथाचायं प्रयोगः । अयमुपाधिः साधनव्यापकस् तद्य्वापकव्यापकत्वादिति । तावतापि लक्षणाभावेनोपाधित्वाभावोपपत्तेः । एवं च प्रकृते रुपवदजन्यत्वोपाधेर्यद्यपि साध्याव्यापकत्वं न सम्भवति । तथापि साधनव्यापकत्वमेव भविष्यतीति युक्त उपाध्यभाव इति । वस्तुतस्तु । ‘‘अनुकूलेन कर्तेण सनाथे सति साधने साध्यव्यापकताभङ्गात्पक्षे नोपाधिसम्भव’’ इत्युक्तरीत्या पक्ष एव साध्यव्यापकत्वेनोपाधित्वानुपपत्तिरित्यत्र तात्पर्यमित्यदोषः । वर्धमानरुचिदत्तानुसारेण बाधकतर्के पदकृत्यमाह । अत्र चेति । द्य्वणुकमात्रवृत्तिधर्म इति तद्य्वणुकत्व इत्यर्थः । इष्ठापत्तिवारणायेति । पार्थिवद्य्वणुकत्वे पार्थिवपरमाणुद्वयारब्धद्य्वणुकावच्छेन गन्धवद्वृत्तित्वमङ्गीक्रियते पार्थिवजलपरमाण्वारब्धे तु निर्गन्धवृत्तित्वमङ्गीक्रियत एवेतीष्टापत्तिपरिहारायेत्यर्थः । तामेवोपपादयति । विजातीयारब्ध इति । उक्त एवार्थः । निर्गन्धत्वाभ्युपगमादिति । यद्यपि परस्य विजातीयारब्धेन निर्गन्धत्वाभ्युपगमः स्वरसस्तथा सति अगन्धमरसमित्यादि मूलोक्ततर्केऽपि इष्टापत्तिं ब्रूयात् । तथापि यदीदानीमेव तत्र निर्गन्धत्वं स्वरसतोऽभ्युपगम्येष्टापत्तिं ब्रूयात्तर्हि तत्परिहाराय मात्रपदमुपादेयमिति हृदयम् । अत एव रुचिदत्ते एवमेवोक्तम् । अत एव च महत्द्रव्यारम्भकत्वादिति हेतौ महत्पदकृत्यंपरोक्तरीत्या टीकायामेवोत्तरत्र वक्ष्यत इति ध्येयम् । रुचिदत्तानुसारेण हेतुं विचारयति । ननु पार्थिवाप्येत्यादिना । पार्थिवपरमाणुद्वयारब्धं पार्थिवं द्य्वणुकम् आप्यपरमाणुद्वयारब्धं चाप्यद्य्वणुकं तयोस् तयोर्वर्तमानो यः संयोगस् तद्वृत्ति च यद्वृत्तित्वादि तस्य द्य्वणुकमात्रवृत्तित्वे सति आप्योपादेयवृत्तित्वरूपापादकवत्वान् निर्गन्धरूपाप्यद्य्वणुकवृत्तित्ववत् सगन्धपार्थिवद्य्वणुकवृत्तित्वस्यापि सत्वेनापाद्याभावाच्च व्यभिचार इत्यर्थः । द्य्वणुकत्वादाविति । आदिपदेन परमाण्वारम्भत्वपरिग्रहः । तदुभयेति । पार्थिवद्य्वणुकाप्यद्य्वणुकोभयान्यतरत्वादावित्यर्थः । अत्र अन्यतरत्वस्याननुगमात्तदुभयद्य्वणुकान्यान्यत्वादावित्यर्थः । अत एव रुचिदत्तीये तथैवोक्तम् । ग्रन्थकृतानुशास्त्रीयव्यवहारानुसारेण तत्रैव तात्पर्येण अन्यतरत्वादावित्युक्तमिति ध्येयम् । आप्यसमवायीकारणद्य्वणुकवृत्तित्वेनेति । आप्यपरमाणुद्वय समवायीकारणकद्य्वणुकेऽपि वृत्तित्वेनेत्यर्थः । न व्यभिचार इति । न चैवं पार्थिवद्य्वणुकत्वस्यापि पृथिवीजलपरमाणुसमवायीकारणवृत्तितया पृथिवीसमवायीकारणकमात्रवृत्तित्वाभाव प्रसङ्ग इति परं प्रत्यापादकासिद्धिरिति वाच्यम् । वैषम्यात् । परेण हि पार्थिवाप्यपरमाणुद्वयारब्धद्य्वणुकस्यैकत्वाङ्गीकारेण तद्य्वणुकत्वस्य पृथिवीमात्रसमवायीकारणकमात्रवृत्तित्वानङ्गीकारेऽपि पृथिवीसमवायीकारणकमात्रवृत्तित्वस्याङ्गीकारात् । एकस्य तस्य द्य्वणुकस्य जलसमवायीकारणकत्वेऽपि पृथिवीसमवायीकारकत्वाक्षतेः पार्थिवाभ्यामाप्याभ्यां च परमाणुभ्यामारब्धयोर्द्य्वणुकयोर्विद्यमान संयोगादेस्तु न पृथिवी समवायीकारणकमात्रवृत्तित्वमिति युक्तस्तत्परिहार इति द्रष्टव्यम् ।

पृथिवीसमवायीकारणकावृत्तिजलद्य्वणुकत्वस्य तर्हि दृष्टान्ततानुपपत्तिरित्याशङ्कते । न चेति । दृष्टान्तान्तराश्रयणान्नानुपपत्तिरित्याशयेन परिहरति । पृथिवीजलेति । पृथिवीजलद्य्वणुकेति । पृथिवीपरमाणुभ्यामारब्धं जलपरमाणुभ्यामारब्धं च य द्य्वणुकद्वयं तत्समवायिकारणको यस्तयोः संयोगस्तद्वृत्ति यत्तत्संयोगत्वं तस्य पृथिवीसमवायीकारणकभूतसंयोगस्यैवाप्यसमवायीकारणकत्वेनाप्य समवायीकारणकवृत्तित्वेऽपि पृथिवी समवायीकारणकमात्रवृत्तित्वस्याविरोधेनापादकसत्वात्संयोगस्य निर्गन्धतया तन्मात्रवृत्तित्वाच्च दृष्टान्तत्वमित्यर्थः । पृथिवीजलद्य्वणुकेति । उक्तरीत्या संयोगस्य पृथिवीसमवायीकारणकत्वम् । पाथिवद्य्वणुकं तु पार्थिवाभ्यामेव परमाणुभ्यामुत्पन्नं तदुभयान्यतरत्वस्योक्तरीत्या पृथिवीजलद्य्वणुक समवायीकारणकसंयोगपार्थिवद्य्वणुकयोरेव सत्वेन पृथिवीसमवायिकारणकमात्रवृत्तित्वे सति आप्योपादेयवृत्तित्वस्यापि सत्वात्पार्थिवद्य्वणुकस्य सगन्धत्वेन निर्गन्धसगन्धोक्तसंयोगपार्थिव द्य्वणुकयोरुक्तान्यतरत्वस्य सत्वेन निर्गन्धमात्रवृत्तित्वाभावात् साध्याभावे न च व्यभिचार इति भावः । द्य्वणुकादिवृत्तित्वादिति । द्य्वणुकवृत्तित्वादित्येव वक्तव्यत्वेऽपि द्य्वणुकत्वादावित्यत्रादि पदसङ्गृहीतपरमाण्वारब्धत्वस्य द्य्वणुकत्वाकारत्यागेन परमाण्वारब्धवृत्तित्वादित्येतद्वक्तुमादिपदमित्याहुः । आपाद्यसत्वेनेति । केवलजलपरमाण्वारब्धद्य्वणुकादौ निर्गन्धमात्रवृत्तिसत्तायाः सत्त्वेन निर्गन्धमात्रवृत्तित्वस्य तत्र सत्त्वादिति भावः । पृथिवीजलद्य्वणुकेति । पृथिवीद्य्वणुकं जलद्य्वणुकं च तदुभयोपादेयतत्संयोगवृत्तितत्संयोगत्वस्याप्योपादेयवृत्तित्वेऽपि निर्गन्धमात्रवृत्तित्वस्य संयोगाभावेन निर्गन्धमात्रवृत्तिवृत्तित्वाभावेन व्यभिचारे तन्निरासाय द्य्वणुकमात्रवृत्तित्वे सतीत्युक्तम् ।

तत्संयोगत्वस्य च द्य्वणुकवृत्तित्वस्यैवाभावेन तन्मात्रवृत्तित्वस्य सुतरामभावान्न व्यभिचार इति तत्परिहारकत्वमिति भावः । द्य्वणुकेत्येतन्मात्रस्य तत्संयोगादौ व्यभिचारपरिहारकत्वोपपत्तेर्मात्रपदं व्यर्थमित्याशङ्कते न चैवमिति । पूर्वोक्तेति । पृथिवीजलद्य्वणुकसमवायीकारणकेत्यर्थः । इति सर्वमनवद्यम् ॥

मूले द्वयोरेवेति । नियमाभावेनेत्यर्थ इति उक्तरीत्योपलक्षणया सजातीययोरेव पार्थिवयोरेवेति नियमाभावोऽप्यभिप्रेतः । अन्यथा वक्ष्यमाणतया च बहुनामित्यस्यासामंजस्यापत्तिरिति ध्येयम् । अत्र बहुनामित्येतद् विजातीयेष्वेव प्रत्येकं बहुत्वाभिधायकमित्यभिप्रायस्याज्ञानेन ननु बहुनामित्यादिशङ्का । तदभिप्रायाविष्कारेणैव यत्र पार्थिव इत्यादिपरिहारश्चेत्यवधेयम् । कारणगतगन्धस्नेहयोरिति । रूपरसस्पर्शानामुत्पत्तिसम्भवाभिप्रायेण द्वयोरेवोपादानम् । एवं पृथिवीगतगन्धरसयोरित्यत्रापि रूपस्पर्शोत्पत्ति सम्भवाभिप्रायेण द्वयोरुपादानम् एवं पृथिवीगतगन्धरसयोरित्यत्रापि रूपस्पर्शोत्पत्ति सम्भवाभिप्रायेण द्वयोरुपादानमित्यवधेयम् । उपलक्षणं चैतत् । आप्यतैजसवायवीयपरमाण्वारब्धे जलगतस्नेहरसयोरित्याद्यपि द्रष्टव्यम् । गन्धस्नेहयोः पृथिवीजलमात्रवृत्तित्ववद् रूपस्यापि तदभावेन तैजसरूपस्य पृथिवीजलरूपाभ्यामनेकत्वं सम्भवतीति तद्वैविध्यमावश्यकमित्याशयेनोक्तं तैजसस्त्वेक इति । एतदुपादानं च रूपादिकमप्यत्राभिप्रेतमिति ज्ञापनार्थम् । अत एवोत्तरत्र रसानीति बहुवचनमाद्यर्थे, तेन च रसादेरित्यर्थः पर्यवसन्नो ग्रन्थकृदभिमत इति ध्येयम् । अत्र लेखनीयपत्रान्तरे क्वचित्तत्र तत्रालेख्यते अधिकं तत्र तत्र लेख्यमस्ति । शङ्कासमाधानरूपेण न्यायेनेत्यत्र वक्ष्यमाणेति पूरणीयम् । यद्वक्ष्यमाणग्रन्थस्य व्यवधानाभावेन पूर्वोत्तरग्रन्थयोर् बुद्धिस्थत्वमाश्रित्यतयोर्विषय विवेचनमेतदित्यदोषः ।

------------------------------------------------------------------------

कारणस्य गुणास्तेन भवेयुः कार्यगा अपि

**कारणस्य गुणास्तेन भवेयुः कार्यगा अपि**

### **सुधा**

नन्वनियमवादिना द्वयसंयोगस्यारम्भकत्वं तावदिष्यते । तत्र विजातीययोरारम्भकत्वे कार्ये गन्धाद्यनुत्पत्तिः प्रसज्यत इति चेन्न । एकैकस्यापि गन्धादेरारम्भकत्वे बाधकाभावात् । अपेक्षणीयान्तराभावात्सन्ततोत्पत्तिप्रसङ्गो बाधक इति चेन्न । कार्यद्रव्योत्पत्तेरपेक्षणीयत्वात् । समवायिकारणाभावे कार्यानुत्पादात् । अन्यथाऽनेकगन्धाद्यभ्युपगमेऽपि समानो दोषः । तदिदमुक्तं कार्यगा इति ।

एतच्च परमतरीत्योक्तम् । वस्तुतस्तु यतः कारणान्येव कार्याकारेणोत्पध्यन्ते तेन कारणगुणा एव कार्यगा भवेयुः । ततश्च विजातीयारम्भकत्वे को दोषः । एवं तर्हि पृथिवीत्वादिजातिसङ्करः स्यादिति चेत् । ततः किम् । व्यवहारविलोपः स्यादिति चेन्न । ‘वैशेष्यात्तु तद्वाद’ इति परिहरिष्यमाणत्वात् । तथाऽपि सम्प्रतिपन्नसजातीयारब्ध(कार्य) दृष्टान्तेन विप्रतिपन्नानामपि सजातीयारब्धत्वमनुमास्यत इति चेन्न । विजातीयारम्भकत्वस्य साक्ष्यादिप्रमाणसिद्धत्वेन बाधात् ।

### **शेषवाक्यार्थचन्द्रिका**

यद्यप्येवमुक्तरीत्या बहूनां विजातीयानां संयोगात्कार्यारम्भस्थले एव कार्ये गन्धाद्यनुत्पत्ति प्रसञ्जनमेव सम्भवतीति तदेवाशङ्कनीयमिति तत्परित्यागेन द्वयसंयोगात् कार्यारम्भस्थले तदनुपपत्ति प्रसञ्जनपर्यन्तं धावनमनर्थकमित्याभाति । तथाऽपि स्थलान्तरे तद्व्युत्पादनेनार्थतोऽभिप्रेतस्यापि सिद्धिमभिप्रेत्य वा परेण तत्रैव विजातीययोरारम्भकत्वे गन्धद्यनुत्पत्तिप्रसङ्गस्य व्युत्पादितत्वाद्वा स्वयमपि तत्रैव गन्धाद्यनुत्पत्तिप्रसङ्गमुत्थापयति नन्विति । द्वयसंयोगस्यापि हेतुतामुपपादयितुमनियमवादिनेत्यनियमवदित्वादेवेति हेतुगर्भविशेषणम् । अन्यथा एतदंशे नियमवादित्वप्रसक्त्याऽनियमवादित्वभङ्गप्रसक्तेरिति भावः ॥ अनुत्पत्तिः प्रसज्यत इति । एकैकस्य गन्धादेरनारम्भकत्वादिति भावः । समवायिकारणाभावान्न सन्ततकार्योत्पत्तिप्रसङ्ग इत्यभिप्रेत्य गूढाभिसन्धि रुत्तरमाह एकैकस्यापीति । तथा च न गन्धाद्यनुत्पत्तिप्रसङ्गेन सजातीययोरेवारम्भकत्वमिति नियमसिद्धिरिति भावः । आशयमविद्वात्पूर्वपक्षी स्वाशयमुद्धाटयति अपेक्षणीयान्तराभावादिति । सिद्धान्ती स्वाशयमुद्घाटयति कार्यद्रव्योत्पत्तेरिति । तदुत्पत्त्यपेक्षामुपपादयति समवायिकारणाभाव इति । उत्पाद्यस्य गन्धादेर्यत्समवायिकारणं व्द्यणुकादि, तदनुत्पत्तौ तदभावादेव परमाणुगन्धादिन तत्र गन्धादिकमारभत इत्यर्थः । कार्ये गन्धाद्युत्पत्तेः कार्योत्पत्त्यपेक्षत्वं परेणाप्यवश्यं वाच्यम् । अन्यथा गन्धाद्यन्तरासहकृतस्य गन्धादेर्गन्धाद्यारम्भकत्ववादिमत इव तत्सहकृतस्य गन्धादेस्तदारम्भकत्ववादिमतेऽप्यपेक्षणीयान्तराभावात्परमाणुद्वयगतगन्धादिद्वयस्य गन्धाद्यारम्भकत्वसम्भवेन सन्ततोत्पादप्रसङ्गस्यावर्जनीयत्वादित्याह अन्यथेति । तथा च गन्धादिद्वयस्यारम्भकत्ववादिना कार्ये गन्धाद्युत्पत्तेः कार्योत्पत्त्यपेक्षत्वात्तदभावेन न सन्ततोत्पादप्रसङ्ग इत्येव समाधानं वाच्यम् । तच्चैकैकस्यैव गन्धादेरारम्भकत्वपक्षेऽपि तुल्यमेव । इयांस्तु विशेषः । समवायिकारणीभूतव्द्यणुकस्याभावस्तव सजातीयसंयोगाभावप्रयुक्तः, मम तु विजातीयसंयोगाभावप्रयुक्त इतीति द्रष्टव्यम् । कार्ये गन्धाद्युत्पत्तेः कार्योत्पत्त्यपेक्षत्वकल्पनमपि नोन्मूलमित्याह तदिदमुक्तमिति । अनेन कार्यगा इत्येतत्कार्योत्पत्त्यपेक्षिण इति व्याख्यातं भवति ।

कारणगतस्य गन्धादेः कार्यगतगन्धाद्यारम्भकत्ववर्णनस्य सिद्धान्तविरोधमाशङ्क्य परिहरति एतच्चेति । ततश्च कारणगतगन्धादेः कार्यगतगन्धाद्यारम्भकत्वाभावादेव न सन्ततकार्योत्पत्तिप्रसङ्ग इति भावः ॥ एवं तर्हीति । विजातीयानामप्येककार्यारम्भकत्व इत्यर्थः । व्द्यणुकस्य पार्थिवपरमाण्वारब्धत्वेन गन्धवत्वाद्गन्धवत्त्वस्य च पृथिवीत्वव्यवस्थापकत्वाद् व्द्यणुकस्य पृथिवीत्वं वाच्यम् । तथाऽऽप्यपरमाण्वारब्धत्वेन सांसिद्धिकद्रवत्वादिप्रसङ्गात्तस्य च आप्यत्वव्यवस्थापकत्वात्तस्याप्यत्वमपि वाच्यम् । तथा च पृथिवीत्वादिजातिसङ्करः । पृथिवीत्वजलत्वयोः परस्परात्यन्ताभावसमानाधिकरणयोरेकत्र समावेशादिति भावः । इष्टापत्त्या समाधत्ते ततः किमिति । पृथिवीत्वादिजातिसङ्करो न स्वरूपेणानिष्टस्तदुन्नेयदोषाभावान्न तदुन्नायकोऽपीति भावः । स्वरूपेणानिष्टत्वाभावेऽप्यनिष्टान्तरापादकत्वादनिष्टत्वमेवेति नेष्टापत्तिरिति शङ्कते व्यवहारेति । पार्थिवं व्द्यणुकमाप्यं व्द्यणुकमित्यादिव्यवहारेत्यर्थः । मिश्रितत्वादिति भावः । किं यत्र व्द्यणुकादिकार्यारम्भक एकः पार्थिवः परमाणुर् अपरश्चाप्यस् तत्र व्यवहारविलोपप्रसङ्गोऽभिधीयते किं वा यत्रारम्भकं पार्थिवं परमाणुद्वयमाप्यश्चैकस् तत्र । नाद्यः । तत्रोभयथाव्यवहारस्येष्टत्वेनैकमात्रव्यवहारस्यानभिमततया तद्विलोपस्येष्टत्वादित्याशयेन द्वितीयं पक्षं दूषयति न वैशेष्यादिति ॥ साक्ष्यादिप्रमाणेति । वक्ष्यमाणरीत्या परमाणूनां साक्षिसिद्धत्वात्तत्सम्बन्धिनो विजातीयारम्भकत्वस्य धर्मिग्राहकसाक्षिसिद्धत्वादिति भावः । आदिपदेन त्रिवृत्करणादिप्रतिपादकागमग्रहः ।

### **परिमल** 

अयनिमवादिनेति । सिद्धान्तिनेत्यर्थः ॥ इष्यत इति । किञ्चित्कार्यं द्वयोः परमाण्वोः संयोगादुपजायत इति पूर्वमुक्तत्वादिति भावः । अस्तु कार्यद्रव्योत्पत्तिरपीत्यत आह समवायीति । मूलं सिद्धान्तशादि योजयितुं तेनेति परामर्शविषयमध्याहृत्य विशदयति यतः कारणान्येव कार्याकारेणोत्पद्यन्त इति ॥ तेनेति । कारणानामेव कार्याकारेणोत्पद्यमानत्वेन हेतुनेत्यर्थः ॥ व्यवहारेति । इयं पृथिवी इमा आप इत्यादिव्यवहार इत्यर्थः ॥ वैशेष्यादिति । ‘मांसादिभौमं यथाशब्दमितरयोश्चे’ति द्वितीयाध्यायान्तिमाधिकरणे वैशेष्यात्तु तद्वादस्तद्वाद’ इति गुणसूत्रम् । पार्थिवादिशरीराणां पाञ्चभौतिकत्वेऽपि पार्थिवशरीरमिदमाप्यमिदं तैजसमिदमित्येवं विशिष्य व्यवहारो वैशेष्यादाधिक्यात् । यस्मिन्देहे यस्य भूतस्याधिक्यं तद्य्ववहार इति तदर्थः । तथा च तेन न्यायेन परिहरिष्यमाणत्वादित्यर्थः॥ सम्प्रतिपन्नसजातीयारब्धकार्येति । अनियमवादिना कदाचित्सजातीयैरप्यणुभिः कार्योदयस्वीकारादिति भावः ॥ साक्ष्यादीति । आदिपदेन विजातीयकारणारब्धलोष्ठादिदृष्टान्तेन विजातीयारब्धत्वानुमानस्य ‘तासां त्रिवृतं त्रिवृतमेकैकामकरोदि’त्याद्यागमस्य च ग्रहः ।

### **यादुपत्यम्**

द्वयसंयोगस्येति । कदाचिद्द्वयसंयोगस्यापीत्यर्थः । अनियमवादित्वादेवेति भावः॥ साक्ष्यादिप्रमाणेति । परमाणूनां वक्ष्यमाणरीत्या साक्षिसिद्धत्वे तत्सम्बन्धिनां विजातीयारम्भकत्वस्यापि तत्सिद्धत्वमित्याशयः । आदिपदेन त्रिवृत्करणादिप्रतिपादकागमग्रहणम् ।

### **श्रीनिवासतीर्थीया** 

एकैकस्य गन्धादेरारम्भकत्वे बाधकमाशङ्कते अपेक्षणीयेति । सन्ततेति । प्रलयेऽप्येकस्य परमाणोस्तद्गन्धस्य च सत्वात्कर्यं स्यादित्यर्थः। अपेक्षणीयत्वमुपपादयति समवायीति ॥ अन्यथेति । अनेकेषां गन्धादीनां कर्ये गन्दाद्यारम्भकत्वपक्षेऽपि प्रलयेऽनेकेषां परमाणूनां तद्गन्धस्यां च भावात्कार्यं स्यादेवेत्यर्थः । कार्यद्रव्योत्पत्त्यपेक्षामङ्गीकृत्य समाधिः समानः । कार्यगा इत्यस्योत्पन्नं यत्कार्यं द्रव्यं तत्रत्या इत्यर्थः ॥ ततश्चेति । एकस्मिन्नपि परमाणौ विद्यमानो य एको गन्धः स एव कार्ये भवतीत्यङ्गीकारादिति भावः ॥ एवं तर्हीति । यदि पार्थिवाप्यपरमाणवो विजातीया मिलित्वा एककार्यारम्भका इत्यर्थः । व्यवहार इदं पार्थिवमिदमाप्यमित्यादिरूपः ॥ वैशेष्यादिति । तत्तद्भागबाहुल्यापेक्षयेत्यर्थः । सम्प्रतिपन्नं यत्सजातीयतन्त्वारब्धं पटादिकार्यं तद्द्रष्टान्तेन कार्यत्वादिति हेतुनेति शेषः । विप्रतिपन्नानां व्द्यणुकादीनाम् ॥

### **वाक्यार्थरत्नमाला** 

वक्ष्यमाणरीत्येति । यदि साक्षिमतं नैतदित्येतदनुव्याख्यानविवरणरीत्येत्यर्थः ।

------------------------------------------------------------------------

तारतम्येन सर्वेऽपि महान्तश्चाणवो यतः

**तारतम्येन सर्वेऽपि महान्तश्चाणवो यतः**

### **सुधा**

स्यादेतत् । यदि बहूनां परमाणूनां संयोगस्यारम्भकत्वं स्यात् । न चैवम् । आरम्भक सङ्ख्याप्रकर्षतारतम्यं क्वचिद्विश्रान्तं तारतम्यत्वात् परिमाणतारतम्यवदित्यनुमानेनारम्भकसङ्ख्या प्रकर्षस्य क्वचिद्विश्रान्तिसिद्धावेकस्यारम्भकत्वे सन्ततोत्पत्त्यादिप्रसङ्गात्त्र्यादिकल्पने गौरवाद् द्वयोरेव परमाण्वोः संयोगो द्रव्यारम्भक इति नियमसिद्धेरित्यत आह तारतम्येनेति ।

## **अनुव्याख्यानम्**

***तारतम्येन सर्वेऽपि महान्तश्चाणवो यतः ॥***

यतः कारणात्तारतम्येन सर्वेऽप्यर्था महान्तश्चाणवश्च समर्थितास् ततः परिमाणतारतम्यवदिति दृष्टान्तस्य साध्यविकलत्वाद् द्वयोरेव तु संयोग इति केनावसीयत इति सम्बन्धः । किञ्चानेनैव न्यायेन व्द्यणुकद्वयसंयोगस्याप्यारम्भकत्वं किं नेष्यते । बहुत्वाभावे कार्यमहत्त्वानुपपत्तिप्रसङ्गादिति चेन्न । यतस्तारतम्येन सर्वेऽपि महान्तश्चाणवश्च समर्थितास् तेन व्द्यणुकमहत्त्वात्तदुत्पत्त्युपपत्तेः । परमाणुद्वयारब्धकार्यदृष्टान्तेन सर्वत्रानुमाने त्वतिप्रसङ्ग इति ॥

### **शेषवाक्यार्थचन्द्रिका**

‘ननु तारतम्येने’त्याद्युत्तरभाष्यमनर्थकम् । न च सर्वेषां पदार्थानां महत्त्वाणुत्वसद्भावप्रतिपादनार्थं तदिति वाच्यम् । तत्प्रतिपादनस्याप्यनर्थकत्वात् । न च परिमाणतारतम्यस्य अविश्रान्तिप्रतिपादनार्थत्वान्न तदिति वाच्यम् । तस्याप्युपयोगादर्शनादित्यत आरम्भकसङ्ख्यापकर्षतारतम्यस्य परिमाणतारतम्यदृष्टान्तेन विश्रान्तिसाधकानुमाने दृष्टान्तस्य साध्यवैकल्योपदर्शनार्थत्वान्न परिमाणतारतम्यस्याविश्रान्तिप्रतिपादनवैयर्थ्यमित्यभिप्रेत्य तर्हि तत्प्रतिपादनस्य न पूर्वेण सङ्गतिरित्यतोऽव्यवहितपूर्ववाक्येन तदभावेऽपि ‘द्वयोरेव तु संयोग’ इत्युक्तानियमस्यार्थत उपपादकतया तत्सङ्गतत्वान्नासङ्गतिरिति भावेन तत्सङ्गततयोत्तरभाष्यं योजयितुं तद्वाक्योक्तानियमपक्षानुपपत्तिशङ्कामुपपादयति स्यादेतदिति ॥ सन्ततोत्पत्त्यादिप्रसङ्ग इति । एकस्य गन्धादेरारम्भकत्वे सन्ततोत्पादप्रसङ्गस्य कार्योत्पत्त्यप्रेक्षतया परिहर्तुं शक्यत्वेप्येकैकस्यापि परमाणोर्द्य्वणुकारम्भकत्वेप्यपेक्षणीयान्तराभावान् न सन्ततोत्पादप्रसङ्गः परिहर्तुं शक्य इति भावः । परिमाणापकर्षतारतम्यस्य क्वचिद्विश्रान्तिसिद्धौ किञ्चित्सर्वतोऽपकृष्टमेव न ततोऽन्यदप्यपकृष्टमित्यर्थसिध्द्या सर्वतोऽप्यपकृष्टपरिमाणाश्रयतया परमाणुसिद्धिवदारम्भकसङ्ख्यापकर्षतारतम्यस्यापि क्वचिद्विश्रान्तं किञ्चिदपकृष्टसङ्ख्यावच्छिन्नमेवारम्भकं न त्वनवधिकसङ्ख्यावच्छिन्नमपीत्यर्थसिध्द्या द्वित्वावच्छिन्नस्य आरम्भकत्वसिद्धौ तन्त्वादेस्तद्रूपताया बाधितत्वात्परिशेषेण तथाविधं कारणं परमाणुलक्षणमेव सिध्यतीति भावः । साकाङ्क्षत्वप्रयुक्तवाक्याभासतापरिहारायापेक्षितं पूरयन्वाक्यं योजयति यत इत्यादिना । तारतम्येनेत्यादिमूलं प्रकारान्तरेणापि योजयितुं तदुपयुक्तमर्थमतिप्रसङ्गमुखेन तावदाह किञ्चेति ॥ अनेनैवेति । आरम्भकसङ्ख्यापकर्षस्य उक्तानुमानेन क्वचिद्विश्रान्तिसिद्धौ एकस्यारम्भकत्वे सन्ततोत्पादप्रसङ्गात्त्र्यादिकल्पने गौरवाद् द्वयोरेव व्द्यणुकयोः संयोगस्त्र्यणुकहेतुरिति नियमस्य सिद्धिरित्युक्तन्यायेनेत्यर्थः । एवमुपयुक्तमभिधाय तत्रार्थे प्रसक्तानुपपत्तिपरिहारकतया भाष्यं योजयितुं तन्निवर्त्यशङ्कामुत्थापयति बहुत्वेति । कारणबहुत्वतन्महत्वातिरेकेण कार्यमहत्वे प्रयोजकान्तरा भावाद् द्वयोरेव व्द्यणुकयो हेतुत्वे च कारणबहुत्वस्य चाभावान्न त्र्यणुके महत्त्वोत्पत्तिर्युज्यत इत्यर्थः । कारणबहुत्वाभावेऽपि तन्महत्त्वादेव कार्ये महत्वोत्पत्त्युपपत्तेर्नानुपपत्तिरित्याशयेनोक्तार्थसमर्पकतया मूलं योजयति न यत इत्यादिना । नन्वनियमवादिना द्वयोरपि कारणत्वं क्वचिदवश्यमङ्गीकर्तव्यमेव । तथा च सम्प्रतिपन्नपरमाणुद्वयारब्धकार्यदृष्टान्तेन विप्रतिपन्नानामपि तत्कार्याणां परमाणुद्वयारब्धत्वानुमानसम्भवाद्द्वयोरेव कारणत्वमिति नियमसिद्धिः स्यादित्यतस्त्र्याद्यारब्धत्वस्य साक्ष्यादिप्रमाणसिद्धत्वेन बाधरूपातिप्रसङ्गान्नैवमनुमातुं शक्यमित्याह परमाण्विति । यद्वा परमाणुद्वयारब्धकार्यदृष्टान्तेन सर्वत्र विप्रतिपन्नतत्कार्येष्वपि परमाणुद्वयारब्धत्वानुमाने तन्तुद्वयारब्धपटदृष्टान्तेन बहुतन्त्वारब्धे पटे तन्तुद्वयारब्धत्वानुमानप्रसङ्ग इत्यतिप्रसङ्ग इत्यर्थः । बाधितत्वान्न तत्प्रसङ्ग इति तु प्रकृतेऽपि तुल्यमित्यर्थः ॥

### **परिमल** 

परमते द्य्वुणुकत्र्यणुकपरिमाणयोर् द्वित्वत्रित्वसङ्ख्याजन्यत्वादाह आरम्भकसङ्ख्येति ॥ सन्ततोत्पत्त्यादीति । आदिपदेनैकस्मादपि तन्त्वादेः पटाद्युत्पत्तिप्रसङ्गः, अनुभवविरोधादिश्च ग्राह्यः ॥ अनेनैव न्यायेनेति । एकस्यानारम्भकत्वात् त्रित्वकल्पने गौरवादित्युक्तन्यायेनेत्यर्थः । नन्वनियमवादिनापि कदाचित्परमाणुद्वयारब्धं कार्यमुपेयते । तथा च तद्दृष्टान्तेन विमतं सर्वं द्य्वणुकं परमाणुद्वयारब्धं परमाणुकार्यत्वादिति साध्यत इत्यत आह परमाणुद्वयारब्धेति ॥ अतिप्रसङ्ग इति । तन्तुद्वयारब्धपटदृष्टान्तेन बहुतन्त्वारब्धपटेऽपि तदनुमानप्रसङ्ग इत्यर्थः ॥

### **यादुपत्यम्**

ननु व्द्यणुकं परमाणुद्वयेनैवारब्धं परमाणुकार्यत्वात्परमाणुद्वयारब्धसंयोगादिवदित्यनुमानेनैव द्वयोरेवेति नियमसिद्धिरित्यत आह परमाणुद्वयारब्धेति । सर्वत्र व्द्यणुकादिपरमाणुकार्येषु ॥ अतिप्रसङ्ग इति । तन्तुद्वयारब्धपटदृष्टान्तेन सर्वत्रापि पटे तन्तुद्वयाब्धत्वानुमानप्रसङ्ग इत्यादिरूप इत्यर्थः ॥

### **श्रीनिवासतीर्थीया** 

आरम्भकेति । तथा च घटादिदशसङ्ख्याकावयवजन्यं तथा चतुरणुकत्र्यणुकं चतुष्टयजन्यं त्र्यणुकं व्द्यणुकत्रयजन्यं व्द्यणुकं पारमाणुद्वयजन्यमित्यारम्भकसङ्ख्यापकर्षस्य तारतम्यमित्यर्थः । आरम्भकत्वं त्र्यणुकारम्भकत्वम् । तथा च न व्द्यणुकत्रयसंयोगजन्यत्वमिति भावः। बहुत्वाभावे व्द्यणुक इति शेषः । कार्ये त्र्यणुके ॥

### **वाक्यार्थरत्नमाला** 

एवं सततोत्पत्यादीति वाक्यभावमभिधाय स्यादेतदित्यादि संपूर्णशङ्काभावमप्याह । परिमाणापकर्षतारतम्यस्येत्यादिना । एतेनैकप्रतीकोपादानानन्तरं भावद्वयोक्तिः कथमिति शङ्कानिरस्ता । अनेनैव न्यायेनेत्यत्र परमाणुपदघटितः प्रागुक्तो न्याय एव द्य्वणुकस्थलेऽपि प्रवर्तत इति नाभिप्रेतम् । अपि तु द्य्वणुकत्र्यणुकपदघटितोक्तन्यायसमानो न्याय इत्यभिप्रेतमित्याशयेन न्यायसञ्चारप्रकारं दर्शयति । आरम्भकसङ्ख्येत्यादिना । अत एवोक्तन्यायेनेत्यर्थ इत्यत्रोक्तं सदृशन्यायेनेत्यर्थान्न क्षुद्रोपद्रवः । अतिप्रसङ्गपदस्वारस्यानुसारिपक्षान्तरमाह । यद्वेति । मूले विजातीयैरित्युक्तया पार्थिवपरमाण्वोरेवेति नियमनिषेधलाभेऽपि परमाण्वोरेवेति नियमनिराकरणालाभात्तल्लाभाय विसदृशैरित्युक्तम् ॥





[Load More](javaऽcriptःvoid(0))
