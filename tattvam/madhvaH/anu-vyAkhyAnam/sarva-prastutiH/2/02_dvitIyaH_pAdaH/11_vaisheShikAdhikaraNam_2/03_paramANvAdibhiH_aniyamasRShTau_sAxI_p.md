+++
title = "०३ परमाण्वादिभिर् अनियमसृष्टौ साक्षी प्रमाणम्"
upstream_url = "https://dvaitavedanta.in/category-details/7809/975/sharam/sathha/thavat/thavat/vashas/parama"
+++
## केवलकल्पता

**परमाण्वादिभिर् अनियमसृष्टौ साक्षी प्रमाणम्**

***केवलकल्पता ।***

### **सुधा**

द्वितीयं दूषयति केवलेति ।

## अनुव्याख्यानम्

***.... ..... ...... केवलकल्पता ॥***

***कथं साक्षिमितस्यास्य शक्नुयाद्वारणे क्वचित् ॥***

निर्मूलेत्यर्थः । साक्षीत्युपलक्षणम् । अस्य अनियमारम्भस्य । कल्पनामात्रस्य प्रामाणिक निवारकत्वेऽतिप्रसङ्गादिति भावः ।

### **शेषवाक्यार्थचन्द्रिका**

ननु ‘न च तत्प्रोक्तसृष्टावि’त्याद्युत्तरभाष्यमनर्थकम् । न च परोक्तनियमसृष्टौ प्रमाणाभावोपदर्शनार्थं तदिति वाच्यम् । उक्तनियमे प्रमाणाभावस्य ‘द्वयोरेव तु संयोग इति केनावसीयते’ इत्यनेनैव सिद्धत्वात् । न चानियमसाधकप्रमाणानां नियमसाधकप्रमाणेनाबा धोपपादनार्थं तदिति वाच्यम् । तथा सत्यनियमपक्षे प्रमाणानामादावुपन्यसनीत्वापत्त्या तान्यनुपन्यस्य तेषां नियमग्राहकप्रमाणाबाधं वर्णयतो भाष्यकारस्याकुशलत्वप्रसङ्गादित्याशङ्क्य स्पष्टत्वात्तत्प्रमाणानां शिष्यैरेवोहितुं शक्यत्वेन तान्यनुपन्यस्यैव तेषां प्रमाणानां भाष्यकारीयम् अबाधितत्ववर्णनं नानुपपन्नमित्यभिप्रेत्यानियमपक्षसाधकप्रमाणानाम् अबाधितत्ववर्णनपरतयोत्तरभाष्यं सङ्गमयितुं कानि तानि प्रमाणनीत्यतस्तानि वक्तुमनियमपक्षसाधकप्रमाणाकाङ्क्षामुत्थापयति अस्त्वेवमित्यादिना । साक्षिणि विप्रतिपन्नं प्रत्यनुमानमप्याह लोष्ठादीति । उपाधिप्रतिपक्षग्रस्तत्वशङ्कया शङ्कितप्रामाण्यमनुमानं न तन्निर्णयाय प्रभवतीत्यतोऽनुमानानुग्राहकागमानप्याह आगमाश्चेत्रेति । भ्रमत्वस्य बाधकैकसमधिगम्यत्वात्प्रकृते च बाधकाभावान्न भ्रान्तित्वमित्याशयेन सम्भावितबाधकविकल्पप्रदर्शनपूर्वकं तन्निरासकतया भाष्यं योजयति किमित्यादिना । साक्ष्यादीत्यादिपदेनानुमानागमपरिग्रहः । कथमुक्तनियमवत्यां तत्प्रोक्तसृष्टौ मानाभाव इत्यत आह तथा चोक्तमिति । द्वाभ्यामेव परमाणुभ्यामेव सजातीयाभ्यामेवेत्यादिनियमवत्यां तत्प्रोक्तसृष्टौ यथा प्रमाणाभावस् तथा द्वयोरेव तु संयोग इत्यादिना पूर्वमेवोक्तमित्यर्थः । भाष्ये केवलपदानर्थक्यमाशङ्क्याबाधकत्वोपपादकनिर्मूलत्वोपदर्शनार्थत्वान्न तदिति भावेन तदर्थमाह निर्मूलेत्यर्थ इति । अनुमानादेरप्यनियमसाधकत्वेनोक्तत्वान्मूले साक्षिमात्रग्रहणमनुपपन्नमित्यतस् तस्य प्रमाणान्तरोपलक्षणार्थत्वान्नानुपपत्तिरिति भावेनोपलक्षणतया तव्द्याचष्टे साक्षीत्युपलक्षणमिति ।

### **परिमल** 

अनुमानञ्चेति । द्य्वणुकादिकार्यं द्वाभ्यामेवेत्यादिनियमशून्यकारणजन्यं कार्यद्रव्यत्वाल्लोष्ठादित्यनुमानमित्यर्थः । तत्र विजातीयं जलं तेजश्च विसदृशं सिकतादि ध्येयम् ॥ आगमाश्चेति । ‘‘तासां त्रिवृतं त्रिवृतमि’’त्याद्या इत्यर्थः । सत्वादिगुणत्रयमेलनेन सृष्टिबोधकपुराणाद्यागमाश्चेत्यर्थः । तथा ‘नित्यान्येतानि सौक्ष्म्येण हीन्द्रियाणि तु सर्वशः । तेषां भूतैरुपचयः सृष्टिकाले विधीयत’ इत्याद्युपचयबोधकागमाश्च तथा ‘प्राणा वा इदमग्र आसुः । तेभ्यो भूतानि जज्ञिर’ इत्याद्याश्चेत्यर्थः ॥ तद्दर्शनमिति । लोष्ठादिकार्येषूक्तप्रकारदर्शनं साक्षिदर्शनं तादृशागमदर्शनं चेत्यर्थः ॥ तथा चोक्तमिति ॥ नियमग्राहकतया पराभिमतं यदनुमानरूपं प्रमाणं तत्सर्वं ‘द्वयोरेव तु संयोग इति केनावसीयते’ इत्यादिसार्धश्लोकव्याख्यावसर एवाशङ्क्य निरासाद्यथास्माकं न बाधकं तथोक्तमेवेत्यर्थः ॥ उपलक्षणमिति । प्रागुक्तानुमानागममित्यस्येत्यपि ज्ञेयमिति भावः । अस्येत्यनुवादः । अनियमारम्भस्येति व्याख्या ॥ अतिप्रसङ्ग इति । बौद्धसाङ्ख्यादिकल्पनयापीश्वरादिप्रामाणि कार्थनिवारणप्रसङ्ग इत्यर्थः ।

### **श्रीनिवासतीर्थीया** 

अनियतसङ्ख्यैः सजातीयैः ॥ विजातीयैर्विसदृशैश्चेति । न च विजातीयत्वं विसदृशत्वं चैकमेवेति वाच्यम् । विजातीययोरपि ब्राह्मणक्षत्रिययोर्मुखादिसादृश्यदर्शनात् । सजातीयोरपि ब्राह्मणयोर्मुखादौ वैसादृश्यस्यानुभवसिद्धत्वाद्विजातीयत्वं विसदृशत्वं च भिन्नमेवेति ज्ञातव्यम् । एवमेव सजातीयत्वं सदृशत्वं च भिन्नमेवेति च ज्ञातव्यम् । अत एव ‘सदृशं च सजातीं नास्मत्पक्षे किमेव ही’ति वक्ष्यति । अनुमानं चेति । व्द्यणुकादिकार्यमनियतसङ्ख्याकसजातीय विजातीयविसदृशकारणजन्यं कार्यत्वाल्लोष्ठादिकार्यवदित्यनुमानमित्यर्थः ॥ आगमेति । विजातीयैर्विसदृशैश्च तत्त्वैर्ब्रह्माण्डोत्पत्तेरागमसिद्धत्वादिति भावः । अत्र विजातीयादिजन्यत्वे ॥ भ्रान्तिरिति । उक्तानुमानागमजन्यं ज्ञानमित्यर्थः॥ उक्तमिति । ‘द्वयोरेव तु संयोग इति केनावसीयत’ इत्युक्तमित्यर्थः।

### **वाक्यार्थरत्नमाला** 

अत्र च द्य्वणुकादिकार्यमनियतसङ्ख्यैर्विजातीयैर्विसदृशैरेवारभ्यकार्यत्वा ल्लोष्ठादिवदिति प्रयोगोध्येयः । आगमाश्चेति मूलोक्ता आगमास्तु ‘‘तासां त्रिवृतं त्रिवृतमि’’त्याद्या इत्यर्थः । तथा नित्यान्येतानि सौक्ष्म्येण हीन्द्रियाणि तु सर्वशः । तेषां भूतैरुपचयः सृष्टिकाले विधीयते’’ इत्याद्युपचयबोधकागमाश्चेत्यर्थः ।

यथा प्रमाणेति । अनेन यथा चैतत्तथेति योजना सूचितेति ज्ञेयम् । तस्य प्रमाणान्तरोप लक्षणात्वादिति पाठः । अर्थपदं लेखकागतम् । उपलक्षणतयेत्युत्तरानुसारात् । तस्येत्यस्य साक्षिग्रहणस्येत्यर्थः ।

------------------------------------------------------------------------

न च तत्प्रोक्तसृष्टौ तु मानं

**न च तत्प्रोक्तसृष्टौ तु मानं**

### **सुधा**

अत्र तत्प्रोक्तसृष्टाविति सामान्यतो वदताऽन्यदपि तत्कल्पितमप्रामाणिकमिति सूचितम् । तथा हि ‘प्रकृतेर्महान्महतोऽहङ्कारोऽहङ्कारत्क्रमेणाकाशादीनि महाभूतानी’त्येतां श्रुत्यादि प्रसिद्धां प्रक्रियामपहाय वाय्वादीनां चतुर्णामन्योन्यानपेक्षैव सृष्टिर्व्युत्क्रमेण चाभिहिता । विनैव बाधकेन ‘आकाशद्वायुर्वायोरग्निरि’त्यादिपञ्चमी भाक्ती स्वीकृता । अत्यन्तासत एव च जनिरङ्गीकृता । सर्वाऽपि सृष्टिः समवाय्वादिकारणत्रयाधीनाऽभ्युपगता । तत्र समवायिकारणं समवाया प्रामाणिकत्वस्य वक्ष्यमाणत्वादयुक्तम् । अत एवासमवायिकारणमपि । तदधीननिरूपणत्वाच्च तल्लक्षणस्य । समवायिनिमित्तयोरतिव्याप्तेश्च । तथा हि । तन्तुपटयोर् उत्पन्नस्य द्वित्वस्य पटः समवायिकारणम् । स च द्वित्वसमवायिकारणे तन्तौ समवेतत्वात् समवायिकारणप्रत्यासन्नः । समवायिकारणतयाऽवधृतसामर्थ्यश्च । शरीरात्मनोरुत्पन्नस्य द्वित्वस्यापेक्षाबुद्धिर्निमित्तम् । सा च द्वित्वसमवायिकारणात्मसमवेतत्वान्निमित्तत्वाच्चोक्तलक्षणसम्पन्ना । समवायिकारणप्रत्यासन्नतया सामर्थ्यावधारणमभि(हि)मतम् । न च तथा प्रकृत इति चेत् । तथाऽपि व्याप्यबुद्धेर्व्यापकबुद्धिं प्रति विषयबुद्धेर्धर्माधर्मयोश्च सुखदुःखे प्रत्यसमवायिकारणत्वापत्तेः । न ह्यन्यगतं व्याप्यबुध्द्याद्यन्यगतस्य व्यापकबुध्द्यादेर्निमित्तं भवति । आत्मनि प्रदेशभेदान्नेति चेन्न । आद्यादिशब्दानां द्वितीयादिशब्दासमवायिकारणत्वाभावापत्तेः । एकाकाशगतत्वेन तत्सम्भवे प्रकृतेऽपि समानम् ।

### **शेषवाक्यार्थचन्द्रिका**

भाष्ये सामान्योक्तेर्वैयर्थ्यमाशङ्क्य परकल्पितप्रमेयान्तरस्याप्रामाणिकत्व सूचकत्वान्न तदिति भावेन तत्प्रयोजनमाह अत्रेति । किं तत्प्रमेयं कथं च तदप्रामाणिकमित्यतस्तदुभयं दर्शयति तथा हीत्यादिना । श्रुत्यादीत्यादिपदेन पुराणपरिग्रहः ॥ अन्योन्यानपेक्षैवेति । यद्यपि वाय्वादीनामबादिसृष्टौ आधारत्वेनापेक्षा परमतेऽप्यस्त्येव तथाऽप्युपादानतया तदनपेक्षत्वाभिप्रायकोऽयं ग्रन्थ इत्यवधेयम् ॥ व्युत्क्रमेण चेति । आकाशाश्रिततया वायोरादावुत्पत्तिस् ततस्तदाश्रिततया जलस्य, ततस्तदाश्रिततया पृथिव्यास्ततस्तदाश्रिततया तेजसा इति व्युत्क्रमेणेत्यर्थः, स्पष्टं चैतत्प्रशस्तपादभाष्यादौ सृष्टिसंहारविधिप्रसङ्गे व्युत्क्रमेण चेति चशब्दस्त्वन्योन्यानपेक्षत्वसमुच्चयार्थः ॥ भाक्तीति । अमुख्येत्यर्थः । पूर्वपूर्वस्योत्तरोत्तराधारताया एव पञ्चम्यर्थत्वाभ्युपगमात्तस्या भाक्तत्वमिति भावः ॥ अत्यन्तासत एवेति । न तु सदसत इत्येवार्थः ॥ सर्वाऽपि सृष्टिरिति । भावसृष्टिरित्यर्थः ॥ वक्ष्यमाणत्वादिति । ‘कार्यकारणयोश्चैव गुणादेः पञ्चकस्य चे’त्यादिनेति शेषः ॥ अत एवेति । समवायिकारणस्यायुक्तत्वादेवेत्यर्थः ॥ तदधीनेति । तज्ज्ञानाधीनज्ञानत्वादित्यर्थः । अननुसंहितोपाधेरुपहितप्रत्ययायोगादित्यर्थः ।

तत्कथमित्यतस्तदुभयमुपपादयितुं प्रतिजानीते तथा हीति । निर्देशक्रमेण समवायिकारणेऽतिव्याप्तिमुपपादयति तन्तुपटयोरुत्पन्नस्य द्वित्वस्येति । न च यावत्समवायिकारणप्रत्यासन्नत्वस्य विवक्षितत्वान्न तत्पटेऽतिप्रसङ्गस् तस्य द्वित्वसमवायिकारणतन्तुसमवेतत्वेऽपि पटसमवेतत्वाभावादिति वाच्यम् । तथा सति घटपटगतद्वित्वासमवायिकारणे घटपटगतैकत्वेऽव्याप्तिप्रसङ्गात् । तस्य द्वित्वसमवायिकारणघटपटगतत्वेऽपि घटगतैकत्वस्य पटसमवेत्वाभावेन पटगतैकत्वस्य च घटसमवेतत्वाभावेन यावत्समवायिकारणप्रत्यासन्नत्वविरहादिति भावः । निमित्तकारणेऽपि तामुपपादयति शरीरात्मनोरिति ॥ न च तथा प्रकृत इति । पटस्य समवायिकारणतया सामर्थ्यावधारणात् । अपेक्षाबुद्धेश्च निमित्ततयैव तदवधारणान्न सममवायिकारणप्रत्यासन्नत्वेन तदवधारणमिति न समवायिनिमित्तयोरतिव्याप्तिरिति भावः । व्याप्यबुध्द्यादेर्व्यापकबुध्द्यादिकं प्रति समवायिकारणप्रत्यासन्नत्वेन सामर्थ्यावधारणमुपपादयति न ह्यन्यगतमित्यादिना । तथा सति पुरुषान्तरीयव्याप्यज्ञानादिना पुरुषान्तरीयानुमित्यद्यापातादिति भावः । आत्मनीति । तथा च यत्प्रदेशावच्छिन्ने व्याप्यबुध्द्यादिना तत्प्रदेशावच्छिन्ने व्यापकबुध्द्यादीति न तत्रातिव्याप्तिरिति भावः ॥ नेति । तत्रापि यत्प्रदेशावच्छिन्ने द्वितीयादिशब्दोत्त्पत्तिर्न तत्प्रदेशावच्छिन्न एवाद्यादिशब्दा इति तत्रातिव्याप्तिरिति भावः । प्रकृतेऽपि सममिति । व्याप्यबुध्द्यादेर्व्यापकबुद्धयादिना प्रदेशभेदेन वृत्तावप्येकात्मगतत्वमस्त्येवेति तत्सम्भव इति समानमित्यर्थः ।

### **परिमल** 

श्रुत्यादीति । आदिपदेन तृतीयस्कन्धगतसप्तदशाध्यायादिसिद्धमिति गृह्यते ॥ अन्योन्यानपेक्षैवेति । तत्तत्परमाण्वादिभिरेव सजातीयैर्विजातीयामिश्रैर्वाय्वादिजन्माङ्गीकारादिति भावः ॥ व्युत्क्रमेण चेति । अनादिनित्येगगने प्रथमे वायुसृष्टिः । पश्चात्तदाधारतया जलस्य । पश्चात्पृथिव्याः । पश्चात्तेजस इत्यभिहितेत्यर्थः ॥ भात्तत्रिति । आधारार्थकत्वेनामुख्या स्वीकृतेत्यर्थः ॥ तन्तुपटयोरुत्पन्नस्येति । व्यतिषिक्ततन्तुपटोभयसमवायिकारणकतया तदुभयाधारतया इमौ तन्तुपटावित्युपन्नस्येत्यर्थः । द्वित्वं प्रति पटगतैकत्वमसमवायिकारणं न तु पट इति द्वित्वसमवायिनि पटेऽतिव्याप्तिरित्यर्थः । शरीरात्मनोरित्यपि प्राग्वत् । शङ्कते समवायीति ॥ न च तथा प्रकुत इति । किन्तु पटः समवायिकारणत्वेनापेक्षाबुद्धिश्च निमित्तकारणतया द्वित्वं प्रत्यवधृतसामर्थ्य इत्यर्थः ॥ तथापीति । पूर्वोक्तस्थलद्वयेऽतिव्याप्तिपरिहारेऽपि व्याप्यबुद्धाविष्टानिष्टवस्तुविषयकबुद्वौ धर्मेऽधर्मेऽतिव्याप्तिरित्याह व्याप्येति । धूपमादिज्ञान वह्न्यादिज्ञानं प्रतीत्यग्रेतनमाकृप्यते ॥ विषयबुद्धेरिति । स्त्रक्चन्दनवनितादिसर्पवृश्चिकादिरूपविषयविषयकबुद्धेरित्यर्थः । व्याप्यबुद्धिविषयबुद्धिधर्माधर्माणां तत्कार्यभूतव्यापकबुद्धिसुखदुःखानां चात्मैव समवायिकारणमिति व्याप्यबुध्द्यादीनां स्वकार्यव्यापकबुध्द्यादिकं प्रति समवायिकारणप्रत्यासन्नतयैव सामर्थ्यावधारणं नान्यथेत्येतद्य्वनक्ति न ह्यन्यगतेति । कार्येण सहैकदेशावच्छेदेन समवायिकारणप्रत्यासन्नतया सामर्थ्यावाधारणमभिमतमिति भावेनातिव्याप्त्युद्धारमाशङ्कते आत्मनीति ।

### **यादुपत्यम्**

अन्योन्यानपेक्षैवेति । अन्योन्यानुपादानकैवेत्यर्थः । तेनाधारतया वाय्वादीनामबादिसृष्टावपेक्षितत्वात्कथमिदमिति शङ्काऽनवकाश इति ध्येयम् । व्युत्क्रमेण चेति । आदावाकाशे वायोरुत्पत्तिस्ततस्तदाश्रिततयाऽनलस्य ततस्तदाश्रिततया पृथिव्यास्ततस्तदश्रिततया तेजस इति व्युत्क्रमेणेत्यार्थः । इदं च प्रशस्तपादभाष्यादौ स्पष्टम् ॥ पञ्चमी भाक्तीति । अमुख्येत्यर्थः । पूर्वपूर्वस्योत्तरोत्तराधारत्वमेव नोपादानत्वमतः पञ्चम्या आधा•वमेवार्थ इति स्वीकारादिति भावः । अत्यन्तासत एवेति । न तु सदसत इत्येवार्थः ।

### **श्रीनिवासतीर्थीया** 

व्युत्क्रमेण पृथिव्यादिक्रमेण । समवायिन्यतिव्याप्तिमुपपादयति तन्त्विति । तन्ताविति । तन्तुपटयोरुभयोरपि द्वित्वं प्रति समवायिकारणत्वादिति भावः । निमित्ते तामुपपादयति शरीरेति ॥ न च तथेति । अयमर्थः । पटस्य समवायिकारणत्वेन कारण सत्यपि समवायिकारणप्रत्यासन्नत्वेन कारणत्वावधारणं विवक्षितम् । प्रकृतकार्यसमवायिकाणप्रत्यासन्नत्वं कारणतावच्छेदकत्वेन विवक्षितमिति यावत् । न चेदं कारणताच्छेदकं पटेऽस्ति । तथात्वे घटपटयोरुपन्नस्य द्वित्वस्य पटः कारणं न स्यात् । समवायिकारणीभूतघटाप्रत्यासन्नत्वात् । तथाऽपेक्षाबुद्धावपि नेदं कारणतावच्छेदकमस्ति । तथात्वे घटपटयोरुत्पन्नं द्वित्वं प्रति अपेक्षाबुद्धेः कारणत्वं न स्यात् । समवायिकारणीभूतघटपटोभयाप्रत्यासन्नत्वात् । तथा च नावघृतसामर्थ्यम् । तन्तुद्वयसंयोगादौ तु वर्तत इदम् । अन्यनिष्ठस्य तददर्शनादिति ॥ विषयबुद्धेरिति । इष्टार्थोपलब्धौ सुखमनिष्टार्थोपलब्धौ दुःखमिति प्रसिद्धत्वादित्यर्थ । कारणतावच्छेदकमत्रोपपादयति न हीति । तन्त्वन्यघटगतद्वित्वं प्रति पटो न कारणं तथा न हीत्यर्थः ॥ आत्मनीति । तथा च व्यापकबुद्धिसमवायिकारणीभूतात्मप्रत्यासन्नत्वं न व्याप्यबुद्धाविति नात्रोक्तमवच्छेदकमस्तीत्यर्थः ॥ आद्येति । तत्रापि द्वितीयादिशब्दसमवायिकारणीभूताकाशप्रदेशगतत्वं नाद्यशब्देऽस्तीत्यर्थः ॥ तदिति । समवायिकारणत्वेत्यर्थः ॥ समानमिति । एकात्मगतत्वेनेत्यर्थः ।

### **वाक्यार्थरत्नमाला** 

सामान्योक्तेरिति । सृष्टिविशेषमनुपादाय सृष्टाविति सामान्योक्तेरित्यर्थः । सूचकत्वादिति । सूचनार्थत्वादित्यर्थः । अस्त्येवेति । तत्र तथाप्रतिपादनादिति भावः । स्पष्टं चेति । भाष्ये ततः पुनः प्राणिनां भोगभूतय इत्यादिना महांस्तेजोराशिर्देदीप्यमानस्तिष्ठतीत्यन्तेन तथैव प्रतिपादितत्वादिति भावः । भाक्तेतीति प्रतीकोपादानम् । तस्य द्वित्वेति । पटस्येत्यर्थः । किं चैवं सतीति इत आरभ्य एवं च न कश्चिद्दोष इत्येतत्पर्यन्तं मुरारिभट्यनुसारेण । तत्र ननु ज्ञानादीनामित्यादिप्रत्यासन्नत्वाच्चेत्यन्तोक्त दूषणमेतत् । अत्र सर्वत्र प्रमेयैक्येपि वाक्यविन्यासभेदमात्रं क्वचित् । क्वचित्सिद्धान्तीयदूषणाभिधानं क्वचिदुनपपादनाधिक्यमिति ज्ञेयम् ।

------------------------------------------------------------------------

न च तत्प्रोक्तसृष्टौ तु मानं

**न च तत्प्रोक्तसृष्टौ तु मानं**

### **सुधा**

एवमन्यत्राप्यतिव्याप्तिरूहनीया । सङ्केतोऽयमाचार्यस्य । अतो नातीवात्र निर्बन्धः करणीय इति चेत् । एवं तर्हि निर्मूलैवेयं प्रक्रियेति सिद्धमेव ।

### **शेषवाक्यार्थचन्द्रिका**

किञ्चैवं सति ज्ञानादीनामिच्छादीन्प्रति स्वस्वप्रत्यक्षं प्रति चासमवायित्वं प्रसज्यते । इच्छादीनां स्वप्रत्यक्षस्य च समवायिकारणे आत्मनि ज्ञानादीनां समवेतत्वेन समवायिकारणप्रत्यासन्नत्वाद् अनन्यथासिद्धनियतपूर्ववृत्तित्वेन कारणत्वाच्च तत्रोक्तलक्षणसद्भावादित्याह एवमन्यत्रापीति । न चात्मावृत्तित्वविशेषणान्नैष दोष इति वाच्यम् । तथा सति ज्ञानाद्यसमवायिकारणे आत्ममनःसंयोगेऽव्याप्तिप्रसङ्गात् । न चात्मभिन्नावृत्तित्वविशेषणान्नाव्याप्त्यतिव्याप्ती । आत्ममनः संयोगस्यात्मभिन्नमनोवृत्तित्वात् । ज्ञानादीनां च तदभावादिति वाच्यम् । एवमप्यात्मैकत्वे द्वित्वासमवायिकारणेऽव्याप्तेः । तस्यात्मभिन्नवृत्तित्वाभावात् । अत एव चात्मविशेषगुणभिन्नत्वे सतीति विशेषणान्नाव्याप्त्यतिव्याप्ती इति निरस्तम् । आत्मैकत्वप्रत्यक्षं प्रति आत्मैकत्वस्यासमवायित्वापत्तेरनिवारणात् । अतएवात्ममनःसंयोगाजन्यत्वे सतीति विशेषणाददोष इति परास्तम् । जन्यस्य सर्वस्याप्यसमवायिकारणस्यादृष्टद्वारा तज्जन्यत्वेनाव्याप्तिप्रसङ्गाच्चेति भावः । नन्वदृष्टद्वाराऽऽत्ममनस्संयोगाजन्यत्वे सति समवायिकारणप्रत्यासन्नं विषयतातिरिक्तरूपेण कारणम्, असमवायिकारणमिति विवक्षितमिति न किञ्चिदेतदित्याशङ्क्य तथा सति पटरूपे पटस्याप्यसमवायित्वप्रसङ्गः । न च समवायिकारणप्रत्यासत्यभावान्न तथेति वाच्यम् । पटरूपं प्रति तन्तुरूपस्येव कारणैकार्थप्रत्यासत्तेरविशेषादित्याशयेनाह एवमन्यत्रापीति । ननु द्रव्यभिन्नत्वे सतीत्यप्यत्र विशेषणमिति नायमपि दोष इत्याशङ्क्य तथाऽपि तुरीतन्तुसंयोगेऽतिव्याप्तिरेव । तस्यापि द्रव्यभिन्नत्वात् । आत्ममनोयोगाजन्यत्वाद्विषयतातिरिक्तरूपेण कारणत्वाच्चोक्तलक्षणस्य तत्र सत्त्वादित्याशयेनाह एवमन्यत्रापीति । न च तुरीतन्तुसंयोगस्यापि पटं प्रत्यसमवायित्वमेवेति लक्ष्यत्वादेव न तत्रातिव्याप्तिरिति वाच्यम् । तथा सत्यसमवायिकारणनाशे द्रव्यनाशस्यावश्यम्भावेन तुरीतन्तुसंयोगनाशेन पटनाशप्रसङ्गात् । न च खण्डपटादौ व्यभिचारात्तुरीतन्तुरीसंयोगस्य पटं प्रति कारणत्वमेव नास्तीति नातिव्याप्तिरिति वाच्यम् । तथा सति कुविन्दादीनामप्यकारणत्वप्रसङ्गात् । कुविन्दादीनां पटविशेषकारणत्वाभ्युपगमे च तुरीतन्तुसंयोगस्यापि तत्प्रसक्त्या विशेषं प्रत्यसमवायित्वप्रसङ्गस्य दुर्निवारत्वादिति ध्येयम् ।

अथापि स्याद् यथाश्रुतमेवैतल्लक्षणम् । समवायिकारणप्रत्यासन्नत्वेन च कारणत्वमिह विवक्षितम् । तुरीतन्तुसंयोगादीनां तु न तेन रूपेण जनकता, किन्तु तुरीतन्तुसंयोगत्वेनैवेति न तत्रातिव्याप्तिरिति चेन्न । तथा सति व्याप्यबुद्धेर्व्यापकबुद्धिं प्रति विषयबुद्धेर्धर्माधर्मयोश्च सुखदुःखे प्रति असमवायिकारणत्वप्रसङ्ग इत्याकरोक्तदोषानुद्धारात् । अन्यगतव्याप्यबुद्ध्यादेरन्यगतव्यापकबुद्ध्याद्यनिमित्ततया समवायिकारणप्रत्यासन्नतयैव तत्र व्याप्यबुद्ध्यादेः कारणत्वात् । तन्तुसंयोगादीनामपि तन्तुसंयोगत्वेनैव जनकतया समवायिकारणप्रत्यासन्नत्वेन जनकत्वविरहादसम्भवापत्तेश्च । न च भावकार्यत्वावच्छिन्नकार्यतानिरूपितकारणताऽसमवायिकारणनिष्ठानुगतधर्माद्यवच्छेद्या । स चानुगतो धर्मोऽन्यस्यासम्भवादुक्त एवेति तेन रूपेण कारणताऽऽवश्यकीति वाच्यम् । तस्य तन्तुत्वादावतिप्रसक्तत्वेनासमवायिकारणनिष्ठकारणतानवच्छेदकत्वात् । कारणभागप्रवेशे चात्माश्रयाद्यापत्तेः । किञ्च तेषां तेन रूपेण कारणत्वे तन्तादीनामकारणत्वप्रसङ्गः । तेषां हि कारणत्वे विनिगमनाविरह, एव बीजम् । स चैवं सति न सम्भवतीति कथं तेषां कारणत्वं स्यात् । न च समवायिकारणप्रत्यसन्नपदेन समवायिकारणमात्रप्रत्यासन्नत्वं विवक्षितमिति न तुरीतन्तुसंयोगेऽति व्याप्तिः । तस्य समवायिभिन्नतुरीसमवेतत्वेन समवायिकारणमात्रसमवेतत्वाभावादिति वाच्यम् । तथा सत्यात्मनःसंयोगे कालपिण्डसंयोगे पाके चाव्याप्तिप्रसङ्गेन तस्यासम्भवदुक्तिकत्वादिति भावः ।

ननु कार्यध्वंसप्रयोजकध्वंसाप्रतियोगिद्रव्यकारणावृत्तीति विशेषणमिह विवक्षितम् । अस्यार्थः । कार्यध्वंसं प्रति प्रयोजकीभूतो यो ध्वंसस्तदप्रतियोगि यद्द्रव्यकारणं तदवृत्तीति । तुरीतन्तुसंयोगस्य च कार्यध्वंसप्रयोजकध्वंसाप्रतियोगितुरीवृत्तित्वान्न पटं प्रत्यसमवायित्वप्रसङ्गः । पाकस्य कार्यध्वंसप्रयोजकध्वंसाप्रतियोगितेजोवृत्तित्वात् तत्राव्याप्तिपरिहाराय द्रव्यकारणेत्युक्तम् । पाकस्य यद्यपि कार्यध्वंसप्रयोजकध्वंसाप्रतियोग्यवृत्तित्वं नास्ति । तथाऽपि कार्यध्वंसप्रयोजकध्वंसाप्रतियोगि यद्द्रव्यकारणं तद्वृत्तित्वं नास्तीति विशिष्टाभावस्य सत्त्वान्नाव्याप्तिरिति न कश्चिद्दोष इति चेन्मैवम् । कपालाकाशसंयोगे शब्दाद्यसमवायिकारणेऽव्याप्त्यनिस्तारात् । तस्य शब्दादिरूपकार्यध्वंसप्रयोजकध्वंसाप्रतियोगिनि द्रव्यकारणे कपाले वृत्तेः । आत्ममनसोरपि द्रव्यकारणतयाऽऽममन संयोगेऽव्याप्तेश्च ।

अत एव द्रव्यसमवायिकारणाकारणसंयोगिभिन्नत्वे सतीति विशेषणान्नातिव्याप्तिरिति निरस्तम् । एवमपि पटतुरीसंयोगासमवायिनि तुरीतन्तुसंयोगेऽव्याप्तेरनिस्तारात् । एतेनैव स्वकार्यसमवायिकारणभिन्नरूपवदसमवेतत्वं विशेषणमतो नातिप्रसङ्ग इति निरस्तम् । एवमपि भेर्याकाशसंयोगादावव्याप्तेरिति सङ्क्षेपः ।

नव्यास्तु । स्वकार्यद्रव्यानधिकरणवृत्तिभिन्नत्वे सति द्रव्यभिन्नत्वे सत्यदृष्टाद्वारकात्ममनोयोगाजन्यत्वे सति समवायिकारणप्रत्यासन्नं विषयतातिरिक्तरूपेण कारणमसवायिकारणमिति विवक्षितम् । अत्र च कारणमसमवायिकारणमित्युक्ते आत्मैकत्वं स्वाध्यक्षं प्रति असमवायि स्यात् । तदर्थं विषयतातिरिक्तरूपेणेति । तावत्युक्ते समवायिकारणे गतम् । अतः समवायिकारणप्रत्यासन्नमिति । तावत्युक्ते च ज्ञानादौ गतम् । अतोऽदृष्टाद्वारकात्ममनोयोगाजन्यत्वे सतीति । तावत्युक्ते पटोऽपि स्वरूपं प्रत्यसमवायिकारणं स्यात्तदथ द्रव्यभिन्नत्वे सतीति । एतावत्युक्ते च तुरीतन्तुसंयोगे गतम् । अतः स्वकार्यद्रव्यानधिकरणवृत्तिभिन्नत्वे सतीति । न चात्ममनःसंयोगादौ स्वकार्यद्रव्याप्रसिद्ध्याऽव्याप्तिरिति वाच्यम् । स्वकार्यद्रव्यानधिकरणवृत्तयस् तुरीतन्तुसंयोगादयः प्रसिद्धास्तदन्यत्वस्य तत्रापि सत्त्वात् । न च तर्हि तुरीपटसंयोगासमवायिनि तुरीतन्तुसंयोगेऽव्याप्तिः । तस्यैव तद्भिन्नत्वाभावादिति वाच्यम् । न हि य एव तुरीतन्तुसंयोगः पटमारभते स एव तुरीतन्तुसंयोगं बाधात्किन्त्वन्य एवेति, तत्रापि विशिष्टभेदसत्त्वात् । एवञ्च न कश्चिद्दोषः । तथा हि । स्वकार्यद्रव्यानधिकरणवृत्तिभिन्नत्वविशेषणान्न तुरीतन्तुसंयोगादावतिव्याप्तिः । द्रव्यभिन्नत्वविशेषणाच्च न तन्तुपटयोरुत्पन्नद्वित्वसमवायिकारणे पटेऽति व्याप्तिः । अदृष्टाद्वारकात्ममनोयोगाजन्यत्वविशेषणाच्च नापेक्षाबुद्ध्यादौ प्रसङ्ग इति । तत्राप्येतदेवोत्तरम् एवमन्यत्रापीति ।

अयमाशयः । आत्मस्वरूपसामान्यप्रत्यासत्त्या यदा आत्मप्रत्यक्षं तदा प्रत्यासत्तितया तज्जनकात्मत्वे एवमप्यतिव्याप्तेः । तस्य स्वकार्यद्रव्यानधिकरणवृत्तितुरीतन्तुसंयोगादिभिन्नत्वाद्द्रव्यभिन्नत्वाद दृष्टाद्वारकात्ममनोयोगाजन्यत्वादात्म प्रत्यक्षसमवायिकारणात्म समवेतत्वात्प्रत्यासत्तितया तज्जनकत्वेन विषयतातिरिक्तरूपेण कारणत्वाच्चोक्तलक्षणस्य सत्त्वात् । शरीरात्मसंयोगोऽपि ज्ञानादिहेतुरिति मते त्राप्यतिव्याप्तेश्च । किञ्च परमात्मक्षेत्रज्ञगतद्वित्वनिमित्तकारणीभूतेश्वरापेक्षाबुद्धावतिव्याप्तिः । तस्या अपि स्वकार्यद्रव्यानधिकरणवृत्तितुरीतन्तुसंयोगादिभिन्नत्वात्, द्रव्यभिन्नत्वात्, आत्ममनोयोगाजन्यत्वाच्च तत्रोक्त लक्षणसद्भावात् । तदर्थं जन्यत्वे सतीति विशेषणे च परमात्मक्षेत्रज्ञगतद्वित्व समवायिकारणे परमात्मक्षेत्रज्ञगतैकत्वेऽव्याप्तेः । संयोगविशेषात्मकसङ्ग्रहासाधारणकारणे स्नेहेऽतिव्याप्तेश्च । न च तस्यापि सङ्ग्रहासमवायिकारणत्वमेवेति न तत्राति व्याप्तिरिति वाच्यम् । तस्य संयोगरूपतया संयोगकर्मान्यतरमात्रासमवायिकारणत्वनियमस्य परैरभ्युपगतत्वेन तदयोगात् । ईश्वरापेक्षाबुद्धावतिव्याप्तिवारणाय ज्ञानवदवृत्तीति विशेषणे आत्ममनःसंयोगेऽव्याप्तेः । तत्परिहाराय मात्रपदप्रक्षेपे चात्मगतैकत्वेऽव्याप्तेः । किञ्च द्वितीयादिशब्दकारणीभूताऽऽद्यादिशब्देष्वपि सत्त्वात्तत्रातिव्याप्तिरेव । तेषामपि स्वकार्यद्रव्यानधिकरणतुरीतन्तुसंयोगादिभिन्नत्वात्, द्रव्यभिन्नत्वादेश्च सत्त्वात् । न चाद्यादिशब्दानां द्वितीयादिशब्दासमवायिकारणत्वेन लक्ष्यत्वान्न तत्रातिव्याप्तिरिति वाच्यम् । तथा सति ज्ञानादीनामप्यसमवायिकारणत्वेन लक्ष्यत्वस्य वक्तुं शक्यत्वेन तत्रातिव्याप्तेरेवाभावात् तद्वारकादृष्टाद्वारकात्ममनोयोगाजन्यत्वे सतीति विशेषणवैयर्थ्यापातात् । न चात्ममनोयोगस्यैवासमवायिकारणस्य सत्त्वान्न ज्ञानादेस्तथात्वमिति तद्वारकविशेषणसार्थक्यमेवेति वाच्यम् । तथा सति भेर्याकाशसंयोगरूपासमवायिकारणान्तरसत्त्वादाद्यादिशब्दानां द्वितीयादिशब्दासमवायिकारणत्वमपि नास्तीति तत्रातिव्याप्तिपरिहाराय शब्दतन्मात्रवृत्तीत्यादिविशेषणस्याप्यावश्यकत्वात् । न च भेर्याकाशसंयोगस्य द्वितीयादि शब्दसमवायिकारणप्रदेशान्तरप्रत्यासन्नत्वाभावान्नासमवायित्वमिति वाच्यम् । तर्हि तत एवाद्यादिशब्दानामपि प्रदेशान्तरवर्तिनां प्रदेशान्तरवर्तिद्वितीयादिशब्दसमवायिकारणाप्रत्यासन्नत्वादसमवायित्वाभावापातात् । न चाकाशत्वेनैक्यात्तत्प्रत्यासन्नत्वं तर्हि तत एव भेर्याकाशसंयोगस्यापि तत्प्रत्यासन्नतया असमवायिकारणत्वोपपत्तेर्नाद्यादिशब्दानां द्वितीयादिशब्दासमवायिकारणत्वं स्यादिति यत्किञ्चिदेतत् । एतेनैव समवायिकारणसमकालीनद्रव्यनाशप्रयोजकनाशप्रतियोगितावच्छेदकरूपवत्त्वमसमवायिकारणत्वं, तादृशं च रूपं यद्यप्यसमवायिकारणत्वमेव तथाऽपि तेन रूपेणाप्रवेशान्नात्माश्रय इति मतान्तरमपि परास्तम् । गुणाद्यसमवायिकारणे तन्तुरूपादावसमवायिकारणत्वस्य सत्त्वेनातिप्रसक्ततया समवायिकारणसमानकालीनद्रव्यनाशप्रयोजकनाशप्रतियोगितावच्छेदकत्वानुपपत्तेरिति दिक् ।

### **परिमल** 

एवमन्यत्रापीति । तुरीतन्तुसंयोगादावित्यर्थः ।

### **यादुपत्यम्**

एवमन्यत्रापीति । तुरीतन्तुसंयोगादावित्यर्थः ।

### **श्रीनिवासतीर्थीया** 

अन्यत्र तुरीतन्तुसंयोगे ।

### **वाक्यार्थरत्नमाला** 

जन्यस्यव्याप्तीति पदयोः प्रयोगेणासमवायीकारणभूतनित्यगुणानां जन्यत्वाभावेन तदंशे आत्मनः संयोगाजन्यत्वसम्भवान्नासम्भव इति । असम्भवं वदतो मुरारेरकौशल्यं सूचयति । अदृष्टद्वारेत्यादि । विवक्षामाशङ्क्य तत्र ननु तथापीत्यादिना शङ्कितदूषणाभिधानेन परिहरति । नन्वदृष्टेति । द्रव्यभिन्नत्वे सतीत्युक्तसमाधिमाशङ्क्य नन्वेवमपि नैतल्लक्षणमित्यादिशङ्कया परिहरति । अत्र वदन्तीत्युक्तपक्षाशङ्कनेन परिहारमाशङ्कते । न च तुरीति । अन्यत्वेत्युक्तप्रतिपक्षमाशङ्क्य निराकरोति । न च खण्डेति । किञ्चेत्वित्युक्तपक्षमाशङ्कते । अथाऽपि स्यादिति । अयं च पक्षः समवायिकारणप्रत्यासन्नतया सामर्थ्यावधारणमित्यादिना मूल एवाशङ्क्य निराकृत इति तदुक्तदूषणमप्यादावाह । तथा सति व्याप्येति । मुरार्युक्तं दूषणमप्याह । तंत्विति । न च भावकार्येत्याद्युक्तमप्याशङ्क्यनिराकरोति । न च भावकार्यत्वेत्यादिना ॥ कारणत्वं स्यादित्यं तेन तेषामिति । तन्तुसंयोगादीनां समवायीकारणप्रत्यासन्नत्वेन रूपेण कारणत्वे तन्त्वादीनामकारणत्वप्रसङ्गः । तन्तुसंयोगादीनां कारणत्वे तन्त्वादीनामपि कारणत्वं स्यादविशेषात् । नियामकविशेषाभावेऽपि तन्तुसंयोगादीनामेव कारणता न तन्त्वादीनामिति स्वीकारे वैपरीत्यापत्तेरिति विनिगमनाविरह एव तन्त्वादीनां कारणत्वे बीजम् । यदैवं तन्तुसंयोगादीनां समवायिकारणप्रत्यासन्नत्वेन कारणता । तदा तस्यैव नियामकतया विशेषाभावान्न तन्तुसंयोगादीनां कारणत्वेऽपि तन्त्वादीनां तदिति वक्तुं शक्यतया तेषां कारणत्वं न स्यादित्यर्थः । अत्र मुरारिणा अग्निसङ्ग इत्येवोक्तेऽपि कार्यध्वंसेति विवक्षायां पाकेऽतिव्याप्तिपरिहाराय द्रव्यकारणेति पदमिति असमवायिकारणवादे गरुडमिश्रैरुक्तत्वेनात्रापि तथा व्याख्यानं कृतमिति ध्येयम् । असमवायिकारणवादानुसारेणैवास्यार्थ कथनपूर्वकं विशेषणकृत्यमाह । अस्यार्थ इत्यादिना नाव्याप्तिरित्यन्तेन । मुरारिणा पाठभेदेनाव्याप्त्यतिव्याप्त्यन्यतरमात्रनिराकरणपरतया योजनेप्युभयपरत्वसम्भवाद्वादान्तरानुसारेण तथा योजितमिति ध्येयम् । आत्ममनसोरपीति । अत्रात्मनोऽपीत्येव पाठः । अन्यादृशस्त्वयुक्तः । मूलकोशे तथैव सत्वात् । मनसः कारणतानुपपत्तेश्च छत्रिन्यायेन मनस उपादानमिति यथाश्रुत एव पाठ इत्यप्याहुः । आत्मनः कार्यमात्रकारणत्वादेतद्वारणायादृष्टाद्वारकेति विशेषणम् ईश्वरानुमाने मणिकृतोपात्तं रुचिदत्तेन च कारणत्वमुपपादितमिति अस्ति तस्य द्रव्यकारणतेति बोध्यम् । अत एवोत्युक्तमपि तथैवाह । अत एवेति । अत्र द्रव्यसमवायिकारणान्यकारणसंयोगभिन्नत्वे सती पाठः । द्रव्यसमवायीकारणं तदन्यत्कारणं च तयोः संयोगस्तद्भिन्नत्वे सतीत्यर्थः । तथा च तुरीतन्तुसंयोगस्य द्रव्यसमवायीकारणतत्वन्यतुरीरूपकारणसंयोगत्वेन तद्भिन्नत्वाभावान्नातिव्याप्तिः । कारणाकारणेति पाठः क्वचित् । तत्र कारणशब्दस्य समवायीकारण पदसमभिव्याहारेण तदन्यकारणत्वमेवार्थ इति विवक्षितसिद्धिरिति ध्येयम् । यद्यपि प्रागभिहितकपालाकाशसंयोगाव्याप्तिपरिहारो न्नैतद्विवक्षयेति न पूर्वोक्त सर्वदोषपरिहारः । तथापि तुरीतन्तुसंयोगात्ममनः संयोगयोरतिव्याप्तिपरिहारमत्रे तात्पर्यदोषः । अत एव चातिदेशोपपत्तिः । यद्यपि च कपालाकाशसंयोग एवा व्याप्त्यभिधानं कर्तुं शक्यम् । तथापि स्पष्टत्वाच्छिष्यैरेवोह्यतामिति भावेन दूषणान्तरमाह । एवमपि पटतुरीति । एतेन स्वकार्येत्याद्युक्तरीत्यैव स्वयमप्याह । एतेनैव स्वकार्येति । यद्यप्येतद्विवक्षया पटतुरीसंयोगासमवायिकारणतन्तुसंयोगे शाब्दाशब्दासमवायीकारणे कपालाकाशसंयोगे चाव्याप्तिपरिहारोन सम्भवति तथापि पटकारणतुरीतन्तुसंयोगात्मनः संयोगयोरति व्याप्त्यव्याप्तिपरिहारमात्रे तात्पर्यान्नदोषः । पटतुरीत्याद्युक्तस्थलद्वयेऽव्याप्तेः स्पष्टत्वाछिष्यैरेवोह्यतामिति भावेन दूषणान्तरमाह । एवमपि भेरीति । अथात्र ब्रूम इत्यादिनोक्तं विवक्षाविशेषं दूषयितुं तमनूद्य तद्गतपदकृत्यकथनपूर्वकमूलोक्तदोषपरिहारकत्वं च दर्शयति । नव्यास्त्वित्यादिना नापेक्ष्याबुध्यादौ प्रसङ्ग इत्यन्तेन । अदृष्टाद्वारकात्ममनोयोगाजन्यत्वे सतीति । अत्रायं विवेकः । ज्ञानादावतिप्रसङ्गवारणायात्ममनोयोगाजन्यत्वमेव वाच्यम् । तावतैव तत्परिहारात् । परन्तु तथा सत्यसम्भवं स्यादिति तद्वारणाया दृष्टाद्वारकेति । एवमेव वक्तव्ये यदन्यथाभिधानं तदुभयपरिहारोऽप्येकत एवास्तु । किमसम्भवापादकविशेषणोपादानपूर्वकं पश्चादसम्भवपरिहाराय शिष्टोपादानेनेति भावेन । क्वचिच्च स्वपरग्रन्थयोस्तथैव पाठः । एवमेव तद्वारकादृष्टाद्वारकात्ममनोयोगाजन्यत्वे सतीति वक्ष्यमाणस्य तात्पर्यं द्रष्टव्यमित्याहुः । ज्ञानादिहेतुरिति । मत इति । हेतुत्वं च निमित्तत्वमिति नेष्टापत्तिरिति भावः । क्षेत्रज्ञगतैकत्वेति । गतयोरेकत्वयोरित्यर्थः । संयोगविशेषात्मकेति । एतत्प्रयोजनमनुपदमेव स्पष्टम् । मात्रपदेति । ज्ञानवन्मात्रवृत्तीति विशेषण इत्यर्थः । आद्यादि शब्दानामिति । एकस्यासमवायिकारणस्य मूलोक्तं दूषणमाह । किञ्चेति । सत्वादिति । उक्तलक्षणस्येति शेषः । न ज्ञानादेस्तथात्वमिति । एकस्यासमवायिकारणस्य सत्वेनासमवायिकारणान्तराङ्गीकारवैय्यर्थ्यान्न तस्यासमवायिकारणत्वमिति भावः । शब्दवन्मात्रावृत्तीत्यादि विशेषणस्येति पाठः । मूलकोशे तथैव सत्वात् । युक्तत्वाच्च । अन्यथा परिहारायोगादिति ध्येयम् । एकाकाशगतत्वेनेति मूलोक्तं दोषं वक्तुं तन्निवर्यां शङ्कां प्रदर्शयन्नेव प्रतिबन्धिं परिहरति । न चेत्यादिना यत्किञ्चिदेतदित्यन्तेन । इति यदेतत् । तत्किञ्चित् । फलग्वित्यर्थः । एतेनैवेति । समवायिकारणेन समानकालीनो यो द्रव्यनाशप्रयोजको नाशस् तत्प्रतियोगितावच्छेदकरूपवत्वमित्यर्थः । एतच्च विशेषणं समवायिकारणस्यापि द्रव्यनाशप्रयोजकनाशप्रतियोगितया तत्प्रतियोगितावच्छेदकत्वं समवायिन्यवर्तमानेऽसमवायित्वेनास्तीति असम्भववारणाय । तन्नाशस्य च तत्समानकालीनत्वाभावान् नासम्भवः । समवाय्यसमवायिनाशे न द्रव्यनाशस्थले समवायिकारणसमानकालीनो द्रव्यनाशप्रयोगोऽसमवायित्वेनाभिमतस्य न सम्भवतीति तत्प्रतियोगितामात्रमव्याप्तिमिति तत्परिहाराय प्रतियोगितावच्छेदकरूपवत्वपर्यन्तधावनमिति ध्येयम् । दिगति । तदर्थस्तु न च द्रव्यसमवायिकारणस्यैवेदं लक्षणमिति द्रव्यासमवायिकारणत्वमेव निरूपमिति वाच्यम् । सामान्यलक्षणकथनप्रस्तावे विशेषलक्षणाभिधानस्यानाकाङ्क्षितत्वात् । सामान्यलक्षणानिर्वचनापत्तेश्च । एवं पूर्वलक्षणेऽपि परमात्मक्षेत्रज्ञगतैकत्वेऽव्याप्तिपरिहाराय द्रव्यसमवायिकारणत्वस्वीकारे उक्तदोषो ध्येयः । किं च ज्ञानादावतिप्रसङ्गस्यात्मावृत्तित्वविशेषणेनैव सम्भवान्न तदर्थमदृष्टाद्वारकेत्यादि विशेषणमावश्यकम् । आत्ममनोयोगेऽव्याप्तिस्तु उक्तरीत्या न दोषायेति स्यात् । किञ्च समवायिकारणशब्दस्य सम्बन्धिशब्दतया यत्कार्यं प्रति यस्यासमवायिकारणत्वं प्रसक्तं तत्समवायिकारण प्रत्यासन्नत्वमिति विवक्षायां न पटेऽतिप्रसङ्गः । पटगतरूपसमवायिकारणे पटे स्वस्यासमवेततया पटसमवायिकातन्तुवद्रूपसमवायिकारणपटस्यापि समवायिकारणप्रत्यासन्नपदेनैव व्यावृत्तेः । अन्यथा तन्तोरपि तन्त्ववयवरूपतत्समवायिकारणवृत्तितया व्यावृत्तिर्नस्यादिति न तदर्थं द्रव्यभिन्नत्वरूपविशेषणापेक्षा किञ्चोभयत्रापि द्रव्यभिन्नत्वविशेषणेनैवातिप्रसक्तिवारणात्समवायिकारणप्रत्यासन्न पदं व्यर्थमेवापाद्येत । अत्र वदन्ति । तं तावतिप्रसक्तिवारणायोपात्तविशेषणस्य सम्बन्धिशब्दत्वनिमित्तक तत्तत्समवायिकारणप्रत्यासन्नत्वार्थकत्वेऽपि तदर्थाज्ञानेन पटेऽतिव्याप्तौ चोदितायाम् उक्तार्थाभिप्रायाविष्करणरूपं द्रव्यभिन्नत्वविशेषणं तत्परिहारायोपात्तमपि तन्महिम्ना लब्धमिति न प्रागुक्तदोषद्वयप्रसङ्गः, तन् महिम्ना लब्धं च न तद्वैय्यर्थ्यापादकमित्येतत् सर्वसंमतम् । अत एव यत्संशय व्यतिरेकनिश्चयावित्यत्र व्याप्तौ ग्राह्यभिन्नस्येति विशेषणस्य संशयपदोपादानमहिम्ना लब्धस्य तद्वैय्यर्थ्यापादकत्वाभावस्य रुचिदत्तेनोक्तिर् एवमेव तैस्तैस्तत्र तत्रोक्तमिति । तदसत् । अर्थाज्ञानेनातिव्याप्तिशङ्कायास्तदर्थाविष्कारेणैव परिहार्यतया तत्परिहाराय कुसृष्ट्याश्रयणायोगात् । यत्संशयेत्यादौ तु ग्राह्याभिन्नत्वविशेषणाभावे व्यभिचारपरिहारो नेति तदुपादाय कथंचित्संशयपदसार्थक्यवर्णनमिति वैषम्याच्च । यत्वत्र केचिद् द्रव्यभिन्नत्वविशेषणोपादानेऽपि समवायिकारणप्रत्यासन्नपदस्य न वैय्यर्थ्यप्रसङ्गः । ग्रन्थकृदुक्ततन्त्वादिलक्षणे समवायेऽतिव्याप्तिवारणेऽपि उपलक्षितस्थलान्तरेऽतिव्याप्तिपरिहाराय समवायिकारणप्रत्यासन्नपदस्य सार्थक्यात् । तथाहि । घटाद्यलौकिकसाक्षात्कारं प्रति घटत्वादिरूपसामान्यप्रत्यासत्तेः । प्रत्यासत्तितयैव जनकत्वेन विषयत्वेन जनकताऽभावाद्विषयतातिरिक्तरूपेण कारणत्वेनात्ममनोयोगवत् स्वकार्यद्रव्यानधिकरणवृत्तिभिन्नत्वेनादृष्टाद्वारकात्ममनोयोगाजन्यत्वेन च तत्रातिव्याप्तिस्तत्परिहाराय समवायिकारणप्रत्यासन्नपदं तस्य चोक्तरीत्या तत्तत्कार्यसमवायीकारणप्रत्यासन्नत्वमेवार्थस्तथा च सामान्यप्रत्यासत्तेरात्मसमवेतत्वाभावेन समवायीकारण प्रत्यासत्यभावाद्युक्तस्तत्परिहार इत्याहुः । तत्र ब्रूमः । तावता समवायिकारणप्रत्यासन्नपदसार्थक्येऽपि द्रव्यभिन्नपदवैय्यर्थ्यमेव । पटगतरूपं प्रति समवायिकारणस्य पटस्य स्वसमवेतत्वाभावात् । न च गुणसमवायिकारणं तन्तुरूपादिसमवायिकारणसमवायिकारणप्रत्यासन्नमेव कारणमुपलब्धमिति । तन्यायेन पटस्यापि स्वसमवायीकारणसमवेतस्य परंपरया समवायिकारणप्रत्यासन्नत्वाद्युक्तातिव्याप्तिरिति वाच्यम् । समवायिकारणप्रत्यासन्नत्वरूपविशेषणस्य गुणसमवायीकारणे गुणादावभावेनाव्याप्तिशङ्कायां तत्परिहाराय समयिकारणसमवायीकारणप्रत्यासन्नत्वाङ्गीकारस्य प्रयोजने सति निमित्तानुसरणरूपत्वेन उक्तातिव्याप्त्यभिधानस्य निमित्तमस्तीति प्रयोजनापादानरूपतया योगेनातिव्याप्तेरयोगात् । किञ्च गुणकर्मरूपकारणगतासमवायीकारणस्य परंपरानन्तर्गतस्यैवासमवायिताया दृष्टत्वेन परंपरान्तर्गतस्य तदापादनायोगः । किञ्च यदि भवद्य्वाख्यानोक्तप्रकारेण समवायीकारण समवायिकारणेति विवक्षा प्रथम एव सिद्धात्तर्हि तन्तुरूपाद्यव्याप्तिप्रसङ्गाभावेन व्याख्येयग्रन्थे उत्तरत्र तदाशङ्क्य निराकरणानुपपत्तिः । तत्र वक्ष्यमाणमेवाभिप्रेत्यैव तत्र तदभिधानमित्यपि मुरारिणोत्तरत्र समवायिकारणेन प्रत्यासत्तिरिति व्याचक्षाणेन समवायिकारणसमवायिकारण प्रत्यासन्नत्वस्य समवायिकारणेन सह समवायरूपतया व्याख्यातया व्याख्यातत्वेन पटस्य च स्वेन सह समवायायोगेनातिव्याप्तिप्रतिपादनानुपपत्तेः । सहार्थस्य भेदघटितत्वात् । अन्यथा स्वव्याख्यान विरोधापातादिति सङ्क्षेप इति । यत्वसमवायिकारणवादेन तेन कृते तत्र तत्रातिव्याप्तिपरिहाराय तत्तद्विशेषणोपादानेन लक्षणं कथितम् । तत्तु विशिष्टलक्षणकरणानन्तरमपि एवं चान्यत्रापि क्वचिच्चेदतिव्याप्तिस्तदा तद्य्वावृत्यर्थं विशेषणान्तरोपादानं बोध्यमिति वदता स्वेनैव निराकृतप्रायमिति तन्निरासाय न यत्नं कृतवांष्टीकाकारः । पार्थिवपरमाणुरूपादीनां पाकजोत्पत्तिविधानमिति प्रतिज्ञापाद्यघटादेरामद्रव्यस्येत्यादिप्रशस्तपादभाष्योक्तरीत्या अनिवृत्तविनाशास्तु धर्मा उभयरूपका इत्युत्तरानुव्याख्यानव्याख्यानावसरे मूले पाकजप्रक्रियास्वरूपोपवर्णनादि करिष्यते । तदुक्तप्रकारेणैव पाकजप्रक्रियास्वरूपोपदर्शनपूर्वकं तदप्रामाणिकत्वमुपपादयति । घटादेरामद्रव्यस्येत्यादिना इत्यादिकमपि स्यादितीत्यन्तेन । पाकजप्रक्रियादिव्याख्यानमुदाहृतोत्तरमूलव्याख्यावसरे टीकायां स्पष्टम् । तट्टीकाव्याख्यानेऽस्मदुपपादितरीत्याधिकं च ज्ञेयम् । तत्र दग्धपटरूपादिवदिति पाठः । उत्तरमूले तथैवोक्तेः ।

[Load More](javaऽcriptःvoid(0))
