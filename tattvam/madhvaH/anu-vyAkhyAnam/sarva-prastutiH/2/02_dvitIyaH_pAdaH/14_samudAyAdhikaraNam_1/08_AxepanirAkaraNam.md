+++
title = "०८ आक्षेपनिराकरणम्"
upstream_url = "https://dvaitavedanta.in/category-details/7865/975/sharam/sathha/thavat/thavat/samath/aakash"
+++
## कार्यसम्भूतिमात्रव्यापृति कारणम्

**आक्षेपनिराकरणम्**

**कार्यसम्भूतिमात्रव्यापृति कारणम्**

### **सुधा**

समाधानांशं व्याचष्टे कार्येति ।

## **अनुव्याख्यानम्**

***... ... कार्यसम्भूतिमात्रव्यापृति कारणम् ॥***

***न तु कार्यविशेषेषु व्यापृतं कारणं भवेत् ॥***

कार्यसम्भूतिमात्रे व्यापृतिर्यस्य तत्तथोक्तं कारणं कार्यसम्भूतिमात्रव्यापृति यतस्ततो नेति शेषः । यथाश्रुतमेतन्न परिहारक्षमम् अतोऽभिप्रायमाह न त्विति ।

विशिष्यन्त इति विशेषाः । कार्याण्येव विशेषाः कार्यविशेषाः । कारणमिति जातावेकवचनम् । कारणानि खलु स्वसदृशकार्यजननव्यापाराणि । न तु विसदृशकार्यजनने व्यापृतानीत्यर्थः ।

### **शेषवाक्यार्थचन्द्रिका**

न तत्परिहारक्षममिति । कारणस्य विसदृशकार्यजनकत्वाभावस्यात्रानुक्त्याऽनालम्बनपरमाणूनां सन्निकृष्टपरमाणुजनकत्वाभावस्यालाभादिति भावः । नन्वत्र कार्यविशेषषु कारणत्वाभावमात्रमुच्यते न तु विसदृशकार्यजनकत्वाभावो ऽतो नानेनाप्युक्ताक्षेपपरिहार इत्यतो नात्र कार्यनिष्टविशेषेष्वित्यर्थोऽभिमतः, किन्तु विशिष्टकार्येष्वित्येव, तथा चोक्तार्थलाभ इति भावेन विशिष्टवाचकतया विशेषपदं व्याचष्टे विशिष्यन्त इति विशेषा इति । तथाऽपि कार्यनिष्ठविशेषेष्वित्येवार्थप्राप्त्या विसदृशकार्यजनकत्वाभावालाभ इत्यतो व्याख्याति कार्याण्येवेति ॥ जातावेकवचनमिति । समुदाये एकवचनमित्यर्थः । अत एवाह कारणानीति ।

### **परिमल** 

विशिष्यन्त इति । व्यावर्त्यन्ते विलक्ष्यन्त इत्यर्थः । विसदृशा इति लभ्यते । विशेषकाल एवेत्यादाविव कर्मसाधनो विशेषशब्द इति भावः ।

### **यादुपत्यम्**

भावव्युत्पत्या करणव्युत्पत्या वा लब्धार्तस्य प्रकृतानुपयोगादाह विशिष्यन्त इतीति । तथा च विशेषपदाद्विशिष्टवाचकाद्विसदृशरूपोऽर्थो लभ्यत इति ज्ञातव्यम् ।

------------------------------------------------------------------------

अतोऽर्थेन्द्रियसंयोगिरूपकारणतात्मनः

**अतोऽर्थेन्द्रियसंयोगिरूपकारणतात्मनः**

### **सुधा**

किमतो यद्येवमित्यत आह अत इति ।

## **अनुव्याख्यानम्**

***अतोऽर्थेन्द्रियसंयोगिरूपकारणतात्मनः ॥***

***संयोगिरूपराहित्यान्नैव तज्ज्ञानताऽपि हि ।***

सदृशकार्यजनकत्वनियमादित्यर्थः । संयोगिरूपे ग्राह्यग्राहकरूपे ये अर्थेन्द्रिये तयोः कार्ययोः कारणता संयोगिरूपकारणता । अर्थेन्द्रिययोः संयोगिरूपकारणता (अर्थेन्द्रियसंयोगिरूपकारणता ।) सा नैवोपपद्यते । कुतः । संयोगिरूपराहित्यात् । कारणयोरर्थेन्द्रिययोर्ग्राह्यग्राहकरूपराहित्यात् । आत्मनोऽपि कार्यस्य तत्समुदायविषयं ज्ञानं यस्यासौ तज्ज्ञानस्त(द्भा)स्य भावस्तज्ज्ञानता नैवोपपद्यते । कुतः । हि यस्मात्कारणस्यात्मनो नैव तज्ज्ञानताऽस्तीति योजना ।

### **शेषवाक्यार्थचन्द्रिका**

ये अर्थेन्द्रिये इति । कार्यभूते इत्यर्थः ॥ कार्ययोः कारणतेति । तत्कार्यनिरूपितकारणतेत्यर्थः ॥ अर्थेन्द्रिययोरिति । कारणतयाऽभिमतयोरित्यर्थः ।

### **परिमल** 

अर्थेन्द्रियसंयोगिरूपेत्यत्र संयोगिपदं ग्राह्यग्राहकभावापन्नकार्यभूतार्थेन्द्रियपरम् । कंठोपात्तमर्थेन्द्रियपदं चातादृशकारणभूतार्थैद्रियपरमित्युपेत्य विग्रहमाह संयोगिरूप इति । संयोगिरूपे प्रति कारणतेति मूलाथमुपेत्याह तयोः कार्ययो; कारणतेति । तन्निरूपितकारणतेत्यर्थः । आत्मपदं च कार्यरूपात्मपरम् । तज्ज्ञानेति बहुव्रीहिः । तज्ज्ञानपदं च प्रकृतसमुदायज्ञानपरमित्युपेत्यार्थमाह आत्मन इति । आवर्तमानं चात्मपदं कारणीभूतात्मपरमित्युपेत्यारर्थान्तरमाह हि यस्मादित्यादिना ।

### **यादुपत्यम्**

ये अर्थेन्द्रिये इति । कार्यभूते इत्यर्थः । तयोः कार्ययोः कारणतेत्यत्र तत्कार्यनिरूपिता कारणतेत्यर्थः ॥ अर्थेन्द्रिययोरिति । कारणतयाऽभिमतयोरित्यर्थः ।

### **श्रीनिवासतीर्थीया** 

अर्थेन्द्रिययोर् अग्राह्याग्राहकयोः । अनालम्बनानधिपतिरूपयोरिति यावत् ।

### **वाक्यार्थरत्नमाला** 

अथेन्द्रियसंयोगिरूपकारणतेत्यत्रार्थेन्द्रिययोः कारणत्वमिव कार्यत्वं चास्तीति संयोगिरूपेत्यत्रापि अर्थेन्द्रिययोर्ग्रहणं कार्यमिति भावेन व्याचष्टे । मूले संयोगिरूपे इति ।

------------------------------------------------------------------------

अतोऽर्थेन्द्रियसंयोगिरूपकारणतात्मनः

**अतोऽर्थेन्द्रियसंयोगिरूपकारणतात्मनः**

### **सुधा**

इदमुक्तं भवति । कारणं हि सदृशकार्यजननस्वभावं (वा)स्यात्, विसदृशकार्यजननस्वभावं वा, उभयस्वभावं वा, अनुभयजननस्वभावं वा ।

तत्र यद्याद्यः कल्पोऽङ्गीक्रियते तदेन्द्रियानालम्बनेभ्यो विरलपरमाणुभ्यस्तथाभूता एव परमाणवो जयेरन् । न पुनः कदाचिदिन्द्रियालम्बनभूता मिलिताः । इन्द्रियेभ्यश्चार्थानधिपतिभ्यस्तथाविधान्येवेन्द्रियाण्युत्पद्येरन् । न जात्वर्थाधिपतीन्द्रियाणि । आत्मनश्चासमुदायज्ञानात्तादृश एवात्मा जायेत । न कदाचित्तज्ज्ञानवान् । अन्यथा कारणपरमाण्वादीनामपीन्द्रियालम्बनत्वादिकमभ्युपगन्तव्यं स्यात् । इतरथा सदृशकार्यजननस्वभावभङ्गापत्तेः । उभयथा समुदायवेदनस्य कादाचित्कत्वं नोपपद्यत इति ।

### **शेषवाक्यार्थचन्द्रिका**

ननु कारणस्य विसदृशकार्यजनकत्वाङ्गीकाराद् अनालम्बनपरमाणुभ्योऽप्यालम्बनपरमाणूनामनधिपतीन्द्रियेभ्योऽप्यधिपतीन्द्रियाणां समुदायाज्ञादप्यात्मनस्तज्ज्ञस्यात्मनश्चोत्पत्तिसम्भवात्कारणस्य संयोगिरूपराहित्यादिना कथं कारणत्वाभावसमर्थनमित्यतः सदृशकार्यजनकतापक्षस्यैवेदं दूषणमिति नानुपपत्तिरिति भावेन सम्भावितकल्पप्रदर्शनपूर्वकमाद्यपक्षनिरासकतया मूलं योजयितुमाह इदमुक्तं भवतीति । आद्येऽपि कारणपरमाण्वादीनामनालम्बनत्वमेवेति नियमोऽभिमतः । अथवा कार्यपरमाण्वादीनामालम्बनत्वादिकमेवेति नियम इति विकल्पद्वयं मनसि निधायाद्यं दूषयति तदेति । तथाभूता एव इन्द्रियानालम्बनविरलपरमाणव एव । तथाविधान्येव अर्थानधिपतिभूतान्येव । तादृश एव असमुदायज्ञान एव । अस्तु तर्हि कार्यपरमाण्वादीनामालम्बनत्वादिकमेवेति द्वितीय इत्यत आह अन्यथेति ।

ननु कारणपरमाण्वादीनामनालम्बनत्वादिकमेवेति नियमेऽपि कार्यपरमाण्वादीनामनालम्बनत्वादिकमेवेति, तथा कार्यपरमाण्वादीनामालम्बनत्वादिकमेवेति नियमेऽपि कारणपरमाण्वादीनामालम्बनत्वादिकमेवेति च कुतो नियम्यत इत्यत उक्तप्रकारद्वयेनैव कारणस्य सदृशकार्यजनकतास्वभावनियमोपपत्तेरेव तन्नियमसिद्धिरित्यभिप्रेत्योक्तद्विविधनियमानभ्युपगमे बाधकमाह इतरथेति । अस्तु तर्हि कारणीभूतानालम्बनपरमाण्वादिवत्कार्यपरमाण्वादीनामप्यनालम्बनत्वादिकं, तथा कार्यभूतालम्बनपरमाण्वादीनामिव कारणपरमाण्वादीनामप्यालम्बनत्वादिकमिति पक्षद्वयमपि किन्नश्छिन्नमित्यत आह उभयथेति । आद्ये सामग्य्रभावेन समुदायवेदनस्यैवाभावान्न तस्य कादाचित्कत्वं, द्वितीये तु सर्वदा सामग्रीसद्भावेन समुदायवेदनस्यैव सत्वान्न तस्य कादाचित्कत्वमिति न कादाचित्कसमुदायवेदनापेक्षया सृष्ट्यादिव्यवस्थेति भावः ।

### **परिमल** 

अस्फुटत्वादाह इदमुक्तमिति ॥ असमुदायज्ञानादिति । समुदायज्ञनहीनादित्यर्थः ॥ उभयथेति । विरलाणुभ्यो जातसन्निकृष्टाणुविषयकापेक्षाबुद्धिव्यङ्ग्यानेकत्वसङ्ख्यायाः समुदायत्वं विरलाणुभ्यः सन्निकृष्टतयाऽणूनां जननस्य वा समुदायत्वमिति कण्ठोक्तं सूचितं च यत्तत्प्रकारद्वयेऽपि न समुदायज्ञानस्य कादाचित्कत्वम् । येन सृष्टिप्रलययोर्व्यवस्था स्यात् । विरलेभ्यो विसदृशसन्निकृष्टाणुजन्मोत्पत्तेरेवायोगेन समुदायज्ञानासम्भवाद्दूरे कादाचित्कत्वमिति भावः । इन्द्रियानालम्बनविरलपरमाण्वादिभ्य इति वाक्यस्थादिपदद्वयेनानधिपतीन्द्रियविरलपरमाणुभ्योऽधिपतीन्द्रियमिलितपरमाणुजनिरिति ग्राह्यम् ।

### **यादुपत्यम्**

उभयथेति । कारणसादृश्यं कार्य इति पक्षे, कार्यसादृश्यं कारण इति पक्षे चेत्यर्थः ॥ समुदयवेदनस्येत्यादि । तत्र हि कादाचित्कः समुदायवेदनरूपविशिष्टनिषेधो विवक्षितः । स चाद्ये समुदायवेदनरूपविशेष्याभावेन तत्र कदापि तत्सामग्य्रसम्भवात् । द्वितीये तु कादाचित्कत्वरूप विशेषणाभावेन, तत्र सर्वदा तत्सामग्रीसत्त्वसम्भवादिति ज्ञातव्यम् । केचित्तूभयथेत्यस्यानेके परमाणव एव समुदायस्तदनेकत्वं च समुदायत्वमित्युक्तपक्षे, विरलपरमाणुभ्यः सन्निकृष्टाः परमाणवो जायन्ते तदेव तेषां समुदायत्वमिति सूचितपक्षे चेत्यर्थ इत्याहुः ॥

### **श्रीनिवासतीर्थीया** 

उभयथेति । कारणसादृश्यं कार्ये, कार्यसादृश्यं कारण इति च पक्ष इत्यर्थः ॥ समुदायवेदनस्येति । कारणसादृश्यं कार्य इति पक्षे, कार्यभूतयोः संयोगिरूपयोर् ग्राह्यग्राहकयोरालम्बनाधिपतीन्द्रिययोरिति यावत् । कारणीभूते ये अर्थेन्द्रिये अग्राह्याग्राहकरूपे अनालम्बनानधिपतिरूपे तयोः सादृश्यं वाच्यम् । तथा चालम्बनार्थाधिपतीन्द्रिययोरपि अनालम्बनानधिपतित्वप्राप्त्या वेदनसामग्य्रा अभावेन समुदायवेदनमेव न स्यात् । तथा कार्यसादृश्यं कारण इति पक्षे आलम्बनाधिपतीन्द्रियसादृश्यस्येव कारणयोः सत्वे तयोरप्यालम्बनाधिपतित्वप्राप्त्या समुदायवेदनसामग्रीसद्भावत्तस्य कादाचित्कत्वं न स्यादित्यर्थः ।

### **वाक्यार्थरत्नमाला** 

आद्येऽपीति । अत्रानालम्बनत्वादिकमेवेति पाठः । उत्तरत्रालम्बनत्वादिकमित्याद्युक्तेः । अत्र सादृश्यं कारणकार्ययोर्वक्तुं कारणानालम्बनत्वादिकमङ्गीकृत्य कार्यस्यापि तथाविधत्वमुच्यतेवा कार्यस्यालम्बनत्वादिकमङ्गीकृत्य कारणस्य तथात्वमुच्यते वेति विकल्पार्थः ।

------------------------------------------------------------------------

विशेषकार्यजनकं यदि कारणमिष्यते

**विशेषकार्यजनकं यदि कारणमिष्यते**

### **सुधा**

द्वितीयमाशङ्कते विशेषेति ।

## **अनुव्याख्यानम्**

***विशेषकार्यजनकं यदि कारणमिष्यते ॥***

तथा चेन्द्रियानालम्बनविरलपरमाण्वादिभ्यस्तदालम्बनमिलितपरमाण्वादिजनिरुपपद्यत इति भावः । निराकरोति कुत इति

**अनुव्याख्यानम्**

***कुतः समानरूपत्वं कार्याणामपि सर्वशः ।***

तर्हीति शेषः । सर्वशोऽपि कार्याणामिति सम्बन्धः । अत्र कार्यग्रहणं परमतानुसारेण । कारणस्य विसदृशकार्यजननस्वभावतायामाकपालभावात्सर्वेष्वपि घटक्षणेषु घटाकारता न स्यात् । किन्तु घटक्षणाद्गजक्षणस्ततो गर्दभक्षण उत्पद्येत । तथा नीलक्षणात्पीतक्षणस्ततः कपोतक्षणो जायेत । नीलानुवृत्तिस्तु न स्यादिति ।

### **शेषवाक्यार्थचन्द्रिका**

कार्यग्रहणमिति । कार्याणामिति कार्यग्रहणमित्यर्थः । स्वमते प्रतिक्षणं जायमानानां कार्याणामेवाभावादिति भावः । यदि कारणं विसदृशकार्याजनकं तर्हि कार्याणां समानरूपत्वं न स्यादिति यथाश्रुते मूले वैयधिकरण्यशङ्कापरिहाराय तात्पर्यमाह कारणस्येति ॥ आकपालभावादिति । न चात्राकपालभावादिति कथं पञ्चमी, तद्विधायकाभावादिति वाच्यम् । ‘आङ् मर्यादावचन’ इति स्मृत्याऽत्राङो मर्यादायां कर्मप्रवचनीयतत्वेन ‘पञ्चम्यपाङ्परिभिरि’ति कर्मप्रवचनीयाङ्योगात्पञ्चम्युपपत्तेः । न चैवं कर्मप्रवचनीयस्याङः पञ्चम्यन्तेन कपालभावशब्देनाङ् मर्यादाभिविध्योरिति समासे ‘सुपो धातुप्रातिपदिकयोरि’ति सुब्लोपेऽपविष्णुसंसार इत्यादाविवाकपालभावमित्येव भवितव्यं, तत्कथमाकपालभावादिति पञ्चमीति वाच्यम् । विभाषेति महाविभाषाधिकारेणाङ् मर्यादाभिविध्योरिति मर्यादार्थकस्याङो विकल्पेन पञ्चम्या समासविधानेन समासपक्षे आकपालभावमिति रूपप्राप्तावपि तदभावपक्षे आकपालभावादिति वाक्यस्यापि सम्भवेन पञ्चमीश्रवणोपपत्तेरिति ध्येयम् ॥ सर्वेष्वपीति । तेषामपि कारणत्वादिति भावः ॥

घटाकारतेति । घटक्षणतेत्यर्थः । सर्वेष्वपि क्षणेषु घटक्षणतोपपादिकाया घटानुवृत्तेरभावादिति भावः । तत्कथमित्यतः कारणस्य सदृशकार्यजनकत्वाभ्युपगमपक्षे प्रतिक्षणमाकपालभावाद्घटाद्घटस्यैवोत्पत्त्या घटानुवृत्तिसद्भावलाभात्सर्वेष्वपि क्षणेषु घटक्षणतानिर्वाहसम्भवेऽपि कारणस्य विसदृशकार्यजनकत्वाभ्युपगमपक्षे घटाद्गजस्य गजाद्गर्दभस्योत्पत्त्यापत्त्या प्रतिक्षणमाकपालभावाद्घटाद्घटस्योत्पत्त्यभावेन सर्वेष्वपि क्षणेषु घटानुवृत्तेर्घटक्षणतोपपादिकाया अलाभान्न घटक्षणतानिर्वाह इत्याशयेनाह किन्त्विति । अत्र घटो न सर्वेष्वपि क्षणेषु घटः, किन्त्वेकस्मिन्क्षणे घट इति ज्ञापनाय क्षणपदप्रयोगः । क्षणं हस्ती भवति क्षणं तुरगो भवतीति शाङ्करभाष्योक्तेरिति ज्ञेयम् ॥ तथेति । अत्रापि सर्वेषु क्षणेष्वित्यनुवर्तते । कपोतेति रूपविशेषस्य संज्ञा ॥ नीलानुवृत्तिस्त्विति । ततश्च सर्वेष्वपि क्षणेषु नीलान्नीलस्यैवोत्पत्त्यभावेन नीलानुवृत्तेरभावान्नीलक्षणता न स्यादिति भावः ।

### **परिमल** 

प्रतिक्षणं सिद्धान्ते कार्यजन्माभावादाह अत्र कार्यग्रहणमिति । अध्याहृततर्हीतिपदस्यार्थः कारणस्येत्यादि । शेषोक्तिर् आकपालभावादिति । घटस्यात्यन्तिकविनाशेऽवशिष्टो यः कपालभावस्तत्पर्यन्तमित्यर्थेः । तन्मते कपालतापत्तिरेव विनाश इत्यभ्युपगमादाकपालभावादित्युक्तम् । कपोतेति वर्णविशेषः । उत्तरोत्तरं प्रति पूर्वपूर्वकारणानां च विसदृशकार्यजननस्वभावत्वदिति भावः ।

### **यादुपत्यम्**

अत्र कार्यग्रहणमिति । कार्याणामिति कार्यगअहणमित्यर्थः । अस्मन्मते प्रतिक्षणं कार्याणामभावादिति भावः । यदि कारणं विसदृशकार्यजनकं तर्हि कार्याणां समानरूपत्वं न स्यादिति यथाश्रुतमूले वैयधिकरण्यशङ्क्परिहाराय तात्पर्यमाह कारणस्येत्यादिना ॥ सर्वेष्वपीति । तेषामपि कारणत्वादिति भावः । घटाकारता घटानुवृत्तिमत्ता । ततश्चायमर्थः । यदि कारणं विसदृशकार्यजननस्वभावमिति पक्षोऽङ्गीक्रियते तर्ह्याकपालभावात्सर्वे क्षणा विसदृशकार्यजनकाः स्युः । तेषामपि कारणत्वात् । ततश्च घटानुवृत्तिमन्तोन स्यारिति । न च प्रतिक्षणं जायमानकार्याणामप्युत्तरोत्तरकार्यकारणत्वात्तेषां विसदृशकार्यजनकत्वमापाद्य समानरूपत्वं न स्यादित्येव कुतो नोक्तम् । वैयधिकरण्यशङ्कापरिहारस्यैवमपि सम्भवात् । तत्किं क्षणष्वापादनेनेति वाच्यम् । अर्थक्रियाहेतुत्वं हि सत्वं सजातीयक्षणान्तरोत्पाद एवार्थक्रिया, तद्धेतुत्वं च पूर्वक्षणस्यैव मुख्यं, ततश्च पूर्वोक्तीणयोरेव मुख्यः कार्यकारणभावः, तत्रत्यार्थयोस्तु तद्विशेषणतयैव, न प्रधान्येनेति तन्मतसूचनायैवमुक्तत्वात् । कपोतेति रूपविशेषस्य संज्ञा ।

### **श्रीनिवासतीर्थीया** 

कपोतेति । रूपविशेषस्य संज्ञेति द्रष्टव्यम् ।

### **वाक्यार्थरत्नमाला** 

घटक्षणतोपपादिकाया इति पाठः । शाङ्करभाष्योक्तेरितीति ...... शेषः ।

------------------------------------------------------------------------

अतोऽनियत्या यत्किञ्चिद्यस्य कस्यापि कारणम्

**अतोऽनियत्या यत्किञ्चिद्यस्य कस्यापि कारणम्**

### **सुधा**

अस्तु तर्ह्युभयस्वभावं कारणमिति तृतीयः पक्ष इति चेन्न । विरोधेनेकस्याप्यजननप्रसङ्गात् । अविरोधे त्वाह अत इति ।

## **अनुव्याख्यानम्**

***अतोऽनियत्या यत्किञ्चिद्यस्य कस्यापि कारणम् ।***

प्रकृतपक्षद्वयं समाहृत्यात इति परामृशति । अनियत्या घटो घटस्यैव नीलो नीलस्यैवेति नियतिं विना । यत्किञ्चिद् घटादिकं नीलादिकं वा । यस्य कस्यापि घटादेरघटादेनीलादेरनीलादेश्व । कारणं स्यात् । घटक्षणस्योभयविधकार्यजननस्वभावत्वेऽसौ तदुभयं जनयेत् । तथा चोपलभ्येतेति यावत् ॥ केचिदिदं वाक्यं पूर्ववाक्यशेषतया व्याचक्षते । सर्वशोऽपि कार्याणां समानरूपत्वं न स्यात् । किन्तु विसदृशकार्यजननस्वभावत्वाद्घटादिकं गजादेः कारणं स्यादिति ।

न चतुर्थः । अर्थक्रियारहितस्यासत्वप्राप्तेः । अर्थक्रियाकारित्वं सत्वमिति(हि)सौगताः ।

ननु च कार्यजननमात्रं वस्तुनः स्वभाव इत्यङ्गीकुर्मो न तूक्तेषु कमपि पक्षमित्यत आह अत इति । बुद्धिस्थमिमं कल्पमत इति परामृशति । अतिप्रसङ्गस्तु न तिरोहितः ।

### **शेषवाक्यार्थचन्द्रिका**

अतो नियत्येत्युत्तरग्रन्थस्य तृतीयपक्षनिरासकत्वं न सम्भवति । विरुद्धोभयस्वाभावत्वाभ्युपगमेन तत्रोक्तातिप्रसङ्गाप्रसरादित्यतोऽविरुद्धोभयस्वभावत्वपक्ष एवायमतिप्रसङ्ग इति नानुपपत्तिरिति भावेन तृतीयपक्षमुत्थाप्य तत्र सम्भावितं विकल्पद्वयं च कृत्वाऽऽद्यपक्षं बहिरेव प्रदूष्य द्वियपक्षनिरासकतयोत्तरग्रन्थं योजयति अस्तु तर्हीति ॥ प्रसङ्गादिति । ततश्चार्थक्रियाकारित्वरूपसत्वाभावप्राप्त्या क्षणिकत्वाभावप्रसङ्ग इति भावः ॥ प्रकृतं पक्षद्वयमिति । कारणं सदृशकार्यजननस्वभावं विसदृशकार्यजननस्वभावमिति पक्षद्वयमित्यर्थः । परामृशतीति । तेन कुतोऽयमतिप्रसङ्ग इत्यत उक्तम् अत इति । कारणस्य सदृशविसदृशकार्यजननस्वभावत्वादिति योजना सूचिता भवति । एतदेव सूचयन्नुक्तप्रसङ्गस्येष्टापादनतां परिहरति घटक्षणस्येति । तदुभयमपीत्यतः पूर्वमाकपालभावात्सर्वेष्वपि क्षणेष्विति शेषः । चिरन्तनटीकाकारमतमनुदति केचिदिति । अत्र ‘यत्किञ्चिद्यस्य कस्यचिदि’त्यादेरस्वारस्यमितिभावेन केचिदित्युक्तम् ॥ स्पष्टत्वाच्चतुर्थपक्षदूषणस्य मूले तदनुक्ति रिति भावेन तं पक्षं दूषयति नेति । अर्थक्रियारहितत्वमात्रेण कुतोऽसत्वप्राप्तिरित्यत आह अर्थेति ।

नन्वतःशब्दः प्रकृतस्य हेतुत्वमाह । न चात्र कार्यजननमात्रस्य वस्तुस्वभावतायाः प्रकृतत्वमस्ति । तत्कथमस्यार्थस्यात इति परामर्श इत्यतो वक्तृबुद्धौ परिवर्तमानमेव साक्षात्प्रकृतमित्युच्यते, ग्रन्थोक्तत्वं तु तल्लिङ्गतयैव तथा, एतच्च वक्तृबुद्धिस्थितमिति युक्तस्तस्य परामर्श इति भावेनोक्तं बुद्धिस्थमिति । अनेन अतः कारणस्य कार्यजननमात्रस्वभावत्वाभ्युपगमादिति व्याख्यातं भवति । अनियत्येत्यादेरतिप्रसङ्गस्याविवरणे निमित्तमाह अतिप्रसङ्गश्चेति । पूर्वव्याख्यानेनैव तद्विवरणसिद्धेः पृथगविवरणमिति भावः ।

### **परिमल** 

पक्षद्वयमिति । सदृशजननस्वभावत्वं विसदृशजननस्वभावत्वं चेति यत्पक्षद्वयम् अतोऽर्थेन्द्रियेत्यनेन विशेषकार्येत्यनेन प्रकृतं तत्परामृशतीत्यर्थः । परमते कालकर्मादेरेव कार्योत्पत्तौ सामग्रीत्वात्कालस्य च प्राधान्याद्घटक्षणस्योभयविधकार्यजननस्वभावत्व इत्यादिव्यवहारः कृत इति ज्ञेयम् ॥ केचिदिति । अविरोधपक्षनिरासकतया(भिन्नवाक्यतया)स्वयं व्याख्यातमिदं वाक्यमतो नियत्येत्य(र्धैक)र्धं केचिदेकवाक्यतया व्याचक्षत इत्यर्थः । तं प्रकारं व्यनक्ति सर्वशोपीति ॥ अतिप्रसङ्गस्त्विति । सदृशस्य विसदृशस्य वा जननप्रसङ्गरूपातिप्रसङ्ग इत्यर्थः ।

### **यादुपत्यम्**

अविरोधे त्विति । साङ्ख्यमते इन्द्रियाणां प्रमाऽप्रमाजननस्वभाववदिति भावः । उक्तरीत्या क्षणस्यैव मुख्यकारणत्वात्स एवापादनविषय इत्यभिप्रेत्याह घटक्षणस्येति । एवमग्रेऽपि क्षणानामेव मुख्यकारणत्वाभिप्रायेण पूर्वपूर्वतराद्यदृष्टक्षणा इत्याद्युक्तिरित्यवधेयम् ॥

### **श्रीनिवासतीर्थीया** 

पक्षद्वयम् उभयसमाहाररूपम् ।

### **वाक्यार्थरत्नमाला** 

यतोनुभवतः सर्वं सिद्धमेवेति तदिति जिज्ञासाधिकरणमूलानुसारेणाह । वक्तृबुद्धौ परिवर्तमानमिति ।

[Load More](javaऽcriptःvoid(0))
