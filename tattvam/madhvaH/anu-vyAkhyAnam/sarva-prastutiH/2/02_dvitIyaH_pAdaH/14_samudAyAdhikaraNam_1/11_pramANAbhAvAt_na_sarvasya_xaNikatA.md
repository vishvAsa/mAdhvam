+++
title = "११ प्रमाणाभावान् न सर्वस्य क्षणिकता"
upstream_url = "https://dvaitavedanta.in/category-details/7868/975/sharam/sathha/thavat/thavat/samath/parama"
+++
## विनाशोत्पत्तयश्चैव न दृश्यन्ते सदातनाः

**प्रमाणाभावान् न सर्वस्य क्षणिकता**

**विनाशोत्पत्तयश्चैव न दृश्यन्ते सदातनाः**

### **सुधा**

एवं समुदायं निराकृत्य सर्वस्य क्षणिकतामधुना प्रमाणाभावेन तद्विरोधेन चापाकर्तुमुत्तरो ग्रन्थः । तथा हि । न केवलं समुदायो नोपपद्यते । किन्नाम सर्वस्य क्षणिकता च । तत्र प्रमाणाभावात् । ननु प्रत्यक्षं क्षणिकतामर्थानामवगमयति । तद्धि वर्तमानमात्रगोचरमर्थस्य वर्तमानक्षणमात्रसम्बन्धिनीं सत्तामवगाहते । न पूर्वोत्तरक्षणसम्बन्धिनीमपि । तत्कथं क्षणिकत्वमर्थानामप्रामाणिकमिति । उच्यते । किमिदं क्षणिकत्वं नाम । किं क्षणसम्बधिसत्वम् । किंवा क्षणमात्र एवोत्पत्तिनाशवत्वम् । यद्वा क्षणान्तरासम्बन्धित्वे सत्येकक्षणसम्बन्धित्वम् । आद्यस्त्विष्ट एव । स्थायिनोऽप्यर्थस्यैकक्षणसत्तास्वीकारात् । द्वितीयतृतीयौ दूषयति विनाशेति ।

## **अनुव्याख्यानम्**

***विनाशोत्पत्तयश्चैव न दृश्यन्ते सदातनाः ॥***

अनेकपदार्थसम्बन्धित्वेन बहुवचनम् । चशब्दस्तृतीयपक्षसमुच्चयार्थः । एवशब्दस्य नैवेति सम्बन्धः । सदातनाः प्रतिक्षणभाविन्यः । प्रत्यक्षं खल्वर्थानां वर्तमानकालसत्तामवगाहते न पुनः क्षणमात्रभाविनावुत्पत्तिविनाशावपि । नापि क्षणान्तरासम्बन्धित्वम् । तथा च कथं तेन क्षणिकता सिध्येदिति ।

### **शेषवाक्यार्थचन्द्रिका**

ननु विनाशेत्पत्तयश्चैवेत्यादेरुत्तरग्रन्थस्य समुदायनिराकरणपरपूर्वग्रन्थेन सङ्गत्यभावादानर्थक्यमित्याशङ्क्य वृत्तानुवादपूर्वकं तत्प्रयोजनं दर्शयन्नानर्थक्यं परिहरति एवमिति । ननु तथाऽपि सदातनोत्पत्तिविनाशानामदृश्यत्ववर्णनमनर्थकमेव । न च क्षणिकतायाः प्रत्यक्षासिद्धत्वसमर्थनार्थत्वान्न तदिति वाच्यम् । तदसिद्धत्ववर्णनस्याप्यनर्थकत्वादित्याशङ्क्य क्षणिकत्वानुपपत्तिप्रतिज्ञायां हेतूकृतप्रमाणाभावस्य प्रत्यक्षसिद्धत्वात् क्षणिकत्वस्येत्यसिद्धिशङ्कायां तत्परिहारे क्षणिकत्वानुपपत्तिप्रतिज्ञासिध्द्यर्थत्वेन सार्थकत्वान्नानुपपत्तिरित्यभिप्रेत्य क्षणिकत्वानुपपत्तिप्रतिज्ञां तत्र प्रमाणाभावादिति हेतुं च बहिरेव पूरयित्वा प्रत्यक्षसिद्धत्वेन प्रमाणाभावासिद्धिशङ्कामुत्थाप्य तत्परिहारकतयोत्तरवाक्यं योजयति तथा हीति । विनाशेत्पत्तयश्चेत्यत्र चशब्दस्यार्थान्तरमाह न केवलमिति ॥

प्रत्यक्षमिति । सन् घट इत्यादिप्रत्यक्षमित्यर्थः । प्रत्यक्षस्य पूर्वोत्तरक्षणसम्बन्धिसत्तानवगाहित्वे हेतुगर्भ विशेषणमाह वर्तमानमात्रगोचरमिति । ननु मूले क्षणिकतायाः प्रत्यक्षासिद्धत्वं नोच्यते किन्तु सदातनोत्पत्तिविनाशवत्वस्यैव, तत्कथमनेनोक्तशङ्कापरिहारः । न च सदातनोत्पत्तिविनाशवत्वमेव क्षणिकत्वं तथा च तस्य प्रत्यक्षासिद्धत्वोक्तिरेव क्षणिकतायाः प्रत्यक्षासिद्धत्वोक्तिरिति कथं न शङ्कापरिहार इति वाच्यम् । क्षणसम्बन्धित्वं क्षणिकत्वमित्यपि वक्तुं शक्यत्वेन क्षणिकत्वस्य सदातनोत्पत्तिविनाशरूपत्वासिद्धेरित्यतोऽत्र सम्भावितान्विकल्पान्मनसि निधाय पक्षान्तरं बहिरेव प्रदूष्यावशिष्टपक्षनिरासकतया ग्रन्थं सङ्गमयति उच्यत इत्यादिना । स्वीकारे हेतुमाह स्थायिन इति । अन्यथाऽनेकक्षणसम्बन्धित्वरूपस्थायित्वानुपपत्तेरिति भावः । ननु सदातने विनाशोत्पत्ती न दृश्येते इति वक्तव्यम् । विनाशोत्पत्तेर्द्वित्वात् । विनाशेत्पत्तय इति बहुवचनं कथमित्यत आह अनेकेति । बहुपदार्थसम्बन्धित्वेनेत्यर्थः । तृतीयपक्षेति । क्षणान्तरासम्बन्धित्वे सत्येकक्षणसम्बन्धित्वरूपतृतीयपक्षेत्यर्थः । तर्हीतरव्यावृत्त्यर्थकैवकारविरोध इत्यतस्तस्य भिन्नक्रमत्वेनानेनासम्बन्धान्न तद्विरोध इत्यभिप्रेत्य तत्सम्बन्धमाह एवेति । ननु शङ्कितायाः सन् घट इत्यादि प्रत्यक्षस्य विवक्षितक्षणिकत्वग्राहकतायाः कथमनेन वाक्येन परिहारः, इत्यतस्तदभिप्रायमाह प्रत्यक्षं खल्वित्यादिना ॥ उत्पत्तिविनाशावपीति । अवगाहत इति सम्बन्धः । नापीति । अत्राप्यवगाहत इति सम्बन्धः ॥ तथा चेति । क्षणमात्र एवोत्पत्तिविनाशवत्वरूपक्षणिकतायाः क्षणान्तरासम्बन्धित्वे सत्येकक्षणसम्बन्धित्वरूपक्षणिकताया प्रत्यक्षेणागृहीतत्वान्न तेन तत्सिद्धिरिति भावः ।

### **परिमल** 

सदातना इत्यस्य प्रकृतोपयोगायार्थमाह प्रतिक्षणभाविन्य इति । सदान्त इति वाच्ये सदातना इत्युक्तेः साधुत्वं ‘सृष्ट्यादीच्छा सदातने’त्यत्रोक्तमिति भावः ।

### **श्रीनिवासतीर्थीया** 

ननूत्पत्तिविनाशयोर्द्वित्वाद्विनाशोत्पत्ती इति वाच्यम्, बहुचवनं कथमित्यत आह अनेकपदार्थेति । तथा च व्यक्तिबाहुल्याद्बहुवचनमिति भावः ॥

### **वाक्यार्थरत्नमाला** 

इति तृतीय इति । द्वितीयविचारे अस्य प्रथमत्वेपि पूर्वविचारीय कल्पद्वयापेक्षयाऽस्य तृतीयत्वाभिप्रायेण तृतीयत्वोक्तिरिति ज्ञेयम् । एवमन्यन्त्वोक्तिरपि । प्रत्यक्षसिद्धत्वादिति । क्षणिकत्वस्य प्रत्यक्षसिद्धत्वात्प्राप्ता या प्रमाणाभावासिद्धिस्तच्छङ्कायामित्यर्थः । उत्तरत्र तृतीयपक्षसमुच्चयार्थत्वेन व्याख्यास्यमानस्यापि चशब्दस्य अर्थान्तरपरत्वाश्रयणान्न विरोध इत्याशयेनाह । विनाशोत्पत्तयश्चेत्यत्र चेति । विनाशवत्वस्यैवेति । प्रत्यक्षासिद्धत्वमुच्यत इति वर्तते सदातना इत्येतदुपपादनं पूर्ववदिति भावेन मूलटीकयोः पुनरप्रवृत्तिः ।

------------------------------------------------------------------------

दृश्यते प्रत्यभिज्ञातः स्थिरत्वं सर्ववस्तुषु

**दृश्यते प्रत्यभिज्ञातः स्थिरत्वं सर्ववस्तुषु**

### **सुधा**

ननु च प्रत्यक्षं पूर्वोत्तरक्षणवर्तित्वमप्यर्थस्य गृह्णाति न वा । नाद्यः वर्तमान मात्रग्राहित्वात् । द्वितीये तु प्रत्यक्षानुपलम्भेन पूर्वोत्तरक्षणयोरसत्वसिद्धेः क्षणिकतैव सि(ध्येदिति)द्धेति चेत् । द्वितीयं तावदुररीकुर्मः । न चैवं क्षणिकतासिद्धिः । योग्यानुपलम्भस्येवासत्वगमकत्वात् । न च पूर्वोत्तरकालवर्तिता प्रत्यक्षयोग्या । वर्तमानमात्रग्राहितायाः परेणैवोक्तत्वात् । अस्तु वाऽऽद्यः पक्षः । कस्यचित्प्रत्यक्षस्य वर्तमानमात्रग्राहित्वेऽपि तदेवेदमिति प्रत्यभिज्ञान लक्षणस्य तदभावादित्याशयेनाह दृश्यत इति ।

## **अनुव्याख्यानम्**

***दृश्यते प्रत्यभिज्ञातः स्थिरत्वं सर्ववस्तुषु ॥***

विषयीक्रियत इत्यर्थः । तृतीयार्थे तसिः । एकस्यैवानेकक्षणसम्बन्धित्वं स्थिरत्वम् । एतेन न केवलं प्रत्यक्षं क्षणिकतां न गोचरयति । किन्तु स्थायि(तां)त्वमपि गोचरयतीत्यपीति वदता परपक्षे प्रमाणविरोधः स्वपक्षे प्रमाणसद्भावश्चोदितो भवति ।

### **शेषवाक्यार्थचन्द्रिका**

प्रत्यक्षानुपलम्भेनेति । घटादेः प्रत्यक्षेण पूर्वोत्तरक्षणवर्तित्वेनानुपलब्ध्येत्यर्थः । अनुपलब्धेरसत्वावगमकत्वादिति भावः ॥ क्षणिकतासिद्धिरिति । प्रत्यक्षानुपलम्भेन पूर्वोत्तरक्षणयोरसत्वसिद्धेरिति भावः । किमनुपलम्भमात्रमसत्वावगमकं किंवा योग्यानुपलम्भ इति विकल्पद्वयं मनसि निधयाऽद्यं प्रत्याह योग्येति । नानुपलब्धिमात्रमसत्वावगमकमतिप्रसङ्गात्किन्तु योग्यानुपलम्भ एव तथेति नानुपलम्भमात्रेण तत्सिद्धिरित्यर्थः । अस्तु तर्हि योग्यानुपलम्भेनैव तत्सिद्धिरिति द्वितीय इत्यतस्तस्यासिद्धत्वान्नैवमित्याह न चेति ॥ कस्यचिदिति । अभिज्ञारूपस्येत्यर्थः । प्रत्यभिज्ञात इति प्रकृत्यर्थस्य पृथगभिधानाद् दृश्यत इत्यत्र प्रकृत्यर्थविवक्षा न सम्भवतीत्यभिप्रेत्य व्याचष्टे विषयीक्रियत इत्यर्थ इति । प्रत्यभिज्ञानाद्विषयीक्रियत इत्यनन्वयप्रसङ्गेन प्रत्यभिज्ञात इति पञ्चम्यन्तात्तसेरयोगादाह तृतीयार्थ इति । आद्यादिभ्य उपसङ्ख्यानादिति भावः ॥ एतेनेति । ‘विनाशोत्पत्तयश्चैव न दृश्यन्ते सदातनाः । दृश्यते प्रत्यभिज्ञातः स्थिरत्वं सर्ववस्तुष्वि’त्यनेन ग्रन्थेनेत्यर्थः । इति वदतैतेनेति सम्बन्धः । परपक्षे प्रमाणविरोध इत्युपलक्षणम् । ततपक्षे साधकप्रमाणाभावश्चेत्यपि द्रष्टव्यम् । स्वपक्षे प्रमाणसद्भावश्चेत्युपलक्षणम् । स्वपक्षे प्रमाणविरोधाभावश्चेत्यपि द्रष्टव्यम् ।

### **परिमल** 

तृतीयार्थे तसिरिति । ‘आद्यादिभ्य उपसङ्ख्यानमि’ति सार्वविभक्तिकतसिप्रत्ययस्योक्ते प्रत्यभिज्ञयेत्यर्थे तसिरयमिति भावः ।

### **यादुपत्यम्**

प्रत्यक्षानुपलम्भेनेति । पूर्वोत्तरक्षणयोरर्थस्य प्रयक्षानुपलम्भेनासत्वसिद्धेरित्यर्थः ॥

### **श्रीनिवासतीर्थीया** 

प्रत्यक्षयोग्येति । येन पूर्वोत्तरक्षणयोरर्थस्य प्रत्यक्षानुपलम्भेनासत्वं सिध्द्येदित्यर्थः । परेणापि स्थायित्ववादिनापि ।

------------------------------------------------------------------------

दृश्यते प्रत्यभिज्ञातः स्थिरत्वं सर्ववस्तुषु

**दृश्यते प्रत्यभिज्ञातः स्थिरत्वं सर्ववस्तुषु**

### **सुधा**

अनेन ‘अनुस्मृतेश्चे’ति सूत्रं कृतव्याख्यानं वेदितव्यम् । सर्ववस्तुष्वित्यनेन सौगतानां प्रत्यभिज्ञानिराकरणं वैशेषिकादिमतमेव स्पृशति न त्वस्मन्मतमिति सूचयति ।

तथा हि । किमनया प्रत्यभिज्ञया नित्यत्वेनाभ्युपगतेषु परमाण्वादिषु स्थिरत्वं साध्यते किंवा घटादिषु । नाद्यः । तेषामतीन्द्रियत्वेन प्रत्यभिज्ञाप्रत्यक्षगोचरत्वस्याभ्युपगन्तुमशक्यत्वात् । न द्वितीयः । घटादिषु परेणापि प्रत्यभिज्ञाया भ्रान्तित्वस्य स्वीकार्यत्वात् । यदा हि घटादौ सूच्यग्रादिनैकोऽपि परमाणुरपैति तदा नष्टव्यमेव तदारब्धेन व्द्यणुकेन । विभागेनासमवायिकारणस्य संयोगस्य नष्टत्वात् । द्य्वणुकनाशे समवायिकारणना शात्त्र्यणुकनाश इत्यनेन क्रमेण घटनाशोऽप्यवश्यम्भावी । न च परमाणुः प्रत्यक्षो येन तदपगमानपगमौ प्रत्यक्षेण शक्यनिश्चयौ । न च वाच्यं निबिडावयवेषु स्फटिकादिषु प्रत्यभिज्ञया स्थिरत्वं सेत्स्यतीति । तत्रापि परमाण्वपगमाभावस्य प्रत्यक्षेण निश्चेतुमशक्यत्वात् । निबिडावयवत्वं च न विभागायोग्यावयवत्वम् । विभागस्य प्रयक्षसिद्धत्वात् । किन्तु घटादितोऽप्युत्कृष्टकारणापेक्षत्वम् । न च तद्विशेषाभावः शक्योऽस्माभिरवगन्तुम् । दृश्यते हि कालतः स्फटिकादावपि गुरुत्वापकर्षः । न चावयवानपगमे स सम्भवतीति । नापि गुणादौ स्थायित्वं प्रत्यभिज्ञया सिध्यति । तस्यापि कस्यचिदतीन्द्रियत्वात् । कस्यचिद्घटादितुल्यत्वात् सामान्यादिकं तु स्वरूपतो नास्त्येव । सत्त्वेऽपि रूपादिसमानमेवेति शङ्कितप्रामाण्यं प्रत्यभिज्ञानं न कुत्रापि स्थैर्यसिद्धौ प्रमाणयितुं युक्तमिति ।

### **शेषवाक्यार्थचन्द्रिका**

क्षणिकत्वनिरासपरस्य विनाशोत्पत्तयश्चेत्यादेर्भाष्यस्य उत्सूत्रार्थप्रतिपादकतया प्रसक्तामभाष्यतां निराकरोति अनेनेति । भाष्ये सर्ववस्तुष्वित्यस्याधिक्यमाशङ्क्यार्थविशेषसूचनार्थत्वान्न तदित्यभिप्रेत्य तमाह सर्वेति । अपैति विभज्यते । अस्त्ववयवविभागस्तथाऽपि न द्रव्यनाशः सम्भावितः । आरम्भकपरमाणूनां नाशाभावादित्यतो न समवायिकारणनाश एव द्रव्यनाशकारणं, किन्तु असमवायिकारणनाशोऽपि । न चाननुगमः शङ्क्यः । निमित्तेतरकारणनाशत्वेन द्रव्यनाशं प्रति नाशद्वयस्य कारणत्वाभ्युपगमात् । ततश्च युक्त एवासमवायिकारणनाशाद्द्रव्यनाश इत्यभिप्रेत्य सनिमित्तकं तन्नाशमाह विभागेनेति । ननु घटादौ सूच्यग्रादिनाऽपि न परमाणोरपगमो भवति । तथा चावयवविभागाभावान्न तत्संयोगनाश इति कारणाभावान्न व्द्युणुकनाश इति नोक्तक्रमेण घटनाश इति न तत्र प्रत्यभिज्ञाया भ्रान्तित्वमित्यत आह न चेति ॥ अत्र परमाणोरप्रत्यक्षत्वाद्यथा तदपगमो न प्रत्यक्षेण निश्चेतुं शक्य तथा तस्याप्रत्यक्षत्वादेव तदनपगमोऽपि न तत्र प्रत्यक्षेण निश्चेतुं शक्यते इति दृष्टान्ततयैव तदपगमग्रहणं कृतम् । अत एवोत्तरत्र परमाण्वपगमाभावस्य प्रत्यक्षेण निश्चेतुमशक्यत्वादित्यनपगममात्रस्य ग्रहणम् । ततश्च शङ्कितप्रामाण्यं प्रत्यभिज्ञानं न तत्र स्थैर्यस्य साधकमिति भावः । ननु च निबिडावयवत्वादेव स्फटिकादिष्वपि परमाण्वनपगमनिश्चयो भविष्यतीत्यतः साधकतया पराभिमतम् अवयवानां निबिडत्वं न तेषां विभागायोग्यत्वं वक्तुं युक्तम् । तथा सति स्फटिकादिकमवयवापगमकं न भवति विभागायोग्यावयवत्वादिति प्रयोक्तव्यम् । तच्च न सम्भवति । स्फटिकादेरवयविनो विनाशानन्तरं तदवयवविभागस्य प्रत्यक्षत्वेन हेत्वसिद्धिप्रसङ्गादित्याह निबिडावयवत्वं चेति । यद्यवयवानां निबिडत्वं न विभागायोग्यत्वं तर्हि किं तदिति पृच्छति किन्त्विति । परिहरति घटादित इति । घटावयवपरमाण्वपगमहेतुतोऽपीत्यर्थः । अस्तु तर्हि घटाद्यवयवापगमहेत्वपेक्षयोत्कृष्टकारणशून्यत्वादेव स्फटिकादिष्ववयवानपगमनिश्चय इत्यत आह न चेति ॥ तद्विशेषेति । घटाद्यवयवापगमहेत्वपेक्षयोत्कृष्टकारणाभाव इत्यर्थः । तथा च स्फटिकादिष्ववयवानपगमनिश्चयासम्भवाच्छङ्कितप्रमाण्यं प्रत्यभिज्ञानं न स्थैर्यसाधकमिति भावः ।

अङ्गीकृत्य चावयवापगमनिश्चयाभावमेतदुक्तम् । वस्तुतस्तु अवयवापगमस्यैव तत्र, स्फटिकादिकं पूर्वापेक्षयाऽवयवापगमवत्तदपेक्षया गुरुत्वापकर्षवत्वादित्यनुमानेन, निश्चितत्वान्निश्चिताप्रामाण्यं प्रयभिज्ञानं न तत्स्थैर्यसाधकमिति भावेनावयवापगमनिश्चायकलिङ्गस्य सिद्धिमुपपादयति दृश्यते हीति ॥ कस्यचिदिति । गुरुत्वादेरतीन्द्रियत्वान्न तस्य प्रत्यभिज्ञाप्रत्यक्षगोचरत्वमभ्युगपगन्तुं शक्यत इति भावः ॥ कस्यचिदिति । रूपादेरित्यर्थः ॥ घटादीति । तथा चोक्तरीत्या घटनाशसन्देहेन तदाश्रितरूपादिनाशसन्देहावश्यम्भावाच्छङ्कितप्रामाण्यं प्रत्यभिज्ञानं तत्रापि न स्थैर्यसाधकमिति भावः ॥ नास्त्येवेति । अनुगतप्रत्ययादेरपोहेनान्यथासिद्धत्वेन मानाभावादिति भावः ॥ ननु विधिरूपप्रत्ययेनैव तत्सिद्धिरित्यत आह सत्वेऽपीति ॥ रूपादीति । रूपादिवदेवाश्रयनाशेन नश्यतीत्यर्थः ।

### **परिमल** 

ननु यत्र घटादौ परमाण्वनपगमो निश्चितस्तत्र प्रत्यभिज्ञायाः प्रमात्वं भविष्यतीत्यत आह न च परमाणुरिति ॥ विभागस्येति । पाषाणादिना द्वैधीभावस्योपलम्भादिति भावः ॥ तस्यापि कस्यचिदिति । परमाणुगतरूपादेरित्यर्थः ॥ कस्यचिद्घटादितुल्यत्वादिति । घटस्यावयवापगमादिना प्रतिक्षणनाशोत्पादाभ्युपगमे तद्गतरूपादिगुणस्यापि तदापत्तेरिति भावः । युक्तमितीतिशब्दस्येति यत्प्रत्यभिज्ञानिराकरणमिति पूर्वेणान्यवः ॥

### **यादुपत्यम्**

प्रत्यक्षेण शक्यनिश्चयाविति । तथा च प्रत्यभिज्ञाप्रामाण्यनिश्चयो न सम्भवतीति भावः । एवं निश्चेतुमशक्यत्वादित्यादावपि भावो वर्णनीयः ॥ प्रत्यक्षसिद्धत्वादिति । स्फटिकादेर्विनाशसमये तदवयवविभागस्य प्रत्यक्षसिद्धत्वादित्यर्थः ॥ उत्कृष्टकारणेति । घटादिकारणपरमाण्वपेक्षया परस्परसंश्लेषविशेषादिरूपो य उत्कर्षस् तद्वत्परमाणुकारणकत्वमित्यर्थः ॥ न च तद्विशेषेति । स चासौ विशेषश्च तद्विशेषः । संयोगविशेषादिरूपोत्कर्ष इति यावत् । तदभावस् तदपगमः । तथा च स्फटिकादाववयवानपगमप्रयोजको यः कारणसंश्लेषविशेषादिरूप उत्कर्षस्तदपगमस्य निश्चेतुमशक्यत्वे तत्प्रयोज्यावयवानपगमोऽपि तत्र निश्चेतुं न शक्यते ततश्च स्फटिकादावपि प्रत्यभिज्ञानं शङ्कितप्रामाण्यमेवेति भावः । दृश्यत इति । अनुमानेन ज्ञायत इत्यर्थः ॥ रूपादिसमानमेवेति । रूपादिवदेवाश्रयनाशेन नश्यतीत्यर्थः ॥

### **श्रीनिवासतीर्थीया** 

ननु सूच्यग्रेण परमाण्वपगमस्य प्रत्यक्षेण दृष्टत्वात्तत्र प्रत्यभिज्ञैव नोदेतीति चेत्तत्राह न च परमाणुरिति । सूच्यग्रेणापगतः परमाणुः ॥ शक्यनिश्चयाविति । यदि शक्यनिश्चयौ स्यातां तर्हि प्रत्यक्षेण घटे भेदस्य दृष्टत्वात्प्रत्यभिज्ञोदय एव न स्यात् । उदेति च पत्यभिज्ञा । तथा च वस्तुगत्या सूच्यग्रादिनाऽपगतपरमाणौ घटे जायमाना प्रत्यभिज्ञा भ्रान्तिरेवेति भावः ॥ अशक्यत्वादिति । तथा च तत्रापि परमाण्वपगमस्य वस्तुतो विद्यमानत्वात्तत्र जायमानप्रत्यभिज्ञा भ्रान्तिरित्यर्थः ॥ तद्विशेषाभाव इति । अवयवसंश्लेषाख्योत्कर्षरूपविशेषाभावः प्रत्यक्षेण स्फटिकेऽवगन्तुं न शक्यः येन प्रत्यभिज्ञा नोत्पद्येतेत्यर्थः । तथा च तद्विशेषस्यावगन्तुमशक्यत्वाद्दैवात्तत्रावयवसंन्लेषो यदि नष्टोऽस्ति तत्र च प्रत्यभिज्ञा यदा जाता तदा सा भ्रम एवेत्याशयः । स गुरुत्वापकर्षः । तथा च तत्रापि प्रत्यभिज्ञा भ्रान्तिरिति भावः । नन्वस्तु तर्हि सामान्ये प्रत्यभिज्ञया स्थिरत्वसिद्धिरित्यत आह सामान्यादिकमिति ॥

### **वाक्यार्थरत्नमाला** 

घटादित इत्यस्य वाक्यस्य हि घटादेः सकाशादुत्कृष्टकारणापेक्षत्वमर्थः प्रतीयते । तत्रोत्कृष्टं कारणं नोत्पत्तौ किं तु विभागस्य प्रत्यक्षसिद्धत्वेन विभागायोग्यावयवत्वानुपपत्तेरिति प्रकृतानुसारात्प्राकृते विभाग एव । एवं च घटादित इत्यस्यापि घटावयवापगमहेतोरित्येव सिध्यति । उत्कृष्टकारणं च विभागोत्कृष्टकारणमेवेति भावेन व्याचष्टे । घटाद्यवयवपरमाण्विति । उत्तरस्योक्तार्थत्वादेवावतारस्तदनुसारेणैव कृतः । एतदनुसारेणैव तद्विशेषाभाव इत्यादेरपि व्याख्यानं ध्येयम् । यत्त्वन्यथाख्यातौ घटाद्युत्पत्तिकारणापेक्षया संयोगविशेषरूपोत्कृष्ठकारणापेक्षत्वमित्यादिरूप एतद्ग्रन्थस्यार्थो वर्णितः । स तु विभागायोग्यावयवत्वमित्यादि पूर्वग्रन्थेन दृश्यते हि कालत इत्युत्तरग्रन्थेन च विरोधादुत्पत्तिकारणपरत्वानुपपत्तेरुत्पत्तिकारणत्वाभिप्रायकत्वभ्रान्तिमूलक इत्युपेक्ष्यः । प्रागपि परमाण्वपगमाभावस्येति प्रकृतत्वेनात्रापगमाभावहेतोरेव वक्तव्यतया प्रकृतत्वेनोत्पत्तिकारणे उत्कृष्ठत्वं वदताऽपि तत्तद्वाक्यार्थत्वेनागमाभावस्य वर्णनीयत्वेन तदवर्णनस्याज्ञानमूलकत्वाच्चेत्यास्तमिति दूषणे प्रक्षेप्यम् । तदपेक्षया विशेषस्तद्विशेष इत्यर्थमभिप्रेत्य व्याचष्टे । घटाद्यवयवापगमहेत्वपेक्षयेति । उत्कृष्टकारणाभाव इत्यर्थ इति । एतच्च तद्विशेषेति पाठाभिप्रायेण । तस्यैव सार्वत्रिकपाठत्वात् । क्वचित्तद्विश्लेषेति पाठस्तत्र तु कारणाभावासिध्यभिधानेन कारणं वक्तुं कार्याभावासिध्यभिधानेन कार्यसद्भावः प्रतिपाद्यते । तत्र तादृशकारणकृतविश्लेषाभाव इत्यर्थान्न दोष इति ध्येयम् । मूले अवयवापगमस्यैवेत्यस्य निश्चितत्वादित्युत्तरेणान्वयः । ननु विधिरूपेति । विधिमुखप्रत्ययवेद्यत्वात्सामान्यस्यापोहातिरेकेण सिद्धिर्भविष्यतीत्यर्थः ।

[Load More](javaऽcriptःvoid(0))
