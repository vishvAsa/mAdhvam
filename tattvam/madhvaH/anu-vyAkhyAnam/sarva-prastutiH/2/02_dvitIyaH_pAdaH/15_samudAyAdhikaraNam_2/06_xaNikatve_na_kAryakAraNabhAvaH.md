+++
title = "०६ क्षणिकत्वे न कार्यकारणभावः"
upstream_url = "https://dvaitavedanta.in/category-details/7874/975/sharam/sathha/thavat/thavat/samath/kashha"
+++
## ॐ उत्तरोत्पादे च पूर्वनिरोधात् ॐ

**क्षणिकत्वे न कार्यकारणभावः**

**ॐ उत्तरोत्पादे च पूर्वनिरोधात् ॐ**

### **सुधा**

अथ मतम् । कारणक्षणाः कार्यक्षणेषु संस्कारानर्पयन्ति । अतः पूर्वपूर्वात्मसंस्कारयोगिनामुत्तरोत्तरेषामात्मनामनुमानादिव्यवहारो युज्यते । पर्वतादयोऽपि (पूर्व)पूर्वसंस्कारभाजः पक्षादित्वमश्नुवते इति । एतन्निराकरणाय सूत्रम् ॥ ॐ उत्तरोत्पादे च पूर्वनिरोधात् ॐ ॥ इति । तव्द्याचष्टे उत्तरेति ।

## **अनुव्याख्यानम्**

***॥ ॐ उत्तरोत्पादे च पूर्वनिरोधात् ॐ ॥***

***उत्तरोत्पत्तिमात्रेण विनाशात्पूर्ववस्तुनः ॥***

***न संस्कारार्पकत्वं च युज्यते कस्यचित्क्वचित् ॥***

कस्यचित् कारणस्य, क्वचित् कार्ये । ततः किमित्यत आह अत इति ।

**अनुव्याख्यानम्**

***अतो ज्ञातं मयेत्यादि न ज्ञेयमनुमा कुतः ॥***

आत्मनः क्षणिकत्वात्संस्कारार्पणस्य चा(ना)सम्भवादित्यर्थः । यन्मया व्याप्तत्वेन ज्ञातं तदत्र विद्यत इत्यादि यथा भवति तथा न ज्ञेयं ज्ञातुमशक्यम् । ततश्चानुमा कुतः । आगमादेरप्युपलक्षणमेतत् ।

### **शेषवाक्यार्थचन्द्रिका**

॥ ॐ उत्तरोत्पादे च पूर्वनिरोधात् ॐ ॥ कारणक्षणा इति । क्षणावच्छिन्नान्यात्मादिरूपकारणानीत्यर्थः ॥ कार्यक्षणेष्विति । क्षणावच्छिन्नेष्वात्मादिकार्येष्वित्यर्थः ॥ पूर्वपूर्वात्मसंस्कारयोगिनामिति । पूर्वपूर्वात्मसमर्पितसंस्कारयोगिनामित्यर्थः । पूर्वसंस्कारभाज इति । पूर्वपूर्वपर्वतादिसमर्पितसंस्कारभाज इत्यर्थः । ननु कारणं कार्ये संस्कारमर्पयतीति शङ्कायां तदेव निषेध्यं, तत्कथं कस्यचिदपि क्वचिदपि संस्कारार्पकत्वनिषेध इत्यतः प्रकृतोपयोगितया तदर्थमाह कस्यचिदित्यादिना । अत इति किमात्मनः क्षणिकतायाः परामर्शः, किंवा संस्कारार्पकत्वासम्भवस्य । नाद्य आत्मनः क्षणिकत्वेऽपि पूर्वपूर्वात्मसमर्पितसंस्कारभाक्त्वादुत्तरस्यात्मन उक्तविधप्रतिसन्धानोपपत्त्या तदनुपपत्तिकथनस्यासङ्गत्यप्रसङ्गात् । नान्त्यः संस्कारार्पकत्वाभावे ह्यात्मनः स्थायित्वादेवोक्तविधप्रतिसन्धानोपपत्त्या तदनुपपत्तिकथनानुपपत्तिप्रसङ्गादित्याशङ्क्य नात्रात इत्येकैकमात्रपरामर्शोऽभिमतो येनोक्तदोषः स्यात्किन्तूभयपरामर्शः । ततश्च नोक्तप्रकारद्वयेन तदुपपत्तिसम्भावनावकाश इति तदनुपपत्तिकथनमुचितमेवेत्यभिप्रेत्योभयपरामर्शकतया तव्द्याचष्टे आत्मन इति । प्रक्रमविरोधापत्त्याऽनुमानपदस्याऽऽगमादिव्यावर्तकत्वानुपपत्तेस्तदुपलक्षणतया तद्योजयति आगमादेरिति ।

### **परिमल** 

पूर्वपूर्वसंस्कारभाज इति । पूर्वपूर्वतत्क्षणजन्यसंस्कारभाज इत्यर्थः ॥ उत्तरोत्पादे च पूर्वनिरोधात् । सम्बन्धसुधयैव श्लोकं व्याख्यातं मत्वा कस्यचिदिति क्वचिदितिपदयोरर्थमाह कस्यचिदिति ।

### **श्रीनिवासतीर्थीया** 

ॐ उत्तरोत्पादे च पूर्वनिरोधात् ॐ ॥ आगमादेरपीति ॥ यादृशशक्त्युपेततया पदानि जातानि तादृशान्येवेमानि पदानीत्यादि यथा स्यात्तथा न ज्ञेयम् । ततश्च वाक्यार्थज्ञानं कुत इत्यागमस्थलेऽपि द्रष्टव्यमित्यर्थः ।

### **वाक्यार्थरत्नमाला** 

इत्यादीत्येतत्क्रियाविशेषणमित्याह । इत्यादि यथेति मूलम् ।

------------------------------------------------------------------------

एकत्वमनुभूतिस्थं त्यक्त्वा निर्मानिका भिदा

**एकत्वमनुभूतिस्थं त्यक्त्वा निर्मानिका भिदा**

### **सुधा**

नन्वस्ति तावदनुमानादिव्यवहारः, सर्वलोकसिद्धस्यापह्नवायोगात् । तद्बलेनालौकिकमप्यसहभाविनः संस्कारार्पकत्वं कल्पयिष्यत इत्यत आह एकत्वमिति ।

## **अनुव्याख्यानम्**

***एकत्वमनुभूतिस्थं त्यक्त्वा निर्मानिका भिदा ॥***

***कुत आत्मादिकेषु स्यात् ..............***

किमनुमानादिव्यवहारान्यथाऽनुपपत्तिमात्रेणालौकिकं कल्पनीयम्, किंवाऽऽत्मादेः क्षणिकत्वेऽपि सति । नाद्य आत्मादेः स्थायित्वेनैव तदुपपत्तेः । द्वितीयस्तु स्यात् । यद्यात्मादेः क्षणिकत्वं सिद्धं स्यात् । न च तदस्ति । प्रमाणबाधितत्वान्निष्प्रमाणकत्वाच्चेति भावः । एकत्वं भिदेत्यत्र पूर्वोत्तरकालयोरिति शेषः । अनुभूतिस्थं प्रत्यभिज्ञासिद्धम् । कुतोऽङ्गीकार्येत्यध्याहारात्समानकर्तृतासिद्धिः ।

### **शेषवाक्यार्थचन्द्रिका**

नन्वेकत्वादेरात्मादिनिष्ठत्वेनानुभूतिस्थत्वाभावात्कथं तत्स्थत्वकथनमित्यतो विषयतासम्बन्धेन तत्स्थत्वोपपत्तेर्नानुपपत्तिरित्याशयवान् ‘दृश्यते प्रत्यभिज्ञात’ इति पूर्वग्रन्थानुराधेन तत्तात्पर्यमाह अनुभूतिस्थमित्यादिना । ननु ‘समानकर्तृकयोः पूर्वकाल’ इति समानकर्तृकत्व एव क्त्वाश्रवणादिह च त्यागं प्रति पुरुषस्य, स्यादिति क्रियां प्रति च भेदस्य, कर्तृत्वेनासमानकर्तृकत्वात् त्यक्त्वेति क्त्वाप्रत्ययानुपपत्तिरित्यत आह कुतोऽङ्गीकार्येत्यध्याहारादिति । ततश्च त्यागं प्रतीवाङ्गीकारक्रियां प्रत्यपि पुरुषस्यैव कर्तृत्वेन समानकर्तृकत्वलाभान्न क्त्वाप्रत्ययानुपपत्तिरिति भावः । यद्यपि ‘यदोर्वंशं नरः श्रुत्वा सर्वपापैः प्रमुच्यत’ इत्यादौ क्रिययोरसमानकर्तृकत्वेऽपि क्त्वाप्रत्ययवद् इत्युक्या प्रतीयत’ इति भाष्येऽपि क्रिययोरसमानकर्तृकत्वेऽपि क्त्वाप्रत्ययवच्चेहाप्यसमानकतृकत्वेऽपि त्यक्त्वेति क्त्वाप्रत्ययो युक्त एवेति अङ्गीकार्येति क्रियान्तराध्याहारवर्णनमनर्थकम् । तथाऽप्यङ्गीकृत्य क्रिययोः समानकर्तृकत्वे क्त्वाप्रत्ययविधानमेतदध्याहारवर्णनमित्यदोष इत्यवधेयम् ।

### **परिमल** 

त्यक्त्वा स्यादिति कथं क्त्वाप्रत्ययोपपत्तिः । त्यागस्य पुरुषकर्तृकत्वात् । स्यादित्युक्तया प्राप्तभवनक्रियायाश्च भिदेत्युक्तभेदकर्तृकत्वात् । त्यागभवनयोर्भिन्नकर्तृकत्वे तु ‘समानकर्तृकयोः पूर्वकाले क्त्वे’ति कत्वाप्रत्ययस्यैककर्तृकयोः क्रिययोः पूर्वकालीनायां क्त्वाप्रत्ययविधानात् । इह च समानकर्तृकत्वाभावादित्यतः स्यादित्यतः पूर्वं शेषमाह कुतोऽङ्गीकार्येतीति ।

### **श्रीनिवासतीर्थीया** 

ननु त्यागे पुरुषस्य कर्तृत्वात्स्यादिति क्रियायां च भिदायाः कर्तृत्वेन समानकर्तृकताया अभावात्कथं क्त्वाप्रत्यय इत्यत आह अङ्गीकार्येति । तथा च त्यागाङ्गीकाररूपयारुभयोःक्रिययोरेकपुरुषकर्तृकत्वान्न दोष इत्यर्थः ।

### **वाक्यार्थरत्नमाला** 

यदोर्वंशं नरः श्रुत्वेति । यत्रावतीर्णो भगवान्परमात्मा नराकृतिरित्युत्तरार्धो नवमस्कन्धे । एतच्च तृतीयाध्यायतृतीयपादस्थयथाशक्तयखिलान्वेदान् विज्ञायेत्यनुभाष्यमूलटीकाव्याख्याने उपपादयिष्यते । असमानकर्तृत्वेऽपीति । न सर्वपापरूपोभयकर्तृकत्वेऽपीत्यर्थः । भाष्येऽपीति । अदृश्यत्वसूत्रीयेति शेषः । उत्तरे वासनाकर इत्यादावुत्तर इति सप्तम्येकवचनेऽस्मिन्नादेशाभावस्योपपादनमीलते त्वामवश्यव इत्येतदृग्भाष्यस्थोत्तराणामित्येतट्टीकाव्याख्यावसरे गुरुपादकृतोपपादनानुसारेण द्रष्टव्यमित्याशयः । अत एवोत्तरस्मिन्नित्यपि टीकाव्यवहार उत्तरभाष्यमूलव्याख्यानकाले भविष्यति । एवं परिहारेऽपि सिद्धत्वं दूषणम् इत्येतद्भाष्यमूले परिहारेपि उत्तरेऽपीत्यादि व्यवहारोऽपि तद्वदेवोपपाद्यः ।

------------------------------------------------------------------------

बल्येवानुभवो यतः

**बल्येवानुभवो यतः**

### **सुधा**

ननु च प्रत्यभिज्ञानं भ्रान्तमित्युक्तम् । तत्कथमात्मादेरैक्यं ततः सिध्येदित्यत आह बल्येवेति ।

## **अनुव्याख्यानम्**

***बल्येवानुभवो यतः ॥ .....***

तर्कबलेनानुमाने निरवकाशतया प्रबले सति हि तद्विरोधात्प्रत्यभिज्ञानं भ्रान्तं स्यात् । यदा तु तर्कस्योक्तविधयाऽऽभासत्वं, तदा कुतः क्षणिकत्वानुमानप्राबल्यम् । कुतश्च प्रत्यभिज्ञायास्तद्बाधः । अबाधितश्च प्रत्यभिज्ञानुभवो यतो बल्येव । अत आत्मादेरेकत्वं तेन सिद्धमिति सम्बन्धः । एतेनानुमानसिद्धस्य भेदस्य कथं निर्मानकत्वमित्यपि परास्तम् । तदुपजीव्यस्य तर्कस्याद्याप्यनवस्थानात् ।

### **शेषवाक्यार्थचन्द्रिका**

भ्रान्तमिति । भ्रान्तिर्भ्रान्तमिति ‘नपुंसके भावे क्तः’ इति भावे क्तः ॥ उक्तविधयेति । प्रतितर्कपराहतत्वेनेत्यर्थः । साकाङ्क्षत्वप्रयुक्तवाक्याभासताशङ्कापरिहारायाह अत इति । एतेनेत्युक्तमेव विशदयति तदुपजीव्यस्येति । क्षणिकत्वानुमानापेक्षितप्रतिबन्धग्राहकत्वात्तर्कस्यानुमानं प्रत्युपजीव्यत्वमिति भावो ऽद्याप्यनवस्थानादिति । ततश्च तर्कस्यानाभासत्वस्थितौ तत्सचिवतयाऽनुमानस्य प्रामाण्यप्राप्तेर्भेदस्य निर्मानकत्वाभावसिद्धिस्तत्सिद्धौ च प्रतितर्काप्रतिघातरूपाङ्गसम्पत्या तर्कस्यानाभासत्वसिद्धिरित्यन्योन्याश्रय इति भावः ।

### **परिमल** 

उक्तविधयेति । एषां तर्काणां प्रतितर्कपराहतत्वादिनेत्याद्युक्तविषयेत्यर्थः॥ भेदस्येति । प्रतिक्षणं घटादिभेदस्येत्यर्थः ॥

### **यादुपत्यम्**

अर्थक्रियेति । जलाहरणादिरूपक्रियेत्यर्थः ॥

### **श्रीनिवासतीर्थीया** 

तर्कस्येति । क्षणिकत्वसाधकानुमानानुग्राहकस्य । न तु यदि नीलादिकमित्यादिनोक्तानुकूलतर्कस्येत्यर्थः । भेदस्येति । पूर्वोत्तरक्षणयोरात्मादिभेदस्य क्षणिकत्वस्येति यावदित्यर्थः ॥ एतेनेत्युक्तं विवृणोति तदिति





------------------------------------------------------------------------

कार्यकारणयोश्चैककालीनत्वं विना कथम्

**कार्यकारणयोश्चैककालीनत्वं विना कथम्**

### **सुधा**

नन्वस्तूत्तरोत्पाद एव पूर्वस्य निरोधस्तथाऽपि कुतः पूर्वस्योत्तरस्मिन्संस्कारानाधायकत्वमित्यत आह कार्यकारणयोश्चेति ।

## **अनुव्याख्यानम्**

***कार्यकारणयोश्चैककालीनत्वं विना कथम् ॥***

***पूर्वसंस्कारयोगि स्यादुत्तरो नियमेन च ॥***

उत्तरोत्पाद एव पूर्वस्य निरोधात्कार्यकारणयोरेककालीनत्वं तावन्नास्तीति लभ्यते । एककालीनत्वं च विना पूर्वाहितसंस्कारयोगित्वमुत्तरस्य न युज्यते । नियमेन चेत्यनेन क्वचिदपि न युज्यते कुतः सर्वत्रेति सूचयति । यद्वैककालीनत्व एव संस्कारार्पकत्वं दृष्टं न भिन्नकालत्व इति व्याप्तेरित्यर्थः ।

### **शेषवाक्यार्थचन्द्रिका**

मूले ‘कार्यकारणयोरेककालीनत्वं विने’ति हेतूकृतस्य कार्यकारणयोरेककालीनत्वाभावस्यासिद्धत्वाद्धेतूकरणानुपपत्तिमाशंक्य ‘उत्तरोत्पादमात्रेण निरोधात्पूर्ववस्तुन’ इति पूर्वभाष्यादेव तत्सिद्धिसम्भवान्नानुपपत्तिरित्यभिप्रेत्य तद्भाष्यं मनसि निधायासिद्धिं परहिरति उत्तरोत्पाद एवेति । एककालीनत्वं विनोत्तरस्य पूर्वाहितसंस्कारयोगित्वं नियमेन न युज्यत इति योजनायां नियमनिराकरणप्राप्त्या क्वचिदेककालीनत्वं विनाऽप्युत्तरस्य पूर्वाहितसंस्कारयोगित्वसद्भावः प्राप्यते । स चानुपपन्नः । उत्तरेणासम्बद्धस्य पूर्वस्योत्तरे वासनासमर्पकत्वायोगात् । योगे वा तत्रेव सर्वत्रापि तत्सम्भवेन नियमनिराकरणानुपपत्तिप्रसङ्गादित्यभिप्रेत्य नियमेनेत्येतत्परित्यागेनैव वाक्यं योजयति एककालीनत्वं चेति । तर्हि नियमेनेत्यस्य भाष्यखण्डस्य वैयर्थ्यमित्यतोऽर्थविशेषसूचकत्वान्न तद्वैयर्थ्यमित्यभिप्रेत्य तत्सूचितमर्थमभिनयेन दर्शयति नियमेन चेत्यनेनेति । एवमर्थसूचकत्वे नियमेनेत्यस्य मुख्यार्थपरित्यागादस्वारस्यं भवतीत्यपरितोषात्प्रकारान्तरेण तदर्थमाह यद्वेति ।

### **परिमल** 

इति लभ्यत इति । ‘उत्तरोत्पत्तिमात्रेण विनाशादि’त्यर्धोक्तेनोत्तरोत्पादे च पूर्वनिरोधादिति सौत्रहेतुनैककालीनत्वं नास्तीति साध्यं लभ्यत इत्यर्थः । नियमेन चेत्यस्यार्थान्तरमाह यद्वेति ॥

------------------------------------------------------------------------

सम्बद्धा एव संस्कारमन्यत्रादधतेऽखिलाः

**सम्बद्धा एव संस्कारमन्यत्रादधतेऽखिलाः**

### **सुधा**

नन्वेककालीनत्वाभावेऽपि कुतः संस्कारार्पकत्वं न स्यदित्यत आह सम्बद्धा एवेति ।

## **अनुव्याख्यानम्**

***सम्बद्धा एव संस्कारमन्यत्रादधतेऽखिलाः ॥***

***असम्बद्धः कथं पूर्व उत्तरे वासनाकरः ॥***

यस्माद् अखिलाः संस्काराधायकाश्चम्पककुसुमादयः पदार्थास्तैलादिभिः सम्बद्धा एव अन्यत्र तैलादौ संस्कारमादधते, नासम्बद्धा इत्यस्ति नियमः । न च भिन्नकालीन(ल)योः सम्बन्धो युज्यते । तस्मादुत्तरेणासम्बद्धः पूर्वस्तस्मिन्नुत्तरे वासनां न कुर्यादिति ।

उक्तमर्थं बुध्द्यारोहार्थं सङ्कलय्याह एककालतयेति ।

**अनुव्याख्यानम्**

***एककालतया योगं विना संस्कारतः कथम् ॥***

अत्रैककालतया विना कार्यकारणयोर्योगो न युज्यते । योगं विना कारणस्य कार्ये संस्कारार्पकत्वं च न घटते, संस्कारतो विना कथमनुमानादिव्यवहार इत्यध्याहारेण योजना । यदीदं सङ्कलनं न क्रियेत तदा पूर्वो(क्तहेतूनां)क्तानां प्रत्येकं संस्कारानाधायकत्वे हेतुत्वं ज्ञायेत । सर्वत्र साध्यनिर्देशात् तत्र को दोषः । उक्ताकाङ्क्षाकुण्ठितत्वमेवेति ।

अत्रैते प्रयोगाः । पूर्वक्षण उत्तरक्षणे संस्काराधायको न भवति, तेनासम्बद्धत्वात् । यो येनासम्बद्धो नासौ तत्र संस्काराधायकः, यथा सम्प्रतिपन्नः । यद्वा यो यत्र संस्काराधायकः स तत्सम्बद्ध एव दृष्टो यथा सम्मतः । असम्बद्धस्यापि संस्काराधायकत्वे मृगमदो वसनमिव सर्वं वासयेदविशेषात् । असम्बद्धश्च पूर्व उत्तरेण । ततो भिन्नकालीनत्वात् । सम्प्रतिपन्नवत् । भिन्नकालीनयोरपि सम्बन्धेऽतिप्रसङ्गः । भिन्नकालीनश्च पूर्व उत्तरेण । तदुत्पाद एव विनष्टत्वात् । सम्मतवत् । प्रागेव नष्टस्य तेनैककालीनत्वशङ्का एव व्याहतेति । ननु लाक्षारसाहितबीजपूरकुसुमलौहित्यवत्किन्न स्यादिति चेत् (न) । तत्रापि निरन्वयविनाशोत्पादानभ्युपगमात् । अत्र च परसिद्धन्यायेन परस्य बोधनान्नाश्रयासिध्द्यादि शङ्कनीयमिति ।

### **शेषवाक्यार्थचन्द्रिका**

‘कार्यकारणयोरेककालीनत्वं विने’त्यादिनोक्तस्यैव ‘एककालतयेत्यादिनोत्तरत्राभिधानात्पौनरुक्त्यमाशङ्क्य परिहरति उक्तमर्थमिति । उक्तस्य सर्वस्यार्थस्यात्रानभिधानात्कथमस्य तत्सङ्कलनत्वमित्यतोऽपेक्षिताध्याहारेणोक्तसर्वार्थाभिधायकतया वाक्यं योजयति अत्रेत्यादिना योजनेत्यन्तेन । ननु किं सङ्कलनेनेत्यतो बुध्द्यारोहार्थमित्येकं प्रयोजनं तावदुक्तमेव । प्रयोजनानन्तरमप्याह यदीदमित्यादिना ॥ पूर्वोक्तानामिति । ‘उत्तरोत्पादमात्रेणे’त्यादि‘नोत्तरे वासनाकर’ इत्यन्तेन श्लोकत्रयेणोक्तानामुत्तरोत्पाद एव विनष्टत्वकार्याभिन्नकालत्वकार्यासम्बद्धत्वानामित्यर्थः ॥ सर्वत्र साध्यनिर्देशादिति । उक्तहेतुत्रयप्रतिपादकश्लोकेषु ‘न संस्कारार्पकत्वं च युज्यत’ इत्यनेन, ‘पूर्वसंस्कारयोगी स्यादि’त्यनेन ‘असम्बद्धः कथं पूर्व उत्तरे वासनाकर’ इत्यनेन पूर्वार्धोक्ततत्तद्धेतुसाध्यस्य निर्देशादित्यर्थः ॥ उक्ताकाङ्क्षेति । अस्तूत्तरोत्पाद एव पूर्वस्य निरोधस्तथापि कुतः पूर्वस्योत्तरस्मिन्संस्कारानाधायकत्वमित्येककालीनत्वाभावेऽपि कुतः संस्कारार्पकत्वं न स्यादिति चोत्थापिताप्रयोजकत्वशङ्काकुलितत्वमेवेत्यर्थः । यदि पूर्वहेतुद्वयमपि साक्षात्संस्कारानाधायकत्वरूपसाध्यस्यैव साधकमित्यङ्गीक्रियते तत्रोक्ताप्रयोजकत्वशङ्काद्वयेन प्रतिबन्धः स्यात् । अत एवं परम्परा सङ्कलनेन ज्ञापितेति भावः । अनुव्याख्याने सर्वत्र परमसाध्यनिर्देशस्तु सर्वथा पूर्वस्योत्तरे वासनाकरत्वं नास्तीति सूचयितुम् । श्लोकत्रयोक्तानुमानेषु दृष्टान्ताभावेन यथाश्रुतहेतुत्वं यथाश्रुतसाध्यैर्व्याप्त्यसिद्धिं विपक्षे बाधकानुक्त्याऽप्रयोजकतां चाशङ्ग्याकांक्षानुसारेणानुमानप्रयोगप्रक्रियां प्रदर्शयन्व्याप्त्यसिध्द्यादिकं परिहरति अत्रैत इति ॥ पूर्वक्षण इति पूर्वक्षणमात्रावस्थायि कारणमित्यर्थः ॥ उत्तरेति । उत्तरक्षणमात्रावस्तायिनि कार्य इत्यर्थः । अन्वयव्याप्तिमुक्त्वा व्यतिरेकव्याप्तिमप्याह यद्वेति । तथा च विशेषव्याप्त्यभावेऽपि सामान्यव्याप्तिसद्भावान्न तदसिद्धिरिति भावः । अप्रयोजकत्वं परिहरति असम्बद्धस्यापीति । मृगमदः कस्तूरीरूपः । उक्तप्रसङ्गस्य व्याप्तिविकलत्वात्तर्काभासतामाशङ्क्य दृष्टान्ताभावेन विशेषव्याप्त्यभावेऽपि यदविशिष्टस्य यस्य यद्भवति तदविशिष्टस्यापरस्यापि तद्भवतीत्यविशेषलक्षणव्याप्तिसद्भावान्न तस्याभासत्वमित्याशयवानविशेषव्याप्तिमाह अविशेषादिति । अप्रयोजकत्वं परिहरति भिन्नकालयोरिति । अविशेषादिति भावः । ननु तदुत्पाद एव विनष्टस्यापि तेनैककालीनत्वमस्तु किं बाधकमित्यतो व्याहतत्वादक्तशङ्कैव न भवितुमर्हति किं बाधककथनेनेत्याशयवानाह प्रागेवेति ।

ननु बीजपूरे लाक्षारससिक्ते सति तदीयकुसुमेषु लौहित्यमुत्पद्यत इति तावदविवादम् । न हि तत्र लाक्षारसस्य कुसुमेन सम्बन्धोऽस्ति । तदुत्पत्ते प्रागेव तस्य नष्टत्वात् । तथा च कुसुमेनासम्बद्धस्यापि लाक्षारसस्य कुसुमेषु लौहित्याधायकत्ववद् उत्तरक्षणावच्चिन्नकार्येणासम्बद्धस्यापि पूर्वक्षणमात्रावस्थायिकारणस्य तत्र संस्काराधायकत्वं भविष्यत्येव, अन्यथा तेनासम्बद्धत्वहेतोर्लाक्षरसे व्यभिचारः स्यादित्याशङ्कते नन्विति । ‘फलपूरो बीजपूरो रुचिको मातुलङ्गिके’त्यभिधानाद्बीजपूरशब्दो मातुलङ्गपरः । लाक्षारसेनाहितं यद्बीजपूरकुसुमलौहित्यमिति सम्बन्धः । कुसुमस्य कार्यात्मना स्वोत्पत्तेः प्रागसत्वेऽपि कारणात्मना सत्वमस्त्येव । तथा लाक्षारसस्य स्वनाशानन्तरं कार्यात्मनाऽसत्वेऽपि कारणात्मना सत्वमस्त्येव । ‘असद्यत्कार्यरूपेण कारणात्मतयाऽस्ति ही’त्यादिना तथैव व्यवस्थापनात् । तथा च कार्यात्मनाऽसतो लाक्षारसस्य कार्यात्मना सता बीजपूरकुसुमेन सह तेनाकारेण सम्बन्धविरहेऽपि कारणात्मना सतो लाक्षारसस्य तदात्मना सता कुसुमेन तेनाकारेण सम्बन्धसद्भावेनासम्बद्धस्य संस्काराधायकतायास्तत्रासम्मतेर्नानैकान्त्यं, नापि तद्दृष्टान्तेन प्रकृतेऽसम्बद्धस्यापि संस्काराधायकत्वसिद्धिरित्याशयवान्परिहरति तत्रापीति । ननु पूर्वक्षण उत्तरक्षणे संस्काराधायको न भवतीत्यादिप्रतिज्ञासु पूर्वक्षणपदार्थतयाऽभिमतस्य तन्मात्रावस्थायिनः पर्वतादेरनभ्युपगमेन तद्रूपस्याश्रयस्यासिद्धेराश्रयासिद्धिः, तथोत्तरपदार्थतयाऽभिमतोत्तक्षणमात्रावस्थायिकार्यस्याप्रसिद्धेरप्रसिद्धविशेषणत्वं च स्यात् । तथा तेनासम्बद्धत्वादिहेतुत्रयस्य स्वरूपासिद्धिश्चेत्यत आह अत्र च परसिद्धन्यायेनेति ।

### **परिमल** 

सङ्कलय्येति । सङ्कलयित्वेत्यर्थः । पूर्वो(क्ताना)क्तहेतूनामिति । उत्तरोत्पाद एव पूर्वस्य नष्टत्वाद् भिन्नकालीनत्वात्, असम्बद्धत्वादिति हेतूनामुत्तरोत्पत्तीत्यर्धेन कार्यकारणयोश्चैककालीनत्वमित्यर्धेनासम्बद्धः कथमित्यर्धेन चोक्तानां हेतुत्वं भिन्नकालीनत्वासम्बद्धत्वसंस्काराधायकत्वरूपसाध्यत्रयेण क्रमादन्वयं विना (तदीय)तृतीयसाध्य एव हेतूनां ज्ञायेतेत्यर्थः ॥ सर्वत्र साध्येति । ‘न संस्कारार्पकत्वमि’ति ‘कथं पूर्वसंस्कारयोगी’ति ‘कथं पूर्व उत्तरे वासनाकर’ इति संस्कारानाधायकत्वरूपसाध्यस्य सर्वत्र हेतुत्रये निर्देशादित्यर्थः । शङ्कते अत्र को दोष इति । हेतुत्रयस्यापि संस्कारानाधायकत्वरूपसाध्यान्वये दोषः क इति शङ्कार्थः । उत्तरमाह उक्ताकांक्षेति । ‘कार्यकारणयोश्चे’ति ‘सम्बद्धा एवे’ति श्लोकद्वयावतारिकायामुक्ते ये आकाङ्क्षताभ्यां कुण्ठितत्वमेव दोष इत्यर्थः । असम्बद्ध इत्यत्राभिप्रेतप्रयोगमाह पूर्वक्षण इति । सम्बद्धा एवेति पूर्वार्धाभिप्रेतव्याप्तिमाह यद्वा यो यत्रेति । तर्कमाह असम्बद्धस्येति । मृगमदः कस्तूरी । वसनं वस्त्रम् । स्वसम्बद्धपटमिवासम्बद्धमपि वासयेदिति भावः । ‘कार्यकारणयोश्चैककालीनत्वमि’त्याद्यभिमतमाह असम्बद्धश्चेति । पूर्वक्षण उत्तरक्षणेनेत्यन्वेति । तर्कमाह भिन्नकालीनयोरपीति । अ(त्रा)सिद्धिपरिहारकतया उत्तरोत्पत्तीत्येतदभिमतमाह भिन्नकालीनश्चेति । तर्कमाह प्रागेवेति । ननूत्तरोत्पाद एव पूर्वस्यापि नष्टस्यापि लाक्षारसस्य बीजपूरकुसुमे लौहित्यलक्षणातिशयाधायकत्वमस्तीति तद्वदस्त्वित्यप्रयोजकत्वं वाऽनैकान्त्यं वा हेतोः स्यादिति शङ्कते ननु लाक्षारसेति । बीजपूरो दाडिमतरुः । तस्य लाक्षारससेके सति तत्कुसुमे लौहित्यविशेषोऽसम्बद्धेऽपि जायत इति । अन्ये तु बीजपूरो वृक्षविशेषः । तत्कुसुमे शुक्ले लौहित्यं जायत इत्याहुः ॥ नाशोत्पादेति । पूर्वनाशोत्तररूपोत्पादेत्यर्थः । ननु परेण क्षणस्याखण्डस्यैवाङ्गीकारादनुमानप्रयोक्तृमते च सखण्डत्वाद्यभ्युपगमादखण्डक्षणपक्षीकारे चाश्रयासिद्धिः, स्वरूपासिद्धिश्च स्यात् । असम्बद्धत्वादेरनभ्युपगमादित्यत आह अत्र च परसिद्धेति ।

### **यादुपत्यम्**

ॐ उत्तरोत्पदे च पूर्वनिरोधात् ॐ ॥ तदा पूर्वोक्तानामिति । ‘उत्तरोत्पत्तिमात्रेणे’त्यादि‘नोत्तरे वासनाकर’ इत्यन्तेन श्लोकत्रयेणोक्तानामुत्तरोत्पाद एव नष्टत्वकार्यभिन्नकालत्वकार्यासम्बद्धत्वानां हेतूनामित्यर्थः ॥ सर्वत्र साध्यनिर्देशादिति । उक्तहेतुत्रयप्रतिपादकश्लोकेषु संस्कारानाधायकत्वरूपसाध्यस्य तत्तद्द्वितीयार्धेन निर्देशादित्यर्थः ॥ उक्ताकाङ्क्षेति । नन्वस्तूत्तरोत्पाद एव पूर्वस्य निरोधस्तथाऽपि कुतः पूर्वस्योत्तरस्मिन्संस्कारानाधायकत्वमिति । नन्वेककालीनत्वाभवेऽपि कुतः संस्कारार्पकत्वं न स्यादिति चोक्ताप्रयोजकत्वशङ्काकुलि(ण्ठि)तत्वमेवेत्यर्थः । यदि पूर्वहेतुद्वयमपि साक्षात्संस्कारानाधायकत्वस्यैव साधकमित्यङ्गीक्रियते तदोक्ताप्रयोजकत्वशङ्काद्वयेन प्रतिबन्धः स्यात् । अत एव परम्परा सङ्कलनेन ज्ञापितेति भावः । अनुव्याख्याने सर्वत्र परमसाध्यनिर्देशस्तु सर्वथा पूर्वस्योत्तरे वासनाकरत्वं नास्तीति सूचयितुमिति ज्ञातव्यम् । मृगमदः कस्तूरी । ननु लाक्षारसेति । बीजपूराङ्कुरे यदि लाक्षारससेकः क्रियते तर्हि तदीयकुसुमेष्वत्यन्तं लौहित्यमुत्पद्यते । न हि तत्र लौहित्योत्पत्तिकाले लाक्षारसोऽस्ति । तस्य पूर्वमेव नष्टत्वात् । तद्वत्प्रकृतोदाहरणमपि किं न स्यादित्यर्थः । तथा च तत्रोक्तहेतूनां व्यभिचार इति भावः ॥ निरन्वयेति । निरन्वयौ कारणान्वयशून्यौ विनाशोत्पादौ तयोरनभ्युपगमादित्यर्थः । लाक्षारसरूपकारणस्य यथोत्तरत्रान्वयो न स्यान्न तथाऽत्यन्तं विनाशः । लौहित्योत्पादोऽपि न कारणान्वयशून्यः, किन्तु लौहित्योत्पत्तिकाले लाक्षारसः कारणात्मना बीजपूरसम्बद्ध एवास्त्यतो न व्यभिचार इति भावः । ननु पूर्वक्षण उत्तरक्षणे संस्काराधायको न भवतीत्यादिप्रतिज्ञावाक्येषु पूर्वोत्तरक्षणमात्रावस्थायि वस्त्वपि प्रतिपाद्यतया विवक्षितमिति वाच्यम् । अन्यथा असङ्गतिप्रसङ्गात् । परेण हि पूर्वपूर्वपर्वताद्याहितसंस्कारभाजामुत्तरोत्तरेषां पर्वतादीनां पक्षत्वदिकमुपपद्यत इत्युक्तत्वेन तदभावस्यैवास्माभिः साधनीयत्वात् । तथा चास्मन्मते क्षणिकस्य वस्तुन एवाभावादाश्रयासिद्धिस् तदुत्पाद एव विनष्टत्वादित्यन्त्यस्य हेतोः स्वरूपासिद्धिश्च स्यादित्यत आह अत्र च परसिद्धेति ।

### **वाक्यार्थरत्नमाला** 

कस्तूरीति । तत्रैव तच्छब्दस्य प्रयोगप्राचुर्याद्गुणशब्दाभिहितादेरपि प्राप्तिर्नेति भावः । व्याप्तिविकलत्वादिति । व्याप्तिविकलत्वात्प्राप्ता या तर्काभासता तामशङ्क्येति योज्यम् । एवं तत्र तत्र योजनीयम् । बीजपूर इति । बीजपूरं यदोप्यते तदा तस्य लाक्षारसेन सेके कृते सतीत्यर्थः । बीजपूरांकुरे सिक्ते इति टीकान्तरे । नष्टत्वादिति । ततश्च भिन्नकालीनत्वादसम्बन्धत्वमिति भावः । लौहित्याधायकत्वमित्यनेन संस्कारार्पणं विवृतं भवति । मूले निरन्वयविनाशोत्पादानभ्युपगमादित्यत्र विनाशोत्पादौ कस्येति न ज्ञायते कारणीभूतलाक्षारसस्येत्यङ्गीकारे लाक्षारस्य निरन्वयविनाशाभावप्रतिपादनमात्रेण चारितार्थे निरन्वयोत्यादाभावप्रतिपादनानर्थक्यमित्यतस्तदुभयं विवेकेनाह । कुसुमस्येत्यादिना । अनेन कुसुमस्य निरन्वयोत्पादानभ्युपगमात् । लाक्षारसस्य च निरन्वयविनाशानभ्युपगमादिति योजना सूचिता भवति । लाक्षारसस्य निरन्वयविनाशे कुसुमस्य च निरन्वयात्पादे सम्बन्धासम्भवं दर्शयंस्तदभावपक्षे सम्बन्धोपपत्तिं दर्शयति । तथा च कार्येति । लाक्षारसविनाशानन्तरं कार्यात्मना लाक्षारसरूपेणासतो लाक्षारसस्य तदानीमेव कार्यात्मना बीजपूरकुसुमरूपेणासता बीजपूरकुसुमेन सह तेनाकारेण लाक्षारसत्वबीजपूरकुसुमत्वाकारेण सम्बन्धविरहेऽपि लाक्षारसनाशानन्तरं कारणात्मना रसोपादानरूपेण सतो विद्यमानस्य लाक्षारसस्य तदात्मना कारणात्मना बीजपूररूपेण सता विद्यमानेन तत्कुसुमेन सह तेनाकारेण लाक्षारूपोपादनत्वबीजपूरसत्वाकारेण सम्बन्धसद्भावेन लाक्षारस्य स्वनाशानन्तरमपि बीजपूरकुसुमसम्बन्धस्यैव तत्र संस्काराधायकत्वस्वीकारेणासम्बद्धस्य तस्य तत्र तदाधायकताया असम्मतेः संबद्धस्यैव संस्काराधायकत्वमिति व्याप्तेर्न लाक्षारसे व्यभिचार इत्यर्थः ।

ननु निरन्वयाविनाशाभावमात्रेणैव सम्बन्धः सिध्यति । लाक्षारसस्य कारणात्मनाऽवस्थितस्य कुसुमकालीनतया तत्सम्बन्धोपपत्तेः । कुसुमस्य बीजपूररूपकारणात्मतया प्रागपि सत्वेन लाक्षारससम्बन्धसम्भवात् । तथा चोत्पादविनाशयोरन्यतरस्य निरन्वयत्वानभ्युपगममात्रेण सम्बन्धोपपादनसिद्धेरुभयोस्तदभावाश्रयणेन कारणात्मना सत इत्याद्युक्तरीत्या सम्बन्धोपपादनस्यानावश्यकतया तदर्थमुभयोर्निरन्वयत्वानभ्युपगमाभिधानमनर्थकम् ।

यदि च कारणविनाशानन्तरं संस्काराधायकत्वाभाव इत्यस्य लाक्षारसविनाशानन्तरमपि लौहित्याधानदर्शनाद्य्वभिचार इत्येवं कारणविनाशानन्तरकाल एव सम्बन्धसदसद्भावविचारप्रक्रमानुसारेण लाक्षारससद्भावदशायामेव कुसुमस्य निरन्वयोत्पादाभावमात्रेण सम्बन्धोपपादनमशक्यमित्युच्यते । तर्हि कारणात्मना लाक्षारससद्भावमात्रेणोक्तरीत्या सम्बन्धोपपत्या निरन्वयोत्पादाभाववचनमनर्थकमेव । लाक्षारसनाशानन्तरमेव सम्बन्धानुपपत्तिप्रक्रमेऽपि लाक्षारसाहितसंस्कारस्थले तत्सत्तायामेव तेन कुसुमसम्बन्धेन संस्काराधानोपपत्तेर्विनाशानन्तरं तेन संस्काराधानप्रसक्तेरेवाभावाद्यदसन्न तदुत्तरस्मिन् संस्काराधायकमिति व्याप्तेस्तत्र व्यभिचार इति परोक्तव्यभिचारपरिहारोपपत्या लाक्षारसविनाशानन्तरं तस्य कारणात्मनाऽवस्थानार्थं निरन्वयविनाशाभावावचनेपि निरन्वयोत्पादाभावोक्तिमात्रेण सम्बन्धोपपादनस्य शक्यत्वाच्च । तस्मादुभयाभावप्रतिपादनप्रयोजनाभावान्मूलं तदनुसारिटीका च दुर्घटेति चेदत्र ब्रूमः ।

यत्तावदुक्तं विनाशोत्पादयोरन्यतरस्य निरन्वयत्वाभावप्रतिपादनमात्रेण पूर्वस्योत्तरसम्बन्धः सम्भवतीति । तत्तथैव । किं तु लाक्षारसविनाशानन्तरं सम्बन्धाभावे शङ्किते कार्यस्य कार्यात्मना सत्वाभावकाले सम्बन्धानुपपत्तिप्रसक्तावपि तयोः कारणात्मना सत्वदशायां सम्बन्धोपपत्तिं प्रतिपादयितुं तावदुभयोर्निरन्वयत्वाभावप्रतिपादनमावश्यकमेव । लाक्षारसविनाशानन्तरसम्बन्धोपपत्तौ निरन्वयोत्पादादाभावस्येव निरन्वयविनाशाभावस्याप्युपयोगात् । तेनैतत्प्रकारस्यापि युक्तत्वान्मूलान्मुखतः प्रतीतेश्च तदुपपादनटीकोपपत्तिः । यदि चोक्तविधयान्यतरनिरन्वयत्वाभावाश्रयणेन सम्बन्धोपपादनसम्भवस्तर्हि तत्प्रकारद्वयमप्यस्तु । मूले निरन्वयोत्पादविनाशाभाववचनस्य प्रकारान्तरसूचकत्वसम्भवेन प्रकारत्रयेण सम्बन्धोपपादनपरतयामूलव्याख्यानसम्भवात् । टीकायामपि लाक्षारसविनाशानन्तरं सम्बन्धोपपादनायोक्तविनाशोत्पादाभावानुसारेण द्वयोरपि कारणात्मतया सम्बन्धोपपादनेऽपि प्रकारान्तरनिषेधाभावात् कुसुमस्य कार्यात्मनेत्यादिना तत्सूचनाच्च पक्षत्रयपरतयैव टीकाव्याख्यानसम्भवात् । अत एवासद्यत्कार्यरूपेणेति वचनोदाहरणम् । तद्वचनबलेन कार्यात्मना स्थितस्य कारणस्य कारणात्मना स्थितेन कार्येण सम्बन्धस्य कारणात्मनैव स्थितयोः सम्बन्धस्य कारणात्मना स्थितस्य कारणस्य कार्यात्मना स्थितेन कार्येण सम्बधस्य च लाभोपपत्तेः । अथवोक्तान्यतरनिरन्वयत्वाभावप्रतिपादनेन सम्बन्धोपपादनपक्षद्वयस्योपलक्षणा टीकायामभिप्रेतेति सर्वमनवद्यम् ।

------------------------------------------------------------------------

क्षणमात्रमवस्थानं स्वीकृतं सर्ववस्तुषु

**क्षणमात्रमवस्थानं स्वीकृतं सर्ववस्तुषु**

### **सुधा**

भवेदेतद्यदि कारणस्य कार्योत्पाद एव विनाशः स्यात् । स एव कुतः सिद्ध इत्यत आह क्षणमात्रमति ।

## **अनुव्याख्यानम्**

***क्षणमात्रमवस्थानं स्वीकृतं सर्ववस्तुषु ॥***

कार्यकारणयोस्तावदुत्तरपूर्वत्वमावश्यकम् । यौगपद्ये कार्यकारणभावव्याघातात् । ततः पूर्वक्षणवर्ति कारणं यदि कार्यक्षणेऽपि स्यात्तदा सर्ववस्तूनामङ्गीकृतं क्षणमात्रमवस्थानं भज्येत । अतः क्षणिकत्वाभ्युपगम एवोत्तरोत्पादे च पूर्वनिरोधं गमयतीति ।

### **शेषवाक्यार्थचन्द्रिका**

भवेदेतदिति । कारणस्य कार्येणासम्बद्धत्वमित्यर्थः । ननु च कार्यकारणयोर्यौगपद्याश्रयणेनापि क्षणमात्रावस्थायित्वनिर्वाहान्न तेन तदुत्पाद एव पूर्वस्य विनाशसिद्धिरित्यत आह कार्यकारणयोरिति ॥ यौगपद्य इति । तथा सति कारणत्वव्यापकस्यानन्यथासिद्धिनियतपूर्ववृत्तित्वस्य कार्यत्वव्यापकस्य चानन्यथासिद्धनियतपश्चाद्भावित्वस्य च प्रकृते व्यावृत्त्या तव्द्याप्यकारणत्वकार्यत्वयोरपि व्यावृत्तिध्रौव्यादिति भावः ॥

### **यादुपत्यम्**

तदा सर्ववस्तूनामिति । द्विक्षणावस्थायित्वप्राप्त्येत्यर्थः ।

------------------------------------------------------------------------

पूर्वमध्यापरकलाविकलः क्षण इष्यते

**पूर्वमध्यापरकलाविकलः क्षण इष्यते**

### **सुधा**

स्यादेतत् । कारणं क्षणस्य पूर्वविभागे लब्धसत्ताकं मध्यविभागे कार्यमुत्पाद्यापरविभागे तत्र संस्कारमाधाय नश्यतीत्यङ्गीकारे न कोऽपि दोष इत्यत आह पूर्वेति ।

## **अनुव्याख्यानम्**

***पूर्वमध्यापरकलाविकलः क्षण इष्यते ॥***

अत्र विभागमात्रं कलोच्यते । पूर्वापरयोरभावे तन्निरूप्यमध्याभावः सिद्धः । इष्यते सौगतैः ।

### **शेषवाक्यार्थचन्द्रिका**

न कोऽपि दोष इति । कार्यकारणभावव्याघातलक्षणो वाऽसम्बन्धप्रयुक्तः संस्कारानाधानलक्षणो वेत्येवं न कोऽपि दोष इत्यर्थः । ननु ‘अष्टाविंशनिमेषास्तु काष्ठास्त्रिंशत्तु ताः कलाः । तास्तु त्रिंशत्क्षणा’ इति स्मरणात्क्षणस्य पूर्वमध्यापरकलाराहित्याभ्युपगमेऽपि सभागत्वमात्राभ्युपगमान्न दोष इत्यत आह अत्रेति । न तूदाहृतवचनेनोक्तः कालविशेष इत्यर्थः । ननु पूर्वोत्तरविभागयोरिव न मध्यविभागस्याप्यभावोऽभ्युपगन्तुं शक्यते । तथा सति क्षणस्य निःस्वरूपत्वेन शून्यत्वापातादित्यतो नात्र स्वरूपेण मध्यविभागभावोऽभिधीयते, येन क्षणस्य शून्यतापत्तिरपि तु तस्मिन्मध्यत्वाभाव एव । तस्य पूर्वापरविभागनिरूप्यत्वेन तदभावेऽभावनियमादित्याह पूर्वापरयोरिति । ननु च क्षणे पूर्वमध्यापरविभागानां प्रामाणिकैरङ्गीकारात्कथं तदनङ्गीकारोक्तिरित्यत आह सौगतैरिति ।

### **परिमल** 

षोडशो भागः कलेति भ्रान्ति निराह अत्रेति । अत्र भागमात्रं कलोच्यते अन्ये तु ‘अष्टादशनिमेषास्तु काष्ठास्त्रिंशत्तु ताः कलाः । तास्तु त्रिंशत्क्षण’ इत्युक्तेः कथं क्षणे कलादिराहित्योक्तिरित्यत आह अत्रेति व्याचक्षते । पूर्वोत्तरकलावैकल्यस्यैव परेणोक्तेः कथं मध्यवैकल्यानुवाद इत्यत आह पूर्वापरयोरिति ॥ परोक्ततर्कस्य प्रतितर्कपराहत्युक्तिः ॥

### **यादुपत्यम्**

ननु ‘अष्टशदशनिमेषास्तु काष्ठास्त्रिंशत्तु ताः कलाः । तास्तु त्रिंशत्क्षण’ इति वचनात्कथं क्षणे पूर्वमध्यापरकलाराहित्यमुच्यत इत्यत आह अत्र विभागमात्रमिति । न तूदाहृतवचनोक्तकालविशेष इत्यर्थः । ननु पूर्वापरविभागयोरिव मध्यविभागस्याप्यभावे क्षणस्य शून्यतापत्तिरत आह पूर्वापरयोरिति । न स्वरूपेण मध्यमविभागाभावेऽभिधीयते येन क्षणस्य शून्यतापत्तिः, अपि तु तस्मिन्मध्यमत्वाभाव एव । तस्य पूर्वापरविभागनिरूप्यत्वेन तदभावेऽभावादित्यर्थः । ननु क्षणे पूर्वमध्यापरविभागानां प्रामाणिकैरङ्गीकृतत्वात्कथमेतदित्यत आह सौगतैरिति ।

### **वाक्यार्थरत्नमाला** 

अष्टादशनिमेषास्त्वित्येतद्विषये पूर्वाधिकरण एवोक्तम् ।

------------------------------------------------------------------------

ॐ असति प्रतिज्ञोपरोधो यौगपद्यमन्यथा ॐ

**ॐ असति प्रतिज्ञोपरोधो यौगपद्यमन्यथा ॐ**

### **सुधा**

एवं तर्कस्य प्रतितर्कपराहतिमभिधायेदानीं यथा स्थायिनः सत्वानुपपत्तिरेवं क्षणिकस्यापि तदनुपपत्तेरननुकूलता नाम तर्कदोष इति प्रतिपादयितुं सूत्रम् ॐ असति प्रतिज्ञोपरोधो यौगपद्यमन्यथा ॐ ॥ इति । तव्द्याचक्षाणस्तावद्विकल्पेन तत्पृच्छति पूर्वेति ।

## **अनुव्याख्यानम्**

***ॐ असति प्रतिज्ञोपरोधो यौगपद्यमन्यथा ॐ ॥***

***पूर्वभावभवं कार्यमुत तन्नाशसम्भवम् ॥***

अर्थक्रियाकारित्वं हि सत्वं परस्याभिमतम् । तच्च वक्ष्यमाण (वि)कल्पद्वय(येन)व्याप्तम् । तृतीयप्रकारानिरूपणात् । न च तत्क्षणिके सम्भवति । तथा हि क्षणिकाद्भावाद्भवत्कार्यं किं पूर्वस्य कारणस्य भावे भवति । कारणसत्तासमानकालीनसत्तामिति यावत् । उत तस्य कारणस्य नाशे सति सम्भवतीति ।

आद्ये दोषमाह यौगपद्यमिति ।

**अनुव्याख्यानम्**

***यौगपद्यं सति भवेदुत्पाद्यानामशेषतः ॥***

सति कारणे । कार्यं भवति चेत् तर्हीति शेषः । क्षणिकं हि कारणम् । कार्यं च तत्सत्तासमानकालीनसत्ता चेत्कार्यकारणयोः सहोत्पाद इत्युक्तं स्यात् । क्षणे विभागाभावस्योक्तत्वात् तत्तत्कार्याणामप्ययमेव न्याय इति तत्सन्तानभाविना(प्य)मशेषकार्याणां यौगपद्यं स्यात् । तच्च प्रत्यक्षादिविरुद्धमिति । अत्र यद्यपि युगपद्भवतोः कार्यकारणभावानुपपत्तिरपि दूषणम् । तथाऽपि तच्छिष्यैरेव ज्ञातुं शक्यत इति, ‘उभयथा च दोषादि’ति सूत्रे कथितमिति वा चात्र नोक्तम् ।

द्वितीयं निराकरोति विनाशे चेदिति ।

**अनुव्याख्यानम्**

***विनाशे चेन्न तत्कार्यं ....... ........ ॥***

कारणस्य कार्यं भवेत्तर्हीति शेषः । तत्तस्य कार्यं न भवतीत्यापन्नम् । अन्यथा सर्वस्य सर्वं कार्यं स्यात् । न ह्यानन्तर्यमात्रेण कार्यकारणभावः । तथात्वे विनाशकार्यत्वप्रसङ्गात् । आनन्तर्यस्यान्यापेक्षयाऽपि सत्वात् । सादेश्यादेरपाकृतत्वात् । एवमन्यस्यापि कार्यं न भवतीति न कार्यं स्यादकारणं वा । उभयथाऽपि पूर्वस्यार्थक्रियाविरहादसत्वप्राप्तिरिति । सूत्रकृता सौगताभ्युपगतं पक्षं प्रधानीकृत्य दूषणमुक्तम् । भाष्यकृता त्वभावस्य भावसापेक्षत्वात्तेन क्रमेणातोऽर्थविरोधाभावः ।

### **शेषवाक्यार्थचन्द्रिका**

॥ ॐ असति प्रतिज्ञोपरोधो यौगपद्यमन्यथा ॐ ॥ वक्ष्यमाणकल्पद्वयव्याप्तमिति । तदन्यतरव्याप्तमित्यर्थः । ननु वक्ष्यमाणप्रकारद्वयेनेव विधान्तरेणाप्यर्थक्रियाकारित्व सम्भवान्न तस्य तव्द्याप्यत्वमित्यतो वक्ष्यमाणप्रकारद्वयस्य परस्पराभावरूपतयाऽन्यतरनिषेधस्यान्यतरविधिनान्तरीयकत्वेन प्रकारान्तराभावात्तत्सिद्धिरित्यभिप्रेत्य विधान्तराभावमाह तृतीयेति । अस्त्वर्थक्रियाकारित्वस्य वक्ष्यमाणकल्पद्वयव्याप्यत्वं किं तावताऽपीत्यतः क्षणिकेऽर्थक्रियाकारित्वरूपसत्वव्यापकस्य वक्ष्यमाणकल्पद्वयस्यासम्भवेन व्यापकव्यावृत्त्या तद्य्वाप्यस्यार्थक्रियाकारित्वरूपसत्वस्यापि व्यावृत्तिसिद्धेर्नाप्रयोजकत्वमित्यभिप्रेत्य क्षणिके सत्त्वव्यापकस्य पक्षद्वयस्यासम्भवमाह न चेति । किं तत्सत्वव्यापकं पक्षद्वयं कथं च तस्य क्षणिके असम्भवो येन सत्वानुपपत्तिः स्यादित्यतो व्यापकीभूतपक्षद्वयप्रदर्शनपूर्वकं तदसम्भवमुपपादयितुमाह तथा हीति । यौगपद्यमित्यादेराद्यपक्षानुवादतासिध्द्यर्थमपेक्षितं पूरयति सतीति ॥ उक्तत्वादिति । ‘पूर्वमध्यापरकलाविकलः क्षण इष्यत’ इत्यादिनेति शेषः । ज्ञातुं शक्यत इतीत्यत्र नोक्तमित्यनेन सम्बन्धः । नन्वेवमतिप्रसङ्ग इत्यतोऽत्रानुक्तौ विशेषनियामकं चाह उभयथा चेति ॥ कथ(थित)नमिति । कारणे सति कार्यं भवत्येवेति नियमे सर्वदा कार्यभावान् न कार्यकारणभावविशेष इति भाष्यानुसारादित्यर्थः । अन्यथेति । पूर्वमसतोऽपि कारणत्वे कार्यत्वाभिमतस्यापि कारणत्वाभिमतमपि कार्यं स्यादित्यर्थः ।

ननु विनाशेऽपि पौर्वापर्यमात्रेण कार्यकारणभावव्यवस्था भविष्यतीत्यतः किमत्र तन्मात्रं नियामकं किं वा सादेश्यसारूप्यविशिष्टपौर्वापर्यमिति विकल्पद्वयं मनसि निधायाद्यपक्षे दूषणमाह न हीति । अन्यापेक्षयाऽपीति । विनाशापेक्षयाऽपीत्यर्थः । द्वितीयं दूषयति सादेश्यादेरिति । अपाकृतत्वादिति । ‘विरलपरमाणुभ्यो मिलितपरमाणूनां, मिलितपरमाणभ्यश्च विरलानामनधिपतीन्द्रियेभ्योऽधिपतीन्द्रियाणामधिपतीन्द्रियेभ्यश्चानधिपतीन्द्रियाणामुत्पत्त्यङ्गीकारादि’त्यादिना पूर्वत्रेति शेषः । अङ्गीकृत्य पूर्वस्य कारणत्वमुत्तरस्य कार्यत्वं च तस्य तत्कार्यत्वं न स्यादित्यापादितम् । वस्तुतस्तु उत्तरस्य कार्यत्वमेव न स्यात् । पूर्वस्य च कारणत्वमेव न स्यात् । उत्तरस्य तत्कार्यत्वाभवस्योपपादितत्वात् तेनैव न्यायेनान्यकार्यत्वाभवस्यापि वक्तुं शक्यत्वेन तस्य कर्यताया एवायोगात् । पूर्वस्य चोत्तरकारणत्वाभावस्योपपादितत्वात्तन्न्यायेनान्यकारणत्वाभावस्यापि सिद्धत्वेन कारणत्वायोगादित्याशयवानाह एवमिति । अस्तूत्तरस्य तत्कार्यत्वाभावः पूर्वस्याकारणत्वं चेत्यत आह उभयत्रापीति । उत्तरस्य तत्कार्यत्वाभवे पूर्वस्य अकारणत्वे चेत्युभयत्रेत्यर्थः । तस्य तत्कार्यत्वाभवे तद्रूपार्थक्रियाविरहादकारणत्वे च सर्वथैवार्थक्रियाविरहादिति भावः । ननु विकल्पितपक्षद्वयदूषणपरत्वात् ‘असति प्रतिज्ञोपरोधो यौगपद्यमन्यथा’ ‘यौगपद्यं सति भवेति’त्यादिसूत्रभाष्ययोः, सूत्रे पक्षद्वयदूषणे यः क्रमस्तेनैव भाष्ये भवितव्यम् । भाष्ये वा यस्तत्र क्रमस्तेनैव सूत्रेऽपि भवितव्यम् । तत्कथं पक्षद्वयनिरासपरसूत्रभाष्ययोर्भिन्नभिन्नक्रमवत्ता इत्यतः सूत्रे पक्षद्वयदूषणक्रमनियमे हेतुरन्यो विवक्षितो भाष्ये च तन्नियमे हेतुरन्यो विवक्षित इति भिन्नभिन्नक्रमहेतुविवक्षया भिन्नभिन्नक्रमवत्वोपपत्तिरित्यभिप्रेत्य तयोः क्रमनियमे विशेषहेतू दर्शयति सूत्रकृतेति ॥

### **परिमल** 

ॐ असति प्रतिज्ञोपरोधो यौगपद्यमन्यथा ॐ ॥ इति सूत्रे कथितमिति । सूत्रार्थस्तन्त्रदीपिकायां व्यक्तः ॥ इति शेष इति । तत्र कारणस्येत्यस्य विनाशे चेदित्यनेनान्वयः ॥ अन्यथेति । नष्टतया कारणस्याविद्यमानत्वेप्युत्पद्यमानस्य तत्कार्यत्व इत्यर्थः । नियतानन्तर्यं वा यथाकथञ्चिदानन्तर्यं वा कार्यकारणभावे नियामकम् ॥ आद्ये दोषस् तथात्व इति । अन्त्ये दोष आनन्तर्यस्येति । यद्वा कारणविनाशकाल एव कार्यस्योत्पत्तेः पौर्वापर्यभावाभावात्कथं विनाशकार्यत्वापादनमित्यत आह आनन्तर्येति । ननु समानदेशत्वं सादृश्यं वा नियामकं कार्यकारणभावे, अतो न ‘सर्वं सर्वस्य कारणं स्यादि’त्युक्तदोष इत्यत आह सादेश्यादेरिति । ‘विरलपरमाणुभ्यो मिलितानां, मिलितेभ्यश्च विरलानामुत्पत्त्यङ्गीकारादि’त्यादिनाऽपाकृतत्वादित्यर्थः । असति प्रतिज्ञेतिसूत्रानुरोधाद्विनाशे चेदिति कल्पस्य पूर्वमुक्तिः स्यादित्यत आह सूत्रकृतेति ।

### **यादुपत्यम्**

ॐ असति प्रतिज्ञोपरोधो यौगपद्यमन्यथा ॐ ॥ सूत्रे कथितमिति । कारणे सति कार्यं भवत्येवेति नियमाङ्गीकारे दोषतया कथितमित्यर्थः । तथा हि भाष्यम् । ‘कारणे सति कार्यं भवत्येवेति नियमे सर्वदा कार्यभावान्न कार्यकारणभावविशेष’ इति ॥ अन्यथेति । पूर्वमसतोऽपि कारणत्व इत्यर्थः । किं नियतमानन्तर्यं कार्यकारणभावे नियामकमुत यथा कथञ्चिदानन्तर्यमिति विकल्पं मनसि निधायाद्यं दूषयति तथात्व इति । द्वितीयं दूषयति आनन्तर्यस्येति । यथाकथञ्चिदानन्तर्यस्येत्यर्थः ॥ अन्यापेक्षयेति । भिन्नदेशीयापेक्षया विसदृशापेक्षया चेत्यर्थः । सादेश्यादेरित्यत्रादिपदेन सादृश्यसङ्ग्रहः ॥ अपाकृतत्वादिति । ‘विरलपरमाणुभ्यो मिलितानां, मिलितेभ्यश्च विरलानामुत्पत्त्यङ्गीकारादि’त्यादिनाऽपाकृतत्वादित्यर्थः ।

### **श्रीनिवासतीर्थीया** 

ॐ असति प्रतिज्ञोपरोधो यौगपद्यमन्यथा ॐ ॥ अन्यथा पूर्वमसतोऽपि कारणत्वे । सर्वं पूर्वं विद्यमानम् । सर्वस्य पश्चाद्भाविनोऽपि पदार्थस्य, कार्यं स्यादित्यर्थः । एवमन्यस्यापीति । उक्तविकल्पाभ्यां कारणत्वेनाभिमतस्य कार्यं यथा न भवत्येवमन्यस्यापि कार्यं न भवतीत्यर्थः ।

### **वाक्यार्थरत्नमाला** 

तर्कस्याननुकूलतानाम दोष इत्यत्र अनुकूलतानामप्रतिपक्षसाधकत्वं प्रतिपक्षासाधकत्वस्याननुकूलताशब्दार्थतया लक्षणटीकायामभिधानात् । दृश्यत्वहेतोरिवात्र तर्काङ्गभूतमननुकूलत्वमापादकादिषु क्व वर्तमानमिति विचार्यम् । ममतु स्फुरति । आपदकाभिमतेनापाद्याभिमतस्यापादनानन्तरं विपर्ययपर्यवसानमावश्यकमन्यथा प्रमित्यजनकत्वापत्तेः । विपर्ययपर्यवसानं चापाद्याभावेनापादकाभावसाधनरूपं तथा च विपर्यये पर्यवसन्नेनापाद्याभावेनापादकाभावस्येव परानिष्ठभूतापादकस्यापि साधनसम्भवो यत्र तत्र प्रतिपक्षसाधकत्वं तर्कस्य भवति । यत्र च तस्याभावस्तत्राननुकूलत्वं भवतीति । इह त्वक्षणिकत्वेन सत्वाभावे आपादिते विपर्ययपर्यवसन्नेनापाद्येन क्षणिकत्वस्येव तेनैव क्षणिकत्वेन सत्वाभावे आपादिते सत्वाभावरूपापाद्याभावेनाक्षणिकत्वमपि साधयितुं शक्यमिति प्रतिपक्षसाधकत्वरूपमनुकूलत्वम् । न चैवमेवापादकं प्रत्यापादयितुं शक्यत इत्यात्माश्रयत्वोपपादनपद्धतिवाक्यान्मदुक्तरीत्या व्याख्यानादापादक एवाननुकूलत्वमित्यपि । यद्येवमपि नानिर्वचनीयत्वं ब्रह्मण इत्येतत्तत्वोद्योतटीकाव्याख्यानप्रपञ्चेऽस्माभिर्निरूपितम् । सार्वत्रिकप्रकारस्त्वत्रोक्त एव । तत्राप्यस्य प्रकारस्य वक्तुं शक्यत्वात् । तट्टीकायामिष्टाविघातित्वमनुकूलत्वं व्याख्यातम् । अखण्डब्रह्मतत्वमित्यस्य भङ्गे आगते इष्टविघातेन तर्कस्य प्रतिपक्षसाधकत्वात् । तत्राप्ययमेवार्थ इति द्रष्टव्यम् ।

विनाशे चेदिति भाष्यस्यापूर्णत्वाच्छेषं पूरयति । कारणस्य कार्यं भवेत्तर्हीति शेष इति मूलम् । कारणस्येत्यादिपदचतुष्टयं शेष इत्यर्थः । कारणस्य विनाशे चेत्कार्यं भवेत्तर्हीति योजनेति भावः । उभयथापीतीति प्रतीकोपादानपाठः । एवम् उभयथेत्यर्थ इत्यपि । क्वचिदुभयत्रेति मूलपाठात्तदनुसार्यपीति वा । उत्तरस्य तत्कार्याभावे पूर्वस्य तत्कारणत्वाभावे चेत्युभयत्रेत्यर्थ इति पाठः । उत्तरवाक्य एव तत्कार्यत्वाभावे अकारणत्वे चेति व्यवहारात् । युक्तत्वाच्च । भिन्नक्रमवत्तेत्यत इति । उपलक्षणं चैतत् । सूत्रोक्तदूषणानुसारेणैव विकल्पस्य कर्तव्यतया अन्यथा विकल्पक्रमः कथमित्यपि द्रष्टव्यम् । भिन्नभिन्नक्रमवत्वोपपत्तिरितीति । अत्रापि तदनुसारेण विकल्पक्रमस्य च भाष्ये उपपत्तिरित्यपि द्रष्टव्यम् ।





------------------------------------------------------------------------

कार्योत्पत्तौ च का प्रमा

**कार्योत्पत्तौ च का प्रमा**

### **सुधा**

नन्वस्ति तावत्प्रतिक्षणं कार्योत्पत्तिः । न च कार्यं कारणेन विनोत्पत्तुमलम् । तथा सति नित्यं सत्त्वमसत्वं (वे)चेत्यापत्तेः । अतः कार्योत्पत्तिरेवान्यतरपक्षदोषमाभासयिष्यति । पक्षान्तरं ग्राहयिष्यतीत्यत आह कार्योत्पत्तौ चेति ।

## **अनुव्याख्यानम्**

***....... ........ कार्योत्पत्तौ च का प्रमा ॥***

स्यादेतद्यदि प्रतिक्षणं कार्योत्पत्तिः प्रमाणवती स्यात् । न चैतदस्ति । न च स्वाङ्गीकारमात्रेणार्थान्तराक्षेपसामर्थ्यमतिप्रसङ्गादिति । नन्वस्ति, यत्सत्तत्क्षणिकं यथा देहादि, सच्च विवादपदमिति प्रतिक्षणं कार्योत्पत्तौ प्रमाणमिति चेन्न । अस्यैव निराक्रियमाणत्वात् । देहादीनाम(देर)पि क्षणिकत्वाभावेन दृष्टान्तस्य साध्यविकलत्वाच्च ।

ननु देहादेः पूर्वोत्तरक्षणयोः परिमाणभेदेन भेदसिद्धौ क्षणिकत्वसिद्धिरित्युक्तमित्यत आह अभेदेऽपीति ।

**अनुव्याख्यानम्**

***अभेदेऽपि विशेषेण देहदीपफलादिषु ॥***

***विशेषदर्शनं युक्तमस्माकम् ....... ॥***

पूर्वोत्तरक्षणयोरिति शेषः । विशेषेण आरंभवादाद्वैलक्षण्येन । आदिपदेनाङ्कुरादि । विशेषदर्शनं परिमाणभेददर्शनम् । अस्माकं परिणामवादिनां मते । अयमर्थः । आरम्भवादिनो हि परिमाणं यावद्द्रव्यभाव्यभ्युपयन्ति । अवयवसङ्ख्यातिशयानतिशयायत्तत्वात्परिमाणभेदस्य । अवयवापचये द्रव्यविनाशस्यावयवोपचये च तदुत्पादस्यावर्जनीयत्वात् । अतस्तेषां परिमाणभेदो द्रव्यं भिन्द्यादेव । अस्माकं त्ववस्थितमेव द्रव्यमवयवोपचयापचयाभ्यां त(त्त)त्परिमाणकतया विक्रियत इति दर्शनम् । तत्र परिमाणभेदो न भेदमाक्षिपतीति ।

### **शेषवाक्यार्थचन्द्रिका**

अस्यैव निराक्रियमाणत्वादिति । ततश्च प्रतिक्षणं विश्वोत्पत्तेः प्रामाणिकत्वसिद्धौ तद्बलादुक्तप्रकारद्वयातिरिक्तप्रकारसिद्धिस्तत्सिद्धौ च तमादाय क्षणिकस्यार्थक्रियाकारित्वनिर्वाहेनाननुकूलत्वाप्राप्त्या तर्कस्यानाभासत्वसिद्धेस् तत्साचिव्यादनुमानप्रामाण्यसिद्धेस्तेन विश्वस्य क्षणिकत्वसिद्धिरित्यन्योन्याश्रयः स्यादिति भावः । देहादीनामित्यादिपदेन दीपादेः परिग्रहः । परिमाणभेदेन भेदसिद्धाविति । परिमाणस्य यावद्द्रव्यभावित्वेन तद्भेदे वक्ष्यमाणरीत्या द्रव्यभेदस्यावश्यकत्वादिति भावः ॥ आरम्भवादाद्वैलक्षण्येनेति । विशेषपदस्य परिमाणभेदपरतायाः पूर्वोत्तरक्षणयोर्द्रव्यभेदप्रसञ्जकतयाऽयोगादिति भावः । ननु भवतामन्यापेक्षया को विशेषो येनैवमुच्यत इत्यतोऽन्यापेक्षया विशेषसमर्पकतया अस्माकमित्येतत्तात्पर्यमाह अस्माकमित्यादिना । किं परिणामवादिनामारभ्मवादाद्वैलक्षण्यमित्यतस्तद्दर्शयितुमाह अयमर्थ इति । इतीत्यस्येत्ययमर्थ इति पूर्वेण सम्बन्धः ।

### **वाक्यार्थरत्नमाला** 

अतिरिक्तप्रकारसिद्धिरिति । उपलक्षणं चैतत् । अन्यतरपक्षीयदोषाभासीकरणसिद्धिरित्यपि द्रष्टव्यम् । तत्सिद्धौ च तमादायेत्यत्र तु तच्छब्दद्वयेन तदुभयपरामर्शान्न दोषः । क्षणिकस्यार्थक्रियाकारित्वनिर्वाहेनानुकूलत्वाप्राप्त्येति वा । अननुकूलत्वप्राप्त्येति वा पाठः । अननुकूलत्वाप्राप्त्येति तु लेखकप्रमादात् । वक्ष्यमाणरीत्येति । अवयवसङ्ख्यातिशयेत्यादिवक्ष्यमाणरीत्येत्यर्थः । विशेषपदेन फलादीनां विशेषेणेत्यादाविव परिमाणाभेदस्याव्याख्याने निमित्तमाह । विशेषपदस्येति ।

------------------------------------------------------------------------

अनुभूतितः

**अनुभूतितः**

### **सुधा**

किञ्च फलादीनां पूर्वोत्तरक्षणयोर्भेदः साध्यते, उताभेदाभावः । आद्ये सिद्धसाधनम् । भेदस्यास्माभिरप्यङ्गीकृतत्वात् । तावता क्षणभङ्गासिद्धेः । द्वितीये दोषमाह अनुभूतित इति ।

## **अनुव्याख्यानम्**

***..... ...... ....... अनुभूतितः ॥***

***विशेषदर्शनं मानं यदि न स्थैर्यदृक्कुतः ॥***

तदिदं फलमिति प्रत्यभिज्ञया पूर्वोत्तरक्षणयोरभेदसिद्धेर्बाधितविषयमनुमानमिति शेषः । भ्रान्ता प्रत्यभिज्ञा नाभेदं साधयितुमलमिति चेत् । तर्हि भ्रान्तं परिमाणभेददर्शनं न भेदसाधनायालमिति ब्रूमः । परिमाणभेददर्शनं बाधकाभावात्प्रमाणमेवेति चेत्तत्राह विशेषेति ।

तर्हि स्थैर्यदृक्कुतो न मानम् । तस्या अपि बाधकरहितत्वात् । विशेषदर्शनं बाधकमिति चेत् । तर्हि स्थैर्यदर्शनं कुतो न बाधकम् । अतोऽनुपलभ्यमानविशेषयो(रनयो)र्बाध्यबाधकभावायोगादन्योन्यप्रतिपक्षताननुभवाच्चान्यतरपक्षपातं परित्यज्य भेदाभेदविषयतयैव व्यवस्थापनं युक्तम् । अन्यथा दृष्टान्ते साध्यसन्देहेनापि परानुमानं दुष्टं स्यादिति । एवं तर्काङ्गान्तरवैकल्यं स्वयमूहनीयम् ।

### **शेषवाक्यार्थचन्द्रिका**

ननु भेदाङ्गीकारेण क्षणभङ्गसिद्धेरस्मन्मतप्रवेशः स्यादित्यतोऽभेदासहकृतपूर्वोत्तरक्षणवर्तिद्रव्यभेदस्यैव क्षणभङ्गसाधकत्वेन भेदमात्रस्य तदसाधकत्वान्न भेदमात्रेण क्षणभङ्गसिद्धिरिति नोक्तदोष इत्याशयेनाह तावतेति । ‘दृश्यते प्रत्यभिज्ञात’ इति पूर्वग्रन्थानुरोधेनात्रानुभूतिपदं प्रत्यभिज्ञापरं, तृतीयार्थे चायं तसिरित्यभिप्रेत्य व्याचष्टे तदिदं फलमिति । प्रत्यभिज्ञयेति । भ्रान्ता प्रत्यभिज्ञेत्यादौ भ्रान्तिर्भ्रान्तेति भावे क्तः ॥ कुतो न बाधकमिति । न च विशेषदर्शनस्य भ्रमत्वे सिद्धे बाधकाभावात्स्थैर्यदर्शनस्य प्रामाण्यसिद्धिस्तत्सिद्धौ च तद्बाधितत्वेन विशेषदर्शनस्य भ्रमत्वसिद्धिः स्यादित्यन्योन्याश्रय इति वाच्यम् । तथा सति स्थैर्यदर्शनस्य भ्रमत्वसिद्धौ बाधकाभावाद्विशेषदर्शनस्य प्रामाण्यसिद्धिस्तत्सिद्धौ च तद्बाधितत्वात्स्थैर्यदर्शनस्य भ्रमत्वसिद्धिरित्यन्योन्याश्रयस्य त्वत्पक्षे (सत्वपक्षेऽपि) समानत्वादिति भावः ।

विशेषदर्शनस्थैर्यदर्शनयोः कुतो न बाध्यबाधकभाव इत्यतो बाध्यताप्रयोजकस्य न्यूनबलत्वस्य बाधकताप्रयोजकत्वस्य चाधिकबलस्य प्रकृते विरहादिति भावेन हेतुगर्मं विशेषणमाह अनुपलभ्यमानविशेषयोरिति । अस्तु तर्ह्युक्तरीत्या समानबलयोरनयोः परस्परप्रतिपक्षत्वमित्यत आह अन्योन्येति । तथा सति प्रतिपत्तॄणामुभयोदासीनत्वापत्तेरिति भावः । अवश्यं चैतदेवमित्याह अन्यथेति । निश्चितसाध्यवैकल्यस्येव सन्दिग्धतद्वैकल्यस्यापि दृष्टान्तदोषत्वादिति भावः ॥ एवं तर्काङ्गान्तरवैकल्यमिति । नीलादिकं यदि क्षणिकं न स्यात्तर्हि सन्न स्यादिति तर्कमूलभूताया यदक्षणिकं तत् सन् न इति व्याप्तेरुक्तरीत्याऽऽकाशे व्यभिचाराव्द्याप्तिवैकल्यम् । प्रत्यभिज्ञया स्थायित्वस्य समर्थितत्वेन तद्बाधितत्वात्क्षणिकमेवेति विपर्ययपर्यवसानानुपपत्तिश्चेत्येवं तर्काङ्गान्तरवैकल्यं स्वयमूहनीयमित्यर्थः ।

### **परिमल** 

अन्यथा दृष्टान्त इति । भेदाभेदविषयतयैव व्यवस्थापनाभाव इत्यर्थः ॥ साध्येति । अभेदाभावेन भेदाभेदेन वेति सन्देहेनापीत्यर्थः ॥ एवं तर्काङ्गान्तरेति । आत्मनः क्षणिकत्वेनापाद्यापादकयोः सहदर्शनतन्नियमादेर्गृहीतुमशक्यत्वेन व्याप्तिवैकल्यम् । प्रत्यभिज्ञया स्थायित्वसिद्धेरुक्तिर्यदि स्थायि स्यात्तर्हि सन्न स्यादिति तर्कस्य विपर्ययपर्यवसानायोगादित्येवमूहनीयमित्यर्थः ॥

### **यादुपत्यम्**

एवं तर्काङ्गान्तरेति । यदि नीलादिकं क्षणिकं न स्यात्तर्हि सन्न स्यादित्यत्राकाशे व्यभिचारेण व्याप्तिवैकल्यं, प्रयभिज्ञया स्थायित्वस्य समर्थितत्वेन तद्बाधाक्षणिकमेवेति विपर्यये पर्यवसानासम्भवश्चेति तर्काङ्गान्तरवैकल्यं स्वयमूहनीयमित्यर्थः ।

### **श्रीनिवासतीर्थीया** 

विशेषदर्शनं परिमाणभेददर्शनाम् । बाधकं स्थैर्यदृशः । न बाधकं विशेषदर्शनस्य ॥ अन्यथेति । एवं व्यवस्थापनं कृत्वा स्थैर्यदृग्विशेषदर्शनयोर्बाध्यबाधकभावः सत्प्रतिपक्षता वा यद्युच्यत इत्यर्थः । दृष्टान्ते फलादौ ॥ साध्येति । क्षणिकत्वरूपेत्यर्थः ।

### **वाक्यार्थरत्नमाला** 

तदिदं फलमिति प्रत्यभिज्ञायेतेति विशिष्टं प्रतीकोपादानम् । स्वयमूहनीयमित्यर्थ इति । उपलक्षणं चैतत् । मूलकारीयाननुकूलताख्याङ्गवैकल्योपपादनरीत्यैव प्रतितर्काप्रतिघातविपर्ययपर्यवसानयोरपि वैकल्यं स्वयमूहनीयमित्यपि द्रष्टव्यम् ।

[Load More](javaऽcriptःvoid(0))
