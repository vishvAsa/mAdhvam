+++
title = "०९ बाह्यार्थानां सत्यत्वसमर्थनम्"
upstream_url = "https://dvaitavedanta.in/category-details/7877/975/sharam/sathha/thavat/thavat/samath/bhayar"
+++
## सर्वप्रमाणसिद्धं यद्बुद्धेर्भेदेन सर्वदा

**बाह्यार्थानां सत्यत्वसमर्थनम्**

**सर्वप्रमाणसिद्धं यद्बुद्धेर्भेदेन सर्वदा**

### **सुधा**

नन्वप्रतिषिद्धमनुमतं भवतीति न्यायेन नीलादेर्विश्वस्याप्रत्यक्षत्वं सूत्रकारस्याभिमतमेवेति कुतो न कल्प्यते । (नैवं) न चैवं शक्यम् । प्रमाणाविरुद्धः प्रमाणानुसारी च सूत्रकारस्याभिप्रायः कल्पनीयः । न चायमर्थस्तथेत्याशयवानाह सर्वेति ।

## **अनुव्याख्यानम्**

***सर्वप्रमाणसिद्धं यद्बुद्धेर्भेदेन सर्वदा ॥***

***कथं नु तस्य बुद्धित्वं ....... .....॥***

अयमत्रोत्तरक्रमः । नीलादेरर्थस्याप्रत्यक्षत्वं न वक्तुं शक्यते । नीलादिप्रतीतेरपरोक्षतायाः साक्षिसिद्धत्वात् । इन्द्रियव्यापारभावभावित्वेनानुमानसिद्धत्वाच्च । अथ मतम् । येनार्थेन यज्ज्ञानं जायते तत् तदाकारं भवति । तच्च ज्ञानं स्वप्रकाशतया स्वगतं नीलाद्याकारमपि साक्षात्कुरुते । अतोऽपरोक्षतयापलभ्यमानस्य नीलाद्याकारनिकरस्य बुद्धिगतत्वान्न कश्चिद्दोष इति । अत्रेदमुपतिष्ठते । यदपरोक्षतयाऽवभासमानं नीलाद्याकारचक्रं बुद्धेर्भेदेन सर्वदा सर्वप्रमाणसिद्धं तस्य कथं नु बुद्धित्वमङ्गीक्रियते । बहिर्मुखतयेदन्त्वेन ह्ययं नीलाद्याकारोऽपरोक्षमवभासते । न जात्वन्तर्मुखतयाऽहं नीलमिति । तथा नीलापरोक्षज्ञानसमनन्तरं नीलार्थी नियमेन बहिः प्रवर्तते । तेनानुमीयतेऽनेन बहिरर्थ एव साक्षात्कृत इति । न ह्यन्यत्र ज्ञानमन्यत्र प्रवृत्तिरिति युज्यते । अतिप्रसङ्गात् । मध्येऽनुमानं तु निरसिष्यते । एवमाप्तोऽपि किमपरोक्षतया पश्य(ती)सीति पृष्टोऽङ्गुलिं प्रसार्येदमिति बाह्यमेव ब्रवीत्यतस्त्रिभिरपि प्रमाणैरपरोक्षतयाऽवभासमानस्य नीलाद्याकारस्य बुद्धितो भेद एवावसीयते । न चेदं सर्वं भ्रान्तम् । कदाऽप्यन्यथाप्रतीत्यभावात् । विनैव बाधकेन भ्रान्तित्वाभ्युपगमेऽतिप्रसङ्गात् । अतोऽपरोक्षतयाऽवभासमानो नीलाद्याकारो बाह्य एव, न तु बुद्धिगत इति ।

### **शेषवाक्यार्थचन्द्रिका**

नन्वत्र मूले यदपरोक्षतयाऽवभासमानं नीलाद्याकारचक्रं बुद्धेर्भेदेन सर्वदा सर्वप्रमाणसिद्धं तस्य तद्बुद्धिगतत्वानुपपत्तिरेवोच्यते, न तु नीलादेर्विश्वस्याप्रत्यक्षत्वानुपपत्तिः । तत्कथमनेन तस्याप्रत्यक्षत्वनिरास इत्यतो नेदं साक्षात्तन्निरासकं, किन्तु साक्षात्तन्निरासकमन्यदेव । इदं तु तत्र प्राप्तानुपपत्तिपरिहारेण तन्निरासकमिति परम्परयैवेत्यभिप्रेत्य साक्षात्तन्निरासकप्रदर्शनपूर्वकं तत्र प्राप्तानुपपत्तिपरिहारकतया ग्रन्थं सङ्गमयितुमाह अयमत्रोत्तरक्रम इति ॥ अत्रेदमिति । एतदाशङ्कापरिहारार्थमिदं मूलमित्यर्थः । तत्कथमित्यतोऽपेक्षितपूरणपूर्वकं वाक्यं योजयति यदपरोक्षतयेत्यादिनाऽङ्गीक्रियत इत्यन्तेन । कथमपरोक्षतया प्रतीयमानस्य नीलाद्याकारचक्रस्य बुद्धेर्व्यावृत्ततया सर्वप्रमाणसिद्धत्वमित्यतस्तावत्तस्य प्रत्यक्षसिद्धतां दर्शयति बहिर्मुखतयेति । पराक्त्वेनेत्यर्थः । तस्यैवाभिनयेनोपदर्शनमिदन्त्वेनेति ॥ अन्तर्मुखतयेति । प्रत्यक्त्वेनेत्यर्थः । तस्यैवाभिनयेनोपदर्शनम् अहं नीलमितीति । सन्तन्यमानमहमित्याकारमालयविज्ञानमेव परमते आत्मेति दर्शयितुमहमित्युक्तम् । अन्यथा बुद्धिर्नीलमित्येवावक्ष्यदिति द्रष्टव्यम् । अनुमानसिद्धतामप्याह तथेति । अनेन नीलार्थी बहिरर्थमात्रसाक्षात्कारवान् नीलापरोक्षज्ञानसमनन्तरं नियमेन बहिः प्रवर्तमानत्वादित्यनुमानमुक्तं भवति । अप्रयोजकतामाशङ्क्य परिहरति न हीति ॥ अतिप्रसङ्गादिति । तथा सति पुरोदेशे रजतसद्भावज्ञानानन्तरं रजतार्थिनो देशान्तरे प्रवृत्तिः स्यादित्यतिप्रसङ्गः स्यादित्यर्थः । ननु नीलापरोक्षज्ञानेन स्वगतनीलाकारस्यैव ग्रहणेऽपि नीलार्थिनो बहिर्निमेन प्रवृत्तिः सम्भवति । ज्ञानगतनीलाकारग्रहणबहिःप्रवृत्त्योर्मध्ये बाह्यनीलानुमानप्रवृत्त्या बाह्यनीलस्यापि ज्ञातत्वसम्भवात् । तथा हि । अपरोक्षतयाऽवभासमानो बुद्धिगतो नीलाद्याकारः सकारणकः कादाचित्कत्वादित्यनुमानेन सकारणत्वसिद्धौ कारणान्तरस्यासम्भवेन बाह्यनीलाद्याकारस्यैव कारणत्वेनाभ्युपेयत्वादित्यत आह मध्येऽनुमानं त्विति । ‘विश्वमन्यच्च किं प्रममि’त्येतद्ग्रन्थव्याख्यानावसरे स्यदेतदित्यादिना मध्येऽनुमानमाशङ्क्य ‘बाह्यतयैव नीलाद्याकारस्य स्फुरणादि’त्यादिना निरसिष्यत इत्यर्थः । आगमसिद्धतामप्युपदर्शयति एवमिति । प्रत्यक्षादेर्भ्रमत्वान्न प्रमाणसिद्धत्वं तद्भेदस्येति शङ्कते न चेदमिति । एवं भाष्ये हेत्वंशं व्याख्याय ‘कथन्नु तस्य बुद्धित्वमि’ति साध्यांशं तात्पर्यतो व्याचष्टे अत इति । अनेन तस्यापरोक्षतयाऽवभासमानस्य नीलाद्याकारस्य कथं बुद्धित्वं बुद्धिगतत्वं, न कथमपि, किन्तु तस्य बाह्यत्वमेवेति योजनोक्ता भवति ।

### **परिमल** 

अहं नीलमिति । परेण ज्ञानस्यात्मत्वोपगमादेवमुक्तम् । ननु नीलाद्याकारस्य ज्ञानगतस्याऽऽकस्मिकत्वायोगेन तद्धेतुतया बाह्यार्थमनुमाय पश्चाद्बहिरर्थे प्रवर्तत इत्यत आह मध्य इति । नीलाद्याकारावभासबार्ह्यार्थप्रवृत्त्योर्मध्य इत्यर्थः ॥ निरसिष्यत इति । ‘विश्वमन्यच्च किम्प्रममि’त्येतद्य्वाख्याने स्यादेतदित्यनुमानप्रकारमाशङ्क्य निरसिष्यत इत्यर्थः ।

### **यादुपत्यम्**

खगतं स्वस्वरूपभूतम् । एवं बुद्धिगतत्वादित्यादौ तदभिन्नत्वादित्येवार्थः । अतः ‘कथं नु तस्य बुद्धित्वमि’त्यादि समञ्जसमिति ज्ञातव्यम् ॥ बहिर्मुखतयेति । पराक्त्वेनेत्यर्थः ॥ अन्तर्मुखतयेति । प्रत्यक्त्वेनेत्यर्थः ॥ अहं नीलमिति । परेण सन्तन्यमानमहमित्याकारमालयज्ञानमेवात्मा, तदेव च नीलाद्याकारं भवतीति स्वीकृतत्वादहं नीलमित्युक्तमिति ज्ञातव्यम् । ननु नीलार्थी नीलापरोक्षज्ञानसमनन्तरं बुद्धिगतोऽपरोक्षतयाऽवभासमानोऽयं नीलाद्याकरः कादाचित्कत्वात्कारणसापेक्षस् तच्च कारणमन्यन्न भवितुमर्हतीति नीलादिकमेव तथेत्यनुमाय बहिः प्रवर्तत इत्यत आह मध्येऽनुमानमिति । नीलापरोक्षज्ञानप्रवृत्त्योर्मध्य इत्यर्थः ॥ निरसिष्यत इति । अनुपदमेव ‘विश्वमन्यच्च किं प्रमम्’ इत्यत्रेति शेषः ।

### **वाक्यार्थरत्नमाला** 

एवमाप्तोपीति मूले भवानिति पूरणात्पश्यतीति युज्यते । यद्वा स पुरुषः किमपरोक्षतया पश्यतीति पृष्ट आप्त इति पुरुषान्तरविवक्षया पश्यतीति प्रथमपुरुषोपपत्तिरिति ज्ञेयम् ।

------------------------------------------------------------------------

विश्वमन्यच्च किम्प्रमम्

**विश्वमन्यच्च किम्प्रमम्**

### **सुधा**

किञ्च बार्ह्यार्थस्याप्रत्यक्षत्वे तदसिद्धिरेव स्यात् । प्रमाणाभावात् । तथा च बार्ह्यार्थाभ्युपगमो रिक्तः स्यादित्याह विश्वमिति ।

## **अनुव्याख्यानम्**

***..... ...... विश्वमन्यच्च किम्प्रमम् ॥***

अन्यज् ज्ञानमिति शेषः । का प्रमा यस्य तत् किम्प्रमम् । अनुमेयो बाह्याकार इति चेत्(न) । सर्वथाऽसिद्धस्य पक्षीकरणायोगात् । लिङ्गाभावाव्द्याप्त्यसिद्धेश्च । स्यादेतत् । बुद्धिगतस्तावदाकारोऽपरोक्षमवभासते । स कादाचित्कत्वात्किमपि कारणमपेक्षमाणो बाह्यं नीलाद्यनुमापयिष्यतीति । मैवम् । बाह्यतयैव नीलाद्याकारस्य स्फुरणात् । कुत्र चेदमुपलब्धम्, यत्कादाचित्कं तत्कारणवदिति । ज्ञान एवेति चेत् (न) । बाह्याप्रत्यक्षत्ववादे तत्रापि कारणवत्वानवधारणात् । ज्ञनं पूर्वज्ञानकारणकमुपलब्धमिति चेत् । तर्ह्याकारोऽपि पूर्वाकारजन्यः कल्प्यताम् । किं बार्ह्यार्थव्यसनेन । नीलज्ञानानं(नोत्पादान)न्तरं पीतज्ञानोत्पाददर्शनान्नेति चेत् (न) । सदृशजन्यत्वस्य परेण क्वप्यनुप(गन्तव्य)लब्धत्वात् ।

### **शेषवाक्यार्थचन्द्रिका**

किं विप्रतिपन्नबाह्यार्थपक्षकानुमानमभिमतं, किंवा सम्प्रतिपन्नतज्ज्ञानपक्षकमिति विकल्पद्वयं मनसि निधायाश्रयासिध्द्याऽऽद्यपक्षं दूषयति सर्वथेति । द्वितीयं दूषयति लिङ्गाभावादिति । ननु विज्ञानं बाह्यार्थसापेक्षं विज्ञानत्वादिति विज्ञानत्वमेव लिङ्गं भविष्यतीति न तदभाव इत्याशङ्क्य विज्ञानस्यात्र पक्षतया तदतिरिक्तस्य विज्ञानत्ववतो दृष्टान्तस्याभावेनान्वयतोऽतिरिक्तस्य बाह्यार्थस्याद्याप्यसिध्द्या दृष्टान्ताभावेन व्यतिरेकतश्च व्याप्त्यसिद्धेर्नैवमित्याह व्याप्त्यसिद्धेरिति । सामान्यसिद्धिपरिशेषाभ्यामेव बाह्यार्थसिद्धिरस्त्वित्याशङ्कते स्यादेतदिति । पक्षासिद्धिशङ्कापरिहारायोक्तम् अपरोक्षमवभासत इति । अपेक्षमाण इत्यस्यानन्तरमन्यस्यासम्भवादिति पूरणीयम् । बाह्यतयैवेति । तथा च बुद्धिगतनीलाद्याकारासिद्धेराश्रयासिध्द्या सामान्यसिद्धिरेवानुपपन्नेति भावः । आश्रयासिद्धिः स्वमते न दोष इत्यतो दोषान्तरमाह कुत्र चेति । तथा च व्याप्तिग्रहणस्थलाभावेन व्याप्तिज्ञानानुपपत्या व्याप्यत्वासिद्धेः सामान्यसिद्धिरनुपपन्नेति भावः । ज्ञान एव व्याप्तिग्रह इति वदन्प्रष्टव्यः । ज्ञानेऽभिमतं सकारणकत्वं वा बाह्यकारणकत्वं वा ज्ञानकारणकत्वं वेति विकल्पत्रयं मनसि निधायाद्यं दूषयति बाह्याप्रत्यक्षत्ववाद इति । बाह्यार्थस्य प्रत्यक्षत्ववादे ज्ञानस्य बाह्यार्थकारणकत्वनिश्चयसम्भवेपि त्वन्मते तस्याप्रत्यक्षत्वान्न ज्ञाने तत्त्कारणकत्वनिश्चय इति भावः । ननु ज्ञानं प्रति न बाह्यं कारणमभ्युपगम्यते, येन तस्याप्रत्यक्षत्वेन ज्ञानस्य तत्कारणकत्वावधारणानुपपत्तिः प्रसज्येत, किन्नाम पूर्वज्ञानमेव तत्र कारणम् । तच्च प्रत्यक्षमेवेति तत्कारणकत्वावधारणमुपपन्नमेवेति द्वितीयं शङ्कते ज्ञानमिति । उत्तरज्ञानस्य पूर्वज्ञानजन्यत्ववदुत्तरज्ञानाकारस्यापि पूर्वज्ञानाकारजन्यत्वसम्भवेन बाह्यार्थं विनाऽनुपपत्तेरभावेन ज्ञानाकारेण बाह्यार्थानुमानासम्भवादसिद्धिरेव स्यादित्याशयेन परिहरति तर्हीति । यत्र नीलज्ञानानन्तरं नीलज्ञानमेव भवति तत्र पूर्वज्ञानाकारस्योत्तरज्ञानाकारजनकत्वसम्भवेन बाह्यार्थं विना तदनुपपत्त्यभावेऽपि यत्र नीलज्ञानानन्तरं पीतज्ञानोत्पत्तिस्तत्र पूर्वज्ञानाकारस्य विसदृशतयोत्तरज्ञानाकारजनकत्वासंभवादस्त्येव बाह्यार्थं विना ज्ञानाकारानुपपत्तिरिति युक्तं तेन बाह्यार्थानुमानमिति भावेन शङ्कते नीलज्ञानानन्तरमिति । भवेदेतदेवं यदि कारणस्य स्वसदृकार्यजनकतानियमः स्यात् । न चासावस्ति । विरलपरमाणुभ्यो मिलितपरमाणूनां मिलितपरमाणुभ्यश्च विरलपरमाणूनामनधिपतीन्द्रियेभ्यश्चाधिपतीन्द्रियाणामधिपतीन्द्रियेभ्यश्चानधिपतीन्द्रिया णामुत्पत्तिदर्शनात् । ततश्च तद्वदेव नीलज्ञानाकारस्यापि विसदृशपीतज्ञानाकारजनकत्वोपपत्तेर्न तस्य बाह्यार्थेन विनाऽनुपपत्तिरिति कथं तदनुमापकत्वमित्याशयवानाह सदृशेति ।

### **परिमल** 

ननु विशिष्य पक्षलिङ्गादेरभावेऽपि न्यायमते गगनादेरिव सामान्यपरिशेषाभ्यां बाह्यार्थस्य सिद्धिः स्यादिति शङ्कते स्यादेतदिति ॥ बाह्यं नीलादीति । अन्यस्यासम्भवादिति परिशेषात्तत्सिद्धिरिति भावः ॥ बाह्यतयैवेति । तथा च बुद्धिगतस्तावदित्यादिनोक्तः पक्षोऽसिद्ध इति भावः । व्याप्त्यसिद्धिं च वक्तुमाह कुत्र चेदमिति ॥ तत्रापीति । बाह्यार्थेऽपीत्यर्थः । यद्वा ज्ञानविषयेऽपीत्यर्थः । परेणेति । विरलेभ्यो मिलितादिजन्मवादिनेत्यर्थः ।

### **यादुपत्यम्**

किमनित्यत्वं शब्दवृत्तीत्यादाविव सिषाधयिषितं बाह्याकाररूपं साध्यमेव पक्षीकृत्यानुमीयते, उत तद्विषयकं ज्ञानमिति विकल्पं मनसि निधायाद्यं दूषयति सर्वथाऽसिद्धस्येति । द्वितीयं दूषयति लिङ्गाभावादिति । ननु विज्ञानं बाह्यार्थसापेक्षं विज्ञानत्वादिति विज्ञानत्वमेव लिङ्गं भविष्यतीत्यत आह व्याप्त्यसिद्धेरिति । विज्ञानस्य पक्षतया तदतिरिक्तस्य बाह्यार्थस्याधुनाऽप्यसिध्द्या दृष्टान्ताभावेनान्वयतो व्यतिरेकतो वा व्याप्तेरसिद्धेरित्यर्थः । सामान्यसिद्धिपरिशेषरूपं मानमाशङ्कते स्यादेतदिति । पक्षासिद्धिशङ्कापरिहारायोक्तम् अपरोक्षमवभासत इति । अपेक्षमाण इत्यस्यानन्तरमन्यस्यासम्भवादिति शेषः ॥ बाह्यतयैवेति । तथा च बुद्धिगतनीलाद्याकारोऽस्माकमसम्मत इत्याश्रयसिध्द्या सामान्यसिद्धिरेवानुपपन्नेति भावः । कारणवत्वेति । ज्ञानातिरिक्तं यद्बाह्यं तदेव तत्र कारणतया वक्तव्यम् । न ज्ञानमात्माश्रयप्रसङ्गत्वात् । तच्च त्वन्मते न प्रत्यक्षमिति न ज्ञाने कारणवत्वं निश्चेतुं शक्यमिति भावः । केचित्तु इन्दियादेरतीन्द्रियत्वेन तद्रूपकारणवत्वानवधारणादित्यर्थः । ज्ञानस्य कारणवत्वेऽपि व्यक्तिभेदान्नात्माश्रयत्वमित्याशङ्कते ज्ञानमिति ॥ परेणेति । त्वत्प्रतिवादिनेत्यर्थः । तं प्रति बाह्यार्थ स्याधुनाऽप्यसिद्धेरिति भावः । तथा च विसदृशत्वेऽपि पूर्वाकारजन्यत्वेनार्थान्तरमाशङ्केतैवेति ध्येयम् ।

### **श्रीनिवासतीर्थीया** 

लिङ्गाभावादिति । बाह्याकारस्यानुमेयत्वे तदनुमापकस्य लिङ्गस्याभावात्कुत्र व्याप्तिसिद्धिः स्यादिति दूषणान्तरम् ।

### **वाक्यार्थरत्नमाला** 

किं विप्रतिपन्नबाह्यार्थपक्षकमिति । परमाणुसाधनविचारे वैशेषिकाधिकरणे परमाणुं पक्षीकृत्येत्यादिप्राग्योजितं तदत्रोपयोगानुसारेण ज्ञेयम् । अतिरिक्तस्य बाह्यार्थस्येति । आन्तरस्य विज्ञानातिरिक्तस्याभावेन तस्य दृष्टान्तीकरणानुपपत्तेरित्याशयः । परिशेषसिध्यर्थमाह । पूरणीयमिति । सदृशकार्यजनकतानियमो भवताऽङ्गीकर्तुमर्हः स्यात् । न चैवमिति पाठः । अधिपतीन्द्रियाणामित्यन्तषष्ट्यंतत्रयस्योत्पत्तिदर्शनादिति वक्ष्यमाणेन सम्बन्धः । उत्पत्तिस्वीकारादिति पाठः । भवतेति शेषः । उत्पत्तिदर्शनादिति पाठेतु भवत्पक्षे इति शेषः । फलतस्तु स्वीकार एवार्थः । अनधिपतीन्द्रियाणामित्यनन्तरमुत्पत्तिरिति वर्तते ॥

------------------------------------------------------------------------

सर्वलोको विभेत्यञ्जो यस्मादनुभवात्सदा

**सर्वलोको विभेत्यञ्जो यस्मादनुभवात्सदा**

### **सुधा**

किञ्च वासनादिकमान्तरमेव सहकारीकृत्य विसदृश(मेव)मपि ज्ञानं जनयतीति कल्पनीयम् । न बाह्यम् । दृष्टेनैव कथञ्चिदुपपत्तावदृष्टकल्पनानुपपत्तेः । अतो बाह्योऽ(प्य)र्थः प्रत्यक्षसिद्ध इति शङ्कानास्पदत्वादिदं मतमत्र न दूषितमित्युक्तम् । यद्वा स्फुटतरानल्पदोषत्वेन शिष्यैरेव हेयतया ज्ञातुं शक्यत्वादित्याशयेनाह सर्वेति ।

## **अनुव्याख्यानम्**

***सर्वलोको विभेत्यञ्जो यस्मादनुभवात्सदा ॥***

***तस्यापलापिनः किन्न निष्प्रमाणकवादिनः ॥***

माध्यमिकादयोऽपि बाह्यार्था(द्य)नपन्हुवाना अपि ह्यनुभवाद्बिभ्यतः सांवृतसत्त्वाद्यभ्युपयन्ति । ततः सर्वैरनुसरणीय एवायमनुभवः । तमपि यः सौत्रान्तिकोऽपलपति, अनुभवसिद्धाया अपरोक्षस्य नीला(द्या)कारस्य बाह्यताया अपाकरणात् । तथा निष्प्रमाणकं वदति, नीलाद्याकरस्य बुद्धिस्थतायां प्रमाणाभावात् । त(स्य)प्य(अ)नुभवस्य अपलापिनः निष्प्रमाणकवादिनस्तस्य सौत्रान्तिकस्य किं दूषणं न भवेत् । सर्वमपि भवेदिति ।

### **शेषवाक्यार्थचन्द्रिका**

ननु कारणस्य सदृशकार्यजनकत्वनियमेऽपि युज्यते विरलपरमाणुभ्यो मिलितपरमाणूनां तेभ्यश्च विरलपरमाणूनामुत्पत्तिस्तथाऽनधिपतीन्द्रियेभ्योऽप्यधिपतीन्द्रियाणां तेभ्यश्चा नधिपतीन्द्रियाणाम् । सदृशकार्यजननस्वभावस्यापि कारणस्यादृष्टादिसहकारिवशाद्विसदृशकार्यजनकत्वसम्भवान्नीलपीतादिज्ञानस्थले च सहकारिविशेषसमवधानाभावान्न विसदृशकार्यजनकत्वं सम्भवतीत्यत आह किञ्चेति । आन्तरवासनादिसहकारिसम्पत्या पूर्वज्ञानाकारस्यैव विसदृशोत्तरज्ञानाकारजनकत्वस्य सम्भवान्न बाह्यस्य पीताकारस्य पीतज्ञानाकारार्पकत्वं कल्प्यमित्याशयः । ननु पूर्वज्ञानस्येव बाह्यस्याप्यर्थस्य ज्ञानाकारजनकत्वसम्भवे कुत एतदवधारणम् । यत्पूर्वज्ञानमेवाऽऽन्तरवासनादिसहकारिवशाद्विसदृशमुत्तरज्ञानं जनयति, न तु बाह्यं नीलादीत्यत आह दृष्टेनैवेति । क्लृप्तेनैवेत्यर्थः । यद्वाऽऽन्तरमेव सर्वं दृष्टमिति परेणाङ्गीकृतत्वादान्तरं वासनादिकं दृष्टं, बाह्यं नीलाद्यदृष्टमिति ज्ञातव्यम् । ‘विश्वमन्यच्च किम्प्रममि’त्युपक्रान्तं बाह्यार्थस्याप्रत्यक्षत्वे तदसिद्धिप्रसङ्गमुपसंहरति अत इति । अनुमेयत्वे तदसिद्धिप्रसङ्गादित्यर्थः । बाह्यार्थानुमेयतावादस्यानिरस्यताया युक्त्योपपादितत्वात्तत्प्रतिपादकोत्तरग्रन्थवैयर्थ्यमाशङ्क्य पूर्वोपपादितप्रकारापेक्षया प्रकारान्तरेण तदुपपादनार्थत्वान्नानर्थक्यमिति भावेन प्रकारभेदमभिनयेनोपदर्शयन्नुत्तरग्रन्थं सङ्गमयति शङ्कानास्पदत्वादित्यादिना । बाह्यार्थानुमेयतावादस्यातिनिर्दलत्वेन शङ्काविषयत्वशून्यत्वादित्यर्थः । उक्तं सर्वप्रमाणसिद्धमित्यादिना पूर्वग्रन्थ इति शेषः । तस्यापलापिन इति व्यधिकरणे षष्ठ्यावित्यभिप्रेत्य योजयति तस्यानुभवस्यापलापिन इति । तस्येत्यस्यावृत्तिं समानाधिकरणषष्ठीत्वं चाश्रित्याह तस्येत्यादि ।

### **परिमल** 

दृष्टेनैवेति । प्रत्यक्षसिद्धेनैवेत्यर्थः । बिभ्यत इति प्रथमाबहुवचनम् । ‘नाभ्यस्ताच्छतुरि’ति नुमभावः ॥

### **यादुपत्यम्**

दृष्टेनैवेति । क्लृप्तेनैवेत्यर्थः । यद्वाऽऽन्तरमेव सर्वं दृष्टमिति परेणाङ्गीकृतत्वादान्तरं वासनादिकं दृष्टं, बाह्यं नीलाद्यदृष्टमिति ज्ञातव्यम् ।

### **श्रीनिवासतीर्थीया** 

नीलज्ञानानन्तरं पीतज्ञानोत्पाददर्शनादित्यत्रैव दूषणान्तरमाह किञ्चेति । अयमर्थः । पूर्वाकारेणैवोत्तराकारो जन्यते । न चोक्तदोषः । ज्ञानं नीलाकारं ज्ञानं स्वेन विसदृशं पीताकारं ज्ञानरूपं कार्यं जनयति । कथमिति चेत् । आन्तरवासनादिरूपसहकारिवशादिति ब्रूमः । तथा च न तदर्थं बाह्योऽर्थः कल्प्य इति । कुत इत्यत आह दृष्टेनैवेति ।

[Load More](javaऽcriptःvoid(0))
