+++
title = "०८ परिमाणावन्तरजातिभेदनिरासः"
upstream_url = "https://dvaitavedanta.in/category-details/7802/975/sharam/sathha/thavat/thavat/vashas/parama"
+++
## महत्त्वं चैव दीर्घत्वं त्र्यणुकाद्येषु कल्पितम्

**परिमाणावन्तरजातिभेदनिरासः**

**महत्त्वं चैव दीर्घत्वं त्र्यणुकाद्येषु कल्पितम्**

### **सुधा**

ननु च त्र्यणुकादिपरिमाणं चतुरणुकादिपरिमाणं च सजातीयमिति युक्तस्तत्र कार्यकारणभावः । द्य्वणुकत्र्यणुकपरिमाणयोस्तु विजातीयत्वात्कथं तथात्वमित्यतो दृष्टान्तदार्ष्टान्तिकयोः सदृशमित्युक्तम् । यथा त्र्यणुकादिपरिमाणाच्चतुरणुकादौ सजातीयं परिमाणमुत्पद्यते । तथा द्य्वणुकपरमाणुपरिमाणादपि त्र्यणुकादौ सजातीयपरिमाणोत्पादस्यैव सिसाधयिषितत्वान्न दोष इत्यर्थः ।

### **शेषवाक्यार्थचन्द्रिका**

ननु कार्यकारणभावापन्नपरिमाणानां सदृशमिति सादृश्यवर्णनमनर्थकमित्याशङ्क्य वैषम्येण दृष्टान्तदार्ष्टान्तिकभावानुपपत्तिशङ्कापरिहारार्थत्वान्न तदिति भावेन तच्छङ्कापरिहार कतया तद्योजयितुं वैषम्यप्रदर्शनेन दृष्टान्तदार्ष्टान्तिकभावानुपपत्तिमाशङ्कते ननु चेति । परमाणुगतेन अणुत्वेन द्य्वणुके ह्रस्वत्वस्य, द्य्वणुकगतेन ह्रस्वत्वेन त्र्यणुके महत्त्वस्योत्पत्तिः सिद्धान्त्यभिमतेति भावेनेयं शङ्का । अत एव यथेत्यादिना सिद्धान्त्याशयवर्णनमुपपन्नमिति ध्येयम् । द्य्वणुकत्र्यणुकपरिमाणयोरित्यत्र द्य्वणुकपदं परमाणोरप्युपलक्षणम् । अन्यथा परमाणुद्य्वणुकपरिमाणयोरिव द्य्वणुकत्र्यणुकपरिमाणयोरपि वैजात्येऽपि कार्यकारणभावोपपत्तेः शङ्काया निर्दलत्वप्रसङ्गात् । अत एवाशयवर्णनदशायां द्य्वणुकपरमाणुपरिमाणादपि त्र्यणुकादौ सजातीयपरिमाणोत्पादस्यैवेत्यादिना परमाणोरपि द्य्वणुकसमकक्षतयोपादानमिति मन्तव्यम् ।

### **वाक्यार्थरत्नमाला** 

सादृश्यवर्णनमिति । तस्मात्सदृशमिति ज्ञायेत सदृशमिति च सादृश्यवर्णनमित्यर्थः । परमाणुद्य्वणुकगताणुत्वाभ्यां द्य्वणुकत्र्यणुकयोरणुत्वस्यारम्भानुपपत्तिरिति चोदनमुपपन्नम् । अणुत्वस्य सजातीयतायाः परेणाप्यङ्गीकारात् । नापि परमाण्वादिगते नाणुत्वेन महत्वारम्भानुपपत्तिरिति चोदनं युक्तम् । सजातीयपरिमाणस्यैव साधयिषितत्वादित्युत्तरग्रन्थविरोधापत्तेः । तद्बलादणुत्वह्रस्वत्वयोरेव सजातीयतोक्तिप्राप्तेः ।

तत्रापि तथात्वं कुत इति चेन्न । द्य्वणुकादौ त्वणुत्वह्रस्वत्वे प्रमाणसिद्धे इत्येतद्बाधशङ्कागतवाक्येन परमाणावणुत्वं प्रमाणसिद्धं द्य्वणुके च ह्रस्वत्वं प्रमाणसिद्धमित्युक्तया तयोरेव वैजात्यस्योत्तरत्र शङ्कनादित्याद्याशयेनाह । परमाणुगतेनेत्यादिना । किञ्चिदधिकं योज्यमस्ति । परमाणोरपीति । अत्रेदमवधेयम् । द्य्वणुकत्र्यणुकपरिमाणयोरिति । द्विवचनान्तपदे द्य्वणुकपदेन परमाणुलक्षणायां त्र्यणुकप्रतिसंबन्धितयोक्तं द्य्वणुकमेव परमाणुप्रतिसम्बन्धितयाऽपि लभ्यत इति परमाणुद्य्वणुकत्र्यणुक परिमाणानामिति लभ्यते । तत्राप्ययं विवेकः । परमाणुद्य्वणुकपरिमाणयोर्द्य्वणुकत्र्यणुकपरिमाणयोश्चेति । अत एवोत्तरवाक्ये परमाणुद्य्वणुकपरिमाणयोरिवेत्यादिरूपेण पृथगेव कार्यकारणाभावापन्न व्यक्तिप्रदर्शनमिति । एवमेव परमाणोरपि द्य्वणुकसमकक्षतयेत्युत्तरवाक्येऽपि विवेके तात्पर्यम् । एतेन परमाणुद्य्वणुकपरिमाणरूपैकाकोटिः । कारणभावापन्नात्र्यणुकपरिमाणरूपा च कार्यभावापन्ने उपलक्षणापक्षे प्राप्तम् । अन्यथात्र्यणुकपदस्य द्य्वणुकोपलक्षणाऽपि वक्तव्या स्यात् । उत्तरमूले त्र्यणुकादावित्यादिपदप्रयोगादिति निरस्तम् । परमाणुद्य्वणुकेत्युत्तरमूलानुगुण्यायैवात्र परमाणुद्य्वणुकपरिमाणाभ्यामिति शेषपूरणेन व्याख्यानं न कृतम् । स्पष्टं चेदमितरेतरयोगोपपादनपरोत्तरटीकायामिति बोध्यम् ।





------------------------------------------------------------------------

महत्त्वं चैव दीर्घत्वं त्र्यणुकाद्येषु कल्पितम्

**महत्त्वं चैव दीर्घत्वं त्र्यणुकाद्येषु कल्पितम्**

### **सुधा**

ननु च त्र्यणुकादौ महत्त्वदीर्घत्वे द्य्वणुकादौ त्वणुत्वह्रस्वत्वे प्रमाणसिद्धे । तत्कथं साजात्यसाधने बाधो न भवेदित्यत उक्तं महत्त्वं चेति । कल्पनैवैषा वैशेषिकाणां न तु परिमाणावान्तरजातिभेदे प्रमाणमस्ति । किन्नाम परिमाणमेकजातीयमेवोत्कर्षापकर्षवदिति भावः । अनेन वैरूप्यस्यासिद्धिरुक्ता वेदितव्या ।

### **शेषवाक्यार्थचन्द्रिका**

तथाऽपि ‘महत्त्वं चैव दीर्घत्वमि’त्यादिभाष्यखण्डवैयर्थ्यमेव । न च त्र्यणुकादौ महत्त्वादेः कल्पितत्वप्रतिपादनार्थं तदिति वाच्यम् । तत्प्रतिपादनस्याप्यनर्थकत्वादित्यतः सजातीयपरिमाणोत्पादनसाधने बाधकपरिहारार्थत्वान्न तदिति भावेन बाधकशङ्कापरिहारकतया तद्योजयितुं तच्छङ्कामुत्थापयति ननु चेति ॥ एकजातीयमेवेति । त्र्यणुकादौ महत्त्ववत्परमाणुद्य्वणुकयोरणुत्ववच्चेति भावः । उत्कर्षवद् द्रव्यान्तरवर्त्यपकृष्टपरिमाणापेक्षयोत्कर्षवत् । अपकर्षवद् द्रव्यान्तरवर्त्युत्कृष्टपरिमाणापेक्षयाऽपकर्षवदित्यर्थः ॥ अनेनेति । सर्वद्रव्यवर्तिपरिमाणस्यैकजातीयत्व वर्णनेनेत्यर्थः ॥ असिद्धिरिति । तस्य विजातीयत्वरूपत्वादिति भावः ।

### **श्रीनिवासतीर्थीया** 

द्य्वणुकादावणुत्वह्रस्वत्वे इति । आदिपदेन परमाणुग्रहणम् । परमाणावपि ह्रस्वत्वस्य कैश्चिदङ्गीकारादेवमुक्तम् । अनेन कल्पितमिति वचनेन ।

### **वाक्यार्थरत्नमाला** 

उत्कर्षापकर्षवदिति मूलानुसारेणोत्कर्षवद् इत्यनूद्य द्रव्यान्तरेति व्याख्यानम् । तथापकर्षवदित्यनूद्य द्रव्यान्तरेत्याद्युत्तरं व्याख्यानमिति तदनुसारेणैवोत्कर्षवदिति प्रथमोऽनुवादः । अपकर्षवदिति द्वितीयस्यानुवादः । अन्यादृशो लेखकागतः ।

------------------------------------------------------------------------

न चेन्महत्त्वतश्चैव दीर्घत्वादपि नो भवेत्

**न चेन्महत्त्वतश्चैव दीर्घत्वादपि नो भवेत्**

### **सुधा**

ननु च द्य्वणुकादिपरिमाणस्य परमाण्वादिपरिमाणाजन्यत्वे बाधकाभावादप्रयोजकत्वमनुमानानाम् । द्य्वणुकादिपरिमाणस्य संख्ययैव जन्मसम्भवादित्याशङ्कां परिहरन् वाशब्दं व्याख्याति न चेदिति ।

## **अनुव्याख्यानम्**

***न चेन्महत्त्वतश्चैव दीर्घत्वादपि नो भवेत् ।***

चापिशब्दावितरेतरयोगे । एवशब्दो नो भवेदेवेति सम्बध्यते ।

### **शेषवाक्यार्थचन्द्रिका**

ननु ‘न चेन्महत्त्वतश्चे’त्युत्तरभाष्यमनर्थकम् । न च सौत्रवाशब्दव्याख्यानरूपत्वान्न तदिति वाच्यम् । महद्दीर्घवद्ध्रस्वपरिमण्डलाभ्यामित्येतावतैव पूर्णत्वेन सूत्रे वाशब्दस्याप्यनर्थकत्वादित्याशङ्क्य, उक्तानुमानेष्वप्रयोजकताशङ्कानिरासाय विपक्षे बाधककथनार्थत्वान्न तद्वैयर्थ्यमित्यभिप्रेत्य तद्य्वाख्यानपरतयोत्तरग्रन्थं सङ्गमयितुमप्रयोजकताशङ्कामुत्थापयति ननु चेति । ननु च द्य्वणुकादिपरिमाणस्य परमाण्वादिपरिमाणाजन्यत्वे जन्यत्वमेव न स्यात् । भावकार्यस्य कारणत्रितयजन्यत्वनियमात् । अन्यस्य चासमवायिकारणस्याभावात् । तथा च जन्मानुपपत्तेरेव बाधकत्वान्ना प्रयोजकत्वमित्यतो भवेदेवं कथञ्चिद्यद्यसमवायिकारणमन्यत्किञ्चिन्न भवेत् । न चैतदस्ति । ईश्वरापेक्षाबुद्धिमपेक्ष्योत्पन्नपरमाण्वादिगतद्वित्वादिसङ्ख्याया एव तत्रासमवायिकाणत्वसम्भवादित्याह द्य्वणुकादि परिमाणस्य सङ्खययैवेति ॥ वाशब्दं व्याख्यातीति । अनेन वाशब्दः पक्षान्तरे । तच्च योग्यतावशाद्ध्रस्वत्वपारिमाण्डल्ययोरिव महत्त्वदीर्घत्वयोरप्यकारणत्वरूपमित्युक्तं भवति ॥ इतरेतरयोग इति । त्र्यणुकगतमहत्त्वमात्रस्य दीर्घत्वमात्रस्य वा चतुरणुकपरिमाणाजनकत्वात्परस्परसापेक्षस्यैव च तज्जनकत्वात्परस्परापेक्षाणामेकस्मिन्कार्ये सन्निपाते च देवदत्तयज्ञदत्ताभ्यां कृतमित्यादावितरेतरयोगदर्शनाद् अत्रापि चापिशब्दावितरेतरयोग इत्यर्थ । यद्यप्यत्र त्र्यणुकगतमहत्त्वाच्चतुरणुकगतमहत्त्वं तद्गतदीर्घत्वाच्च तद्गतं दीर्घत्वं नो भवेदिति योजनया वाक्यद्वयार्थसमुच्चये चापिशब्दौ व्याख्यातुं शक्यौ । तथाऽप्येकवाक्यतालाघवाय चतुरणुकगतमहत्त्वदीर्घत्वयोश्चतुरणुकपरिमाणत्वेनैककार्यत्वविवक्षयेतरेतरयोगोक्तिः । अत एव ‘चतुरणुकादिपरिमाणमिति शेषः’ इत्येव वक्ष्यति । अन्यथा महत्त्वं दीर्घत्वं चेत्येवावक्ष्यदिति ध्येयम् । वैयर्थ्यविरुद्धार्थत्वनिरासायैवशब्दं भिन्नक्रमतया योजयति एवशब्द इति ।

### **परिमल** 

वाशब्दमिति । महद्दीर्घवद्वेति सूत्रस्थं वाशब्दमित्यर्थः ।

### **यादुपत्यम्**

इतरेतरयोग इति । यद्यपि महत्त्वाच् चतुरणुकादिगतं महत्त्वं दीर्घत्वादपि तद्गतं दीर्घत्वं नो भवेदिति वाक्यद्वयकरणे तदर्थयोः परस्परसमुच्चये चापिशब्दौ व्याख्यातुं शक्यौ, तथाऽप्येक वाक्यतालाधवाय चतुरणुकादिगतं परिमाणद्वयमिह चतुरणुकादिपरिमाणत्वेनैकमेव कार्यं विवक्षितम् । अत एव चतुरणुकादिपरिमाणमिति शेष इति वक्ष्यति । तत्र च न कारणगतस्य महत्त्वमात्रस्य दीर्घत्वमात्रस्य वा जनकत्वं, किन्तु सहितयोरेव, साहित्यप्रतियोगिनोश्चैकक्रियासम्बन्धे इतरेतरयोग एव विहित इतीतरेतरयोग एव व्याख्याताविति ज्ञातव्यम् ।

### **वाक्यार्थरत्नमाला** 

उक्तानुमानेऽप्रयोजकतेति । अत्रानुमान इति जात्येकवचनम् । अनुमानेष्वित्यर्थः । तेनानुमानानामिति मूलानुगुण्यमिति बोध्यम् । उक्तानुमानेष्विति पाठस्तु सुगम एव । उक्तमूले तु यद्यपि द्य्वणुकादिपरिमाणस्येत्यादित्र्यणुकद्य्वणुकपरिमाणपक्षकानुमानस्यैव परिग्रहः प्रतीयते । तत्रावान्तरभेदविवक्षायां चानुमानद्वयं लभ्यते तत्कथमनुमानानामित्युक्तमित्याभाति । तथापि द्य्वणुकादिपरिमाणस्येत्यादिनैवानुमानान्तराणां परिग्रहोऽपि शक्यते ज्ञातुमिति नानुपपत्तिः । तथाहि । यथाहि त्र्यणुकद्य्वणुकपरिमाणं स्वाश्रयसमवायिकारणपरिमाणजमित्यत्र कार्यपरिमाणत्वमस्तु स्वाश्रयेत्यादिनोक्तं द्य्वणुकपरमाणुपरिमाणज्ञत्वं च मास्तु । द्य्वणुकादिपरिमाणस्य परमाणत्वादिपरिमाणाजन्यत्वे बाधकाभावादित्यप्रयोजकत्वमित्येवंपरताऽस्य वाक्यस्य प्रतीयते तथा द्य्वणुकपरमाणुपरिमाणं परिमाणारम्भकं द्रव्यसमवायीकारणपरिमाणत्वादित्यत्रापि उक्तहेतुरस्तु त्र्यणुकादिपरिमाणजनकत्वरूपं परिमाणारम्भकत्वं च मास्तु । त्र्यणुकादिपरिमाणस्य द्य्वणुकादिपरिमाणाजन्यत्वे बाधकाभावात् । ततश्चात्राप्यप्रयोजकत्वमित्येवंपरताया अपि प्रतीयमानत्वात् । एवमनुमानान्तरपरताऽपि बोध्येति । ततो युक्तं मूले बहुवचनमिति सन्तोष्टव्यम् । अत्यपूपांस्तंवभ्रातेत्येतन्मूलगतापि च शब्दावावापोद्धारयोरितरेतटेत्ययेतट्टीकायां परस्परनिरपेक्षपदार्थानामेकस्मिन् प्रतिसम्बन्धिन्यन्वये हि समुच्चय इत्यादेः प्रमेयस्य चार्थे द्वन्द्व इत्येतत्सूत्रीयविचारानुसारेणोक्तत्वादिह परस्परापेक्षाणामेकस्मिन्कार्ये सन्निपातादि तरेतरयोग इत्याशयेनाह । इतरेतरयोगदर्शनादित्यादि ।





------------------------------------------------------------------------

न चेन्महत्त्वतश्चैव दीर्घत्वादपि नो भवेत्

**न चेन्महत्त्वतश्चैव दीर्घत्वादपि नो भवेत्**

### **सुधा**

इदमिह वक्तव्यम् । द्य्वणुकादिपरिमाणेऽसमवायिकारणलक्षणमस्ति न वेति । आद्येऽ समवायिकारणलक्षणसद्भावेऽपि त्र्यणुकादिपरिमाणं द्य्वणुकादिपरिमाणजं न चेद्भवेत्तदा त्र्यणुकादि गतान्महत्त्वतो दीर्घत्वाच्च नो भवेदेव, चतुरणुकादिपरिमाणमिति शेषः । इदमुक्तं भवति । यदि समवायिकारणप्रत्यासन्नत्वादिसद्भावेऽपि नासमवायिकारणत्वं तदेदमतिव्यापकत्वादलक्षणं स्यात् । तथा च न तथाभूतस्यापि महत्त्वादेरसमवायिकारणत्वं स्यादिति ।

द्वितीये किं समवायिकारणप्रत्यासत्तिर्नास्ति उत सामर्थ्यावधारणम् । नाद्यः । द्य्वणुकादि परिमाणस्य त्र्यणुकादिपरिमाणसमवायिकारणसमवायिकारणे द्य्वणुकादौ समवेतत्वस्य प्रमितत्वात् । समवायिकारणसमवेतत्वाभावान्न चेद् द्य्वणुकादिपरिमाणात्त्र्यणुकादिपरिमाणस्योत्पादस्तदा त्र्यणुकादिगताभ्यां महत्त्वदीर्घत्वाभ्यां चतुरणुकादिपरिमाणमपि नो भवेत् तस्यापि समवायिकारणसमवेतत्वाभावात् । न द्वितीयः । अनन्यथासिद्धनियतपूर्वभावित्वेन हि सामर्थ्यमवधारणीयम् । तच्चास्ति द्य्वणुकादिपरिमाणे । एवमपि न चेत्ततस्त्र्यणुकादिपरिमाणादि जन्म, तदोक्तप्रसङ्ग एव ।

### **शेषवाक्यार्थचन्द्रिका**

ननु तर्काङ्गभूतव्याप्तिविरहात्तर्काभासोऽयम् । न च विशेषव्याप्त्यभावेऽप्यविशेषरूपसामान्यव्याप्तिसद्भावान्न तथेति वाच्यम् । तल्लक्षणभावाभावाभ्यां विशेषेण तदसिद्धेरित्याशङ्कां परिहरन्नेवापेक्षितं पूरयति इदमित्यादिना । नन्वत्राप्रयोजकत्वमसमवायिकारणलक्षणसद्भावेऽपि द्य्वणुकादिगताणुत्वादेरकारणत्वस्य त्र्यणुकादिगतस्य महत्तत्वादेश्च कारणत्वस्याप्युपपत्त्योक्तापाद्यापादकयोः प्रयोज्यप्रयोजकभाव प्रतिभासादित्याशङ्क्य नात्राणुत्वादेरसमवायिकारणत्वा भावस् त्र्यणुकादिगतमहत्त्वादेरकारणत्वापादकतया साक्षादभिमतः किन्नाम परम्परयेत्यतो नाप्रयोकत्वमित्यभिप्रेत्य परस्परयाऽप्रयोजकतामुपदर्शयति इदमुक्तं भवतीति ॥ नासमवायिकारणत्वमिति । द्य्वणुकगताणुत्वादेरिति शेषः । तथाभूतस्यापीति । समवायिकारणप्रत्यासन्नत्वादिविशिष्टस्यापीत्यर्थः । समवायिकारणप्रत्यासन्नत्वादेस्तल्लक्षणत्वादिति भावः ।

आद्ये किं कारणैकार्थप्रत्यासत्तिर्नास्तीत्यभिमतं किंवा कार्यैकार्थप्रत्यासत्तिर्नास्तीति विकल्पद्वयं मनसि निधायाद्यं प्रत्याह नाद्य इति । द्वितीयमुत्थाप्य तद्दूषणपरतया मूलं योजयति समवायिकारणेति । आद्यद्वितीयं प्रतिक्षिपति नेति । कुतो नेत्यत एतत्पक्षदूषणपरतयाऽपीदमेव मूलमपेक्षितपूरणेन योजयति अनन्यथेत्यादिना ॥ उक्तप्रसङ्ग एवेति । त्र्यणुकादिमहत्वादेरनवधृतसामर्थ्यत्वापातादकारणत्वं स्यादित्युक्तप्रसङ्ग एवेत्यर्थः ।

### **परिमल** 

ननु व्याप्त्यभावात्कथमेवमापादनमित्यत आह इदमिह वक्तव्यमिति । समवायिकारणसमवेतत्वं नेति प्रमितत्वादयुक्तमित्युक्तम् । अस्मिन्पक्षे बाधकोक्तिपरतयापि मूलं योजयति समवायिकारणसमवेतत्वाभावान्न चेदिति ॥ उक्तप्रसङ्ग एवेति । महद्दीर्घत्वाभ्यामपि चतुरणुकपरिमाणमपि नो भवेदित्युक्तप्रसङ्ग इत्यर्थः ।

### **श्रीनिवासतीर्थीया** 

उक्तप्रसङ्ग एवेति । त्र्यणुकादिगतमहत्त्वदीर्घत्वाभ्यां चतुरणुकादिपरिमाणमपि नो भवेदित्यर्थः ।

### **वाक्यार्थरत्नमाला** 

आद्येऽपीति । समवायिकारणप्रत्यासत्तिर्नास्तीत्याद्येपीत्यर्थः ।





------------------------------------------------------------------------

न चेन्महत्त्वतश्चैव दीर्घत्वादपि नो भवेत्

**न चेन्महत्त्वतश्चैव दीर्घत्वादपि नो भवेत्**

### **सुधा**

सदृशपरिमाणस्यैव कारणत्वावधारणाद्विसदृशमेतदकारणमवर्जनीयसन्निधीति चेत् । किमिदं विसदृशत्वम् । किं जातिभेदः । उत वैलक्षण्यमात्रम् । नाद्यः । परमाणुद्य्वणुकादिपरिमाणानामनुमानेनैकजातीयत्वस्यापि साधितत्वात् । द्वितीये वैलक्षण्यमात्रेण न चेत्कारणत्वं तदा महत्त्वादेरपि न स्यात् । न हि त्र्यणुकचतुरणुकमहत्त्वे न विलक्षणे । सोत्कर्षत्वस्यानुभवसिद्धत्वात् ।

### **शेषवाक्यार्थचन्द्रिका**

‘न चेदि’त्यादिवाक्यं प्रकारान्तरेणापि योजयितुं तन्निवर्त्यशङ्कामुत्थापयति सदृशेति । तन्तुपटादाविति शेषः । ननु त्र्यणुकपरिमाणस्य चतुरणुकादिपरिमाणं प्रति सदृशपरिमाणत्वेन कारणत्वे गृहीत एव त्र्यणुकादिपरिमाणं प्रति द्य्वणुकादिपरिमाणस्यापि परिमाणत्वेन तज्ज्ञातव्यमित्येकं प्रति पूर्ववृत्तित्वे गृहीत एवापरं प्रति यस्य पूर्ववृत्तित्वं गृह्यते तत्तेनान्यथासिद्धमित्येवं रूपान्यथासिद्धिलक्षणसद्भावात्कथं सामर्थ्यावधारणमिति शङ्कते सदृशेतीत्यप्याहुः । वैसादृश्यस्य जातिविशेषत्वपक्षे न चेदित्यादिग्रन्थासङ्गतेस्तत्पक्षं बहिरेव प्रदूष्य वैलक्षण्यमात्रपक्षनिरासकतया मूलं योजयितुं विकल्पयति किमिदमित्यादिना ॥ साधितत्वादिति । ‘तस्माच्च सदृशं कार्यं तत्कार्येषूपजायत’ इत्यादिनेति शेषः । अपेक्षितपूरणेन द्वितीयपक्षनिरासपरतया मूलमेव योजयति द्वितीय इति ।

### **परिमल** 

अनन्यथासिद्धत्वं नेति शङ्कते सदृशेति ।

### **श्रीनिवासतीर्थीया** 

अवर्जनीयेति । तथा चाकाशादीनां घटाद्युत्पत्ताविवावश्यकल्प्यमाननियतपूर्ववर्तिद्वित्वादि सङ्ख्ययैव द्य्वणुकादौ परिमाणोत्पत्तौ सम्भवत्यां सत्यां तत्सहभूतमेतत्परमाण्वादिपरिमाणमन्यथासिद्धत्वादकारणमित्यर्थः ।

### **वाक्यार्थरत्नमाला** 

सदृशेतीत्यप्याहुरिति । एकस्यैवाकाशादेः शब्दघटादिरूपवस्तुद्वयं प्रति पूर्ववृत्तित्वग्रहे पूर्वापरीभावेनान्यथासिद्धिप्राप्तावपि प्रकृते भिन्नयोरेव वस्तुद्वयं प्रति पूर्ववृत्तित्वग्रहस्य कालभेदेनोपपत्या अन्यथासिद्धिशङ्काया नावकाशोऽत्रेत्याशयेनाहुरित्यस्वरसः सूचितः । द्वितीयाहुरित्यत्रापि अस्वरसो योज्योस्ति । तस्माच्च सदृशमिति । सदृशपदतात्पर्यवर्णनावसरे परिमाणावान्तरजातेरभावेन परमाणुद्य्वणुकपरिमाणाभ्यां द्य्वणुकत्र्यणुकपरिमाणयोः सादृश्यमङ्गीकृत्य त्र्यणुकद्य्वणुकपरिमाणेत्यादिप्रयोगे सदृशपरिमाणारम्भकत्वादेरेव साधनादित्यर्थः ।





------------------------------------------------------------------------

न चेन्महत्त्वतश्चैव दीर्घत्वादपि नो भवेत्

**न चेन्महत्त्वतश्चैव दीर्घत्वादपि नो भवेत्**

### **सुधा**

अथ सङ्ख्यात एव जन्मसम्भवे परिमाणस्यापि कारणत्वं न कल्पनीयमिति चेत् । तथाऽप्युक्त एवातिप्रसङ्गः । चतुरणुकादिपरिमाणस्यापि सङ्ख्यात एव जननोपपत्तेः । यत्र तु नियामकविशेषस्तत्र परिमाणमप्याद्रियतामिति । यद्यपि परिणामवादिनां नायं पन्थाः । किन्तूपादानानि स्वगुणयुक्तानि तथाविधकार्यतामापद्यन्त इति । तथाऽपि परमतमाश्रित्य परस्येदं दूषणाभिधानमिति न काचित्क्षतिः ।

### **शेषवाक्यार्थचन्द्रिका**

पूर्वोक्तसङ्ख्याकारणत्वनिरासपरतयाऽपीदमेव मूलं योजयति अथेत्यादिना । अन्यत्र क्लृप्तनियतपूर्ववर्तिन एव कार्यसम्भवे तत्सहभूतत्वमन्यथासिद्धत्वमित्युक्तरूपामन्यथासिद्धिं शङ्कते अथेतीत्यप्याहुः ॥ उक्त एवेति । त्र्यणुकपरिमाणस्यापि कारणत्वं न कल्प्यमित्युक्त एवेत्यर्थः । सङ्ख्यात एवेति । त्र्यणुकगतसङ्ख्यात एवेत्यर्थः । ननु द्वितन्तुके पटे कारणबहुत्वाभावेन महत्त्वानुपपत्त्या तस्याप्रत्यक्षत्वप्रसङ्गात्तन्निरासाय तन्तुद्वयगतपरिमाणमेव तत्कारणतयाऽङ्गीकर्तव्यम् । तत्कथं कारणगतसङ्ख्यात एव कार्यगतपरिमाणजन्मोक्तिरित्यतो न वयं सर्वथा परिमाणस्य कार्यगतपरिमाणं प्रति कारणत्वं व्यासेधामः, किन्तु द्य्वणुकत्र्यणुकपरिमाण इव चतुरणुकादिपरिमाणेऽपि कारणगतसङ्ख्याया एव कारणत्वोपपत्तेर्न तत्र परिमाणस्य कारणत्वमिति कार्यविशेष एव तस्य कारणतां निराकुर्मः । तथा च यत्र द्वितन्तुके कारणसङ्ख्या नास्ति तत्र कारणपरिमाणस्य कार्यपरिमाणजनकतायामङ्गीकृतायामपि नास्माकमनुपपत्तिरित्याशयेनाह यत्र त्विति । परमाणुपरिमाणस्य द्य्वणुकपरिमाणं प्रति द्य्वणुकपरिमाणस्य च त्र्यणुकपरिमाणं प्रति कारणत्वव्युत्पादनस्य सिद्धान्तविरोधमाशङ्क्य परिहरति यद्यपीति । कारणगुणस्य कार्यगुणकारणत्वं न स्वसिद्धान्त इत्यर्थः । कस्तर्हि सिद्धान्त इति पृच्छति किन्त्विति । उत्तरमाह उपादानानीति ॥ तथाविधेति । गुणयुक्तेत्यर्थः ।

### **परिमल** 

तथाप्युक्त एवातिप्रसङ्ग इत्येतद्विधिमुखेन व्यनक्ति चतुरणुकादीति । ननु स्थूलैः सूक्ष्मैश्च समसङ्ख्यैस्तन्तुभिर्निर्मितयोः पटयोः परिमाणभेदो न स्यात् संख्याभेदस्य तत्राभावादित्यत आह यत्रत्विति ॥ परिमाणमपीति । द्वयोरपि क्लृप्तशक्तित्वादिति भावः । तस्माच्च सदृशमित्यादि श्लोकद्वयोक्तानि दृष्टान्तदार्ष्टान्तिकानिष्टापादनानि न परिणामवादे सिद्धान्ते युक्तानीत्यत आह यद्यपीति ॥

### **यादुपत्यम्**

ननु सर्वत्र कारणसङ्ख्यात एव कार्यपरिमाणजन्माङ्गीकारे कथं वितस्तिपरिमिततन्तुत्रयारब्धपटपरिमाणापेक्षया हस्तचतुष्टयपरिमिततन्तुत्रयारब्धपटपरिमाणे दीर्घत्वविशेषः । कारणगतसङ्ख्याया उभयत्राविशिष्टत्वादित्यत आह यत्र तु नियामकेति । एतादृशस्थले कारणगतपरिमाणमपि कारणमङ्गीक्रियतामित्यर्थः ।

### **श्रीनिवासतीर्थीया** 

नन्वेवं संख्यात एव परिमाणोत्पत्तौ हस्तचतुष्टयवितस्तिचतुष्टयपरिमिततन्तुत्रयजन्ये पटे परिमाणभेदो न स्यात् । त्रित्वसङ्ख्याया अविशिष्टत्वादित्यत आह यत्र त्विति ।

  

------------------------------------------------------------------------

सदृशस्य हि कार्यस्य नैव योगः कथञ्चन

**सदृशस्य हि कार्यस्य नैव योगः कथञ्चन**

### **सुधा**

एवं परमाणुपरिमाणाद्द्य्वणुकपरिमाणस्योत्पादस् ततस्त्र्यणुकपरिमाणस्य जन्म तेषां चैकजातीयत्वमित्यनुमानेन साधितम् । तदसत् । प्रतितर्कपराहतत्वात् । तथा हि । किं परमाणुपरिमाणाद्द्य्वणुके द्य्वणुकपरिमाणाच्च त्र्यणुके सजातीयपरिमाणस्याणुत्वस्योत्पत्तिः साध्यते उत महत्त्वस्य अथ ह्रस्वत्वस्य यद्वा दीर्घत्वस्य । सर्वेषामपि पक्षाणां दुष्टत्वं प्रतिजानीते सदृशस्य हीति ।

## **अनुव्याख्यानम्**

***सदृशस्य हि कार्यस्य नैव योगः कथञ्चन ॥***

योगो घटना । कथञ्चन उक्तप्रकारेषु केनापि प्रकारेण ।

### **शेषवाक्यार्थचन्द्रिका**

सदृशस्येत्याद्युत्तरभाष्यानर्थक्यमाशङ्क्योक्तानुमाने प्रतितर्कपराहतिशङ्कोत्थापनपूर्वकं तत्परिहारप्रदर्शनार्थत्वान्न तदिति भावेन तत्परतयोत्तरग्रन्थं योजयितुं तर्कपराहतिशङ्काया निर्विषयतया निर्दलतां परिहर्तुं पूर्ववाक्यतात्पर्यार्थप्रदर्शनपूर्वकं तामुत्थापयति एवमित्यादिना । मूले सदृशस्येत्यनेनैव तदयोगकथनेन तर्कपराहतेरुक्तत्वादप्रत्यक्षत्वमेवेत्यंशस्य वैयर्थ्यमित्याशङ्क्यैकस्य प्रतिज्ञापरत्वाद् अपरस्य च तत्रापेक्षितहेतुसमर्पकत्वान्नान्यतरवैयर्थ्यमित्यभिप्रेत्य वाक्यद्वयस्याप्यर्थं तावद् दर्शयति सर्वेषामपीत्यादिना । सर्वेषां पक्षाणां दुष्टत्वप्रतिज्ञाया मूलारूढतासिद्ध्यर्थं कथञ्चनेतिपदतात्पर्यमाह कथञ्चनेति ।

### **परिमल** 

कथञ्चनेत्यनुवादः । उक्तेत्यादि व्याख्या ।

### **वाक्यार्थरत्नमाला** 

एकस्येति । सदृशस्येत्यर्थः । अपरस्याप्रत्यक्षत्वमित्यस्येत्यर्थः ।





------------------------------------------------------------------------

अप्रत्यक्षत्वमेव स्याद्यतः कार्येष्वणुत्वतः

**अप्रत्यक्षत्वमेव स्याद्यतः कार्येष्वणुत्वतः**

### **सुधा**

कुत इत्यतः प्रथमपक्षेऽनिष्टमाह अप्रत्यक्षत्वमिति ।

## **अनुव्याख्यानम्**

***अप्रत्यक्षत्वमेव स्याद्यतः कार्येष्वणुत्वतः ॥***

***इति चेत् ..... ..... .......***

यदि परमाणुपरिमाणादणुत्वेन सजातीयं द्य्वणुके, द्य्वणुकपरिमाणाच्च त्र्यणुके परिमाणमुत्पद्यते । तदा सर्वकार्येष्वणुत्वप्रसङ्गेनास्मदाद्यप्रत्यक्षत्वमेव स्याद्यतस्तस्मान्नेति । द्य्वणुकस्याप्रत्यक्षत्वमिष्टमेवेत्यतोऽवधारणम् । सर्वेषामपि कार्याणामप्रत्यक्षत्वमेव स्यात् । न तु कस्यचित्प्रत्यक्षत्वमिति । द्रव्यस्य ह्यस्मदादिप्रत्यक्षत्वं महत्त्वे सत्युद्भूतरूपस्पर्शवत्त्वेन व्याप्यम् । तथा च त्र्यणुकादीनामणुत्वे महत्त्वाभावादप्रत्यक्षत्वं स्यात् ॥ एतेन तृतीयोऽपि परास्तः । त्र्यणुकादेरपि ह्रस्वत्वे महत्त्वाभावेनाप्रत्यक्षत्वप्रसङ्गस्य दुर्निवारत्वात् ।

### **शेषवाक्यार्थचन्द्रिका**

अप्रत्यक्षत्वमेवेत्युत्तरवाक्यस्य विकल्पितपक्षचतुष्टये दूषणसमर्पकत्वाभावादाद्यपक्षदूषणपरतया तद्योजयति प्रथमपक्षेऽनिष्टमाहेति । अपेक्षितं पूरयन्नाद्यपक्षदूषणपरतया मूलं व्याचष्टे यदीत्यादिना । मूलेऽप्रत्यक्षत्वमित्यनेन पूर्तेर् अवधारणानर्थक्यमित्याशङ्क्येष्टापत्तिशङ्कापरिहारेण तर्कस्यानाभासत्वोपपादनार्थत्वान्न तदिति भावेन तत्तात्पर्यमाह द्य्वणुकस्येति । अणुत्वेना प्रत्यक्षत्वापादनस्याप्रयोजकतापरिहारायाह द्रव्यस्य हीति । बहिर्द्रव्यस्येत्यर्थः । अतो नात्मनोऽप्रत्यक्षत्वप्रसङ्ग इति ध्येयम् ॥ अस्मदादिप्रत्यक्षत्वमिति । अस्मदादिलौकिकप्रत्यक्षत्वमित्यर्थः । तेन न सामान्यादिलक्षणादिजन्यास्मदादिप्रत्यक्षविषये गगनादौ व्यभिचार इति ध्येयम् ।

महत्त्वे सतीति । अत्र चोद्भूतत्वं रूपस्पर्शयोरुभयोरपि विशेषणम् । द्रव्यस्य स्पार्शनत्वे उद्भूतस्पर्शवत्त्वमात्रस्यैव तन्त्रत्वे निदाघोष्मणोऽपि प्रत्यक्षत्वापत्त्या फूत्कार इव तद्गतसङ्ख्यादीनां प्रत्यक्षत्वप्रसङ्गः । योग्यद्रव्यवृत्तित्वेन तेषां योग्यतया द्रव्यग्राहकसामग्रीग्राह्यत्वावधारणात् । नाप्युद्भूतरूपवत्त्वमात्रं तन्त्रं चन्द्राद्युद्योतस्य नयनगतपित्तद्रव्यस्य च प्रत्यक्षत्वप्रसक्त्या तद्गतसंख्यादिग्रहप्रसङ्गात् । तदेवमेकैकस्य व्यभिचारादुभयमपि बहिरिन्द्रियजद्रव्यसाक्षात्कारे प्रयोजकमिति नवीनमतमनुसृत्येदमुक्तम् । संप्रदायमते उद्भूतरूपवत्त्वमात्रस्यैव तत्र तन्त्रत्वेन विशिष्टस्यातन्त्रत्वात् । अन्यथा चलति पक्षिकाण्डादौ पूर्वोत्तरदेशसंयोगविभागयोरप्रत्यक्षत्वप्रसङ्गात् । पूर्वोत्तरदेशयोः प्रभामण्डलत्वेनानुद्भूतस्पर्शतयाऽप्रत्यक्षत्वात् । तथा च चलतीति धीरपि तल्लिङ्गिका न स्यात् । न च पूर्वोत्तरदेशानुपलम्भोपलम्भाभ्यां संयोगविभागावनुमाय ताभ्यां गत्यनुमानमस्त्विति वाच्यम् । पूर्वोत्तरदेशयोरप्रत्यक्षत्वेन लिङ्गासिद्ध्या तदयोगादिति द्रष्टव्यम् ॥

अत्र केचित् । सम्प्रदायमतमेव समीचीनम् । उद्भूतरूपवत्त्वमात्रस्य प्रयोजकतायां लाघवात् । न चैवं चन्द्रप्रभादौ सङ्ख्याद्युपलम्भापत्तिरिति वाच्यम् । पक्ष्यादौ संयोगादिप्रत्यक्षानुरोधेनोद्भूतरूपवत्त्वस्यैव प्रयोजकत्वस्य सिद्ध्या तत्र दोषस्य पृष्ठनिविष्टवस्त्रादाविव कल्पनात् । विष्वग्बिसारिसरूपसजातीयसंवलनस्यैव चान्ततो दोषत्वात् । न च सामान्यविशेषयोर्भिन्नप्रयोजकप्रयोज्यत्वनियमभङ्गापत्तिर् एवं सति स्यादिति वाच्यम् । कार्यगुणं प्रति संयोगं प्रति च द्रव्यत्वेनैव प्रयोजकत्वदर्शनेन तन्नियमाभावात् । अपि च भवतु सामान्यप्रयोजकता रूपवत्त्वस्य । चाक्षुषत्वप्रयोजकता तु रूपवत्त्वग्राहकसामग्रीसमावेशस्यैवेति न तन्नियमभङ्गः । अत एव सत्यपि सामान्यप्रयोजके रूपवत्त्वे नान्धकारे सुवर्णप्रत्ययः । न चालोकाभावात्तत्र तद्विलम्ब इति वाच्यम् । तस्यालोकाप्रकाश्यत्वात् । न च तत्र रूपग्राहकसामग्रीसमावेशः । तेजोरूपस्याभिभूतत्वात् । पार्थिवरूपस्यालोकसापेक्षत्वात् । अत एव स्वव्यवस्थापकयोग्यगुणवत्त्वमपि न प्रयोजकम् । उद्भूतरूपापेक्षया गौरवादिति । तदपरे न क्षमन्ते । एवं तर्हि लाघवादुद्भूतस्पर्शवत्त्वमेव तत्र प्रयोजकमस्तु न च पक्ष्यादिसंयोगाग्रहप्रसङ्गः । आनुमानिकत्वोपपत्तेः । न च लिङ्गघटकपूर्वोत्तरदेशरूपप्रभानुपलम्भात्तदनुपपत्तिरिति वाच्यम् । रूपेण तदनुमानात् । अन्यथोद्भूतरूपवत्त्वस्य प्रयोजकत्वपक्षेऽपि फूत्कारसंयोगप्रतीतिप्रसङ्गात् । तत्रानुमानिकत्वे च वृथा पक्षपातः । तस्माद्विनिगमनाविरहादुभयं प्रयोजकमिति नवीनमतमेव समीचीनमिति तदेवोपन्यस्तमिह टीकायाम् ।

वस्तुतस्तु महत्त्वसमानाधिकरणोद्भूतरूपवत्त्वमेवात्मेतरद्रव्यप्रत्यक्षतायां तन्त्रमिति सम्प्रदायमतमेव सम्यक् । तथा हि । विशिष्टस्य तत्र प्रयोजकत्वपक्षे महत्त्वसमानाधिकरणोद्भूतरूपस्पर्शवत्त्वस्य प्रत्येकं बहिरिन्द्रियजद्रव्यसाक्षात्कारे तद्द्रव्यचाक्षुषत्वे तत्स्पार्शनत्वे च प्रयोजकतायां गौरवम् । किञ्चैवं सौरालोकस्यापि प्रत्यक्षत्वे तद्गतसङ्ख्यादेरपि प्रत्यक्षत्वापत्तिः । यदि चाश्रयप्रत्यक्षतायामपि तद्गतसङ्ख्यादि न प्रत्यक्षं योग्यवृत्तिसङ्ख्यादेर्योग्यत्वस्यौत्सर्गिकतया तन्नियमाभावादिति मन्यसे, तदा लाघवान्महत्त्वसमानाधिकरणोद्भूतरूपवत्त्वमात्रमेव तथाऽस्तु । चन्द्रोद्योतादेः प्रत्यक्षत्वेऽपि तद्गतसङ्ख्यादीनां तद्वदेवा प्रत्यक्षत्वोपपत्तेः । विष्वग्विसारिसरूपसजातीयसंवलनदोषात्तदनुपलम्भ इति चेद् अत्रापि तुल्यम् । नयनद्वयावच्छिन्नपित्तद्रव्ययोश्च सङ्ख्यासंयोगपरिमाणादीनामपि प्रत्यक्षत्वान्न तत्प्रसङ्गो बाधकः । न चैवं महत्त्वसमानाधिकरणोद्भूतस्पर्शवत्त्वमात्रमेव बहिर्दव्यप्रत्यक्षताप्रयोजकमस्त्विति वाच्यम् । तथा सति इन्द्रनीलप्रभाया अप्रत्यक्षत्वप्रसङ्गात् । न च महत्त्वसमानाधिकरणोद्भूतविशेषगुणवत्त्वमात्रमेव तत्र तन्त्रमस्तु लाघवात् । इन्द्रनीलप्रभाया अप्युक्तरूपवत्तया तदप्रत्यक्षत्वाप्रसङ्गाच्चेति वाच्यम् । तथा सत्याकाशस्याप्युक्तरूपविशिष्टत्वेन प्रत्यक्षत्वापातात् । न च जन्यमहत्त्वसमानाधिकरणोद्भूतविशेषगुणवत्त्वस्य तन्त्रत्वान्नोक्तप्रसङ्ग इति वाच्यम् । रसनाग्रवर्तिपित्तद्रव्यस्य तैजसोद्भवेऽप्यप्रत्यक्षत्वेन तदयोगात् । न च त्वत्पक्षेऽपि सुवर्णस्थतैजसभागानामपि महत्त्वसमानाधिकरणोद्भूतरूपवत्त्वात्प्रत्यक्षत्वप्रसङ्ग इति वाच्यम् । तदीयशुक्लभास्वररूपस्योपष्टम्भकपीतरूपाभिभूततयाऽननुभवेऽपि तैजसभागानां सुवर्णत्वेन चाक्षुषतया तस्येष्टत्वात् । वस्तुतस्तु तदीयस्पर्शवत्तद्रूपस्याप्यनुद्भूतत्वान्न महत्त्वसमानाधिकरणोद्भूतरूपवत्त्वं तस्येति न तत्प्रत्यक्षत्वापत्तिः । न चैवं सुवर्णस्याचाक्षुषत्वापत्तिः । अस्पार्शनत्वापत्तेर् अनुद्भूतस्पर्शवत्त्वेऽपि तुल्यतयोद्भूतस्पर्शवत्त्वस्यापि स्वीकर्तव्यत्वापातात् । न चैतदस्पार्शनमेव त्वचोपष्टम्भकमात्रस्यैव ग्रहादिति वाच्यम् । तथा सत्येतदचाक्षुषमेव चक्षुषोपष्टम्भकमात्रस्यैव ग्रहादिति तुल्यत्वेनानुद्भूतरूपवत्त्वाक्षतेरिति सङ्क्षेपः ।

ननूक्तव्याप्त्याऽमहत्त्वेनाप्रत्यक्षत्वापादनसमर्थनेऽपि अणुत्वेन तदापादनासमर्थनादप्रयोजकत्वतादवस्थ्यमित्यतो नात्राणुत्वेनाप्रत्यक्षत्वापादनं साक्षादभिमतं किन्त्वणुत्वस्य महत्त्वाभावाविनाभूतत्वात्तेन महत्त्वाभावमापाद्य तेनैव प्रत्यक्षत्वाभावापादनमिति नाप्रयोजकत्वमित्याशयेनाह तथा चेति ।

यदि परमाणुपरिमाणाद्ध्रस्वत्वेन सजातीयं द्य्वणुके द्य्वणुकपरिमाणाच्च त्र्यणुके परिमाणमुत्पद्येत तदा सर्वकार्येषु ह्रस्वत्वप्रसङ्गेनास्मदाद्यप्रत्यक्षत्वमेव स्याद्यतस्तस्मान्नेति वाक्ययोजनां मनसि निधाय तृतीयपक्षनिरासपरतयाऽप्येतदेव मूलं (व्याख्याति) व्यापारयति एतेनेति । ननु ह्रस्वत्वेनाप्रत्यक्षत्वापादनमप्रयोजकताग्रस्तमित्यतो न साक्षादत्र तेनाप्रत्यक्षत्वापादनमभिप्रेतं येनोक्तदोषः स्यात्किन्नाम ह्रस्वत्वस्य महत्त्वाभावाविनाभूतत्वात्तेन महत्त्वाभावमापाद्य तेनैवाप्रत्यक्षत्वापादनमिति नाप्रयोजकत्वमित्याशयेनाह त्र्यणुकादेरपीति ।

### **परिमल** 

द्रव्यस्य हीति । बहिर्द्रव्यस्येत्यर्थः । रूपस्पर्शवत्त्वेनेति मतभेदेनोद्भूतरूपत्त्वेनोद्भूतस्पर्शवत्त्वेन चेति ध्येयम् ।

### **यादुपत्यम्**

द्रव्यस्येति । बहिर्द्रव्यस्येत्यर्थः ॥ उद्भूतरूपस्पर्शवत्त्वेनेति । एतन्मते प्रदीपप्रभायाश्चान्द्रमहसो निदाघोष्मणो वायोश्चाप्रत्यक्षत्वमेवेति द्रष्टव्यम् ।

### **श्रीनिवासतीर्थीया** 

अस्मदादिप्रत्यक्षत्वं चाक्षुषप्रत्यक्षत्वम् । अन्यथाऽऽत्मनोऽप्रत्यक्षतापत्तेरिति ध्येयम् । महत्त्वसमानाधिकरणोद्भूतरूपवत्त्वं वा महत्त्वसमानाधिकरणोद्भूतस्पर्शवत्त्वं वेति नियामकद्वयं ज्ञेयम् । तप्तवारिस्थतेजसि उद्भूतरूपाभावेन स्पार्शनप्रत्यक्षत्वाभावापत्त्या स्पर्शवत्त्वमभिहितमिति ज्ञातव्यम् ।

### **वाक्यार्थरत्नमाला** 

ननु बहिरिन्द्रियजद्रव्यसाक्षात्कारे एवं बहिरिन्द्रियजद्रव्यस्य साक्षात्कारम् इत्यादिशशधरमण्यादिकं मनसि निधाय द्रव्यपदं व्याचष्टे । बहिरिति । आत्मनि व्यभिचारादाह । बहिरितीत्यादि । शशधरशेष्यनुसारेणाह । अस्मदादिलौकिकेति । लौकिकत्वविवक्षाप्रयोजनं स्वयमाह तेनेति । अत्र ते नेति नकारद्वययुक्तः पाठः । मण्याद्युक्तरीत्या चन्द्राद्युद्योतादावुद्भूतरूपवदनुद्भूतस्पर्शस्यापि सत्वेनोद्भूतरूपवत्वमात्रस्य चन्द्राद्युद्योतादौ प्राप्तातिप्रसङ्गस्पर्शपदेन परिहारायोगात्स्पर्शेऽप्युद्भूतत्वविशेषणमावश्यकमित्याशयेनाह । अत्र चोद्भूतत्वमिति । उच्यते । द्रव्यस्पार्शनत्वे उद्भूतेत्यादिमण्यनुसारि । यद्वा द्रव्यस्पार्शनत्वेनोद्भूतेत्यादि वर्धमानानुसारेणाह । द्रव्यस्पार्शनत्व इत्यादिना । निदाघेति । निदाघ उष्णोपगम उष्णा इत्यमरव्याख्यायां निदह्यते निदाघः । घञ्न्यक्वादित्वात्कुत्वमित्युक्तम् । ग्रीष्मर्तुकालीनस्य दाहकोष्मण इत्यर्थः । निदाघोष्मण इत्युपलक्षणम् । वायूपनीतशीतोष्णादिद्रव्यस्यापीति ज्ञेयम् । अस्तु प्रत्यक्षत्वमित्यत आह । फूत्कार इवेत्यादि । तृणादिनाऽग्निप्रज्वालनायोष्टपुटाभ्यां वायुर्व्यापार्यते स वायुफूत्कार इत्युच्यते । स च स्पार्शनप्रत्यक्षतद्गतसङ्ख्यापरिमाणसंयोगविभागादेः कर्मणां च प्रत्यक्षत्ववदित्यर्थः । धमन्यादिना फूत्कारीयवायौ द्वित्र्यंगुलादेर् भित्तिजालादिनिर्गते च वायौ हस्तवितत्स्त्यादिरूपस्य च परिमाणस्य च पुरुषान्तरप्रेरणानुसारेण क्रमेण जायमानतया तद्गतसङ्ख्याया उभयपार्श्ववर्तिनोर्वायोः पृथत्क्वस्य परत्वापरत्वयोश्च तत्रत्यकर्मणश्च प्रत्यक्षत्वादिति भावः ।

योग्यद्रव्यवृत्तित्वेनेति । न च पृष्टलग्नवस्त्रादेस्त्वचा ग्रहणेऽपि तद्गतसङ्ख्यापरिमाणादिग्रह इति यद्द्रव्यं ग्रहणयोग्यं तद्ग्रहणयोग्यसंख्यादिकमिति व्याप्तेर्व्यभिचार इति वाच्यम् । दोषाभावे सति तद्ग्रहणयोग्यसङ्ख्यादिकमिति नियमाङ्गीकारात् । पृष्टलग्नवस्त्रादौ तु पृष्टलग्नत्वादिकमेव दोषः । अत एवाभिमुख्ये तत्रैव सङ्ख्यादिग्रह इति द्रष्टव्यम् । चन्द्राद्युद्योतस्येत्यादिमण्यनुसारेणाह । चन्द्राद्युद्योतस्येत्यादि । उद्योतः प्रभा । कुतो नवीनमतमात्रानुसारिता । सर्वसंमतिः किं न स्यादित्यतः संप्रदायमते विशिष्टस्य प्रयोजकत्वाभावान्न सर्वसंमतिरिति प्रतिपादयन्नेव संप्रदायमतं दर्शयति । संप्रदायमत इत्यादिना ।

कुतो विशिष्टस्यातन्त्रत्वमित्यत आह । अन्यथेति । चलतीति । चन्द्रोद्योतादाविति शेषः भुक्तुकृता तथैवोक्तेः । वक्ष्यति च देशयोः प्रभेति । पूर्वोत्तरेति । पूर्वदेशविभागोत्तरदेशसंयोगयोरिति मण्यनुसारेण यथायोग्यं सम्बन्धो नतु यथाक्रमम् । तथाचेति । कर्माप्रत्यक्षत्ववादिमते तस्यानुमानिकत्वादिति भावः । पूर्वोत्तरदेशानुपलम्भेति । पूर्वदेशे यः पक्ष्यादीनामनुपलम्भ उत्तरदेशे च तेषामुपलम्भश्च ताभ्यामित्यर्थः । अप्रत्यक्षत्वेनेति । प्रभामण्डलत्वेनेत्युक्तरीत्येति भावः । लिङ्गासिध्येति । पूर्वदेशानुपलम्भोत्तरदेशोपलम्भरूपलिङ्गस्या सिध्येत्यर्थः । देशाप्रत्यक्षतया देशघटितलिङ्गस्याप्रत्यक्षत्वमेव । नापि लिङ्गमनुमेयम् । अतीन्द्रियनिरूपितव्याप्तेरतीन्द्रियतया तद्घटितस्यानुमापकलिङ्गस्याप्यतीन्द्रियत्वात् । न च लिङ्गान्तरेण द्वितीयलिङ्गावगमाः । तत्राप्युक्तरीत्या लिङ्गान्तरस्वीकारे लिङ्गपरंपरयाऽनवस्था स्यादिति भावः । अत्र नवीनसंप्रदाययोः कतरो गरीयानिति चिन्त्यत इत्यादिप्रत्यक्षपरीक्षायामत्र केचिदित्यादिना संप्रदायमतोपन्यासपूर्वकमत्र वदन्तीत्यादिना नवीनमतमेव समीचीनमित्यन्तेन नवीनमतसामञ्जस्यमुक्तम् । तदुभयमाह । अत्र केचिदित्यादिना । उद्भूतरूपवत्वमात्रस्येति । निदाघोष्मादेस्तु उद्भूतरूपवत्वाभावान्न प्रत्यक्षत्वप्रसङ्ग इति ज्ञेयम् । चान्द्रप्रभादाविति । आदिपदेन गतपित्तद्रव्यादिपरिग्रहः । अत्रैवं सति उद्भूतरूपवत्तया चान्द्रप्रभादेः प्रत्यक्षत्वे सति तत एव तद्गतसङ्ख्यादिप्रत्यक्षत्वापत्तिरिति योजना । दोषस्य कल्पनं समूलमित्युक्तं पक्ष्यादिसंयोगस्येति । पक्ष्यादेः पूर्वोत्तरदेशसंयोगविभागप्रत्यक्षानुरोधेनेत्यर्थः । पृष्टलग्नेति । तादशव स्रादिकं यत्रार्जवावस्थितं तत्र सङ्ख्यादिग्रहेऽपि अनार्जवावस्थितवस्त्रादौ सङ्ख्यादिग्रहाभावेनान्ततोरूपादेरुभयत्राप्यग्रहेण तद्ग्रहप्रतिबन्धकतया दोषस्यावश्यकत्वादिति भावः । कल्पनादिति । चान्द्रप्रभावस्थितत्वादिरूपस्येति शेषः । अत्र न दोषकल्पना भवतीत्यपरितोषादाह । विष्वग्विसारीति । परितो व्याप्तं सरूपं शुक्लत्वादिना सजातीयं तेजस्त्वेन तादृशेन संवलनं मेलनं तेनाभिभव इति यावत् । तस्येत्यर्थः ।

एवं सतीति । स्पार्शनत्वचाक्षुषत्वरूपानेक प्रत्यक्षत्वसाधारणप्रत्यक्षत्वसामान्ये स्पार्शनत्वादिविशेषे चोद्भूतरूपवत्वमात्रस्यैव प्रयोजकत्व इत्यर्थः । विशेषस्य सामान्यस्य च भिन्नप्रयोगजनकप्रयोज्यतायाज्ञानादितद्विशेषप्रमादौ दृष्टत्वादिति भावः । प्रयोजके रूफवत्व इति । सप्तम्यन्तस्य सत्यपीति पूर्वेणान्वयः । तस्यालोकाप्रकाश्यत्वादिति । तेजस्तेजोन्तरप्रकाश्यत्वाभावादिति भावः । न च तेजसि तेजोन्तरंव्यञ्जकमिति वाच्यम् । रूपे गृह्यमाण एव चक्षुषा द्रव्यग्रहणेन सुवर्णे चाभिभू तत्वेन रूपस्य ग्रहणाभावादेव चक्षुषा ग्रहाप्रसङ्गे तेजोन्तरव्यञ्जकताकल्पनायोगादित्याशयात् । तस्मादन्धकारे विशेषसामग्य्रभावादेव प्रत्यक्षाभाव इत्याशयेन विशेषसामग्य्रभावमाह । न च तत्र रूपेति । अभिभूतत्वादिति । उपष्टंभकपार्थिवरूपाभिभूतत्वादित्यर्थः ।

ननु बलवत्सजातीयग्रहणकृतमग्रहणमभिभव इत्युच्यते तत्कथमन्धकारे सजातीयाग्रहणदशायामुद्भूतरूपाभिभवस् ततः समग्रीसद्भाव एवेति चेन्न । अभिभवश्च बलवत्सजीय बलवत्सजातीयसम्बन्ध एवेति मण्युक्तरीत्या बलवत्सजातीयसम्बन्धमात्रस्यैव लाघवेनाभिभवरूपतया तस्य चान्धकारेपि सत्वेनाभिभवसद्भावात्सामग्य्रभावोपपत्तेरित्याशयात् । ननु तेजोरूपस्याभिभूतत्वेप्युपष्टंभकपार्थिवरूपस्यानभिभूतस्य सद्भावात्सामग्रीसद्भावः किं न स्यादित्यत आह । पार्थिवेति । आलोकेति । तथा चालोकरूपकारणाभावान्न सामग्रीसद्भाव इति भावः । व्यवस्थापकेति । द्रव्यग्राहकबहिरिन्द्रियव्यवस्थाकोद्भूतविशेषगुणवत्वमित्यर्थः । अत्र आकाशवारणाय द्रव्यग्राहकेति । ज्ञानादिकमुद्भूतमिति मतानुसारेण मनसा गृह्यमाणज्ञानसुखादिकमादायात्मनि प्रसङ्गस्तद्य्वावृत्यै बहिःपदम् । उद्भूतपदाभावे चक्षुरादावपि प्रसंगस्तद्य्वावृत्यै उद्भूतेति विशेषपदं स्पष्टार्थम् । एतन्मते प्रभापि प्रत्यक्षैवेतीति रुचिदत्तः । लाघवादिति । अत्र च लाघवं नोद्भूतरूपवत्वापेक्षयाऽपि तूभयप्रयोजकतावादिमतनिरासोभयापेक्षया लाघवं यथा केवलोद्भूतरूपवत्वमात्रप्रयोजकतावादिना आश्रीयते तथैवोभयापेक्षया लाघवादुद्भूतस्पर्शवत्वमात्रमेव प्रयोजकमस्त्विति लाघवं बोध्यम् । उद्भूतरूपवत्व इवोद्भूतस्पर्शवत्वेपि लाघवाविशेषे । उद्भूतरूपवत्वमेवेत्यवधारणे उद्भूतस्पर्शवत्वमेवेत्यप्यवधारणस्यापत्त्या तदुभयं प्रत्येकमेव प्रयोजकमिति हृदयम् । न च पक्ष्यादीति । चन्द्रोद्योतादिरूपावधारणं तया चलति पक्षिकाण्डादौ पूर्वदेशविभागोत्तरदेशसंयोगप्रत्यक्षानुपपत्तिः । प्रभायामुद्भूतस्पर्शवत्वाभावेन पूर्वोत्तरदेशरूपप्रभामण्डलग्रहसापेक्ष तद्विभागसंयोगयोः पक्ष्यादौ ग्रहायोगादित्यर्थः । रूपेणेति । रूपस्यहि पूर्वदेशानुपलम्भ उत्तरदेशोपलम्भश्चास्ति । ताभ्यामुपलम्भानुपलम्भरूपलिङ्गाभ्यां रूपाश्रयतेजोरूपादेशस्यापि कर्मसंयोगादिमत्तया अनुमानोपपत्तेरित्यर्थः । न च देशाप्रत्यक्षत्वे तत्र तदुपलम्भादिकमपि न ज्ञातुं शक्यमिति वाच्यम् । योग्यस्य भूतलप्रदेशादेरेव परस्पराधिकरणस्य देशत्वेन विवक्षणादिति ज्ञेयम् । अन्यथेति । अस्यैव विवरणमुद्भूतेत्यादि । फूत्कारेति । फूत्कारे उद्भूरूपाभावेनाप्रत्यक्षतया आश्रयप्रत्यक्षाभावे तत्संयोगादिप्रत्ययानुपपत्तेरित्यर्थः ।

आनुमानिकत्वेचेति । स्पर्शस्य योग्यपृष्टादि । उपलंभानुपलम्भाभ्यां फूत्कारमनुमाय तत्संयोगादि प्रतीतिरित्यङ्गीकारे प्रभायाः प्रत्यक्ष इव त्वत्पक्षे फूत्कारस्यानुमानिकत्वमिति वृथोद्भूतरूपवत्वमेव प्रयोजकमिति पक्षे आग्रह इत्यर्थः । एवं मूले उपन्यस्तमुभयप्रयोजकतामतं समर्थयितुं संप्रदायमतसमीचीनतावादिपक्षमुभयप्रयोजकतावादिरीत्या प्रदूष्य प्रकृतं निगमयति । तस्माद्विनिगमनेति । एवं बहिरिन्द्रियज द्रव्यसाक्षात्कारे चाक्षुषत्वे स्पार्शनत्वे च प्रत्येकमुद्भूतरूपवत्वे सत्युद्भूतस्पर्शवत्वं प्रयोजकं पर्यवस्यतीति गौरवमिति मण्यनुसारेण विशिष्ठप्रयोजकत्वे दूषणं संप्रदायमतोररीकारपूर्वकमाह । वस्तुतस्त्वित्यादिगौरवमित्यन्तेन । इति नवीना इति मणिस्थनवीनपदसूचितास्वरससूचनपरैवमपि सौरतेजःप्रत्यक्षत्व इत्यादितुल्यमित्यन्तरुचिदत्तानुसारेणाह । किञ्चेत्यादिना तुल्यमित्यन्तेन । शशधरीय किं चान्यत्रानुगतनियामकाभावादित्येतद्वाक्यावताररूपशेष्यनुसारेण नयनगतपिततद्रव्यगतसङ्ख्यादेश्चन्द्राद्युद्योतगतसङ्ख्यादिवैषम्यादिष्टापादनत्वमित्याह । नयनद्वयेति । वर्धमानमण्यनुसारिवैशेषिकसूत्रोपस्कारानुसारेणाह । न चैवं महत्वसामानाधिकरणेत्यानातदयोगादित्यन्तेन । उद्भूतस्पर्शवत्वस्य प्रयोजकत्वे मणावुक्तदोषं स्वपक्षे परिहरति न च त्वत्पक्ष इति । रूपं तस्योद्भूतमेव किंतूपष्टम्भकपीतरूपाभिभूतमित्यादिमण्यनुसारेणाह । तदीयशुक्लेत्यादिना इष्ठत्वादित्यन्तेन । न च ग्रीष्मोष्मणस्तप्तवारिस्थतेजसश्चाप्रत्यक्षत्वापत्तिरुद्भूतरूपाभावादिति चेन्न । इष्टत्वात् । किन्तु वायुस्पर्शवत्तत्र स्पर्शमात्रग्रहणम् अन्यथा विशिष्टप्रयोजकत्वेप्यगतेः । उद्भूतस्पर्शस्य तत्प्रक्षताप्रयोजकतायां तु प्रदीपचन्द्रप्रभादेरप्रत्यक्षताप्रसङ्गः । ऊष्मवारिस्थतेजसोरपि चाक्षुषताप्रसङ्गश्चानिष्ट इति न वैपरीत्यं शङ्कनीयम् इत्याद्यभिप्रेत्याह । संक्षेप इति । मूले नचोद्भूतरूपस्पर्शयोरन्यतराभावेनेति । प्राग्विशिष्टंस्य प्रयोजकत्व शङ्कनेऽपि चाक्षुषत्वे वा स्पार्शनत्वे वा आपाद्यतया प्रत्यक्षत्वापत्तिरिति पूर्ववाक्येऽभिप्रेतमिति विकल्पपूर्वकं तत्र प्रयोजकद्वयभिन्नभिन्नस्यैवाङ्गीकारेणाशङ्कनान्न कश्चिद्दोषः । नवीनमतानुसारेणेदं मूलम् । पूर्वमूलं तु संप्रदायमतानुसारेणेति वा न दोषः । अत्रोभयोः पृथगेवं प्रयोजकत्वं गौरवं तु प्रामाणिकमिति प्रतिभाति । विस्तरेण लेखनीयमस्ति ।





------------------------------------------------------------------------

अप्रत्यक्षत्वमेव स्याद्यतः कार्येष्वणुत्वतः

**अप्रत्यक्षत्वमेव स्याद्यतः कार्येष्वणुत्वतः**

### **सुधा**

द्वितीये तु परमाणुद्य्वणुकयोरपि महत्त्वे प्रत्यक्षत्वापत्तिः । न चोद्भूतरूपस्पर्शयोरन्यतराभावेन तदभावः । त्र्यणुकादावपि तदा(दभावा)पत्तेः । अत एव चतुर्थोऽपि परास्तः ॥ दीर्घत्वे महत्वस्यावर्जनीयत्वादिति पक्षद्वयदूषणं स्पष्टत्वान्नोक्तम् ॥ यद्यपीदं परिमाणावान्तरजातीनामणुत्वादीनामप्रामाणिकत्वोक्त्या परिहृतमेव । तथाऽपि तस्यैवार्थस्य स्फुटीकरणार्थं पुनराशङ्कितमित्यदोषः ।

### **शेषवाक्यार्थचन्द्रिका**

द्वितीयचतुर्थपक्षयोर्मूलेऽदूषणात्प्रसक्तां न्यूनतामनुक्तिनिमित्तोपन्यासेन परिहरन्स्वयं पक्षद्वयं दूषयति द्वितीये त्वित्यादिना । ननु महत्त्वेन प्रत्यक्षत्वापादनं न युक्तम् । तन्मात्रस्यातिप्रसङ्गेनाप्रयोजकत्वात् । किन्तु महत्त्वे सत्युद्भूतरूपस्पर्शान्यतरवत्त्वमेव । न च तत्परमाणुद्य्वणुकयोरस्तीति कथं तदापादनमित्याशङ्क्य निषेधति न चेति ॥ तदापत्तेरिति । तथा सत्यारम्भके उद्भूतरूपस्पर्शयोरभावेन तदारब्धत्र्यणुकादावपि तयोरन्यतराभावप्रसङ्गेन विशिष्टप्रयोजकविरहादप्रत्यक्षत्वापत्तेरित्यर्थः । ततश्च त्र्यणुकादिप्रत्यक्षत्ववादिना तदारम्भकद्य्वणुकादौ तयोरन्यतराभावस्य वक्तुमशक्यत्वेन विशिष्टप्रयोजकसद्भावात्तत्प्रत्यक्षत्वप्रसङ्गोऽवर्जनीय इति भावः ॥ अत एवेति । परमाणुद्य्वणुकयोरपि प्रत्यक्षत्वापत्तेरेवेत्यर्थः । दीर्घत्वेऽप्यमहत्त्वादेवाप्रत्यक्षत्वोपपत्तेरप्रयोजकमेतदित्यतो न दीर्घत्वेन साक्षात्प्रत्यक्षत्वापादनमत्राभिमतं किन्नाम दीर्घत्वस्य महत्त्वाविनाभूतत्वात्तदापादनमुखेनैवेति नाप्रयोजकत्वमित्याशयेनाह दीर्घत्व इति । मूले ‘सदृशस्य ही’त्यादिशङ्कानुत्थानमाशङ्क्य निराकरोति यद्यपीत्यादिना ॥ परिमाणावान्तरेति । परिमाणत्वावान्तरेत्यर्थः ॥ अणुत्वादीनामिति । अणुत्वत्त्वादीनामित्यर्थः ॥ अप्रामाणिकत्वोक्त्येति । ‘महत्त्वं चैव दीर्घत्वं त्र्यणुकाद्येषु कल्पितम्’ इत्यादिनेति शेषः ॥ तस्यैवार्थस्येति । महत्त्वं चैव दीर्घत्वमित्यादिनोक्तस्य परिमाणत्वावान्तरजातीनामणुत्वत्वादीनामप्रामाणिकत्वस्यैवेत्यर्थः ॥

### **परिमल** 

तदभावापत्तेरिति । अप्रत्यक्षत्वापत्तेरित्यर्थः । कारणीभूतपरमाणुद्य्वणुकयोरसत उद्भूतरूपादेस्तत्कार्यत्र्यणुकादावप्यभावादित्यर्थः ॥ अत एवेति । परमाणुद्य्वणुकयोः प्रत्यक्षत्वापातादेवेत्यर्थः । तत्प्रयोजनकमहत्त्वाभावात् कथमेतदित्यत आह दीर्घत्व इति ॥ इति पक्षद्वयेति । द्वितीयचतुर्थरूपपक्षद्वयदूषणमित्यर्थः । मूले आद्यपक्षदूषणमात्रप्रतीतावप्येतेन तृतीयोऽपि परास्त इत्युक्ततया तेन पक्षद्वयदूषणं लब्धमिति भावः ॥ अप्रामाणिकत्वोक्त्येति । पूर्वं मूले कल्पितशब्दैवशब्दयोः प्रयोगस्याप्रामाणिकत्वोक्तिपरतया व्याख्यानात्ताभ्यां तासामप्रामाणिकत्वोक्त्येत्यर्थः ।

### **यादुपत्यम्**

अत एव चतुर्थोऽपीति । परमाणुद्य्वणुकयोरपि दीर्घत्वे प्रत्यक्षत्वापत्तेरेवेत्यर्थः । ननु तत्र प्रत्यक्षत्वप्रयोजकमहत्त्वाभावात्कथं प्रत्यक्षतापादनमित्यत आह दीर्घत्वे(ने)ति ॥ अप्रामाणिकत्वोक्त्येति । ‘त्र्यणुकाद्येषु कल्पितमि’त्यत्रेति शेषः ।

### **श्रीनिवासतीर्थीया** 

त्र्यणुकादावपीति । रूपं स्पर्शो वोद्भूतो न भवतीत्युद्भूतपदोपरि भारः । रूपं स्पर्शो वा गृह्यत एव, विविच्य तु न गृह्यते सूक्ष्मत्वादिति प्राञ्च इत्येतन्मतानुसारेणेदम् । अत एव गूढाभिसन्धित्वादेव ।

### **वाक्यार्थरत्नमाला** 

परिमाणस्याजातित्वेन तदवान्तरजातेरयोगादाह । परिमाणत्वेति । भावप्रधनत्वाभिप्रायेण व्याख्याति । अणुत्वत्वेति ।

  

------------------------------------------------------------------------

न महत्त्वं च परमाणावणावपि

**न महत्त्वं च परमाणावणावपि**

### **सुधा**

अत्र तावद्विकल्पितेषु महत्त्वपक्षं गृह्णाति न महत्त्वं चेति ।

## **अनुव्याख्यानम्**

***....... न महत्त्वं च परमाणावणावपि ।***

चशब्दो दीर्घत्वसमुच्चयार्थः । अणौ द्य्वणुके । कथं न कथ्यत इति वक्ष्यमाणमत्रापि सम्बध्यते ।

यदुक्तं किमणुत्वस्योत्पत्तिः साध्यत इत्यादि, तत्र परमाणुमहत्त्वाद्द्य्वणुके महत्त्वम् । द्य्वणुकमहत्त्वात्त्र्यणुकमहत्त्वमुत्पद्यते इत्येष पक्षस्तावत्परिगृह्यत इत्यर्थः । यद्यप्यत्र परिमाणावान्तरजात्यभावान्नैवं विकल्प एव युज्यत इति वक्तव्यम्, तथाऽपि तदभावमेवोपपादयितुं गूढाभिसन्धिना पक्षपरिग्रहः कृत इति ज्ञातव्यम् ।

### **शेषवाक्यार्थचन्द्रिका**

दीर्घत्वसमुच्चयार्थ इति । यद्यपि परमाण्वादिगतमहत्त्वस्य द्य्वणुकादिगतमहत्त्वजनकत्वमिति प्रथमपक्षस्यैवायं परिग्रह इति दीर्घत्वसमुच्चयार्थतया चशब्दव्याख्यानमयुक्तमित्याभाति । तथाऽपि कारणगतमहत्त्वदीर्घत्वयोरितरेतरसापेक्षयोरेव कार्यगतमहत्त्वजनकत्वं न तु नैरपेक्ष्येणेति ज्ञापयितुमेवं व्याख्यातम् । अत एव ‘न चेन्महत्त्वतश्चैव दीर्घत्वादपि नो भवेदि’त्यत्र चापि शब्दावितरेतरयोगार्थतया व्याख्यातावित्यवधेयम् । अणावपि परमाणावित्यणावित्यस्य परमाणुविशेषणतायामानर्थक्यं द्य्वणुके महत्त्वस्यानुक्तिश्च भवतीत्यभिप्रेत्याणावित्येतदेव तत्परतया व्याचष्टे अणाविति । साकाङ्क्षतया प्रसक्तामाभासतां परिहरति कथं नेति । प्रथमपक्षेपरिग्रहस्य मूलारूढतामुपदर्शयति तदुक्तमित्यादिना । भाष्यकारीयपक्षपरिग्रहस्यानर्थक्यमाशङ्क्य परिहरति यद्यप्यत्रेत्यादिना । तन्मूलकदूषणाभिधानं तु दूरापास्तमित्येवार्थः ॥ तदभावमिति । परिमाणावान्तरजात्यभावमित्यर्थः ।

### **परिमल** 

महत्त्वपक्षमिति । मूले महत्त्वपक्षस्य स्वशब्देनोपादानादेवमुक्तम् । वस्तुतस्तु महत्त्वदीर्घत्वपक्षावित्यर्थः ॥ परमाणुमहत्त्वमिति । परमाणुदीर्घत्वादीत्यपि ध्येयम् ॥ गूढाभिसन्धिनेति । ‘अणुत्वं च महत्त्वं च यतो वस्तुव्यपेक्षये’त्यत्र व्यक्तीकरिष्यमाणाभिप्रायं गूढं कृत्वा पूर्वार्धेन पक्षद्वयम् उत्तरार्धेनाणुत्वरूपपक्षे च परिजग्राहेत्यर्थः ।

### **वाक्यार्थरत्नमाला** 

कथं न कथ्यत इति वक्ष्यमाणमिति मूलम् । अयं च महत्वमिति विद्यमाननकारस्य कथं कथ्यत इति वक्ष्यमाणसम्बन्धस्यानुवादश् चशब्द इति । यद्वासर्वस्या सम्बन्धिनीयतोक्तावपि नशब्दसत्वाद्योग्यतया नशब्दपरित्यागेनेतरसम्बन्धाशयेनेदमिति बोध्यम् । केचितु परमाणावित्यत्र कथं कथ्यत इत्येतावता एवापेक्षितत्वेऽपि अणावपीत्यत्र विशिष्टस्यापेक्षितत्वमित्याशयेन विशिष्टसम्बन्धोक्तिरित्याहुः । नत्वत्र नमहत्वमित्यत्र नेति सिद्धान्तप्रतिज्ञेति स्वीकृत्य महत्वं चेत्यारभ्यैव वाक्यमिति पक्षे कथं नेति संपूर्णस्य यथाश्रुत एव सम्बन्ध इति कल्पनीयम् । प्रथमपक्षं परिगृह्णति न महत्वं चेतीत्येवं विशिष्टावतारायोगप्रसङ्गात् । अत एव तारतम्येत्युत्तरभाष्यावतारमूलेन महत्वं चेत्यसदित्यनुवाद इति ज्ञेयम् ।

  

------------------------------------------------------------------------

कथं त्र्यणुकपूर्वेषु नाणुत्वमपि कथ्यते

**कथं त्र्यणुकपूर्वेषु नाणुत्वमपि कथ्यते**

### **सुधा**

अत एव पक्षान्तरमपि गृह्णाति कथमिति ।

## **अनुव्याख्यानम्**

***कथं त्र्यणुकपूर्वेषु नाणुत्वमपि कथ्यते ॥***

परमाणोरणुत्वाद्द्य्वणुकेऽणुत्वं द्य्वणुकाणुत्वात्त्र्यणुकेऽणुत्वं ततश्च चतुरणुकेऽणुत्वमिति वा पक्षः परिगृह्यत इति भावः । नन्वेवं सति पक्षद्वयोक्तदोषापत्तिर्व्याघातश्चाधिकः । तथा हि । परमाणुमारभ्यान्त्यावयविपर्यन्तस्योद्भूत(रूप)स्पर्शवतो महत्त्वे सर्वस्यापि प्रत्यक्षत्वं स्यात् । अणुत्वे चाप्रत्यक्षत्वं स्यात् । न च परमाण्वादेः प्रत्यक्षत्वं त्र्यणुकादेरप्रत्यक्षत्वं युक्तम् । प्रत्यक्षत्वाप्रत्यक्षत्वे च परस्परव्याहते । यत्प्रत्यक्षं घटादि न तदप्रत्यक्षम् । यच्चाप्रत्यक्षं गगनादि न तत्प्रत्यक्षमिति तयोः परस्परपरिहारेणैव वृत्तेः ।

### **शेषवाक्यार्थचन्द्रिका**

अत एवेति । पक्षपरिग्रहस्य तदभावोपपादनार्थत्वादेवेत्यर्थः । इष्टापादनरूपत्वात्तर्कयोराभासत्वमित्यत आह न च परमाण्वादेरिति । एवं पक्षद्वयोक्तदोषापत्तिमुपपाद्य व्याघातमप्युपपादयति प्रत्यक्षत्वाप्रत्यक्षत्वे चेति ।

### **परिमल** 

उत्तरार्धमवतारयति अत एवेति । परिमाणावान्तरजात्यभावोपपादनार्थं प्रवृत्तत्वादेवेत्यर्थः । अन्यथा व्यवस्थितमेकमेव पक्षे परिगृह्णीयादिति भावः । अवतारितार्धस्य तात्पर्यमाह परमाणोरिति ॥ पक्षद्वयोक्तदोषति । दीर्घत्वपक्षस्य चशब्देन समुच्चिततया कण्ठोक्तत्वाभावात्पूर्वार्धोत्तरार्धयोः कण्ठोक्तं महत्त्वाणुत्वपक्षरूपपक्षावभिप्रेत्य पक्षद्वयेत्युक्तम् । इष्टापत्तिं निराह न च परमाण्वादेरिति । व्याघातश्चेत्युक्तं व्यनक्ति प्रत्यक्षत्वेति ।





[Load More](javaऽcriptःvoid(0))
