+++
title = "०९ अणुत्वमहत्वयोर्नविश्रान्तिः"
upstream_url = "https://dvaitavedanta.in/category-details/7803/975/sharam/sathha/thavat/thavat/vashas/anaeta"
+++
## अणुत्वं च महत्त्वं च यतो वस्तुव्यपेक्षया

**अणुत्वमहत्वयोर्नविश्रान्तिः**

**अणुत्वं च महत्त्वं च यतो वस्तुव्यपेक्षया**

### **सुधा**

इदानीमणुत्वमहत्त्वव्याघातं परिहरति अणुत्वं चेति ।

## **अनुव्याख्यानम्**

***अणुत्वं च महत्त्वं च यतो वस्तुव्यपेक्षया ॥***

अखिलेत्यनुवर्तते । अणुत्वं च महत्त्वं चाखिले वस्तुनि विद्येते । न तु विरुद्धे । कथम् । यतो वस्तुव्यपेक्षयाऽणुत्वं च महत्त्वं च तदेवोच्यत इति योजना ।

एतदुक्तं भवति । स्यादयं परमाण्वादिष्वखिलद्रव्येष्वणुत्वमहत्त्वाङ्गीकारे विरोधो यदि रूपे नीलत्वपीतत्ववत्परिमाणेऽणुत्वमहत्त्वादिजातियोगः स्यात् । न चैवम् । प्रमाणाभावात् । किन्तु यथा त्र्यणुकादिषु महत्त्वमेकजातीयमेव, उत्कर्षापकर्षवत्परेणाङ्गीकृतम् । यथा चाणुत्वं परमाणुद्य्वणुकयोः । एवं परिमाणमवान्तरजातिरहितमेव सर्वद्रव्येषूत्कर्षापकर्षवद्वर्तते । तथा चैकत्र द्रव्ये वर्तमानं परिमाणं द्रव्यान्तरवर्त्युत्कृष्टपरिमाणापेक्षयाऽणुत्वमित्युच्यते । तदेव द्रव्यान्तवर्तिनोऽपकृष्टपरिमाणस्यापेक्षया महत्त्वमित्युच्यते । एवञ्च कुतो विरोधः । यथा खल्वेकमेव द्रव्यं द्रव्यभेदापेक्षया सन्निकृष्टं विप्रकृष्टं चोच्यमानं न विरोधास्पदम् । अत एव प्रत्यक्षत्वाप्रत्यक्षत्वविरोधोऽप्यपास्तः । तयोर्महत्त्वादिमात्रनिमित्तत्त्वे हि स स्यात् । न चैवम् । किन्तु पुरुषाणामिन्द्रियपाटवापाटवनिमित्तत्वमेव । अन्यथा मन्दविलोचनेनापि त्र्यणुकमुपलभ्येत । तर्हि गगनादेरपि कदाचित्प्रत्यक्षत्वं स्यादिति चेन्न । उद्भूतरूपाभावात् । द्य्वणुकानुपलम्भो गुणविशेषविपर्ययाधीन आलोकेन्द्रियसन्निकृष्टचाक्षुषद्रव्यानुपलम्भत्वात् । पवनानुपलम्भवदित्यादिकं त्वपकृष्टमहत्त्वादिनैवान्यथा सिद्धम् । तर्हि पर्वतादेरप्रत्यक्षता स्याद् इति चेन्न । अपकर्षविशेषस्य विवक्षितत्वात् । नासौ व्यवस्थितोऽस्तीति चेत् । सत्यम् ।

अत एव पुरुषापेक्षयेत्युक्तमिति ।

### **शेषवाक्यार्थचन्द्रिका**

ननु च नीलपीतयोरिवाणुत्वमहत्त्वयोरपि व्यवस्थितत्वेनासहवृत्तिस्वभावत्वान्न परमाण्वादिसकलद्रव्येषु तयोः सहवृत्तित्वनिरूपणं युक्तम् । अन्यथा नीलपीतयोरपि तत्प्रसङ्गात् । अन्यत्रादृष्टत्वेन सहवृत्तेरसम्भवाच्चेत्यतस्तद्वैषम्योपदर्शनेन प्रतिबन्दीं मोचयन्नेवाणुत्वमहत्त्वरूपतामेकस्यैव परिमाणस्य दृष्टान्तकथनेनोपपादयति एतदुक्तं भवतीति । नीलत्वपीतत्वरूपस्य रूपत्वावान्तरजातिविशेषस्य, व्यवस्थापकस्यैव सत्त्वान् नीलपीतरूपयोरपि व्यवस्थिततयाऽसहवृत्युपपत्तावप्यणुत्वत्वमहत्त्वरूपस्य परिमाणत्वावान्तरजातिविशेषस्य परिमाणेऽसत्त्वेन व्यवस्थापकाभावेनाणुत्वमहत्त्वयोरव्यवस्थितत्वात्सहवृत्त्युपपत्तिरिति भावः ।

ननु रूपे नीलत्वपीतत्वरूपजातिवत् परिमाणेऽप्यणुत्वमहत्त्वादिरूपजातिरप्यस्त्येवेति न व्यवस्थापकाभाव इत्यवैषम्यमेवेत्यतो नीले नीलमित्येव पीते पीतमित्येव च सार्वजनीनाविगीतानुगत प्रत्ययव्यवहारस्य सत्त्वात्तदनुरोधेन रूपे नीलत्वपीतत्वादिरूपावान्तरजातिकल्पनासम्भवेऽपीहाणुत्वेऽणुत्वमित्येव महत्त्वे महत्त्वमित्येव सार्वजनीनाविगीतानुगतप्रत्ययव्यवहाराभावात्परिमाणेऽणुत्वत्वादिजातिकल्पकाभावेन तत्कल्पनमशक्यमित्याह प्रमाणाभावादिति । ननु परिमाणेऽणुत्वत्त्वादि जात्यभावं तत्राणुत्वं महत्त्वमित्यादिप्रत्ययव्यवहाराणां निर्निबन्धनत्वं स्यादिति न तत्रोक्तरूपजात्यभावो वक्तुं युक्त इत्यभिप्रेत्य पृच्छति किन्तु इति । परिमाणस्यावान्तरजातिरहितत्वेऽपि नोक्तव्यवहाराणं निर्निबन्धनत्वमापद्यते । तेषां परिमाणनिष्ठोत्कर्षापकर्षनिबन्धनत्वसम्भवादित्यभिप्रेत्य । भवेदेतदेवं यद्यवान्तरजातिरहितस्य परिमाणस्योत्कर्षापकर्षवत्त्वमपि सम्भावितं स्यात् । न च तदस्ति । अवान्तरजातिरहितस्योत्कर्षाद्यदर्शनेन तस्यासम्भावितत्वादित्यतोऽवान्तरजातिरहितस्याप्युत्कर्षापकर्षवत्ताया दर्शनानुरोधेन तत्र तत्र परेणङ्गीकारात्, असम्भावितत्वाभावेन परिमाणस्यापि तदङ्गीकारो युक्त इति वक्तुम् अवान्तरजातिरहितेऽप्युत्कर्षापकर्षवत्त्वाङ्गीकारं परस्य निदर्शयति यथेति ॥ एकजातीय मेवेति । महत्त्वत्त्वावान्तरजातिरहितमेवेत्यर्थः । परमाणुद्य्वणुकयोरित्यतः परम् एकजातीय मेवोत्कर्षापकर्षवत्परेणाङ्गीकृतमित्यनुवर्तते ।

एवमवान्तरजातिरहितस्यापि परिमाणस्योत्कर्षापकर्षौ दृष्टान्तोपदर्शनेन सम्भाव्य परिमाणनिष्ठयोस्तयोरणुत्वादिव्यवहारनिदानतामुपदर्शयति तथा चेति । एकस्यापि परिमाणस्य तत्तद्वस्तुव्यपेक्षयाऽणुत्वमहत्त्वकथनस्योक्तामविरुद्धतां सम्भावयितुमनुरूपदृष्टान्तमाह यथा खल्विति । नन्वेवं महत्त्वाणुत्वयोरविरोधेन परमाण्वाद्यखिलद्रव्यवृत्तित्वे सर्वस्यापि परमाण्वादेः प्रत्यक्षत्वाप्रत्यक्षत्वप्रयोजकीभूतमहत्त्वाणुत्वाक्रान्ततया सर्वान्प्रति प्रत्यक्षत्वाप्रत्यक्षत्वप्रसक्त्या पुरुषभेदापेक्षया व्यवस्थाया असम्भवात्प्रत्यक्षत्वाप्रत्यक्षत्वव्याघातः स्यादित्यत आह अत एवेति । अत एवेत्युक्तं हेतुमेव दर्शयति तयोरिति । महत्त्वादिमात्रनिमित्तत्वाभावे प्रत्यक्षत्वादेराकस्मिकत्वप्रसक्तिरिति शङ्कते किन्त्विति । उत्तरमाह पुरुषाणामिति । ततश्च तन्निमित्तभूतयोरिन्द्रियपाटवापाटवयोः सर्वपुरुषसाधारणत्वाभावान्न सर्वान्प्रति सर्वस्य प्रत्यक्षत्वाप्रत्यक्षत्वप्रसङ्ग इति भावः । भवेदेवं यदि प्रत्यक्षत्वादेर्महत्त्वादिमात्रनिमित्तत्वाभावः स्यात् स एव च कुत इत्यतो महत्त्वादिमात्रस्य प्रत्यक्षत्वादिप्रयोजकतायां बाधकमुपलक्षणत्वेनाह अन्यथेति । इन्द्रियपाटवस्यापि प्रत्यक्षत्वप्रयोजकत्वेऽप्याकाशादेरपि प्रत्यक्षत्वापत्त्या बाधकतौल्यात्प्रयोजकत्वं न स्यादिति शङ्कते तर्हीति । पुरुषाणामिन्द्रियपाटवमात्रस्य द्रव्यप्रत्यक्षत्वप्रयोजकत्वे भवेदाकाशादेः प्रत्यक्षत्वप्रसङ्गः । न चास्माभिस्तन्मात्रस्य तत्प्रयोजकत्वमभ्युपगम्यते किन्तूद्भूतरूपवत्त्वसहितस्यैव, न च तदाकाशादेरस्तीति न प्रसङ्गतौल्यमित्याशयेन परिहरति उद्भूतेति । यद्यपि सिद्धान्ते पञ्चीकरणेन रूपमस्त्येवेति न तदभावोऽपि, तथाऽपि तदनाश्रयणेन वा पररीत्या वेदं रूपाभावाभिधानम् । वस्तुतस्तु पञ्चीकरणेन रूपस्य तत्र सत्त्वेऽपि तस्यानुद्भूतत्वान्नानुपपत्तिः । अत एव तत्र रूपाभावादिति रूपाभावमात्रमनभिधाय उद्भूतरूपाभावादित्युद्भूतरूपपर्यन्तं धावनं कृतमिति ध्येयम् । अनुमानेनाप्रत्यक्षत्वे महत्त्वाभावनिमित्तकत्वस्य सिद्धत्वान्न प्रत्यक्षत्वस्येन्द्रियपाटवनिमित्तत्वं कल्पयितुं शक्यमित्याशयेन महत्त्वाभावस्याप्रत्यक्षत्वप्रयोजकासाधकतयोदयनेन उक्तं लीलावत्यनुमानमाशङ्कते द्य्वणुकेति । अत्रोद्भूतरूपवत्त्वेन पक्षो विशेष्यः । तथा चोद्भूतरूपगुणविपर्ययाधीनत्वमादाय दृष्टान्तीकृते पवनानुपलम्भे साध्यपर्यवसानवत् पक्षीकृते द्य्वणुकानुपलम्भेऽपि साध्यपर्यवसानेन महत्वविपर्ययाधीनत्वस्याप्रत्यक्षता प्रयोजकत्वासिध्द्या प्रकृतासङ्गति दूषणानवकाशः । उद्भूतरूपद्य्वणुकानुपलम्भस्य पक्षतया तत्रोद्भूतरूपविपर्ययमादाय साध्यपर्यवसानस्य बाधित तया हेतोः पक्षधर्मताबलेन महत्त्वविपर्ययाधीनत्वमादायैव पक्षे साध्यपर्यवसानसम्भवादिति द्रष्टव्यम् ।

पक्षेऽनुपलम्भपदं च चाक्षुषानुपलम्भपरम् । अन्यथा द्य्वणुकस्पार्शनानुपलम्भे भागासिद्धिप्रसङ्गात् । हेतौ चाक्षुषद्रव्यानुपलम्भत्वादित्यस्य द्रव्यचाक्षुषानुपलम्भत्वादित्यर्थः । तथा च चाक्षुषं तदनुपलम्भत्वादिति यथास्थित योजनायां पक्षदृष्टान्तयोरसिद्धिः । चाक्षुषो यो द्रव्यस्यानुपलम्भ इति योजनायां चालोकेन्द्रियसन्निकृष्टेत्यस्य द्रव्यविशेषणत्वानुपपत्तिस् तस्यान्यविशेषणत्वसम्भवादिति दूषणानवकाश इति द्रष्टव्यम् ॥ अनुपलम्भादिति गन्धानुपलम्भेन व्यभिचारीत्यत उक्तं द्रव्येति । द्रव्यानुपलम्भादिति श्रोत्रेण घटाद्यनुपलम्भेन व्यभिचारीत्यत उक्तं चाक्षुषेति । असन्निकृष्टघटादेश्चाक्षुषानुपलम्भेन तद्वारणारयेन्द्रियसन्निकृष्टपदम् । अन्धकारस्थघटादेश्चाक्षुषानुपलम्भेन तद्वारणायालोकेत्युक्तम् ।

उपकृष्टमहत्त्वादिनैवेति । आदिपदेनोत्कृष्टाणुत्वसङ्ग्रहः । उपलक्षणं चैतत् । अदृष्टविशेषविपर्ययाधीनत्वेन वा दूरसाक्षात्कारे माषराश्यादौ संयोगविशेषस्यापि साक्षात्कारकारणत्वदर्शनात्तदभावेन वाऽर्थान्तरत्वं चक्षुरिन्द्रियाद्यनुपलम्भेनानैकान्त्यं च । अथ यादृशो गुणविशेष उपलम्भाव्यभिचारी तादृशस्तत्रापि नास्त्येवेति न व्यभिचार इति वाच्यम् । तथा सति गन्धानुपलम्भेन व्यभिचार वारणार्थं द्रव्येति विशेषणवैयर्थ्यप्रसङ्गात् । तत्रापि तादृशगुणाभावस्य वक्तुं शक्यत्वेन साध्यसद्भावात् ।

अत्रोक्तं वर्धमानेन । ‘द्य्वणुकं चाक्षुषसाक्षात्कारासाधारणकारणैकवृत्तिगुणाभाववत् । आलोकेन्द्रियसन्निकृष्टत्वे सत्यचाक्षुषत्वात् । पवनवदित्यनुमानमत्राभिमतम् । अतो नादृष्टविपर्ययाधीनत्वेन वा संयोगविशेषाभावेन वाऽर्थान्तरतेति’ । तदसत् । अपकृष्टमहत्त्वादिनैवोक्तहेतूपपत्त्याऽन्यथासिद्धत्वमिति मूलोक्तदोषस्यात्रापि तादवस्थ्यात् । व्यक्तिपुरस्कारेणादृष्टविशेषस्यापि चाक्षुषसाक्षात्कारसाधारणकारणतायाः पूर्वमुपपादितत्वेनादृष्टविशेषाभावेनार्थान्तरतादवस्थ्येन तद्वारकस्य चाक्षुषसाक्षात्कारासाधारणकारणेति गुणविशेषणवैयर्थ्याच्चेत्यलम् ।

तर्हीति । अप्रत्यक्षत्वप्रयोजकस्यापकृष्टमहत्त्वस्य तत्रापि सत्त्वादिति भावः ॥ नासाविति । एतादृश एव महत्त्वापकर्षोऽप्रत्यक्षताहेतुरिति निश्चितो न भवतीत्यर्थः ॥ अत एवेति । अप्रत्यक्षत्वप्रयोजकमहत्त्वापकर्षस्य निश्चेतुमशक्यत्वादेवेत्यर्थः । पुरुषापेक्षयेत्युक्तौ हि यस्मिन्महत्त्वापकर्षे सति मन्दलोचनेन पुरुषेण द्रव्यं प्रत्यक्षीकर्तुं न शक्यते, स एव महत्त्वापकर्षोऽप्रत्यक्षताहेतुरिति विज्ञेय इति सिध्यतीति भावः । इतीत्यस्यैतदुक्तं भवतीति पूर्वेण सम्बन्धः ।

### **परिमल** 

एतच्चोत्तरत्र स्फुटीभविष्यतीत्युक्तं व्यनक्ति अत एव प्रत्यक्षत्वाप्रत्यक्षत्वयोर्विरोधोप्यपास्त इत्यादिना । सापेक्षतयाऽणुत्वमहत्त्वयोरविरोधादेवेत्यर्थः ॥ तर्हीति । इन्द्रियपाटवस्य प्रत्यक्षत्वप्रयोजकत्व इत्यर्थः । द्य्वणुकाप्रत्यक्षत्वं तदमहत्त्वप्रयुक्तमित्यस्य कस्यचिदनुमानमाशङ्कते द्य्वणुकानुपलम्भ इति ॥ गुणविशेषेति । स च महत्त्वोद्भूतरूपस्पर्शान्यतरवत्त्वम् । विपर्ययो ऽभावः । तथाच द्य्वणुके रूपस्पर्शवत्त्वेन तदभावाधीनत्वेन साध्यपर्यवसाने बाधान्महत्त्वाभावाधीनत्वेन पर्यवसानादमहत्वं द्य्वणुके सिद्ध्यति । दृष्टान्ते तु पवनस्य महत्त्वेन रूपस्पर्शान्यतराभावाधीनत्वेन साध्यानुगमः ॥ आलोकेति । आलोकेन्द्रियाभ्यां सन्निकृष्टं यद्द्रव्यं तद्विषयकचाक्षुषानुपलम्भत्वादित्यर्थः । अन्यथा चाक्षुषं यद्द्रव्यमिति यथाश्रुतग्रहणेऽसिद्धिसाधनवैकल्ययोरापत्तेः । घटविषयकवासनानुपलम्भेऽव्यभिचाराय चाक्षुषेति । चाक्षुषगुणाद्यनुपलम्भेऽव्यभिचाराय द्रव्येति । असन्निकृष्टान्धकारस्थद्रव्यचाक्षुषानुपलम्भेऽव्यभिचाराय इन्द्रियसन्निकृष्टेति आलोकसन्निकृष्टेति चोक्तिः ॥ अपकृष्टमहत्त्वादिनेति । उत्कृष्टाणुत्वमादिपदार्थः ॥ तर्हीति । अपकृष्टमहत्त्वादेः प्रयोजकत्व इत्यर्थः ॥ अत एवेति । अप्रत्यक्षत्वप्रयोजकमहत्त्वापकर्षस्य एतादृशो महत्त्वापकर्षोऽप्रत्यक्षताहेतुरिति व्यवस्थितस्याभावादेव यत्पुरुषप्रत्यक्षेण यादृशं द्रव्यमुपलभ्यते तस्य तत्रत्यतादृशपरिमाणविशेषः प्रत्यक्षताप्रयोजकः, यादृशं नोपलभ्यते तत्रत्यःपरिमाणविशेषस् तस्याप्रत्यक्षताहेतुरित्येवं रूपेण पुरुषापेक्षयेत्युक्तमित्यर्थः ।

### **यादुपत्यम्**

तदेवेति । तदेव वस्तु उच्यत इत्यर्थः ॥ अत एवेति । महत्त्वाणुत्वयोरेकत्र समावेशेन विरोधाभावादेवेत्यर्थः ॥ तर्हीति । यदि इन्द्रियपाटवमेव प्रत्यक्षत्वे निमित्तमिति शेषः । महत्त्वाभावस्याप्रत्यक्षत्वप्रयोजकतासाधकं कस्यचिदनुमानमनूद्य दूषयति द्य्वणुकानुपलम्भ इति । अत्र द्य्वणुकचाक्षुषानुपलम्भ एव पक्षतया विवक्षितोऽतो न स्पार्शनद्य्वणुकानुपलम्भे भागासिद्धिः । साध्ये च गुणविशेषशब्देन महत्त्वोद्भूतरूपयोरन्यतरस्यैव ग्रहणम् । तेन पक्षे महत्त्वविपर्ययाधीनत्वमादाय दृष्टान्ते चोद्भूतरूपविपर्ययाधीनत्वमादाय साध्यपर्यवसानमिति द्रष्टव्यम् । चाक्षुषद्रव्यानुपलम्भत्वादित्यस्य द्रव्यचाक्षुषानुपलम्भत्वादित्यर्थः । तेन चाक्षुषं यद्द्रव्यं तदनुपलम्भत्वादिति यथास्थितयोजनायां पक्षदृष्टान्तयोरसिद्धिः । चाक्षुषो यो द्रव्योपलम्भस्तद्भिन्नत्वादिति कथञ्चिद्योजनायामालोकेन्द्रियसन्निकृष्टेत्यस्य द्रव्यविशेषणत्वानुपपत्तेः । तस्यान्यविशेषणत्वासम्भवादिति दूषणानवकाश इति ध्येयम् । अत्र च द्रव्यपदं गुणानुपलम्भे व्यभिचारवारणाय । त्वगिन्द्रियेण प्रभाऽनुपलम्भे व्यभिचारवारणाय चाक्षुषपदम् । न च तत्रोद्भूतस्पर्शविपर्ययाधीनतामादाय साध्यस्यापि सत्त्वान्न व्यभिचार इति वाच्यम् । गुणविशेषशब्देन महत्त्वोद्भूतरूपान्यतरमात्रस्य विवक्षिततयोक्तत्वात् । अन्धकारस्थस्येन्द्रियासन्निकृष्टस्य च घटस्य चाक्षुषानुपलम्भे व्यभिचारवारणायालोकेन्द्रियसन्निकृष्टेति विशेषणमिति ज्ञातव्यम् । अपकृष्टमहत्त्वादिनैवेत्यात्रादिपदेनोत्कृष्टाणुत्वसङ्ग्रहः ॥ नासौ व्यवस्थित इति । एतादृशो महत्त्वापकर्षोऽप्रत्यक्षताहेतुरिति निश्चितो न भवतीत्यर्थः ॥ अत एवेति । अप्रत्यक्षत्वप्रयोजकमहत्त्वापकर्षस्य निश्चेतुमशक्यत्वादेवेत्यर्थः । पुरुषापेक्षयेत्युक्तौ हि यस्मिन्महत्त्वापकर्षे सति मन्दविलोचनेन पुरुषेण द्रव्यं प्रत्यक्षीकर्तुं न शक्यते स एव महत्त्वापकर्षोऽप्रत्यक्षताहेतुरिति निश्चयो भविष्यतीति भावः ।

### **श्रीनिवासतीर्थीया** 

जातियोगः स्यादिति । तर्ह्येव एकत्र विरुद्धजातिद्वयाभावेन विरोधः स्यादिति शेषः । द्रव्यभेदो द्रव्यविशेषः । अत एवेत्युक्तं विशदयति तयोरिति । प्रत्यक्षत्वाप्रत्यक्षत्वयोः। महत्त्वादीत्यादिपदेनोद्भूतरूपस्पर्शयोः सङ्ग्रहः ॥ अन्यथेति । महत्त्वमेव प्रयोजकमिन्द्रियपाटवं त्वप्रायोजकमेव यदीत्यर्थः ॥ तर्हीति । यदीन्दियपाटवं महत्त्वं चेत्युभयं प्रत्यक्षतायां प्रयोजकं तर्हि इत्यर्थः । गगनादेरपि महत्त्वोपेतस्यापि । कदाचिदित्यनन्तरमिन्द्रियपाटवोपेतस्यापि कस्यचित्पुंस इति शेषः ॥ अपकृष्टेति । उत्कष्टमहत्त्वरूपगुणविपर्ययभूतेनापकृष्टमहत्त्वेनेत्यर्थः ॥ तर्हीति । यदि चाक्षुषद्रव्यानुपलम्भो महत्त्वाभावाधीनो न भवति किन्त्वपकृष्टमहत्त्वाधीन एव तर्हि गगनाद्यपेक्षयाऽपकृष्टमहत्त्वस्य पर्वतादावपि सत्त्वेन तस्याप्रत्यक्षतापत्तेरिति भावः । अपकर्षविशेषस्य अपकृष्टत्वमहत्वविशेषत्वस्य, चाक्षुषद्रव्यानुपलम्भप्रयोजकतया विवक्षितत्वादित्यर्थः । असौ विशेषः । अत एव व्यवस्थितत्वेनाव्यवस्थाप्रदर्शनार्थमेवेत्यर्थः ॥ इत्युक्तमिति । ‘अणुत्वं च महत्वं चे’त्यनेनेत्यर्थः ॥

### **वाक्यार्थरत्नमाला** 

सार्वजनीनेति । सार्वजनीनवैश्वजनीनशब्दौ प्रतिजनादिभ्यश्चेति खञ्युभयथावृद्धौ साधुत्वेनाकरे व्युत्पादिताविति तत्र तत्र निरूपितमस्माभिः । हेतुमेवदर्शयति । तयोरितीति । ननु प्रयोजकद्वयवत्वे एकस्यैकमेव प्रतिप्रत्यक्षत्व मप्रत्यक्षत्वं च स्यादिति प्रसङ्गो विवक्षितः । न चात्र पुरुषभेदयुक्तया प्रतीकारः । उद्भूतरूपाभावेन गगनादिप्रत्यक्षत्वप्रसङ्गस्य वारणेप्यपकर्षविशेषविवक्षया पर्वतादेरप्रत्यक्षत्वप्रसङ्गवारणेऽप्येतत्प्रसङ्गवारणोपायाभावात् । अत एव पुरुषापेक्षयेत्युक्तं चात एव निरस्तमिति चेत्सत्यम् । अणुत्वमहत्वयोरेकत्र विद्यमानयोः सर्वान् प्रत्यविशेषेणैकमेव प्रति तयोर्विशेषाभावेऽप्युत्कर्षापकर्षविषययोरपि मन्दलोचनत्वाभावस्येव प्रयोजकतया विवक्षितयोः सर्वान् प्रत्यविशेषाभावेनैकमेव प्रत्यपि प्रत्यक्षत्ववदप्रत्यक्षस्याप्यनापत्तेः । एतदभिप्रायेणापि पुरुषापेक्षयेत्युक्तमिति वर्णनं च व्याख्येयमिति मूले अभिप्रायान्नदोष इति ज्ञेयम् ।

पञ्चीकरणेनेति । पञ्चीकरणप्रकार इत्थम् । प्रथमतः पञ्चभूतानि द्विधा विभज्यन्ते । तदनन्तरं पञ्चानामप्येकार्थस्य चतुर्धा विभागः क्रियते । ततः पञ्चानामपि भूतानां पञ्चार्धानि चतुर्धानि विभक्तानि तेष्वेकैको भाग इतरभूतचतुष्टयस्याविभक्तांशेषु निक्षिप्यते । एवं चाकाशार्धमविभक्तपृथिव्यादिचतुष्टयस्य विभक्तार्थगता येचत्वारो भागास्तेष्वेकैक भाग इत्युक्तं सत् पञ्चीकृतमुत्पद्यते । एकस्मिन्पञ्चीकृताकाशे अर्धमाकाशः पृथिव्यादीनां चतुर्णां चत्वारो भागा मिलितश्चार्धम् । एवमष्टभागता प्राप्नोति । एवं पृथिव्यादीनामपि सार्धभूतान्तराष्टमभागचतुष्टयं चेति पञ्चीकरणं ज्ञेयमिति । तथा च पञ्चीकृताकाशस्य रूपवत्तेजोजलपृथिव्यारब्धत्वाद्रूपवत्वमिति भावः । यद्यप्येवं पञ्चीकरणेन रूपोत्पत्तिराकाशे प्राप्ता तथापि तद्रूपस्य व्यवहारयोग्यता । अपञ्चीकरणदशायां यस्मिन्भूते यो गुण उपलभ्यते तस्यैव व्यवहारयोग्यत्वात् । रूपस्य चाकाशे पञ्चीकरणाभावदशायामभावादित्यस्वरसादेव सिद्धान्ते त्रिवृत्करणपक्षाश्रयणमिति केचित् । अत्रोक्तं कण्टकोद्धारे एवं तर्हि प्रथिव्यादावपि गन्धादिमात्रोपलम्भप्रसङ्गः । पञ्चीकरणात्पूर्वं पृथिव्यादौ रसादेरभावेन तस्य व्यवहारायोग्यतया तदुपलम्भायोगात् । न च तर्हि आकाशे रसादेप्युपलम्भप्रसङ्ग इति वाच्यं तस्यानुद्भूतत्वेनाप्युपपत्तेर् उद्भूतत्वानुद्भूतत्वयोश्च फलबलेन कल्प्यत्वात् । तदेतदभिप्रेत्योक्तं रूपमस्त्येवेति । तदनाश्रयणेनेति । पञ्चीकरणपक्षानाश्रयणेनेत्यर्थः । त्रिवृत्करणस्य छान्दोग्यादौ त्र्यात्मकत्वादित्यादि सूत्रेपार्थिवानां शरीराणाम् अर्धेन पृथिवी स्मृता । इतरेर्धे त्रिभागिन्य इत्यादिस्मृतौ प्रतिपादिततया बहुसंमतत्वादिति भावः । एवञ्च न च तदाकाशेऽस्तीति पूर्वटीकावाक्ये रूपस्यैव निषेधे तात्पर्यं मूलकारस्येत्युक्तं भवति । अत एव वस्तुत इति पक्षे उद्भूतत्वविशेषणनिषेधे तात्पर्यं मूलकारस्येति वक्ष्यतीति ज्ञेयम् ।

एतेनैवाकाशस्य नीरूपत्वप्रवादः पररीत्यवेति सूचितम् । अत एव वियदधिकरणानुभाष्ये भूतमप्यसितं दिव्यदृष्टिगोचरमेवत्विति रूपवत्वादिकं वक्ष्यते । तन्मूलेपि कुतो भूताकाशस्योत्पत्तिमत्वमित उक्तमसितमिति । रूपवत्वादित्यर्थः । तथा च श्रुतिः । आकाशो नीलिमोदेतीति । तथा सति चाक्षुषत्वप्रसङ्ग इत्यत उक्तं द्रव्येति । तुशब्देनानुद्भूतविशेषं सूचयतीत्यादि वक्ष्यते । भाष्यटीकायामपि भूतं स्वरूपत एवोत्पद्यते रूपित्वात् । आकाशो नीलिमोदेतीति श्रुतेरित्युक्तम् । न्यायामृतमप्युक्तानुसारेण योज्यम् । उदयनोक्तमिति । अत्रोदयनेन इत्यनेन उक्तं लीलावतीकृता श्रीवल्लभेन चोक्तमिति योज्यम् ॥ लीलावतीवर्धमानानुसारेणाह । अत्रोद्भूतरूपवत्वेनेति । पक्षपदं तदेकदेशपरम् । शिष्टं तदनुसारेणैव । द्रव्यचाक्षुषेति व्यत्यासे सन्निकृष्टद्रव्येति सम्बन्धलाभेन विशेषणत्वेनोपपत्तावपि द्रव्यस्येति मध्ये निवेशे तदनुपपत्तिरित्याह । इत्यस्य विशेषणत्वेति । दूरसाक्षात्कार इति । प्रत्यक्षचिन्तामणिभक्तुः । रुचिदत्तः । अनुपलम्भादितीति अत्रानुपलम्भत्वादितीति पाठः । द्रव्यानुपलम्भत्वादितीति पाठः । द्य्वणुकं चाक्षुषसाक्षात्कारासाधारणकारणैक वृत्तिगुणाभाववद् इति । चाक्षुषासाक्षात्कारं प्रतिऽसाधारणकारणभूतो य एकवृत्तिर्नाम एकमात्रवृत्तिर्नतु द्विष्टः । तादृशगुणाभाववदित्यर्थः । अत्र साधारणत्वोक्तया अदृष्टस्य एकवृत्तित्वोक्तया द्विष्टसंयोगस्य व्यावृत्तिरिति ज्ञेयम् । पूर्वमुपपादितत्वेनेति । विशेषपदोपादानेनैवोपपादितप्रायत्वादित्यर्थः । अन्यथा प्रागभावादावपि यत्किञ्चित्प्रागभावमादाय कार्यापत्या जातस्यापि पुनरुत्पत्तिरित्यादिर्युक्तिर्बोध्या ॥





------------------------------------------------------------------------

तारतम्यस्थिता यस्मात्पदार्थाः सर्व एव च

**तारतम्यस्थिता यस्मात्पदार्थाः सर्व एव च**

### **सुधा**

अस्त्वेवं परिमाणेऽवान्तरजात्यभावस्तथाऽपि न सर्वत्र महत्त्वाणुत्वाभ्युपगमो युज्यते । उत्कृष्टापकृष्टपरिमाणापेक्षया हि मध्यवर्ति परिमाणमणुत्वं महत्त्वं चोच्यत इत्युक्तम् । तच्च द्य्वणुकादिपरिमाणे सम्भवति । न च परमाणुपरिमाणे । न हि परमाणुपरिमाणादपकृष्टं परिमाणमस्ति । यदपेक्षया तन्महत्त्वं स्यात् । अतः परमाणोरणुत्वमेव । तथा च न महत्त्वं चेत्यसदित्यत आह तारतम्येति ।

## **अनुव्याख्यानम्**

***तारतम्यस्थिता यस्मात्पदार्थाः सर्व एव च ॥***

यस्मात्सर्वेऽपि पदार्थाः परिमाणतारतम्येनैव स्थिताः । स्वपरिमाणापेक्षयोत्कृष्टापकृष्टपरिमाणवन्तः । सर्वाण्यपि द्रव्याणि कुतश्चित्परिमाणादुत्कृष्टेन, कुतश्चिदपकृष्टेन परिमाणेन उपेतानीति वा । तस्मात्परमाणोरपि महत्त्वं युज्यते इति सम्बन्धः । अयमत्र प्रयोगः । परमाणुः कुतश्चिदुत्कृष्टेन परिमाणेन युक्तः, स्वपरिमाणापेक्षयाऽपकृष्टपरिमाणवानिति वा, द्रव्यत्वात्तन्तुवदिति । न च परमाणोरपकृष्टद्रव्याभावाद्बाधितविषयत्वम् । तद्भागानां वक्ष्यमाणत्वात् । न च तेष्वेव व्यभिचारः । तेषामपि भागवत्त्वात् ।

### **शेषवाक्यार्थचन्द्रिका**

ननु पूर्वग्रन्थेनैव परिमाणत्वावान्तरजात्यभावसिद्ध्या सौत्रानुमानसिद्धे‘स्तारतम्यस्थिता’ इति सर्वद्रव्याणां कुतश्चिदुत्कृष्टेन कुतश्चिदपकृष्टेन परिमाणेनोपेतत्ववर्णनमनर्थकमित्याशङ्क्य ‘महत्त्वं च परमाणावणावपि’ इत्यादिनोक्तस्य सर्वत्राणुत्वमहत्त्वाभ्युपगमस्य समर्थनार्थत्वान्न तदिति भावेन तत्समर्थनपरतया योजयितुं तदनुपपत्तिशङ्कामुत्थापयति अस्त्वेवमित्यादिना ॥ सम्भवतीति ॥ तदपेक्षयोत्कृष्टापकृष्टपरिमाणसद्भावेन अपकृष्टपरिमाणापेक्षया महत्त्वस्योत्कृष्टपरिमाणापेक्षया चाणुत्वस्यावर्जनीयत्वादिति भावः ॥ स्वपरिमाणापेक्षयेति । अत्र प्रथमपक्षेऽवधित्वं द्वितीये त्वाश्रयत्वमिति पक्षयोर्भेद इति ध्येयम् । कुतश्चित्परिमाणादुत्कृष्टेन कुतश्चिदपकृष्टेन परिमाणेनोपेतानीति द्वितीयव्याख्यानानुसारेण साध्यं निर्दिशति कुतश्चिदिति । कुतश्चिदपकृष्टपरिमाणेनोपेतत्वसाधने सिद्धसाधनता । परेणापि तदङ्गीकारात् । अतस्तत्परित्यज्य कुतश्चिदुत्कृष्टेनेत्येवोक्तमिति मन्तव्यम् । स्वपरिमाणापेक्षयोत्कृष्टापकृष्टपरिमाणवन्त इति प्रथमव्याख्यानानुसारेण साध्यं निर्दिशति स्वेति । अत्रापि स्वपरिमाणापेक्षयोत्कुष्टपरिमाणवत्त्वस्य परेणाप्यङ्गीकारेण सिद्धसाधनता स्यात्तन्निवृत्यर्थमपकृष्टेत्युक्तम् । यद्यपि व्याख्यानक्रमानुसारेणैतत्साध्यं प्रथमं निर्दिश्यानन्तरं पूर्वसाध्यं निर्देष्टव्यम् । तथाऽप्यन्यनिष्टोत्कृष्टापकृष्टपरिमाणावधित्वापेक्षयोत्कृष्टापकृष्ट परिमाणाश्रयत्वस्य मुख्यत्वाद् व्युत्क्रमेण साध्यनिर्देश इति ध्येयम् ॥ वक्ष्यमाणत्वादिति । ‘अतः सर्वपदार्थानां भागाः सन्त्येवे’त्यादिनेति शेषः ।

### **परिमल** 

एवं सर्वत्राणुत्वमहत्त्वयोस् तत्प्रयुक्तप्रत्यक्षत्वाप्रत्यक्षत्वयोः समावेशोक्त्या प्रागुक्तानुमानानां (तर्कपराहतावुद्धृतायां) तर्कपराहत्युद्धारे बाधकमाशङ्कते अस्त्वेवमित्यादिना ॥ इत्यसदिति । ‘न महत्त्वं च परमाणावणावपी’त्युक्तमयुक्तमित्यर्थः । स्वकृतयोजनाद्वयानुसारेण परिमाणविषयकं परिमाणाश्रयद्रव्यविषयकं च साध्यद्वयमाह कुतश्चिदिति स्वपरिमाणेति च । कुतश्चित्परिमाणादित्यर्थः। अपकृष्टपरिमाणवानित्यस्यापकृष्टपरिमाणद्रव्ययुक्त इत्यर्थः । यद्वा परिमाणविषयकमेव साध्यद्वयम् । आद्ये युक्तत्वमाश्रयत्वं द्वितीये तु तद्वत्वं तत्साहित्यमात्रमिति ध्येयम् । मूले द्वयोरुक्तावपि उत्कृष्टपरिमाणे विवादाभावाद् अपकृष्टपरिमाणमेव साधितमिति ज्ञेयम् ॥ वक्ष्यमाणत्वादिति । ‘अतस्सर्वपदार्थानां भागाः संत्येवे’त्यत्रेति भावः ।

### **यादुपत्यम्**

स्वपरिमाणापेक्षयेत्यादि । अत्र प्रथमे पक्षेऽवधित्वं द्वितीये त्वाश्रयत्वमिति भेदः ॥ वक्ष्यमाणत्वादिति । ‘अतः सर्वपदार्थानां भागाः सन्येवे’त्यत्रेति शेषः ॥

### **वाक्यार्थरत्नमाला** 

तत्समर्थनपरतयेति । अतः परं तदिति शेषः । ततश्च तद्योजयितुमित्युक्तं भवति । यद्वा तदित्येतद्वर्णनपरानुव्याख्यानपरम् । भिन्नपदं द्वितीयान्तम् । समर्थनपदं च प्रकृतानुसारेणाभ्युपगमसमर्थनपरम् । अथवा तदित्यनुवर्तनीयम् । तद्योजयितुमिति पाठस्तु सुगम एव । तारतम्यस्थिता इत्यस्य स्वपरिमाणापेक्षयेत्यादिव्याख्यानद्वये तत्तत्पदार्थनिष्ठपरिमाणस्य तदन्यपदार्थपरिमाणस्य चोत्कर्षापकर्षवत्वरूपस्यैकस्यैवार्थस्य लाभादन्यतरेणैव पूर्तेर्न व्याख्यानद्वयकृत्यमित्यतस् तयोरर्थलाभे भेदं दर्शयति । अत्र प्रथमपक्षेऽवधित्वमित्यादि । अवधित्वपरिमाणस्येति शेषः । फलतस्तु अवधिपरिमाणाश्रयत्वमित्यर्थः । स्वपरिमाणापेक्षयोत्कृष्टापकृष्टपरिमाणं हि द्रव्यान्तरगतम् । ततश्च द्रव्यान्तरवर्त्युत्कृष्ठापकृष्टपरिमाणगतोत्कर्षापकर्षावधिभूतं परिमाणं स्वपदोपात्तद्रव्यगतजातमिति प्रथमपक्षे द्रव्यस्यावधिपरिमाणाश्रयत्वं लभ्यत इत्युक्तं भवति । आश्रयत्वमिति । अवधिनिरूप्योत्कर्षापकर्षाश्रयपरिमाणाश्रयत्वमित्यर्थः । कुतश्चिदित्याद्युक्तया द्रव्यान्तरवति परिमाणावधिकोत्कर्षापकर्षाश्रयभूतपक्षीकृतद्रव्यगतं परिमाणं जातमिति पक्षीकृतस्य द्वितीये पक्षे द्रव्यस्य परिमाणाश्रयत्वमेव लभ्यत इत्युक्तं भवति । ततश्च व्याख्यानद्वये अर्थभेदसत्वान्न तदानर्थक्यमिति भावः । व्याख्यानक्रमानुसारित्वं प्रयोगे साध्यनिर्देशक्रमस्येति भ्रान्तिवारणाय विवेकमाह । कुतश्चित्परिमाणादित्यादि । अत्र कुतश्चिदपकृष्टेन चेति चशब्दयुक्तः पाठः । चशब्दाभावस्थले तदर्थान्तर्भावेनार्थो बोध्यः । अत्र मूले परिमाणवन्त इत्यादिना द्रव्यान्तर्वर्तिपरिमाणवत्वद्रव्यान्तरस्येति प्रतीयते । तत्कथमिति चेधणुनात्र द्रव्यान्तरद्रव्य इवैतद्द्रव्यगतपरिमाणनिरूप्योत्कर्षापकर्षवत्परिमाणमाश्रयत्व सम्बन्धेनैतद्रव्येऽपि गतमिति साध्ये विवक्षितं किन्तु द्रव्यान्तरवर्तिपरिमाणगतोत्कर्षापकर्षनिरूपकपरिमाणद्वारैतद्द्रव्यं तद्द्रव्यपरिमाणावच्छेदकमित्यवच्छेदकतासम्बन्धेन तत्परिमाणवत्वमेतद्द्रव्यस्येति विवक्षितम् । अत एव द्रष्टान्ते हेतुसाध्ययोः सामानाधिकरण्यं भूतलादौ घटादेः सामानाधिकरण्यं द्रव्ये संयोगाभावस्य प्रतियोगिसमानाधिकरण्यमित्यादिव्यवहारो द्रष्टान्तादेर् हेत्वादिनिष्टसामानाधिकरण्यावच्छेदकत्वेन सामानाधिकरण्याधिकरणत्वमादायेति सर्वसिद्धम् । द्रव्यान्तरादिसाधनस्थले विमतं द्रव्यं द्रव्यान्तरवद् विमतः सम्बन्धः सम्बन्धान्तरवानित्यादिकमप्येवमेवोपपादनीयमिति ज्ञेयम् । अपकृष्टेत्युक्तमिति । अपकृष्टेत्येवोक्तमित्यर्थः । उक्तं चोत्कृष्टेनेत्येवोक्तमिति । परिमाणावधित्वापेक्षयेति । अवधिपरिमाणाश्रयत्वापेक्षयेत्यर्थः ।





------------------------------------------------------------------------

तारतम्यस्थिता यस्मात्पदार्थाः सर्व एव च

**तारतम्यस्थिता यस्मात्पदार्थाः सर्व एव च**

### **सुधा**

तदेवं परमाणुद्य्वणुकादिपरिमाणानां वैजात्यस्याभावाद्युक्तं सौत्रमनुमानमिति सिद्धम् । यद्यपि वैजात्यमङ्गीकृत्यापि कार्यकारणभावः शक्योपपादनः । अन्यथा सङ्ख्याया अप्यकारणत्वापत्तेः । परिमाणस्यैवमिति नियमस्य निर्मूलत्वात् । तथाऽपि वस्तुस्थितिरेव वक्तव्येति परिमाणत्वावान्तरजात्यपाकरणेन सजातीयतामुपपाद्यानुमानं समाहितमिति ज्ञातव्यम् ।

### **शेषवाक्यार्थचन्द्रिका**

भाष्यकारीयस्य परिमाणत्वावान्तरजात्यपाकरणेन सजातीयतामुपपाद्यानुमानसमर्थनस्यानर्थक्यमाशङ्क्य परिहरति यद्यपीति । शक्योपपादन इति । तथा च सजातीयतोपपादनमनर्थकमिति शेषः ॥ अन्यथेति । विजातीययोः कार्यकारणभावाभाव इत्यर्थः ॥ ईश्वरापेक्षाबुद्ध्योत्पन्नायाः परमाणुगतद्वित्वसङ्ख्याया द्य्वणुकगतबहुत्वसङ्ख्यायाश्चेत्यर्थः । तस्या अपि द्य्वणुकपरिमाणेन त्र्यणुकपरिमाणेन च विजातीयत्वादिति भावः । ननु परिमाणस्य सजातीयपरिमाणजनकत्वनियमाद्वैजात्ये तदसम्भवात्साजात्यव्युत्पादनमर्थवदित्यत आह परिमाणस्येति निर्मूलत्वादिति । वैपरीत्यस्यापि वक्तुं शक्यत्वादिति भावः ॥ वस्तुस्थितिरेवेति । शिष्यानुकम्पया प्रवर्तनेन ग्रन्थानां वादप्रक्रियया प्रवृत्तत्वादिति भावः ।

### **परिमल** 

सौत्रमिति । महद्दीर्घवद्वेति सूत्रोक्तं प्राक्प्रपञ्चितम् अनुमानचतुष्टयं साध्विति सिद्धमित्यर्थः । भाष्येऽनौचित्यमाशङ्क्य निराह यद्यपीति ।

### **श्रीनिवासतीर्थीया** 

शक्योपपादन इति । तथा चोक्तप्रबन्धेन साजात्यमङ्गीकृत्य सर्वत्राणुत्वस्य वा महत्त्वस्य वोपपादनं व्यर्थमिति भावः ॥ अन्यथेति । वैजात्ये यदि कार्यकारणभावो नेत्यर्थः । तर्हीति शेषः । आपत्तेर् विजातीयत्वात्सङ्ख्यापरिमाणयोरिति शेषः । ननु विजातीयत्वेऽपि सङ्ख्यापरिमाणयोरेव विजातीययोः कार्यकारणभावोऽङ्गीकृतः । न विजातीययोः परिमाणयोर् अतः सङ्ख्ययोत्पत्तिः परिमाणस्य युक्ता न परिमाणादिति चेन्न । निर्मूलत्वादेतत्कल्पनाया इत्याह परिमाणस्यैवमितीति ।

### **वाक्यार्थरत्नमाला** 

भाष्यकारीयस्येति । अनुमानसमर्थनस्येत्यनेन सम्बन्धः । तस्या अपीति । परमाणुगतद्वित्वसङ्ख्याया द्य्वणुकगतबहुत्वसङ्ख्यायाश्चेत्यर्थः । यथाक्रममेतयोः सङ्ख्ययोरुत्तरपरिमाण द्वयेन सम्बन्धः ।



------------------------------------------------------------------------

यथा महत्त्वविश्रान्तिस्तथाऽणुत्वस्य चेष्यते

**यथा महत्त्वविश्रान्तिस्तथाऽणुत्वस्य चेष्यते**

### **सुधा**

परमाणोरप्युत्कृष्टपरिमाणाश्रयत्वमुक्तं तदाक्षिपति यथेति ।

## **अनुव्याख्यानम्**

***यथा महत्त्वविश्रान्तिस्तथाऽणुत्वस्य चेष्यते ॥***

***परिमाणत्वतश्चेत् ...... ........***

यथा महत्त्वस्य विश्रान्तिस्तथा परिमाणत्व(तो)हेतोरणुत्वस्य च विश्रान्तिरिष्यते चेदिति योजना । अत्र महत्त्वाणुत्वशब्दाभ्यां परिमाणोत्कर्षापकर्षावुच्येते । ताभ्यां च तत्तारतम्यमुपलक्ष्यते ।

परिमाणत्वत इति परिमाणतारतम्यत्वादित्यर्थः । तथा चाणौ सिद्धेऽणुत्वसिद्धिस्तत्सिद्धौ च तत्(अणु)सिद्धिरिति परस्पराश्रयदोषः परास्तः । तदयमर्थः । परिमाणापकर्षतारतम्यं क्वचिद्विश्रान्तं परिमाणतारतम्यत्वात् परिमाणोत्कर्षतारतम्यवदित्यनुमानेन परिमाणापकर्षतारतम्यस्य क्वचिद्विश्रान्तिसिद्धौ यत्रेदं विश्रान्तं यतः परमणुर्नास्ति स परमाणुरिति परिमाणापकर्षकाष्ठाश्रयतया सिद्धस्य परमाणोः कथमुत्कृष्टपरिमाणाख्यमपि महत्त्वं साधयितुं शक्यम् । धर्मिग्राहकप्रमाणेन स्ववचनेन च व्याघातादिति ।

### **शेषवाक्यार्थचन्द्रिका**

अणुत्वविश्रान्तिशङ्का समाधानयोः प्रकृतानुपयोगात्तत्परोत्तरग्रन्थवैयर्थ्यमाशङ्क्य पूर्वोक्तस्य परमाणोरुत्कृष्टपरिमाणाश्रयत्वस्याक्षेपेण समाधानार्थत्वेन प्रकृतसङ्गतत्वान्न तदिति भावेन तदाक्षेपसमाधानपरतयोत्तरग्रन्थं योजयितुं पूर्वोक्तमनुवदति परमाणोरपीति ॥ इति योजनेति । महत्त्वशब्देन समस्तस्यापि विश्रान्तिशब्दस्य बुद्ध्या विवेकेनाणुत्वस्येत्यनन्तरमनुवृत्तिः । तथेत्यनन्तरं परिमाणत्वत इत्यस्येष्यत इत्यनन्तरं चेदित्यस्य चान्वयश्चाङ्गीकर्तव्यः । अन्यथाऽसङ्गतेरिति भावः । तर्हि तारतम्ये परिमाणत्वाभावाद्धेतोरसिद्धिः स्यादित्यत आह परिमाणत्वत इतीति । किमर्थान्तरपरिकल्पनया प्रतीतार्थपरत्वमेव किन्न स्यादित्यतो निमित्तमुपलक्षणत्वेनाह तथा चेति । परमाणुरूपेऽणौ सिद्धे सति तदाश्रिताणुत्वस्य सिद्धिः । तत्सिद्धौ चाश्रयासिद्ध्यभावेनाणुत्वं क्वचिदाश्रितमिति यथास्थितमूलोक्तानुमानेनाणुत्वसिद्धिरित्यन्योन्याश्रय इत्यर्थः । न च द्य्वणुकरूपाणुसिद्ध्याऽप्यणुत्वसिद्धिसम्भवान्नेतरेतराश्रय इति वाच्यम् । परमाण्वसिद्धिदशायां द्य्वणुकस्याप्यसिद्ध्याऽणुत्वसिद्ध्ययोगादित्याशयात् । स्ववचनेन चेति । परमाणुरिति स्ववचनेन चेत्यर्थः । परमाणुशब्देन तदपेक्षयाऽण्वभावस्य कथनादिति भावः ।

### **परिमल** 

एवं तर्कपराहत्युद्धारेणानुमानानि समर्थ्य तारतम्येति मूलाभिप्रेते अयमत्र प्रयोग इतिप्रागुक्तानुमाने प्रतीज्ञादोषवदर्थवचनविरोधरूपबाधकव्याघातोक्तिपरतया मूलं व्याचष्टे यथेति । अत्र यथाश्रुतमूलानुरोधाद् अणुत्वं क्वचिद्विश्रान्तं परिमाणत्वान्महत्त्ववदित्युक्तावणुद्रव्यसिद्धावणुत्व परिमाणसिद्धिस् तत्सिद्धौ च तदाश्रयत्वेनाणुद्रव्यसिद्धिरिति वक्ष्यमाणान्योन्याश्रयापत्त्या आश्रयासिसध्द्यापातादाह अत्र महत्त्वाणुत्वेति । एवं विवक्षायां बीजं स्वयमेवाह तथा चेति ॥ स्ववचनेन चेति । यतः परमाणुर्नास्ति स परमाणुरिति निर्वचनात्स्वापेक्षयाऽपकृष्टपरिमाणवान्न तादृशपरिमाणवांश्चेति प्रतिज्ञास्वरूपनिष्पत्त्या स्ववचनव्याघात इति भावः ।

### **यादुपत्यम्**

तथा चाणौ सिद्ध इति । परमाणुरूपेऽणौ सिद्धे हि तदाश्रितस्याणुत्वस्य सिद्धिः, तत्सिद्धौ चाश्रयासिद्ध्यभावेनाणुत्वं क्वचिदाश्रितमिति यथास्थितमूलोक्तानुमानेनाणुसिद्धिरित्यर्थः । न च द्य्वणुकरूपाणुसिद्ध्याऽप्यणुत्वसिद्धिसम्भवान्नेतरेतराश्रय इति वाच्यम् । परमाण्वसिद्धिदशायां द्य्वणुकस्यापि न सिद्धिरित्याशयात् ॥ स्ववचनेन चेति । यतः परमाणुर्नास्ति स परमाणुरिति निरुक्तत्वादिति भावः ।

### **श्रीनिवासतीर्थीया** 

महत्त्वाणुत्वशब्दाभ्यां परिमाणोत्कर्षापकर्षावुच्येते इत्येवं व्याख्याने बीजमाह तथा चेति । अणुपदार्थसिद्धौ तन्निष्ठाणुत्वरूपपरिमाणावान्तरजातिसिद्धेरित्यर्थः ॥ तत्सिद्धौ चेति । अणुत्वसिद्धौ तदधिकरणभूताणुपदार्थसिद्धिरित्यर्थः ॥

### **वाक्यार्थरत्नमाला** 

वैय्यर्थ्यमाशङ्क्येति । वैय्यर्थ्यमित्याशङ्क्येत्यर्थः । तेन वैय्यर्थ्यस्योत्तरत्र क्रियान्तरसम्बन्धाभावेऽपि न दोषः । इति योजनेत्युक्तयोजननिमित्तदौर्घट्यं सूचयन्नेव कस्यांशस्य कुत्र योजनमित्याशङ्कां निराकर्तुं तद्योजनोपायं च वदंस्तद्योजने निमित्तं चाह । महत्वशब्देनेति । मूले उच्येते इति । अयमणुरित्युक्तेपरिमाणेनापकृष्ट इत्यर्थस्य प्रतीतेरणुत्वमित्यनेनापि परिमाणापकर्षरूपधर्म एव वाच्यः । तथा महानित्युक्ते परिमाणेनोत्कृष्ट इति बोधान्महत्वमित्यनेनापि परिमाणोत्कर्ष एव वाच्यः । एवं महत्वाणुत्वशब्दयोः परिमाणोत्कर्षापकर्षवाचित्वमिति भावः । ताभ्यामिति मूलम् । परिमाणोत्कर्षापकर्षाभ्याम् । तद्वाचकाभ्यां महत्वाणुत्वशब्दाभ्यामिति यावत् । अर्थेतु लक्षणोक्तिस्थले तदर्थवाचकशब्देन लक्षणाव्याख्येयेति टीकाकृता आनन्दमयाद्यधिकरणेषु निरूपितत्वादविरोध इति ज्ञेयम् । द्य्वणुकरूपाणुसिध्यापीति । ततश्चाश्रयासिध्यभावेनाश्रयत्वार्थं न परमाणुसिध्यपेक्षेति भावः ।

  

------------------------------------------------------------------------

न महत्त्वस्यापि विश्रमः

**न महत्त्वस्यापि विश्रमः**

### **सुधा**

अत्र वक्तव्यम् । केयं क्वचिद्विश्रान्तिर्नाम । किमियत्तापरिच्छेदः, त्र्यणुकपरिमाणात् षष्ठभाग एव परिमाणं, न ततोऽपकृष्टमस्तीति; किंवा क्वचिद्द्रव्ये वृत्तिः, अपकर्षतारतम्यमियत्तावच्छेदरहितमेव किन्त्वनन्तांशोपेतमपि तत्सर्वं क्वचिदाश्रितमेवेति ।

तत्राद्ये साध्ये दृष्टान्तः साध्यविकल इत्याह नेति ।

## **अनुव्याख्यानम्**

***..... ..... न महत्त्वस्यापि विश्रमः ॥***

दृष्टान्तीकृतस्य महत्त्वस्य परिमाणोत्कर्षतारतम्यस्यापि विश्रम उक्तरूपो नास्ति । न केवलं पक्षस्येत्यपेरर्थः ॥ कुतो नास्तीत्यत आह दृश्यत इति ।

**अनुव्याख्यानम्**

***दृश्यतेऽनन्त इत्येव ..... ....***

परिमाणोत्कर्षतरतमभावोऽनन्तोऽनवधिक इत्येव दृश्यते । न त्वियत्तापरिच्छेदवानिति । बाधकप्रमाणसद्भावात्साधकाभावाच्चेत्यर्थः । कालात्ययापदिष्टं चास्मिन्पक्षेऽनुमानमित्याह तथेति ।

**अनुव्याख्यानम्**

***..... ..... तथानन्त्यमणावपि ॥***

तथाशब्दो दूषणसमुच्चये । न केवलं परिमाणोत्कर्षतरतमभावोऽनन्त इति दृश्यते । किन्त्वणौ परिमाणापकर्षतारतम्येऽप्यानन्त्यमनवधिकत्वं दृश्यत इत्यर्थः ।

### **शेषवाक्यार्थचन्द्रिका**

विश्रान्तिशब्दस्य वक्ष्यमाणप्रकारेण इयत्तामात्रपरिच्छेदार्थत्वविवक्षायां ‘विश्रान्तो यद्यनन्तांश’ इत्युत्तरग्रन्थासङ्गतिप्रसङ्गाद् वक्ष्यमाणरीत्या क्वचिद्द्रव्ये वृत्त्यर्थत्वे च ‘न महत्त्वस्यापि विश्रम’ इत्यव्यवहितग्रन्थासङ्गतिप्रसङ्गात् तत्तत्पक्षनिरासकत्वेन व्यवस्थयोत्तरग्रन्थं योजयितुं सम्भावितं विश्रान्तिशब्दार्थं तावद्विकल्पयति अत्र वक्तव्यमिति । इयत्तापरिच्छेद इत्युक्तमेव विशदयति त्र्यणुकेति । क्वचिद्द्रव्ये वृत्तिरित्युक्तमेव विशदयति अपकर्षतारतम्यमित्यादिना । परिमाणापकर्षतारतम्यमित्यर्थः । नन्वेवं परमाणोर्महत्त्वाभावसिद्ध्याऽर्थान्तरता विश्रान्तिशब्दार्थालाभश्चेत्याशयेन पृच्छति किन्त्विति । उत्तरमाह अनन्तांशोपेतमपीति । तदनन्तांशोपेतमपि परिमाणं सर्वं क्वचिद्द्रव्यविशेषे आश्रितमेव पर्यवसितमेव । एवशब्देन क्वचित्पर्यवसितिसाधनस्यावश्यकत्वं सूचयति । तथा च पूर्वकल्पे परिमाणापकर्षतारतम्यस्य इयत्तापरिच्छेद एव साध्य अत्र तु तस्येयत्तापरिच्छेदराहित्येऽपि क्वचिद्द्रव्ये पर्यवसितिरित्येतावत्साध्यतया विवक्षितमिति भावः । अत्र क्वचित्पर्यवसितिमात्रसाधने पूर्वकल्पे वक्ष्यमाणो दोष इयत्तापरिच्छेदराहित्यमात्रसाधनेऽप्यर्थान्तरता परमाणुमहत्त्वाभावस्यासिद्धेरित्यत उभयमपि साध्यतयोपात्तमिति मन्तव्यम् । ननु तथाऽपि न महत्त्वस्येति वाक्येन कस्य पक्षस्य किं दूषणमुक्तं भवतीत्यतो विशिष्य तदुट्टङ्कनपूर्वकं तत्परतयोत्तरग्रन्थं योजयति तत्रेति । विकल्पितपक्षयोरित्यर्थः । आद्ये साध्ये इयत्तापरिच्छेदः साध्य इति पक्षे ॥ उक्तरूप इति । इयत्तापरिच्छेदरूप इत्यर्थः । मूले अपिशब्दस्य वैयर्थ्यमाशङ्क्य तत्समुच्चेतव्यप्रदर्शनेन तस्यार्थवत्तामाह न केवलमिति । परिमाणोत्कर्षतारतम्यस्यानन्तत्वेन दर्शनप्रतिपादनस्यानर्थक्यमाशङ्क्य पूर्ववाक्योक्तविश्रमाभावोपपादनार्थत्वान्न तदिति भावेन तदुपपादकतया तद्योजयितुं तदुपपादकाकाङ्क्षामुत्थापयति कुत इति । एवशब्दार्थमाह न त्विति । तथाऽपि महत्त्वस्य विश्रमो नास्तीत्यत्र को हेतुरनेनोक्तो भवतीत्यतो ‘दृश्यतेऽनन्त’ इत्यंशेनोक्तं हेतुमाह बाधकेति । एवेत्यंशेनाप्युक्तं तमाह साधकेति । दृष्टान्तस्य साध्यविकलतोपपादनेनाद्यपक्षस्य दूषितत्वात्तथेत्युत्तरग्रन्थानर्थक्यमाशङ्क्य दूषणान्तरोपदर्शनार्थत्वान्न तदिति भावेनोच्यमानदूषणस्य विशिष्योट्टङ्कनपूर्वकं तत्समर्पकतयोत्तरग्रन्थं योजयति कालेति । ननु मूले दूषणान्तरपरत्वज्ञापकाभावान्न तत्परत्वमित्यतः, तथाशब्द एव तत्र ज्ञापक इति भावेन तदर्थमाह तथेति । दूषणसमुच्चयमेव दर्शयन्नपेक्षितपूरणेन मूलं योजयति न केवलमिति । अणावानन्त्यदर्शनेन परिच्छेदाभावसिद्धावपि पक्षे तदसिद्धेः कथं कालात्ययापदिष्टत्वमित्यतोऽणु शब्दस्य लक्षितलक्षणया परिमाणापकर्षतारतम्यपरत्वं मनसि निधायाह अणौ परिमाणापकर्षतारतम्य इति ।

### **परिमल** 

इयत्तापरिच्छेद इत्यस्य विवरणं त्र्यणुकेत्यादि । किं वा क्वचिद्द्रव्ये वृत्तिरित्यस्य व्याख्या अपकर्षतारतम्यमित्यादि ॥ पक्षस्येति । परिमाणापकर्षतारतम्यस्येत्यर्थः ॥ इत्येव दृश्यत इति । साक्ष्यादिनेति भावः । विवरिष्यते चैतदग्रे ‘केवलं साक्षिमानेने’त्यादौ । कुतो नास्तीत्यस्य दृश्यत इत्यादिना किमुत्तरमुक्तमित्यत आह बाधकप्रमाणसद्भावात्साधकाभावाच्चेत्यर्थ इति ॥ कालात्ययापदिष्टं चेति । प्राक् अपिपदसूचितमिति योज्यम् ॥ अस्मिन्पक्ष इति । प्रागुक्तरूपेयत्तापरिच्छेदो विश्रान्तिरिति पक्ष इत्यर्थः । अणावित्यनुवादः । परिमाणेत्यादि व्याख्या ।

### **यादुपत्यम्**

इयत्तापरिच्छेद इत्युक्तमेव विशदयति त्र्यणुकपरिमाणादिति । क्वचिद्द्रव्ये वृत्तिरित्युक्तमेव विशयदयति अपकर्षतारतम्यमित्यादिना । नन्वेवं परमाणोर्महत्त्वाभावासिद्ध्याऽर्थान्तरता विश्रान्तिशब्दार्थालाभश्चेत्याशयेन पृच्छति किन्त्विति । उत्तरमाह अनन्तांशोपेतमपीति । तदनन्तांशोपेतमपि परिमाणं सर्वं क्वचिद्द्रव्यविशेषे आश्रितमेव पर्यवसितमेव एवकारेण क्वचित्पर्यवसितिसाधनमावश्यकमिति सूचयति । तथा च पूर्वकल्पे परिमाणापकर्षतारतम्यस्येयत्तापरिच्छेद एव साध्यः, अत्र तु तस्येयत्तापरिच्छेदराहित्येऽपि क्वचिद्द्रव्ये पर्यवसितिरित्येतावत्साध्यतया विवक्षितमिति भावः । अत्र क्वचित्पर्यवसितिमात्रसाधने पूर्वकल्पे वक्ष्यमाणो दोषः । इयत्तापरिच्छेदराहित्यमात्रसाधने त्वर्थान्तरता । परमाणुमहत्त्वाभावासिद्धेः । अत उभयमपि साध्यतयोपात्तमिति द्रष्टव्यम् ।

### **श्रीनिवासतीर्थीया** 

इयत्तावच्छेदरहितमेवेति । त्र्यणुपरिमाणात् षष्ठभाग एव परिमाणं न ततोऽपकृष्टमस्तीति इयत्तापरिच्छेदेत्यर्थः । अनन्तांशोपेतम् अनन्तांशरूपम् । अपकर्षतारतम्यं नामानन्तांशरूपत्वमेव विवक्षितमित्यर्थः । अनन्तांशरूपमपि तत्क्वचिदाश्रितमिति वक्ष्यति । उक्तरूपः पूर्वन्यायेन घटनिष्ठपरिमाणान्महत्त्वात् षष्ठभाग एवेत्यादिरूपेयत्तापरिच्छेद इत्यर्थः ।

### **वाक्यार्थरत्नमाला** 

इयत्तामात्रेति । इयत्तापरिच्छेदमात्रेत्यर्थः । मात्रपदेन क्वचिद्द्रव्ये वृत्तिर्व्यावर्त्यते । उत्तरग्रन्थासङ्गतीति । उत्तरग्रन्थेहि त्र्यणुकाद्यपेक्षया परिमाणतोऽनन्तांशे द्रव्यविशेषः कश्चिदस्तीत्यङ्गीकारे परिमाणापकर्षानन्तश्च पर्यवसितश्चेति विप्रतिषिद्धमित्युत्तरदूषणासङ्गतिः । परिमाणस्य त्र्यणुकपरिमाणादपकृष्टभाग एव परिमाणविश्रान्तिरित्येवमियत्तापरिच्छेदस्यार्थत्वाङ्गीकारे तद्दूषणासङ्गतेरित्यर्थः । अव्यवहितग्रन्थेति । महत्वस्यापीयत्तापरिच्छेदो नास्तीति तद्दृष्टान्तेन परिणापकर्षतारतम्यस्यापि इयत्तापरिच्छेदरूपविश्रामायोग इति प्रतिपादनमसङ्गतं स्यात् । अनन्तांशस्य परिमाणस्य क्वचिद्द्रव्ये वृत्तिरेव परिमाणापकर्षतारतम्यस्य विश्रान्तिर्नामेत्युक्ते महत्वस्योक्तविश्रान्त्यभाव प्रतिपादनस्य सङ्गत्यभावादित्यर्थः । पूर्वकल्पे वक्ष्यमाण इति । महत्वस्य विश्रामाभावेन दृष्टान्तासिद्धिरूपदोष इत्यर्थः । अर्थान्तरेति । इयत्तापरिच्छेदरहितस्य परिमाणापकर्षस्याङ्गीकारे परमाणौ विश्रान्त्यभावापत्तिः परमाणोरणुर्नास्तीत्यसिद्धमित्यर्थोत्तरत्वेत्यर्थः । तदुट्टङ्कनेति । तत्पक्षोट्टङ्कनेत्यर्थः । तत्परतयेति । तत्तत्पक्षीयदूषणपरतयेत्यर्थः । एवेत्यंशेनेति । अनन्त एव दृश्यते न त्वियत्तापरिच्छेदवान् दृश्यते इत्येवशब्देन प्रतिपादनादियत्तापरिच्छेदे प्रमाणाभावप्रतिपादनलाभादित्याशयः । आनर्थक्यमाशङ्क्येति । आनर्थक्यमित्याशङ्क्येत्यर्थः । तेनोत्तरान्वयापेक्षाभावादिति बोध्यम् । लक्षणयेति । अणुत्वरूपभावपरेणाणुशब्देन परिमाणापगतापकर्षरूपाणुत्वलक्षणानन्तरं विवक्षितार्थालाभे पुनस्तेनैवापकर्षरूपलक्ष्यार्थं सम्बन्धितारतम्यस्य लक्षणयेत्यर्थः । तथापि भावप्रधानत्वादिति पूर्वमूलटीकानुसारेण भावप्रधानाणुशब्दस्याणुत्वे लक्षणाया अवर्जनीयत्वात्तस्य तदत्र लक्षणाप्राप्तिः । अत एव तथाणोश्च नैतावद्भागतेत्युत्तरानुव्याख्यानव्याख्यानमूलेऽणोरणुत्वस्येति व्याख्याय परिमाणापकर्षस्येति व्याख्यातम् । तथा च भावप्रधानतां पूर्वोक्तरीत्या सिद्धवत्कृत्यलक्षणद्वयमुक्तमिति द्रष्टव्यम् ।

------------------------------------------------------------------------

न महत्तत्त्वगुणत एतावानिति हीश्वरः

**न महत्तत्त्वगुणत एतावानिति हीश्वरः**

### **सुधा**

‘दृश्यतेऽनन्त इत्येवे’तीयत्तापरिच्छेदो न दृष्टान्ते दृश्यत इति एवशब्देन उक्तम् । तद्विशदयति नेति ।

## **अनुव्याख्यानम्**

***न महत्तत्त्वगुणत एतावानिति हीश्वरः ॥***

***परिच्छिन्नः ...... ........ ........***

महत्तत्वमिति द्रव्यविशेषस्येयं (स्यैव) संज्ञा । तेन आन्महत इत्येष विधिर्न भवति । ‘दृष्टानुगतिर्हि संज्ञाछन्दसो’ इष्यते । यथाऽऽह ‘बहुलं तणी’ति । गुणशब्दोऽत्र तन्त्रेण द्विर् उपात्तः। तत्राद्यस्य परिमाणाख्यो गुणविशेषोऽर्थः । द्वितीयस्य गुणनम् ईश्वर इति परममहत्त्वाश्रयद्रव्योपलक्षणम् । परिमाणोत्कर्षतारतम्यस्येयत्तापरिच्छेदो हि तथा सति दृष्टः स्यात् । यदि महत्तत्त्वादिपरिमाणगणनयेश्वरादिर् एतावान्पञ्चगुणपरिमाणवान् षड्गुणपरिमाणवान्वेति परिच्छिन्नः स्यात् । न चैवम् । तथा सति परममहत्त्वानुपपत्तेरिति हिशब्दार्थः ।

अत्र महत्तत्त्वग्रहणेनेदं सूचयति । यदुक्तं वैशेषिकादिभिः पृथिव्यादीनि नवैव द्रव्याणि इति तदसत् । महदहङ्कारादीनामपि सत्त्वात् । न च तत्र प्रमाणाभावः । श्रुत्यादेः प्रमाणस्य विद्यमानत्वात् । न च त्र्यणुकादिकमेव तथोच्यते । अव्यक्तत्वादिश्रवणात् । न च बाधकं किञ्चिद् विद्यते । येनोपचारकल्पनेति । ईश्वरग्रहणेन जीवात्मनामपि यत्परैः परममहत्त्वमुक्तं तदसदिति सूचयति । उपपादयिष्यते खल्वणुत्वं जीवस्येति ।

### **शेषवाक्यार्थचन्द्रिका**

ननु महत्तत्त्वेत्याद्युत्तरभाष्यमनर्थकम् । न चेश्वरस्येयत्तापरिच्छेदराहित्योपपादनार्थं तदिति वाच्यम् । तद्वर्णनस्य प्रकृतासङ्गतत्वादित्यतोऽव्यवहितेन ‘तथाऽऽनन्त्यमाणावपि’ इत्यनेन तस्य सङ्गत्यभावेऽपि व्यवहितेन ‘दृश्यतेऽनन्त इत्येवे’त्यनेन तत्रत्यैवशब्दोक्तार्थप्रपञ्चकत्वेनास्य सङ्गतत्वान्न वैयर्थ्यमित्यभिप्रेत्य तत्सङ्गततया तद्योजयति दृश्यते इत्यादिना । नन्वान्महतः समानाधिकरणजातीययोरिति महच्छब्दस्य समानाधिकरणजातीययोः परत आत्वविधानान्महादेव इत्यादिवन्महातत्त्वेत्येव भवितव्यं तत्कथं महत्तत्वेति निर्देश इत्यत आह महत्तत्त्वमितीति ॥ तेनेति । यद्यप्यान्महतः समानाधिकरणजातीययोरित्यस्य विधेः स्थान्यादेशव्यत्ययेन द्वन्द्वेऽल्पाच्तरस्य परनिपातेन चानित्यत्वादेव महत्तत्त्वेति व्युत्पादयितुं शक्यम् । अत एव तस्यैव महत्सुखवत्वाच्च तेषामिति गीताभाष्यटीकायां तथैव समर्थितमिति संज्ञात्वाश्रयणमनर्थकमित्याभाति । तथाऽपि नित्यत्वेऽपि संज्ञात्वाश्रयणेन पररीत्यैवात्वाभावव्युत्पादनसम्भवे किमगतिकागतिकतदनित्यत्वव्युत्पादनेनेत्याशयेन संज्ञात्वमाश्रित्यैव समाहितमिति ध्येयम् । अस्तु संज्ञात्वं तथाऽपि कुतोऽत्र न आत्वविधिप्रसङ्ग इत्यत आह दृष्टेति । संज्ञाविषये छन्दोविषये च यथा प्रयोगो दृश्यते तथैव साधुत्वं वाच्यमित्यर्थः । तत्कुत इत्यतस्तत्र भाष्यकारसम्मतिमाह यथाऽऽहेति । तद्वाक्यं पठति बहुलं तणीतीति । तणिति संज्ञाछन्दसोः पूर्वाचार्याणां संज्ञा । अत्र तणि इतीति पदच्छेदः । तणि इति च सप्तम्येकवचनम् । विषयसप्तमी चेयम् । ततश्च तणि संज्ञाविषये छन्दोविषये च व्याकरणविधिर्बहुलं भवतीत्यर्थः ।

ननु श्रुत्यादेस्त्र्यणुकचतुरणुकादिप्रतिपादकतया सावकाशत्वान्न तद्य्वतिरिक्तमहदादिगमकत्वमित्याशङ्क्य निषेधति न चेति ॥ अव्यक्तत्वादिति । महदादीनामिति शेषः । आदिपदेन पृथिव्यादिभूतभिन्नत्वपरिग्रहः । त्र्यणुकादेर्व्यक्तत्वपृथिव्यादिभूतात्मकत्वयोस्त्वया स्वीकारान्न श्रुत्युक्तमहदादिरूपत्वमिति भावः । अव्यक्तत्वादिश्रवणस्यौपचारिकत्वान्न बाधकत्वमित्यत आह न चेति । अन्यथाऽतिप्रसङ्गादिति भावः । लाक्षणिकपदप्रयोगे प्रयोजनमाह ईश्वरग्रहणेनेति ॥ उपपादयिष्यत इति । ‘उत्क्रान्तिगत्यागतीनामि’त्यादिनोत्तरपाद इति शेषः ।

### **परिमल** 

महत्तत्वमितीति । ननु कथं महत्तत्वमिति । महच्च तत् तत्त्वं चेतिविग्रहे महातत्त्वमिति प्राप्नोति महाहृद इतिवत् । ‘आन्महतः समानाधिकरणजातीययोरि’ति सूत्रे समानाधिकरणशब्दे जातीयशब्दे च परतो महच्छब्दस्याकारोऽन्तादेशो भवतीति तकारस्याकारविधानादित्यत आह आन्महत इतीति । कुत इत्यत आह दृष्टानुगतिर्हीति । संज्ञायां छन्दोविषये च यथाप्रयोगो दृष्टस् तथैवानुगतिरनुसरणमिष्यते प्राज्ञैरित्यर्थः । कुत एवमित्यतो वार्तिकसंमतिमाह यथाहेति । चतुर्थस्याद्यपादे स्त्रीप्रत्ययप्रकरणे अस्वाङ्गपूर्वपदाद्वेति सूत्रे बहुलं तणीति वक्तव्यमिति वार्तिकम् । तणिति संज्ञाछन्दसोः प्राचां संज्ञा । तणीति सप्तमी । संज्ञाछन्दसोर्विषये बहुलं कार्यं भवतीत्युक्तेरिह तकारस्यात्वं न भवतीत्यर्थः ॥ तन्त्रेणेति । सकृदुच्चरितमनेकोपकारकं तन्त्रमिति वदन्ति ॥ श्रुत्यादेरिति । तन्मात्राणि भूतादौ लीयन्ते भूतादिर्महति महानव्यक्ते लीयत इति । ‘यस्याहङ्कारः शरीरं यस्य बुद्धिः शरीरं यस्याव्यक्तं शरीरमि’त्यादिश्रुतेः । ‘त्रिविधोऽयमहङ्कारो महत्तत्वादजायत’ इत्यादिस्मृत्यादेः प्रमाणस्येत्यर्थः ॥ अव्यक्तत्वादीति । अव्यक्तत्वभूतकारणत्वभूतलयाधारत्वभूतभिन्नत्वादिश्रवणादित्यर्थः । त्र्यणुकादेस्तु व्यक्तत्वभूतात्मकत्वाङ्गीकारादिति भावः । अव्यक्ते द्य्वणुकोपादानकत्वादव्यक्तत्वोपचार इत्यत आह न च बाधकमिति । उपपादयिष्यत इति । ‘उत्क्रान्तिगत्यागतीनामि’ति सूत्रकृतोपपादयिष्यते अग्रेतनपाद इति भावः ।

### **यादुपत्यम्**

आन्महत इति । ‘आन्महतः समानाधिकरणजातीययोः’ महत आकारोऽन्तादेशः स्यात्समानाधिकरणे परे जातीये च पर इति सूत्रार्थः । उदाहरणं तु महादेव इत्यादि ॥ दृष्टानुगतिरिति । संज्ञाविषये छन्दोविषये वा यथा प्रयोगस्तथैव साधुत्वं वाच्यमित्यर्थः ॥ बहुलं तणीतीति । तणीति संज्ञाछन्दसोः पूर्वाचार्याणां संज्ञा । तद्विषये व्याकरणविधिर्बहुलं भवतीत्यर्थः । अत्र तणि इतीति पदच्छेदः । अतस्तद्विषय इति व्याख्यातमिति द्रष्टव्यम् ॥ न च त्र्यणुकादिकमेवेति । त्र्यणुकचतुरणुकादिकमेव महदहङ्कारादिप्रतिपादकश्रुत्यादिषु महदहङ्कारादिपदैरुच्यत इत्यर्थः ॥ अव्यक्तत्वादीति । महदादीनामिति शेषः । आदिपदेन पृथिव्यादिभूतभिन्नत्वश्रवणसङ्ग्रहः । त्र्यणुकादेश्च त्वया व्यक्तत्वपृथिव्याद्यात्मकत्वयोः स्वीकारादिति भावः ॥ उपपादयिष्यत इति । उत्क्रान्तिगत्यागतीनामित्यत्रेति शेषः ॥

### **श्रीनिवासतीर्थीया** 

ननु क्षेत्रज्ञेश्वरयोरुभयोरप्यात्मनोर्व्याप्तत्वादीश्वरमात्रग्रहणं कुत इत्यत आह ईश्वरेति ।

### **वाक्यार्थरत्नमाला** 

अनन्त इत्येवेत्यनेनेति । अस्य सङ्गतत्वादित्युत्तरेण सम्बन्धः । कथं तस्य तेन सङ्गतिरित्यत उक्तं तत्रेत्यादि । नन्वान्महतः समानाधिकरणेत्यादि प्रकरणं गीताभाष्यटीकाटिप्पणानुसारेण व्याख्यातमस्ति । स्थान्यादेशेति । महत आदिति वक्तव्ये आन्महत इति व्यत्ययेनेत्यर्थः । अल्पाचतरस्येति । जातीय शब्दस्येति शेषः । गीताभाष्येति । द्वितीयाध्यायस्थेति शेषः । भाष्यकारेति । महाभाष्यकारेत्यर्थः । तद्वाक्यमिति । द्वितीयाध्यायीयचतुर्थपादगत चक्षिङ ख्याञ् वा लिटीति सूत्रीयेति शेषः । तत्र बहुलंतणीति वक्तव्यं किमिदन्तणीति । सञ्ज्ञाछन्दसोर्ग्रहणं किं प्रयोजनम् अन्नवधगात्रविचक्षणाजिराद्यर्थमित्युक्ते सर्वप्रकरणापेक्षमेतदुच्यत इति कैय्यटोक्तेचेति भावः । तणितीति । सञ्ज्ञायाश् छन्दसंश्च तण् इत्येवणान्ता संज्ञेत्यर्थः । लाक्षणिकेति । परममहत्वाश्रयद्रव्योपलक्षणेश्वरपदप्रयोग इत्यर्थः ।





------------------------------------------------------------------------

तथाणोश्च नैतावद्भागता क्वचित्

**तथाणोश्च नैतावद्भागता क्वचित्**

### **सुधा**

दृष्टान्ते विश्रमाभावोपपादनस्य प्रयोजनमाह तथेति ।

## **अनुव्याख्यानम्**

***........ तथाणोश्च नैतावद्भागता क्वचित् ॥***

यतो दृष्टान्त एतावद्गुणमेव परिमाणमुत्कृष्यते नातोऽधिकमिति साध्यं नास्ति । अतस्तथा तद्दृष्टान्तेन अणोर् अणुत्वस्य परिमाणापकर्षस्य चैतावद्भागता त्र्यणुकपरिमाणात् षष्ठभाग एव परिमाणमपकृष्यते नातोऽधिकमितीयत्ता क्वचिद्द्रव्ये न सिध्यति । न हि महाह्रदं सपक्षीकृत्य पर्वतेऽग्निमत्त्वं शक्यसाधनम् । तदसिद्धौ च न विवक्षितार्थलाभः । अस्मादेतावद्भागमेव परिमाणमपकृष्यते नातोऽधिकमित्यस्यार्थस्य हि सिद्धावपकर्षकाष्ठाश्रयभूतं कुतश्चिदप्यनुत्कृष्यमाणं द्रव्यं सिध्यतीति ।

यद्वाऽनेन वाक्येन प्रतिपक्षमाह । तथा हि । समर्थितं तावत्परिमाणोत्कर्षतारतम्यं न क्वचिद्विश्रान्तमस्मादेतावद्गुणमेव परिमाणमुत्कृष्यत इतीयत्ताभावादिति । तथा तद्दृष्टान्तेनाणोश्चैतावद्भागता क्वचिन्नास्तीति साध्यत इति । अत्रायं प्रयोगः । परिमाणापकर्षतारतम्यं क्वचिन्न विश्रान्तम् परिमाणतारतम्यत्वात् परिमाणोत्कर्षतारतम्यवदिति ।

### **शेषवाक्यार्थचन्द्रिका**

तथेत्युत्तरभाष्यानर्थक्यमाशङ्क्य दृष्टान्ते विश्रमाभावोपपादनप्रयोजनोक्त्यर्थत्वान्न तदिति भावेन तद्योजनप्रदर्शकतया तद्योजयति दृष्टान्त इति । माऽस्तु क्वचिद्द्रव्ये उक्तरूपेणेयत्ताया असिद्धिः किं तावतेत्यत आह तदसिद्धौ चेति । इयत्तायाः क्वचिद्द्रव्येऽसिद्धावित्यर्थः । तत्कथमित्यत उक्तमेवोपपादयति अस्मादिति । दृष्टान्ते साध्यवैकल्योपपादनेनैवोक्तप्रयोजनसिद्ध्या तत्परत्वे वाक्यानर्थक्यं भवतीत्यपरितोषात्प्रकारान्तरेण योजयति यद्वेति । प्रतिपक्षसमर्पकतया भाष्यं योजयति तथा हीत्यादिना ॥ एतावद्गुणमेवेति । पञ्चगुणं षड्गुणमेवेत्यर्थः। यथाश्रुतस्य भाष्यस्यैव प्रयोगप्रक्रियात्वभ्रान्तिनिरासायाह अत्रेति ।

### **परिमल** 

षष्ठ भाग एवेति । परमाणुद्वयारब्धद्य्वणुकत्रयेण त्र्यणुकस्यारब्धतया त्र्यणुकपरिमाणस्य परमाणुपरिमाणात् षड्गुणाधिक्येन त्र्यणुकपरिमाणात्परमाणुपरिमाणं षष्ठभाग एवापकृष्यत इत्युक्तम् ॥ तदसिद्धाविति । त्र्यणुकपरिमाणात् षष्ठभाग एवापकृष्यते परिमाणमित्यस्यासिद्धावित्यर्थः । विवक्षितार्थे परमाणुरूपार्थ इति भावः । तदेवाह अस्मादिति । तदयमर्थ इत्यदिना पूर्ववाद्युक्तानुमाने दृष्टान्तस्य साध्यहीनताबाधोक्तिपरिहारत्वेन ‘न महत्त्वस्यापी’त्यादिमूलं व्याख्याय तथेत्यादिवाक्यमनुमानं विवक्षितार्थासाधकमित्येतदुक्तिपरतया व्याख्यातमधुनान्यथापि व्याचष्टे यद्वेति ॥ अनेनेति । ‘तथाणोश्चे’त्यादिवाक्येनेत्यर्थः । समर्थितमिति । ‘न महत्त्वस्यापि विश्रम’ इत्यादिना ह्यधस्तनग्रन्थेनेति भावः । तत्तात्पर्यं सङ्ग्रहेणानुवदति तावदित्यादिना । तथेत्यादिवाक्यतात्पर्यमाह तथेति । एतस्यार्थस् तद्दृष्टान्तेनेति । अणोरित्यस्याणुत्वपरिमाणापकर्षस्येति पूर्ववदर्थो ध्येयः ॥ एतावद्भागतेति । त्र्यणुकपरिमाणात् षष्ठभागतेत्यर्थः ।

### **यादुपत्यम्**

तदसिद्धाविति । इयत्तायाः क्वचिद्द्रव्येऽसिद्धावित्यर्थः । तदेवोपपादयति अस्मादिति ।

### **श्रीनिवासतीर्थीया** 

उत्कृष्यते उत्कृष्टं भवति । अपकृष्यते अपकृष्टं भवति । एवमुत्तरत्र ॥ तदसिद्धाविति । अणोरेतावद्भागताया असिद्धावित्यर्थः ॥ विवक्षितेति । अपकर्षकाष्ठाश्रयभूतद्रव्यसिद्धिरूपेत्यर्थः । तदेव विशदयति अस्मादिति । अनुत्कृष्यमाणं कस्माच्चिदपि स्वयमुत्कृष्टं न भवति किन्तु सर्वापेक्षया स्वयमेवापकृष्टम् इत्यर्थः ।

### **वाक्यार्थरत्नमाला** 

आनर्थक्यमाशङ्क्येति । आनर्थक्यमित्याशङ्क्येत्यर्थः । व्याख्यानप्रयोजनं पूर्ववत् । मास्तु क्वचिद्द्रव्ये उक्तरूपेणेयत्तायाः सिद्धिरिति पाठो मूलकोशे प्रथमत आसीत् । ततोऽस्तु क्वचिद्द्रव्य इति । असिद्धिरिति च शोधितः । लेखकेनतु मास्त्विति पाठमेव लिखित्वा असिद्धिरिति नञ्पदशोधोऽपि लिखित इति चित्रं ज्ञेयम् । उक्तरूपेति । तद्दृष्टान्तेन परिमाणापकर्षस्येयत्ता नसिध्यतीत्येवंरूपेत्यर्थः ।





------------------------------------------------------------------------

विश्रान्तो यद्यनन्तांशः कश्चिदस्तीति गम्यते

**विश्रान्तो यद्यनन्तांशः कश्चिदस्तीति गम्यते**

### **सुधा**

द्वितीयं शङ्कते विश्रान्त इति ।

## **अनुव्याख्यानम्**

***विश्रान्तो यद्यनन्तांशः कश्चिदस्तीति गम्यते ॥***

विश्रान्त इत्यस्य त्र्यणुकाद्यपेक्षया परिमाणतोऽनन्तांशो द्रव्यविशेषः कश्चिदस्तीत्यर्थ इति द्वितीयपक्षो गम्यतेऽभ्युपगम्यते यदीत्यर्थः । इदमु(एतदु)क्तं भवति । परिमाणापकर्षतारतम्यमियत्तानवच्छिन्नमेव । किन्त्वनन्तांशरूपमपि तत्क्वचिदाश्रितमिति । निराकरोति नेति ।

**अनुव्याख्यानम्**

***नावसाययितुं शक्यो विरोधादेव केवलम् ॥***

तर्हीति शेषः । कश्चिदिति वर्तते । एवं साधने कश्चिदपि द्रव्यविशेषो नावसाययितुं शक्यः । अयमेव सर्वतोऽपकृष्टपरिमाणवान्नातोऽपकृष्टपरिमाणोऽस्तीति सर्वान्तिमतया न प्रतिपत्तुं कश्चिच्छक्यते । कुतः केवलं साक्षाद्विरोधात् । परिमाणापकर्षोऽनन्तश्च पर्यवसितश्चेति हि विप्रतिषिद्धमेतत् । भवितव्यं चावसानेन । अन्यथा सर्वस्याप्युत्कृष्टापकृष्टपरिमाणसम्भवेन परमाणोर्महत्त्व निराकरणासम्भवात् । एवशब्देन विरोधस्यापरिहार्यत्वं सूचयति । तदनेनापसिद्धान्तोऽभिहितो भवति ।

### **शेषवाक्यार्थचन्द्रिका**

द्वितीयमिति । क्वचिद्द्रव्ये वृत्तिरिति द्वितीयमित्यर्थः । परिमाणापकर्षतारतम्यं क्वचिद्विश्रान्तमिति तारतम्यधर्मिकप्रतिज्ञायाः परिमाणतोऽनन्तांशो द्रव्यविशेषः कश्चिदस्तीत्यर्थ कथनमनुपपन्नमित्यत आह एतदुक्तं भवतीति ॥ तर्हीति शेष इति । ‘विश्रान्तो यद्यनन्तांश’ इति पूर्वत्र यदीति श्रवणादिति भावः ॥ वर्तत इति । पूर्ववाक्यात्कश्चिदित्यनुवर्तते इत्यर्थः । तर्हीत्यस्य व्याख्यानम् एवं साधन इति । कश्चिद्द्रव्यविशेषो नावसायुयितुं शक्य इत्येतावन्मात्रं न परस्यानिष्टमित्यतोऽपेक्षितपूरणेन योजयति कश्चिदपीत्यादिना । कश्चिदपि द्रव्यविशेषो नावसाययितुं शक्य इत्येतदेव विवृणोति अयमेवेति । केवलमित्यनुवादेन साक्षादिति व्याख्यानम् । विरोधादित्युक्तं विरोधमेव प्रकटयति परिमाणेति । माऽस्त्वेवं कस्यापि द्रव्यविशेषस्य सर्वान्तिमतया प्रतिपत्तुं शक्यत्वं किमेतावतेत्यतोऽनवसाने बाधकं वक्तुमाह भवितव्यं चेति । अवसानेनेत्यतः पूर्वमुक्तविधयेति शेषः । भाष्ये एवशब्दस्याधिक्यमाशङ्क्य परिहरति एवशब्देनेति । ननु ‘नावसाययितुमि’त्यादिना मूलग्रन्थेन द्वितीयपक्षस्य किं दूषणमुक्तमित्यत आह तदनेनेति । त्र्यणुकपरिमाणापेक्षया षष्ठभागपरिमाणद्रव्य एव तदवसानस्य तत्सिद्धान्तत्वादिति भावः ।

### **परिमल** 

द्वितीयमिति । किं वा क्वचिद्द्रव्ये वृत्तिरित्यादिनोक्तपक्षमित्यर्थः । तर्हि मास्तु पर्यवसितिरित्यत आह भवितव्यं चेति ॥ तदनेनेति । ‘नावसाययितुं शक्य’ इत्यन्तेनेत्यर्थः । तत्पक्षे त्र्यणुकपरिमाणापेक्षया षष्ठभागपरिमाणेऽवसानाङ्गीकारात् तस्य चाशक्यतया परमाणुमहत्त्वस्याप्यापत्तेरिति भावः ।

### **यादुपत्यम्**

परिमाणापकर्षतारतम्यं क्वचिद्विश्रान्तमिति तारतम्यधर्मिप्रतिज्ञायाः परिमाणानन्तांशो द्रव्यविशेषः क्वचिदस्तीत्यर्थकथनमनुपपन्नमत आह इदमुक्तं भवतीति । ननु क्वचिदाश्रितमित्ययमंशः परित्यज्यतेऽतो न विरोध इत्यत आह भवितव्यं चेति । तत्परित्यागेऽर्थान्तरता स्यादिति भावः । तदनेनेति । अवसानाभावोपपादनेनेत्यर्थः । तत्सिद्धान्ते त्र्यणुकपरिमाणापेक्षया षष्ठभागपरिमाणे द्रव्येऽवसानाङ्गीकारादिति भावः ।

### **श्रीनिवासतीर्थीया** 

नन्वनन्तस्यापि परिमाणापकर्षस्य पर्यवसितत्वानङ्गीकारान्न विप्रतिषिद्धमेतदित्यत आह भवितव्यं चेति । क्वचिदाश्रितत्वरूपपर्यवसानानङ्गीकारे बाधकमाह अन्यथेति ॥ महत्त्वनिराकरणेति । अणुत्वविश्रान्त्यधिकरणत्वेति यावत् । तथा चावसाने वाच्ये विरोध इति भावः ।





------------------------------------------------------------------------

विश्रान्तो यद्यनन्तांशः कश्चिदस्तीति गम्यते

**विश्रान्तो यद्यनन्तांशः कश्चिदस्तीति गम्यते**

### **सुधा**

यदि चानन्त्यमवधीर्य परिमाणापकर्षतारतम्यं क्वचिदाश्रितमित्येव प्रतिज्ञार्थः स्यात् । तथाऽपि न सिषाधयिषितमवसानं लभ्यत इत्यर्थान्तरता स्यात् । यथाऽऽकाशादेरुत्कृष्टपरिमाणं द्रव्यं नास्ति तथा परमाणोरपकृष्टपरिमाणं द्रव्यं नास्तीति तात्पर्यार्थ इति चेत् । सत्यम् । नायमितो लभ्यत इति उच्यते । परिमाणापकर्षतारतम्यं क्वचिन्निरतिशयम् परिमाणतारतम्यत्वात्परिमाणोत्कर्षतारतम्यवदिति विवक्षितमिति चेत् । कोऽयमतिशयो नाम । किमाधिक्यमुत न्यूनता । अथ साधारणं किञ्चित् । आद्ये बाधः । द्वितीये दृष्टान्तस्य साध्यविकलता । न तृतीयः । तदभावात् शब्दसाम्यमात्रेणानुमानाप्रवृत्तेः । यथाऽऽकाशादिपरिमाणमुभयावधिमन्न भवति । तथा त्र्यणुकावयवावयवपरिमाणमपि साध्यमिति चेन्न । हेत्वभावात् । परिमाणत्वस्य घटादिपरिमाणे व्यभिचारात् । नित्यपरिमाणत्वस्याश्रयानित्यताया वक्ष्यमाणत्वेनासिद्धेः । परिमाणकाष्ठात्वस्य च साध्यत्वात् । एवं तात्पर्यान्तराण्यपि निराकार्याणीति ।

### **शेषवाक्यार्थचन्द्रिका**

अवधीर्येति । अनादृत्येत्यर्थः । दृड् अनादरण इति स्मरणादिति भावः ॥ प्रतिज्ञार्थ इति । तथा च परिमाणापकर्षस्यानन्त्यस्य पर्यवसितत्वासाधनान्न विरोध इति भावः ॥ न सिषाधयिषितेति । त्र्यणुकपरिमाणापेक्षया षष्ठभागपरिमाणोपेतद्रव्यविशेषेऽवसानस्य सिसाधयिषितत्वात्तदसिद्धेरर्थोन्तरतेत्यर्थः । उपलक्षणं चैतत् । प्रथमपक्षोक्तरीत्या दृष्टान्तस्य साध्यवैकल्याच्चेत्यपि द्रष्टव्यम् ॥ बाध इति । तदपेक्षयोत्कृष्टपरिमाणसद्भावेन तद्राहित्याभावादिति भावः ॥ दृष्टान्तस्येति । तदपेक्षयाऽपकृष्टपरिमाणसद्भावेन तद्राहित्यस्य तत्राभावादिति भावः ॥ तदभावादिति । आधिक्यन्यूनतासाधारणस्यातिशयस्याभावादित्यर्थः । नन्वतिशयशब्दवाच्यत्वमेव तदुभयसाधारणमस्तीति कथं तदभाव इत्यत आह शब्देति ॥ अनुमानाप्रवृत्तेरिति । अन्यथा गोशब्दवाच्यत्वेन पृथिव्या अपि ृङ्गित्वानुमानप्रसङ्गादिति भावः ॥ उभयावधिमन्न भवतीति । उत्कर्षापकर्षावधिमन्न भवतीत्यर्थः । एवच्च घटवत्यपि भूतले घटपटौ न स्त इति प्रतीत्या व्यासज्यवृत्तिधर्मावच्छिन्नाभावोऽस्तीति वादिमतेनोक्तम् । तथा च दृष्टान्तेऽपकर्षावधेः पर्वतादिपरिमाणस्य सत्त्वेन पक्षीकृते त्र्यणुकावयवावयवपरिमाणे चोत्कर्षावधेर्द्य्वणुकादिपरिमाणस्य सत्त्वेन तदभावस्य तत्रासम्भवात्कथमुभयावधिमत्त्वाभावसाधनमिति शङ्कानवकाशः । दृष्टान्ते अपकर्षावधिमत्वस्य दार्ष्टान्तिके चोत्कर्षावधिमत्त्वस्य सत्त्वेऽप्युत्कर्षापकर्षावधिमत्त्वाभावस्य व्यासज्यवृत्तिधर्मावच्छिन्नाभाववादिमतेऽप्रत्यूहत्वादित्यवधेयम् । त्र्यणुकावयवावयवपरिमाणमिति त्वाश्रयासिद्धिपरिहारायोक्तम् । महावयविनोऽवयवावयववत्त्वनियत्या त्र्यणुकेऽप्यवयवावयवद्रव्यसिद्धौ परिमाणरहितद्रव्याभावेन तत्परिमाणस्यापि सिद्ध्या तदनवकाशादिति भावः । तत्कथमित्यतः स किं परिमाणत्वं वा, नित्यपरिमाणत्वं वा, परिमाणतारतम्यकाष्ठात्वं वेति विकल्पान्मनसि निधायाद्यं व्याचष्टे परिमाणत्वस्येति ॥ घटादेरिति । तस्योत्कर्षापकर्षावधिमत्त्वादिति भावः । द्वितीयं प्रत्याह नित्यपरिमाणत्वस्येति ॥ वक्ष्यमाणत्वेनेति । ‘रूपस्पर्शादिहेतुभ्य’ इत्यादिनेति शेषः । तृतीयं दूषयति परिमाणकाष्ठात्वस्येति । परिमाणतारतम्यकाष्ठात्वस्येत्यर्थः ॥

साध्यत्वादिति । तथा च साध्याविशिष्टतेति भावः । नन्वणुत्वं सजातीयप्रतियोगिकोत्कर्षापकर्षानाश्रयवृत्ति परिमाणत्वव्याप्यजातित्वात् । महत्त्वत्ववदित्यत्र तात्पर्यम् । अत्र चोत्कर्षापकर्षयोरन्यतरगर्भतया साध्यद्वयमभिमतम् । तावतैवाभिमतसिद्धेः । साजात्यं चात्र परिमाणत्वसाक्षाद्य्वाप्यजात्या । तथा च सजातीयपरमाणुपरिमाणप्रतियोगिकोत्कर्षानाश्रयीभूतद्य्वर्थकपरिमाणवृत्तित्वमेकेन सिध्यति । सजातीयद्य्वर्थकपरिमाणप्रतियोगिकापकर्षानाश्रयीभूतपरमाणुपरिमाणवृत्तित्वं चापरेण सिध्यति । द्य्वर्थकापेक्षया परमाणोरन्यतरत्वेन तत्परिमाणस्य द्य्वर्थकपरिमाणप्रतियोगिकोत्कर्षाश्रयत्वाच् च दृष्टान्ता सिद्धिः । सजातीयापकर्षानाश्रयत्वस्य व्योमपरिमाणे सजातीयोत्कर्षानाश्रयत्वस्य च त्रसरेणुपरिमाणे सत्त्वेन तद्वृत्तितया महत्त्वत्वे साध्यसत्त्वात् । न चानुभवसिद्धपर्वतादिमहत्त्ववृत्तिजातिविशेषे परममहत्त्वत्वजातौ व्यभिचार इति वाच्यम् । व्याप्यपदस्य साक्षाद्य्वाप्यपरत्वात् । यद्वाऽणुत्वत्वं स्वसमानजातीयनिरूपितापकर्षासमानाधिकरणस्वसमानजातीयनिरूपितोत्कर्षसमानाधिकरणम् । परिमाणत्वसाक्षाद्य्वाप्यजातित्वात् । महत्त्वत्ववदित्यत्र तात्पर्यमित्याशङ्क्याह एवं तात्पर्यान्तराणीति । किरणावली प्रकाशलीलावतीप्रकाशानुसारेणोक्तरीत्या तात्पर्यान्तराणीत्यर्थः । परिमाणत्वावान्तरजातेरभावस्य प्रागुप वर्णितत्वेनाश्रयासिद्ध्यदेरुक्तरीत्येतरेतराश्रयत्वादिदोषाणां चाप्यविशिष्टत्वादिति भावः ।

### **परिमल** 

तर्ह्यनन्तत्वं त्यज्यताम् एवं च न विरोध इत्याङ्कामनूद्य निराह यदि चेति । अवधीर्य तिरस्कृत्येत्यर्थः॥ न सिषाधयिषितेति । त्र्यणुकषष्ठभागपरिमाणद्रव्यासिद्धेरिति भावः। तदभावादिति । आधिक्यन्यूनतासाधारणस्यातिशयस्याभावादित्यर्थः ॥ शब्दसाम्येति । निरतिशयमिति शब्दसाम्यमात्रेणेत्यर्थः । अन्यथा गोत्वेन पृथिव्या अपि शृङ्गित्वानुमानापत्तेरिति भावः । उभयावधिमन्न भवतीति । आकाशपरिमाणस्योत्तरावधिमत्त्वाभावेऽपि पूर्वावधिमत्त्वेन उभयावधिमत्त्वं यथा नास्ति तथा त्र्यणुकावयवावयवपरमाणुपरिमाणमप्युभयावधिमन्नेत्युक्तौ उत्तरावधिमत्त्वेन तदभावेन साध्यपर्यवसाने बाधात्पूर्वावधिमत्त्वाभावेनैव साध्यपर्यवसानमिति परमाणोरणुत्वमात्रमेव सिध्यति । न महत्त्वमपीतीष्ठसिद्धिरिति भावः । वक्ष्यमाणत्वेनेति ‘रूपस्पर्शादिहेतुभ्यः परमाणोरनित्यते’त्यादाविति भावः । परिमाणकाष्ठात्वमेव पक्षदृष्टन्तयोरनुगतो हेतुरस्त्वित्यत आह परिमाणकाष्ठात्वस्य चेति । परिमाणतारतम्यकाष्ठत्वस्येत्यर्थः ।

### **यादुपत्यम्**

अवधीर्येति । अनादृत्येत्यर्थः । धृङनादर इति धातोः ॥ सिषाधयिषितमिति । त्र्यणुकपरिमाणापेक्षया षष्ठभागपरिमाणोपेतद्रव्यविशेष एवावसानं सिषाधयिषितं तन्न लभ्यत इत्यर्थः । इदमुपलक्षणम् । प्रथमकल्पोक्तसाध्यवैकल्यादिदोषोऽपि स्यादिति द्रष्टव्यम् ॥ इतः विश्रान्तिशब्दात् । तदभावादिति । आधिक्यन्यूनतासाधारणस्यातिशयस्याभावादित्यर्थः । अनुमानाप्रवृत्तेरिति । अन्यथा गोशब्दसाम्येन पृथिव्यां ृङ्गानुमानप्रसङ्ग इति भावः ॥ उभयावधिमन्न भवतीति । उत्कर्षापकर्षावधिमन्न भवतीत्यर्थः । इदं चैकसत्त्वेपि द्वयमिह नास्तीति प्रतीत्या व्यासज्यवृत्तिधर्मावच्छिन्नाभावोऽस्तीति मतमाश्रित्य । तथा च दृष्टान्ते उत्कर्षावधेः पर्वतादिपरिमाणस्य सत्त्वेऽप्यपकर्षावध्यभावमादाय साध्यपर्यवसानम् । पक्षे चापकर्षावधेर्द्य्वणुकादिपरिमाणस्य सत्त्वेऽप्युत्कर्षावध्यभावमादायेति ज्ञातव्यम् । त्र्यणुकावयवावयवपरिमाणमित्याश्रयासिद्धिव्युदासायोक्तम् । महावयविन्यवयवावयवनियमेन त्र्यणुकेऽप्यवयवावयवद्रव्यसिद्धौ परिमाणरहितद्रव्याभावेन तत्परिमाणस्यापि सिद्धिरित्याशयात् ॥ परिमाणकाष्ठात्वस्येति । परिमाणतारतम्यकाष्ठात्वस्येत्यर्थः ॥ साध्यत्वादिति । साध्यसमत्वादित्यर्थः ॥ एवं तात्पर्यान्तराणीति । अणुत्वं सजातीयप्रतियोगिकोत्कर्षानाश्रयवृत्ति परिमाणत्वव्याप्यजातित्वान् महत्त्ववदित्यादीनि नवीनोत्प्रेक्षितानीत्यर्थः । निराकार्याणीति । परिमाणत्वावान्तरजातेरभावेन सिद्ध्याद्यापत्तेर् उक्तेतरेतराश्रयादिदोषाच्च निराकार्याणि इत्यर्थः ॥

### **श्रीनिवासतीर्थीया** 

निरतिशयमित्यस्यापकर्षतारतम्यं विवक्षितद्रव्यं विनाऽन्यत्रातिशयेन नास्तीत्यर्थः । एवं दृष्टान्तेऽपि ॥ आद्ये बाध इति । निरतिशयमित्यस्य स्वापेक्षयाऽधिकशून्यमिति यद्यर्थस् तर्हि गगनादिनिष्ठोत्कर्षे स्वापेक्षयाधिकशून्यत्वे विद्यमानेऽप्यपकर्षतारतम्ये महत्त्वरूपाधिकपरिमाणोपेतत्वस्यैव सत्त्वाद्बाधः । यदि न्यूनताशून्यमित्यर्थः, तर्हि इदं यद्यपि पक्षेऽपकर्षतारतम्ये स्वापेक्षया न्यूनताशून्यत्वमस्ति । तथापि दृष्टान्ते उत्कर्षतारतम्ये न्यूनपरिमाणोपेतत्वस्यैव सत्त्वेन साध्यवैकल्यमित्यर्थः ॥ घटादिपरिमाण इति । उत्कर्षावधिभूतस्य सर्षपादेरपकर्षावधिभूतस्य पर्वतादेः सत्त्वेनोभयावधिमत्त्वस्यैव सत्त्वादिति भावः ।

### **वाक्यार्थरत्नमाला** 

दृङ् अनादरण इतीति । याथार्थ्यमेव मानत्वं तन्मुख्यमित्येतदनु व्याख्यानसम्बन्धिलक्षणप्रयोजनसमर्थनस्थलीय गौरवमेवानुरुध्य प्रयोजनमवधीर्यतामिति चेदिति इत्येतन्मूलव्याख्यानरूपदृङ् अनादरण इत्यस्येदं रूपमित्येतट्टीकाव्याख्यानावसरे व्युत्पादितमेतदस्माभिस्तदनुसारेणेहापि व्युत्पादनं प्रतिपत्तव्यम् । काचिन्निरतिशयमिति साध्यस्य ह्यस्मादिदमपकृष्टमिति तरतमभावेन प्राप्तं परिमाणं क्वचिदधिकरणे विद्यमानं स्वापेक्षया योऽतिशयस्तच्छून्यमित्यर्थः । तत्रसोऽतिशयोऽपकृष्टापेक्षया पदाधिक्यमुत्कर्ष इति यावत् । तद्रूपोवा अथवाऽपकृष्टापेक्षया यान्यूनताऽत्यन्तापकर्ष इति यावत् । यद्वोत्कर्षापकर्षसाधारणमतिशयमात्रमिति विकल्पमूलार्थः । स्वोपेक्षयाय उत्कर्षरूपोतिशयस्तद्राहित्यसाधने परिमाणोत्कर्षेतरतमभावेन गगनादौ पर्यवसन्नतयाऽङ्गीकृते गगनादिनिष्टापेक्षयोत्कृष्टपरिमाणाभावेन तद्रूपातिदशयशून्यतया दृष्टान्तभूतगगनादिगतपरिमाणोत्कर्षतारतम्ये उक्तसाध्यसद्भावेऽपि पक्षीभूततरतमभावेनापकर्षोपेतपरिमाणे परमाणुगततया त्वदभिप्रेते स्वापेक्षयोत्कर्षारूपातिशयलक्षणाधिक्यशून्यता नास्ति । तदपेक्षया द्य्वणुके उत्कर्षस्य सिद्धत्वात् । ततश्च बाध इत्याशयेन बाधमुपपादयति । तदपेक्षयेति । स्वापेक्षयान्यूनतारूपापकर्षशून्यतासाधने पक्षीकृते परमाणुपर्यवसन्नतयाऽङ्गीकृते परिमाणापकर्षे स्वापेक्षया द्रव्यान्तरवर्त्यपकर्षस्यासिद्धतया तद्राहित्यसम्भवेन बाधस्याप्रसङ्गेपि दृष्टान्तीकृते गगनादिनिष्टतयाऽभिप्रेते परिमाणोत्कर्षे गगनाद्यपेक्षयाऽपकृष्टपरिमाणद्रव्याभ्युपगमात्तद्वति परिमाणस्यैव स्वापेक्षयाऽपकृष्टत्वेन स्वापेक्षया न्यूनताराहित्यस्याभावाद्द्रष्टान्ते साध्यविकलतेत्याशयेनाह । तदपेक्षयाऽपकृष्टेति । एवमेकैकावयवाक्ष्यपेक्षया बाधदृष्टान्तसाध्यवैकल्ये प्राप्ते ते इति मत्वैव तदुद्धारायोभयावधिमन्न भवतीत्युत्तरमूलं पक्षदृष्टान्तानुगुण्येन साध्यप्रकार आशङ्क्यत इति ज्ञेयम् । आधिक्यन्यूनतापदोक्तौ यौस्वापेक्षयोत्कर्षापकर्षौ तदुभयसाधारणः कश्चनातिशयो नास्ति । कोऽर्थः यादृश्यतिशयत्वेनोक्ते आधिक्यन्यूनतयोरुभयोः सङ्ग्रहो वाच्यस्तादृश उभयसाधारणोतिशयपदार्थो नास्ति । किंत्वेतौ विलक्षणावेवातिशयौ । ततश्च दृष्टान्तेवा पक्षेवा तमतिशयमादाय साध्यपर्यवसानं न सम्भवतीत्याशयेनाह । आधिक्येति । ननु वह्नित्वरूपः साधारणाकारः पर्वतीयमहानसीयवह्न्योरस्तीति तयोरनुगताकारेण साधारण्यात्पक्षदृष्टान्तयोर्वह्निमत्वसाम्यस्य पर्यवसानवत् प्रकृते आधिक्यन्यूनतयोरेकाकाराभावेन तद्रूपपुरस्कारेण पक्षदृष्टान्तानुगमेप्यतिशयशब्दवाच्यत्वस्यविलक्षणाकारत्वेप्यक्षतत्वात्तावन्मात्रमेव पुरस्कृत्य पक्षदृष्टान्तयोर्न्यूनताधिक्योरेकैकस्वीकारेणानुगमः स्यादित्याशयेनावतारयति । नन्वतिशयेति ।

आनुमानप्रवृत्तेरित्यस्य आनुमानीयहेतुसाध्योर्धूमवह्न्यादिरूपयोर्धूमत्ववह्नित्वाद्याकारेणैव पक्षदृष्टान्तानुगमाश्रयणेनानुमान प्रवृत्तेर्दर्शनाच्छब्दसाध्यमात्रेण साध्यस्य पक्षदृष्टान्तानुगममाश्रित्यानुमानप्रवृत्तिरेव नास्तीति तथाप्रवृत्तिकारणं तावा युक्तमित्यर्थं सिद्धं मत्वा हेतुसाध्ययोः शब्दसाम्याकाराश्रयणे नानुमानप्रवृत्यङ्गीकारे बाधकमिति प्रसङ्गञ्चाह । अन्यथेति । अत्र गोत्वेनेति वक्तव्ये गोशब्दवाच्यत्वेनेत्युक्तिर्गोशब्दवाच्यत्वेनैव पक्षदृष्टान्तयोर्गोत्वस्यानुगमो न तु गोत्वपदार्थसास्नादि मत्वाकारेणेति दर्शयितुम् । तेनातिप्रसङ्गबीजं दर्शितं भवति । पृथिव्या इत्युपलक्षणम् । जलादेरित्यपि ज्ञेयम् । इदं चानुमानाप्रवृत्तेरिति मूलकाराभिप्रेते हेतुसाध्ययोः शब्दसाम्याश्रयणमयुक्तमित्यत्र हेत्वंशेऽयुत्कत्वोपपादनायातिप्रसङ्गकथनमुपलक्षणया कृतम् । साध्यांशेऽपि वह्निचित्रमूलसाधारणाग्निमानिति तदुभयसाधारणाग्निशब्दवाच्यत्वपुरस्कारेण पक्षदृष्टान्तयोरनुगमस्य कर्तुं शक्यतया औषध्याश्रयत्वादिना केनचिल्लिङ्गेन पर्वतस्याग्निमत्वं साध्यं स्यात्तत्र दृष्टान्तभूतचित्रमूलाश्रयस्थविशेषे चाग्निमत्वानुगमः । शब्दसाम्येनैव कर्तव्यं स्यादित्यतिप्रसङ्गोऽपि बोध्यः । एतेन साध्यांशस्यैव प्रकृतत्वाद्धेतावतिप्रसङ्गाभिधानमसङ्गतमिति परास्तम् । अनुमानपदेन तस्यापि मूलेऽभिप्रेतत्वात् । टीकायाश्चोपलक्षणत्वादिति ज्ञेयम् । परिमाणे चोत्कर्षावधेर्द्य्वणुकादिपरिमाणस्येति पाठः । त्र्यणुकपदं लेखकागतम् । मूलकोशे द्य्वणुकपदसद्भावाद्युक्तेश्च । व्यासज्यवृत्तिधर्मेति । पूर्वोत्तररूपोभयत्वाख्यधर्मावच्छिन्नेत्यर्थः । इत्यादिनेति शेष इति । रूपादिमत्वाच्च विपर्ययो दर्शनादित्येतत्सूत्रव्याख्यानरूपोत्तरानुव्याख्यानेत्यर्थः । पृथिवीपदार्थीयकिरणावलीवर्धमानानुसारेणाह । अणुत्वमिति । सजातीयेति । स्वेनेति योज्यम् । वर्धमानीयरुचिदत्तानुसारेणानुमानं विचारयति । अत्र चेति । तावतैवेति । एकैकसाध्येनापीत्यर्थः । अभिमतेति । अणुत्वपरिमाणस्य परमाणुषु विश्रान्तिरूपेत्यर्थः । गुणत्वादिना सजातीयबहुत्वादिसङ्ख्याप्रतियोगिकोत्कर्षापकर्षानाश्रयाल्पत्वादिसङ्ख्यानिष्टत्वे साध्ये बाधप्रसङ्गादाह । साजात्यञ्चेति । अणुत्ववादिना साजात्यस्यायोगादुक्तं साक्षादिति । तथा च सजातीयेति । अणुत्वत्वेनेत्यर्थः । द्य्वर्थकेति । द्वौ अर्थौ परमाणुसमवायीकारणे यस्य तत्द्य्वर्थकं द्य्वणुकमित्यर्थः । द्य्वणुकेति पाठोऽपि रुचिदत्तेऽस्ति । एवमुत्तरत्रापि द्य्वर्थकेत्यत्र ।

ननु द्य्वणुकपरिमाणसजातीयपरमाणुपरिमाणस्य तदपेक्षया अपकृष्टत्वेन तत्प्रतियोगिकोत्कर्षाश्रयीभूतद्य्वणुकपरिमाणवृत्तित्वस्यैव प्राप्त्यातदनाश्रयवृत्तित्वस्य प्रथमेसिध्यनुपपत्तिः । तथा परमाणुपरिमाणसजातीयद्य्वणुकपरिमाणस्य परमाणुपरिमाणादधिकत्वेन तत्प्रतियोगिकापकर्षाश्रयीभूतपरमाणुपरिमाणवृत्तित्वस्यैव प्राप्त्या तदनाश्रयवृत्तित्वस्य द्वितीयेऽसिध्यनुपपत्तिरित्यतो नोक्तरीत्या आधिक्येनोत्कर्षो न्यूनत्वेनापकर्ष इति नियमः । अपि तु तत्परिमाणविशिष्टात्परिमाणविशिष्टस्य तरवादि (?) प्रयोगविषयता तदुत्कृष्टं तत इत्युच्यते । एवं च द्य्वणुकापेक्षया परमाणुरणुतर इति प्रयोगात्परमाणोस्तत्प्रयोगविषयत्वेन परमाणुपरिमाणस्य द्य्वणुकपरिमाणापेक्षया उत्कृष्टत्वात् । सजातीयद्य्वणुकपरिमाणप्रतियोगिकोत्कर्षाश्रयत्वेऽपि तत्प्रतियोगिकापकर्षानाश्रयत्वाद् द्य्वणुकपरिमाणस्य च सजातीयपरमाणुपरिमाणप्रतियोगिकापकर्षाश्रयत्वेऽपि उत्कर्षानाश्रयत्वात् साध्यद्वयेपि इष्टसिद्धिर्युक्तेत्याशयेनाह । द्य्वर्थकापेक्षयेति । द्य्वणुकापेक्षपरमाणोरणुतरत्वेनेति पाठः । मूलकोशे रुचिदत्ते च तथैवोक्तेः । अन्यतरत्वेनेति लेखकदोषात् । केचित्तु अन्यतरत्वं भिन्नतरत्वम् अतिभिन्नत्वमित्युक्तोत्तरत्र निमित्तमणुतरत्वमेवेति नैमित्तिकेन निमित्तोपलक्षणया अणुतरत्वमेवोक्तं भवतीति व्याचक्षते ।

ननु सजातीयत्रसरेणुपरिमाणप्रतियोगिकोत्कर्षाश्रयव्योमपरिमाणे सजातीयव्योमपरिमाणप्रतियोगिकापकर्षाश्रयत्रसरेणुपरिमाणे च वृत्तिनो महत्वस्य नोत्कर्षापकर्षानाश्रयवृत्तित्वमित्यतः साध्यवैकल्यं दृष्टान्तस्येति शङ्कते । न चेति । यद्वा घटादिनिष्टमहत्वपरिमाणस्य घटादितो न्यूनाधिकपरिमाणवस्तुगतसजातीयपरिमाणप्रतियोगिकोक्तर्षाश्रयतया महत्वस्य तत्र सत्वेन महत्वत्वे साध्यवैकल्य मिति शङ्कते । नचेति । असिद्धिः । साध्यस्येति शेषः । साध्यवैकल्यमिति यावत् । व्योमपरिमाणमादायापकर्षानाश्रयवृत्तित्वं त्रसरेणुपरिमाणमादायोत्कर्षानाश्रयवृत्तित्वमिति वैपरीत्याश्रयणान्नाधोदोषः । घटादिपरिमाणस्योत्कर्षापकर्षाश्रयत्वेऽपि त्रसरेणु व्योमपरिमाणयोस्तदनाश्रयत्वाद्युक्तं वृत्तित्वमिति नान्त्योऽपीति हृदयं कृत्वाह । सजातीयापकर्षेति । हेतुं विचारयति नचेति । लीलावतीवर्धमानोक्तमनुमानमाह । यद्वेति ।

------------------------------------------------------------------------

केवलं साक्षिमानेन कालो देशोऽपि नान्तवान्

**केवलं साक्षिमानेन कालो देशोऽपि नान्तवान्**

### **सुधा**

परिमाणोत्कर्षतारतम्यस्यानन्तत्वं दृश्यत इत्युक्तम् । तत्केन प्रमाणेनेत्याशङ्क्यकालाकाशेश्वरादीनि हि द्रव्याणि परममहत्त्वयन्तीष्यन्ते । तत्र कालाकाशयोस्तावत्परिमाणोत्कर्षस्यानन्त्यं साक्षिसिद्धमित्याह केवलमिति ।

## **अनुव्याख्यानम्**

***केवलं साक्षिमानेन कालो देशोऽपि नान्तवान् ॥***

केवलशब्देन प्रमाणान्तराभावं प्रतिजानीते । देश इत्याकाश उच्यते । नान्तवानित्यनवधिकपरिमाणोत्कर्षवान् । दृश्यत इति वक्ष्यमाणमत्रापि सम्बध्यते । कालाकाशौ हि केवलं साक्षि (वेद्या)सिद्धावित्युपपादितं प्रथमाध्याये । अतस्तत्परिमाणोत्कर्षस्यानवधिकत्वमपि तेनैव गम्यत इति ।

### **शेषवाक्यार्थचन्द्रिका**

‘केवलं साक्षिमानेने’त्युत्तरभाष्यस्यानर्थक्यमाशङ्क्य कालाकाशयोः परिमाणोत्कर्षानन्त्यस्य साक्षिसिद्धत्वोपवर्णनार्थत्वान्न तदिति भावेन तदुपपादकतयोत्तरग्रन्थं योजयितुं तत्प्रतिपादनस्यापिन पूर्वेण सङ्गतिरित्यतोऽव्यवहितपूर्वग्रन्थेन सङ्गत्यभावेऽपि व्यवहितेन तेन सङ्गतेर्विद्यमानत्वान्नासङ्गतिरित्याशयवान्व्यवहित पूर्वग्रन्थसङ्गतिप्रदर्शनपूर्वकमुत्तरग्रन्थं सङ्गमयति परिमाणेति ॥ उक्तमिति ॥ ‘दृश्यतेऽनन्त इत्येवे’त्यनेनेति शेषः । ‘अणीयांश्च महीयांश्चे’त्यदिना परिमाणानन्त्यस्येश्वरे आगमसिद्धताया वक्ष्यमाणत्वात्तदभिप्रायेण तावदित्युक्तम् । साक्षिमानेनेत्येतावता पूर्त्या भाष्ये केवलमित्यस्यानर्थक्यमित्याशङ्क्य परिहरति केवलशब्देनेति ॥ वक्ष्यमाणमिति । अपर्यवसितिरित्युत्तरवाक्य इति शेषः । ननु कालाकाशयोः परिमाणोत्कर्षस्य कुतः साक्षिसिद्धतेत्यतो धर्मिग्राहकत्वा त्तस्येत्याह कालाकाशौ हीति ॥ उपपादितमिति । ‘कालो हि साक्षिप्रत्यक्षः सुषुप्तौ च प्रतीतितः,’ ‘सत्यत्वं गगनादेश्चे’त्यादिनेति शेषः ।

### **परिमल** 

एवं ‘तारतम्यस्थितां’ इत्यादावुक्ते परमाणुगतपरिमाणोत्कर्षापकर्षरूपप्रमेये विरोधितया यथा महत्त्वेत्यादिना शङ्कितमनुमानं न महत्त्वस्येत्यादिना साध्यवैकल्यबाधप्रतिपक्षापसिद्धान्तार्थान्तरत्वहेत्वभावसाध्याविशिष्टत्वदोषैर्निरस्य सर्वस्याणुत्वमहत्त्वे पुरुषापेक्षया प्रत्यक्षत्वाप्रत्यक्षत्वे चोपपाद्य महद्दीर्घवद्वेति सूत्राभिमतं प्रागुक्तानुमानचतुष्टयं समर्थितम् । तत्र प्रागुक्तसाध्यवैकल्यबाधयोः प्रपञ्चनपरः ‘केवलं साक्षी’त्यादिः ‘अतोनाणुत्वे’त्यन्त उत्तरो ग्रन्थ इति भावेनावतारयति परिमाणेति ॥ आकाश उच्यत इति । अत्र सर्वत्राकाशपदेनाव्याकृताकाशो ग्राह्यः । नान्तवानिति नसमास इति भावेनार्थमाह अनवधिकपरिमाणोत्कर्षवानिति ॥ उपपादितमिति । ‘कालो हि साक्षिप्रत्यक्षः सुषुप्तौ च प्रतीतित’ इत्यादिनानुमानिकपाद इति भावः ।

### **वाक्यार्थरत्नमाला** 

आनर्थक्यमाशङ्क्येति । आनर्थक्यमित्याशङ्क्येत्यर्थः । व्याख्याने निमित्तं तु तत्र तत्र प्रागेवोक्तम् । व्यवहितेनेति । ग्रन्थेनेति बुध्याविविक्तस्य तेनेति परामर्शः । केवलमित्यस्यानर्थक्यमिति । अत्र यथाश्रुत एवान्वयः । परिहरतीति क्रियान्वयात् । तस्येति साक्षिपरामर्शः । बुध्याविवेकात् ।





------------------------------------------------------------------------

अपर्यवसितिश्चाणोर्दृश्यते साक्षिणा द्वयोः

**अपर्यवसितिश्चाणोर्दृश्यते साक्षिणा द्वयोः**

### **सुधा**

परिमाणापकर्षतारतम्यस्याप्यानन्त्यं दृश्यत इत्युक्तम् । तत्केन प्रमाणेनेत्याशङ्क्य कालाकाशयोस्तावत्साक्षिणैवेत्याह अपर्यवासितिश्चेति ।

## **अनुव्याख्यानम्**

***अपर्यवसितिश्चाणोर्दृश्यते साक्षिणा द्वयोः ॥***

द्वयोः काले गगने च । अणोश्च परिमाणापकर्षतारतम्यस्य चेत्यर्थः । अपर्यवसितिर् आनन्त्यम् ।

नन्वेतदनुपयुक्तम् । परमाणुपरिमाणतोऽपकृष्टपरिमाणसद्भावे प्रमाणोपन्यासस्य कार्यत्वे कालाकाशयोः परिमाणोत्कर्षानन्त्ये प्रमाणोपन्यासस्य प्रयोजनाभावादिति । मैवम् । न हि परेण साक्षादेवमुक्तम् । किन्तु परिमाणोत्कर्षपरम्परावत्तदपकर्षपरम्पराऽपि पर्यवसानवतीति । तथा च कालाकाशयोः परिमाणोत्कर्षापकर्षपरम्परायाः पर्यवसानाभावे साक्षिप्रमाणोपन्यासः कथमसङ्गतः ।

नन्वस्तु कालाकाशयोः परिमाणप्रकर्षोऽनवधिकः । तदपकर्षानन्त्यं तु कथम् । व्याहतत्वात् । मैवम् । साक्षिसिद्धत्वात् । प्रमितेऽर्थे विरोधानवकाशात् ।

### **शेषवाक्यार्थचन्द्रिका**

परिमाणोत्कर्षानन्त्यस्य साक्षिसिद्धतायाः पूर्वेणैव सिद्धत्वादपर्यवसितिश्चाणोरित्युत्तरभाष्यमनर्थकमित्याशङ्क्य कालाकाशयोः परिमाणोत्कर्षानन्त्यस्य साक्षिसिद्धत्व सिद्धावपि परिमाणापकर्षानन्त्यस्य साक्षिसिद्धताया असिद्धेस्तदुपवर्णनार्थत्वान्न तदिति भावेन तदुपपादकतया तद्योजयितुं तत्प्रतिपादनस्य न पूर्वेण सङ्गतिरित्यतोऽव्यवहितेन सङ्गत्यलाभाद्य्ववहितेन तामुपदर्शयन्नुत्तरभाष्यमवतारयति परिमाणापकर्षेति ॥ उक्तमिति । ‘तथाऽऽनन्त्यमाणवपी’त्यादिनेति शेषः । नन्वत्र ययोः कयोश्चिद्द्वयोरणोरपर्यवसितिः साक्षिणा दृश्यत इत्येतावदुच्यते, न तु कालाकाशयोः परिमाणापकर्षानन्त्यं साक्षिणा दृश्यत इति तत्कथमनेन कालाकाशयोः परिमाणापकर्षानन्त्यस्य साक्षिसिद्धिरित्यतः पूर्ववाक्ये कालाकाशयोः प्रकृतत्वाद्द्वयोरित्यस्य तत्परतां, च शब्दस्याणोश्चेति भिन्नक्रमता मणोरित्यस्योक्तरीत्या परिमाणापकर्षतारतम्यपरताम् अपर्यवसितिपदस्य च योगेनानन्त्यपरतामङ्गीकृत्य प्रकृतोपयोगिपरतयैतद्योजयति द्वयोरित्यादिना ॥ व्याहतत्वादिति । एकत्रोत्कर्षापकर्षयोरनवधिकत्वस्य विरुद्धत्वादित्यर्थः । कालाकाशयोः परिमाणोत्कर्षापकर्षानवधिकत्वस्य साक्षिसिद्धत्वान्न विरुद्धत्वमिति परिहरति साक्षीति । साक्षिसिद्धत्वेऽपि परिमाणोत्कर्षापकर्षयोरकेत्र विरुद्धत्वं किन्न स्यादित्यत आह प्रमितेऽर्थ इति । सहदृष्टौ च विरुद्धौ चेत्यस्य विप्रतिषिद्धत्वादिति भावः ।

### **परिमल** 

इत्युक्तमिति । ‘तथानन्त्यमणावपी’त्यत्रेति भावः । द्वयोरिति सप्तमीत्युपेत्याह काले गगने चेति । अणोश्चेत्यस्य व्याख्या परिमाणेत्यादि ॥ एवमुक्तमिति । परमाणुगतपरिमाणादषकृष्टपरिमाणसद्भावो नास्तीत्येवं साक्षान्न ह्युक्तं पूर्ववादिनेत्यर्थः । ‘यथा महत्त्वविश्रान्तिस्तथाणुत्वस्य चे’ति मूलानुरोधादाह किन्तु परिमाणेत्यादि ।

### **वाक्यार्थरत्नमाला** 

आशङ्क्येत्यनन्तरं पूर्वेणेति वर्तते । परिमाणोत्कर्षानन्त्यस्येति । अत्र परिमाणोत्कर्षानन्त्यस्य साक्षिसिद्धत्वसिद्धावपि परिमाणापकर्षानन्त्यस्य साक्षिसिद्धताया असिद्धेस्तदुप वर्णनार्थत्वादित्युक्ते कुत्र परिमाणोत्कर्षानन्त्यस्य साक्षिसिद्धतासिद्धिरित्यत उक्तं कालाकाशयोरिति । तेन परिमाणापकर्षेत्यत्र तस्यानुवृत्तिः । साक्षिणा दृश्यत इतीति । द्वितीयस्थले उच्यत इत्यनुवर्तते । तत्समर्पकाभावादिति भावः । अत्र प्रकरणे मूले परिमाणोत्कर्षस्यानन्त्यं परिमाणापकर्षस्यानन्त्यमपि व्यवहारतारतम्यपदान्तर्भावानन्तर्भावाभ्यां व्यवहारो नदोषायेति ज्ञेयम् । द्वयोरित्यस्य तत्परतामित्यादि द्वितीयान्तानां त्रयाणामङ्गीकृत्येत्युत्तरेण सम्बन्धः । अङ्गीकृत्येति । उपलक्षणं चैतत् । अणुत्वपरिमाणापकर्षस्याधिकरणाकाङ्क्षानिवृत्तिर्द्वयोरित्यस्य कालस्य आकाशस्य चेति षष्ट्यन्तत्वेभवितुं नार्हतीत्यतः द्वयोरित्यस्य सप्तम्यन्ततां चाभिप्रत्येत्यपि ज्ञेयम् । अतो मूले कालाकाशयोरिति सप्तम्या व्याख्याने कृते षष्टीभ्रमः स्यादित्यतः काले गगनेचेति भेदेन कीर्तनम् । परिमाणोत्कर्षापकर्षेति । परिमाणोत्कर्षानवधिकत्वस्य परिमाणापकर्षानवधिकत्वस्य चेत्यर्थः । कुतो विरोधानवकाश इत्यतोऽन्यथाप्रमितस्यैवायोग इत्याशयेन व्याख्यातमाह । सहसिद्धौ चेति ।





------------------------------------------------------------------------

यदि नो साक्षिगम्यं तत्

**यदि नो साक्षिगम्यं तत्**

### **सुधा**

कालादावनवधिकः परिमाणापकर्षः साक्षिसिद्ध इत्येव नेष्यत इति चेत् । किं साक्षिणा नावगम्यते, उतावगतोऽपि न सत्यः, अथवा साक्षी नाम प्रमाणं नास्ति ।

आद्यं शङ्कते यदीति ।

## **अनुव्याख्यानम्**

***यदि नो साक्षिगम्यं तत् .......***

तदिति कालादेः परिमाणापकर्षस्यानन्त्यं सामान्येन परामृशति । दूषयति महत्त्वमिति ।

**अनुव्याख्यानम्**

***.... ..... महत्त्वं केन गम्यते ॥***

कालाकाशयोरिति वर्तते । महत्त्वम् अनवधिकः परिमाणोत्कर्षः । तर्हीति शेषः । अयमभिसन्धिः । कालादौ परिमाणोत्कर्षस्यानन्त्यमुपेत्य हि परेण तदपकर्षानन्त्यं नेष्यते । तत्र तक्तव्यम् । प्रकर्षानन्त्यं केन प्रमाणेनावगम्यत इति । साक्षिणेति चेत् । अपकर्षानन्त्यमपि तद्बलेन कुतो नाङ्गीकार्यम् । तत्तेन नावगम्यत इत्युक्तमिति चेत् । इदमपि (तदपि) तेन नावगम्यत इति वदन्तं प्रति किमुत्तरम् । अनुभवापलापो न युक्त इति चेत् । समं प्रकृतेऽपि । यथा हि कालादेरुत्कर्षानवधिकत्वमनुभवे चकास्ति । तथाऽपकर्षानन्त्यमपीतिकिमेकत्र पक्षपातेन । अन्यथैकापलापे द्वितीयस्याप्यपलापो दुरुत्तरः स्यादिति ।

### **शेषवाक्यार्थचन्द्रिका**

भवेदेतदेवं यदि परिगणोत्कर्षापकर्षानवधिकत्वं कालाकाशयोः साक्षिसिद्धं स्यात् । न चैतदस्तीति कथमविरुद्धत्वमिति शङ्कते कालादाविति । अपर्यवसितेस्तदिति नपुंसकेन परामर्शानुपपत्तिमाशङ्क्याह तदितीति ॥ वर्तत इति । ‘अपर्यवसितिश्वाणोर्दृश्यते साक्षिणा द्वयोरि’त्यतोऽनुवर्तत इत्यर्थः । यद्यपि कालाकाशयोरिति न पूर्वत्र श्रुतं तथाऽपि श्रुतस्य द्वयोरित्यस्य तदर्थत्वाभिप्रायेणेदमुक्तम् ॥ तर्हीति शेष इति । ‘यदि नो साक्षिगम्यं तदि’ति पूर्वत्र यदीति श्रवणादिति भावः । नन्वत्र कालादेः परिमाणापकर्षानन्त्यस्य साक्षिसिद्धत्वाभावे तदुत्कर्षानन्त्यस्यापि साक्षिसिद्धत्वं न स्यादित्यापाद्यते । तदयुक्तम् । कालादेरुत्कर्षातन्त्यस्यैव परेणाङ्गीकारेण तस्य साक्षिसिद्धत्वाभावस्य परं प्रतीष्टत्वेन तदापाद स्येष्टापादनत्वात्तर्कमूलभूतव्याप्त्यभावाच्चेत्यतः प्रकर्षानन्त्यस्य साक्षिसिद्धत्वोपपादनेन तदभावस्यानिष्टतामुपदर्शयन्नविशेष व्याप्तिमप्युपदर्शयति अयमभिसन्धिरिति ॥ उपेत्येति । अस्तु कालाकाशयोः परिमाणप्रकर्षोऽनवधिक इति तद्वचनादिति भावः ।

### **श्रीनिवासतीर्थीया** 

अपर्यवसितेः प्रकृतत्वादाह तदितीति । सामान्ये नपुंसकमिति सूत्रादिति भावः ।

### **वाक्यार्थरत्नमाला** 

परिमाणोत्कर्षानवधिकत्वमिति । अत्र परिमाणापकर्षानवधिकत्वमित्येव वक्तव्यम् । उत्कर्षग्रहणं तु दृष्टान्तार्थम् । महत्वग्रहणं दृष्टान्तार्थमिति मूले वक्ष्यति । ततोऽनुव्याख्यानानुसारेण प्रयोगोऽयम् । वक्ष्यति च परिमाणापकर्षानन्त्यस्येति । आशङ्क्याहेति । आशङ्क्यपरिहरतीत्यर्थः । सामान्येन परामृशतीति मूलम् । नात्र सामान्येनेत्यस्य तच्चाविशेषमानेनेति जिज्ञासाधिकरणीयानुव्याख्यानरूपसामान्येन नपुंसकनिर्देश इति मूलवद् भिन्नलिङ्गतयोपस्थितानेकसाधारणपरामर्शे नकुंसकमित्यादि वाक्यार्थचन्द्रिकोक्तरीत्येत्यर्थः । अत्राविशेषसाक्षिसाधकतामिथ्याभूतस्य साधत्वं चेत्यर्थद्वयस्य प्रकृततया नपुंसकमनपुंसकेनेत्यनेनैकशेषोपपत्तावपि प्रकृतेऽर्थद्वयस्याभावात् । नापि युक्तिपादीयानुव्याख्यानव्याख्यान इव प्रागुक्तास्मद्रीत्यार्थः । किं तु सर्वपदार्थेषु विद्यमानं वस्तुत्वादिरूपं तत्तेन तद्य्ववहारे घटादिकं वस्त्वित्येव व्यवह्रीयते तथैवापर्यवसितिरपि आनन्त्यशब्देनाभिहितेति आनन्त्यत्वरूपेणोपस्थितापर्यवसितेरानन्त्यवाचिशब्देन नपुंसकेनानन्त्यत्वरूपेण तदित्यनेन परामर्शो युज्यत इति भावो मूलकारस्य बोद्यः । प्रथमाध्यायान्ते उपपादिततयाऽस्माभिस्तदत्रानुसन्धेयम् । व्याप्याभावाच्चेत्यतःपरं कालादेः परिमाणोत्कर्षानन्त्यमङ्गीकृत्यैव तदपकर्षानन्त्यस्याक्षेपेण तस्योत्कर्षानन्त्यानङ्गीकारानुपपत्तिरिति तदङ्गीकारं सिद्धवत्कृत्येति पूरणीयम् । विशिष्टशङ्काप्रदर्शनेन सूचितत्वात् । तद्वचनादितीति । शङ्कादशायां शङ्कित्रा प्राक्तथोक्तेरित्यर्थः ।

  

------------------------------------------------------------------------

विश्रान्तिस्तारतम्येन दृश्यते ह्यनुमानतः

**विश्रान्तिस्तारतम्येन दृश्यते ह्यनुमानतः**

### **सुधा**

स्यादेतत् । न कालादेः परिमाणोत्कर्षानन्त्यं साक्षिसिद्धमिति ब्रूमः । किन्तु अनुमानगम्यम् । तथा च न प्रतिबन्दीग्रह इत्यत आह विश्रान्तिरिति ।

## **अनुव्याख्यानम्**

***विश्रान्तिस्तारतम्येन दृश्यते ह्यनुमानतः ॥***

परिमाणोत्कर्षपरम्पराया इति शेषः । अनुमानत इति तृतीयार्थे तसिः । नानुमानेन कालादावनवधिकपरिमाणोत्कर्षसिद्धिः । हि यस्मात्तारतम्येनानुमानेन तद्विश्रान्तिर्दृश्यते । परिमाणोत्कर्षतारतम्यम् इयत्तावत्परिमाणतारतम्यत्वात्तदपकर्षतारतम्यवदिति प्रत्यनुमानप्रतिरुद्धत्वादिति यावत् । न च दृष्टान्तोऽस्माकं साध्यविकल इति वाच्यम् । अपकर्षतारतम्यस्य अन्तवत्त्वमुपेत्योत्कर्षतारतम्यस्यानन्त्यमनुमिमानस्य परस्यैव प्रतिपक्षोत्प्रेक्षा स्यादित्युच्यमानत्वात् । तथा च साक्षिविरुद्धं प्रत्यनुमानमिति वक्तव्यम् । कथं तर्हि स एव कालादावनवधिकापकृष्टपरिमाणं न साधयेदिति ।

### **शेषवाक्यार्थचन्द्रिका**

ननु परिमाणोत्कर्षानन्त्यस्य साक्षिसिद्धत्वप्रतिबन्द्या तदपकर्षानन्त्यस्य साक्षिसिद्धत्वसमर्थनेनाविरुद्धत्वसिद्धेर्विश्रान्तिरित्युत्तरभाष्ये कालादौ परिमाणोत्कर्षतारतम्यस्य परिमाण तारतम्यत्वेनेयत्तावत्त्वप्रतिपादनमनर्थकमित्याशङ्क्य तदुत्कर्षानन्त्यसाधकानुमानस्य प्रत्यनुमानपराहतत्व प्रतिपादनेन तस्यानुमानिकत्वेन प्रतिबन्दीग्रहासम्भवशङ्कापरिहारार्थत्वान्न तदिति भावेन तच्छङ्कापरिहार कतयोत्तरभाष्यं योजयितुं कालादावुत्कर्षानन्त्यस्यानुमानिकत्वेन प्रतिबन्दीग्रहासम्भवशङ्कामुत्थापयति स्यादेतदिति । तथा चेष्टापादनरूपत्वात्तर्काभासोऽयमिति भावः । तर्हि केन प्रमाणेन तदवगम्यत इति पृच्छति किन्त्विति । न ह्यभ्युपगमोऽप्रामाणिक इति सम्भवतीति भावः । उत्तरमाह अनुमानगम्यमिति । संप्रतिपन्नः सर्वोऽपि परिच्छिन्नः कालः स्वतः स्थूलेन कालान्तरेण युक्तः कालत्वान्मुहूर्तादिकालवदिति कालानन्त्यसाधकम् । संप्रतिपन्नः सर्वोऽपि परिच्छिन्नो देशः स्वतः स्थूलेन देशान्तरेण युक्तो देशत्वाद्धस्तादिदेशवदित्यादिपदोक्तं देशानन्त्यसाधकमनुमानं च द्रष्टव्यम् । प्रत्यनुमानस्य मूलारूढतासिद्ध्यर्थमपेक्षितं पूरयति परिमाणोत्कर्षेति । अनुमानत इति पञ्चम्यन्तात्तसिरिति पक्षे तारतम्यस्यैवानुमानत्वासिद्धेस्तत्सिद्ध्यर्थ माह अनुमानत इति ॥ तृतीयार्थे तसिरिति । आद्यादित्वादिति भावः । भाष्ये हिशब्दानर्थक्यमाङ्क्य यस्मादित्यर्थत्वान्न तदित्यभिप्रेत्य हेतुसमर्पकतया भाष्यं योजयितुमपेक्षितां प्रतिज्ञां तावत् पूरयति नानुमानेनेति ॥ न च दृष्टान्त इति । सिद्धान्तेऽपकर्षतारतम्यस्याप्यनवधिकत्वाभ्युपगमेन इयत्तावत्त्वाभावादिति भावः । भवेदेतदेवं यद्येतत्सिद्धान्तिनोऽनुमानं स्यात् । न चैतदस्ति । किन्त्वित्यत आह अपकर्षतारतम्यस्यान्तवत्त्वमिति ।

### **परिमल** 

तारतम्येनेत्येतत्सामानाधिकरण्यादाह तृतीयार्थे तसिरिति । ‘प्रतियोगे पञ्चम्यास्तसिरि’ति सूत्रे ‘आद्यादिभ्य उपसङ्ख्यानमि’त्युक्तत्वात् । आद्यादेराकृतिगणत्वादत्र तृतीयार्थे तसिरित्यर्थः ॥ तारतम्येनानुमानेनेति । तारतम्यत्वहेतुनेत्यर्थः । अस्माकं सिद्धान्तिनामित्यर्थः ॥ इति वक्तव्यमिति । परिमाणोत्कर्षानन्त्य ब्रुवतेति भावः ॥ स एवेति । साक्ष्येवेत्यर्थः ।

### **यादुपत्यम्**

ननु तारतम्यस्यैव अनुमानत्वात्तयोश्च भिन्नविभक्तिकतया निर्देशाद्विशेषणविशेष्य भावायोग इत्यत आह अनुमानत इतीति ।

### **श्रीनिवासतीर्थीया** 

अस्माकमिति । अपकर्षतारतम्यस्येयत्तामनभ्युपगच्छतां मते । प्रत्यनुमानम् इयत्तासाधकम् । स एव साक्ष्येव ।

### **वाक्यार्थरत्नमाला** 

आनुमानिकत्वेनेति । आनुमानिकत्वेन या प्रतिबन्दी ग्रहासम्भवशङ्केति योजना । शङ्कापरिहाराभिमानं तदुत्कर्षानन्त्येत्यादिपूर्वविभागः । संप्रतिपन्न इति । अनेन धर्म्यसिद्धिर्नेत्युक्तं भवति । अनुमानत्वासिद्धेरिति । भिन्नविभक्तयंततया तारतम्यातिरिक्तानुमानप्रतीतेरिति भावः । आद्यादित्वादितीति । तस्यादित उदात्तमर्धह्रस्वमिति सूत्रीयादित इत्यादि प्रयोग ज्ञापितप्रयोगे पञ्चम्यास्तसिरित्येतत्सूत्रीयाद्यादिभ्य उपसङ्ख्यानमिति वार्तिकातृतीयार्थे तसिरित्यर्थः । यदि सिद्धान्तिनो न भवति । तर्हि कस्येदमनुमानमिति पृच्छति । किन्त्विति । इत्यत इति प्रश्नो यतः प्राप्तोऽतस्तदुत्तरं दातुमाहेति योजना ।

  

------------------------------------------------------------------------

यद्यागमादनन्तं तन्महत्त्वमवगम्यते

**यद्यागमादनन्तं तन्महत्त्वमवगम्यते**

### **सुधा**

अस्तु तर्ह्यागमात्कालादावनवधिकोत्कृष्टपरिमाणसिद्धिरित्याशङ्क्याह यदीति ।

## **अनुव्याख्यानम्**

***यद्यागमादनन्तं तन्महत्त्वमवगम्यते ॥***

***अनन्तमेव चाणुत्वं कुतो नैवावसीयते ॥***

आगमात् स एषोऽनन्त इत्यादेः । तन्महत्त्वं कालादिपरिमाणोत्कर्षः । अणुत्वं परिमाणापकर्षः । एतदु(इदमु)क्तं भवति । नागमः कालाद्यनन्ततां स्वयं प्रतिपादयति । तत्प्रवृत्तेः प्रागेव साक्षिणा तत्प्रतिभासात् । किन्त्वनुवाद एवायम् । प्रतिपादकत्वे वा नास्मत्प्रयोजनपरिक्षयः । यस्मादागमात्कालाद्युत्कर्षोऽनवधिकः प्रतीयते तस्मादेवापकर्षानन्त्यप्रतीतेः । अनन्तशब्दो ह्यनवच्छेदमात्रमाचष्टे । स च यथा परिमाणोत्कर्षविषयो व्याख्यायते । तथा तदपकर्षविषयोऽपि शक्यते व्याख्यातुमिति ॥

### **शेषवाक्यार्थचन्द्रिका**

ननु ‘यद्यागमादनन्तं तदि’त्याद्युत्तरभाष्यमनर्थकम् । कालादावुत्कर्षानन्त्यस्यानुमानिकत्वनिरासेन उत्कर्षापकर्षानन्त्यस्य साक्षिसिद्धतायाः पूर्वेणैव सिद्धत्वात् । न च कालादेर् उत्कर्षानन्त्यस्य आगमसिद्धतां शङ्कमानं प्रति तदपकर्षानन्त्यस्यापि आगमसिद्धतोपपादनार्थं तदिति वाच्यम् । प्रयोजनविशेषाभावेन साक्षिसिद्धतापरित्यागेन कालादौ परिमाणोत्कर्षानन्त्यस्यागमसिद्धताया एवानाशङ्कनीयत्वात्तत एव च तदपकर्षानन्त्यस्याप्यागमसिद्धतोपपादनस्याप्यनुपयोगादित्यतः कालादेरुत्कर्षानन्त्यस्यागमसिद्धत्वेन साक्षिसिद्धत्वाभावात्कालादावुत्कर्षापकर्षानन्त्ययोरुत्कर्षानन्त्यस्य साक्षिसिद्धत्वेऽपकर्षानन्त्यस्यापि तदेष्टव्यम् । अपकर्षानन्त्यस्य तदसिद्धत्वे चोत्कर्षानन्त्यस्यापि तदसिद्धत्वमेवेति सिद्धान्तिनोक्ताया ‘यदि नो साक्षिगम्यं तदि’ति साक्षिसिद्धत्वप्रतिबन्द्या आपादकासिद्धिव्युत्पादनेन वाऽऽपाद्यस्येष्टत्वव्युत्पादनेन वा परिहारार्थतयाऽर्थवत्त्वेन परेण तदाशङ्कायाः कर्तव्यत्वात्सिद्धान्तिनश्च माऽस्त्वेवमुत्कर्षानन्त्ययोः कालादौ साक्षिसिद्धत्वप्रतिबन्दी, आगमसिद्धत्वप्रतिबन्दी तु वक्ष्यमाणरीस्या स्यादेवेति व्यर्थ एव साक्षिसिद्धत्वपरित्यागेनोत्कर्षानन्त्यस्यागमसिद्धताऽङ्गीकारः परस्येति ज्ञापनायापकर्षानन्त्यस्यागमसिद्धत्वोपपादनमप्यावश्यकमेवेति न काऽप्यनुपपत्तिरिति भावेन तदाशङ्कापरिहारकतयोत्तरभाष्यं योजयितुं साक्षिसिद्धत्वप्रतिबन्दीं मोचयितुं कालादावुत्कर्षानन्त्यस्यागमसिद्धत्वशङ्कामुत्थापयति अस्तु तर्हीति ॥ स एषोऽनन्त इत्यादेरिति । आदिपदेन कालानन्त्यप्रतिपादकागमपरिग्रहः । अत्र च स इति तच्छब्दस्याकाश इति होवाचेति पूर्ववाक्यप्रकृताकाशपरत्वाद्विवक्षितार्थसिद्धिः । यद्यप्यत्राकाशस्तल्लिङ्गादिति न्यायेनास्याकाशस्य विष्णुत्वान्न स एषोऽनन्त इत्यागमेन प्रसिद्धाकाशस्योत्कार्षानन्त्यसिद्धिरित्येव वक्तुमुचितम् । तथाऽप्यङ्गीकृत्य पूर्वपक्षरीत्याऽस्याकाशस्य प्रसिद्धाकाशत्वम् अयं ग्रन्थः । अङ्गीकारवादस्येदं प्रयोजनम् । यत्साक्षिसिद्धत्व प्रतिबन्दीपरिहारायाङ्गीकृतमुत्कर्षानन्त्यस्यागमसिद्धत्वं तदुत्कर्षापकर्षानन्त्ययोराकाशादौ आगमसिद्धत्व प्रतिबन्द्यन्तरसम्पादकत्वादनर्थकमेवेति ज्ञापनमिति ध्येयम् ।

ननु केवलं साक्षिमानेनेत्यादिना कालाद्यानन्त्ये साक्ष्यतिरिक्तप्रमाणाभावस्योक्तत्वादागमात्तत्सिद्धिव्युत्पादनं पर्वविरुद्धमित्यतो यद्यागमादित्यादिनोक्तप्रमाणान्तराभ्युपगमस्याङ्गीकारवादत्वान्न विरोध इति भावेनाङ्गीकारवादतया ग्रन्थतात्पर्यं वक्तुं केवलमित्यादिपूर्वग्रन्थानुरोधेन वस्तुस्थितिं तावदाह एतदुक्तं भवतीति । कुतो न स्वयं प्रतिपादयतीत्यत आगमप्रवृत्तेः प्राक् सतः कालाद्यानन्त्यज्ञानस्यागमनिमित्तत्वायोगादित्याह तत्प्रवृत्तेरिति । अन्यथा कदाचित्तत्र संशयविपर्ययाद्यन्यतम प्रसङ्गादिति भावः । तत्प्रवृत्तेः प्रागेवेत्युपलक्षणम् । सर्वथा तत्प्रवृत्त्ययोग्यानां जातिबधिराणामपि तत्प्रतिभासनादित्यपि द्रष्टव्यम् । का तर्हि स एषोऽनन्त इत्यादेर्गतिरिति पृच्छति किन्त्विति । उत्तरमाह अनुवाद एवायमिति । साक्षिसिद्धानन्त्यानुवाद एवेत्यर्थः । तत्प्रवृत्तेः प्रागेवेति । पूर्वोक्तयुक्तेरेवेति भावः । अत एव केवलसाक्षिभास्यत्वसिद्धे आगमस्यानुवादकत्वसिद्धिस्तत्सिद्धौ च केवलसाक्षिभास्यत्वसिद्धिरित्यन्योन्याश्रयोऽपि निरस्तः । आगमप्रवृत्तेः प्राक् सतः कालाद्यानन्त्यज्ञानस्यागमनिमित्तकत्वानुपपत्त्यैव तत्सिद्ध्या केवलसाक्षिभास्यत्वसिद्धेरनुवादकत्वसिद्ध्यनपेक्षत्वादिति ध्येयम् । यद्वाऽस्य लोकस्य का गतिरिति सर्वलोकगति प्रश्नोत्तरत्वेनाकाशमेव सर्वाधारत्वेन इति होवाचेति वाक्येन प्रतिज्ञाय तत्र हेत्वाकाङ्क्षायां सर्वाणीत्यारभ्य ‘स एषोऽनन्त’ इत्यन्तेनानन्तत्वादिकं तत्र हेतुतया तावदुच्यते । न चासिद्धस्य हेतुत्वमुपपन्नम् । ह वा इति प्रसिद्धिद्योतकनिपातद्वयविरुद्धं च । ततः सिद्धत्वे वाच्ये तस्याश्च प्रमाणान्तरेणोक्तरीत्याऽनुपपन्नत्वेन साक्षिणैव वाच्यतया तत्सिद्धाऽऽनन्त्यानुवादकत्वमेव ‘स एषोऽनन्त’ इत्यदेरेष्टव्यमित्येवं केवलमित्यादिपूर्वग्रन्थानुरोधेन वास्तवं परिहार मभिधायाभ्युपगमवादतया मूलग्रन्थतात्पर्यमाह प्रतिपादकत्वे वेति । अभ्युपगमवादप्रयोजनं चागमस्योत्कर्षानन्त्यप्रतिपादकत्ववत्पररीत्यैव तदपकर्षानन्त्यप्रतिपादकत्वसूचनमेवेति बोध्यम् । इतीत्यस्येत्ये तदुक्तं भवतीति पूर्वेण सम्बन्धः ।

### **परिमल** 

स एषोऽनन्त इत्यादेरिति । आकाश इति होवाचेति प्रकृतमाकाशमेतच्छब्देन परामृश्य ‘स एष परोवरीयानुद्गीथः स एषोऽनन्त’ इति तस्यानन्त्योक्तेरिति भावः । आकाशस्तल्लिङ्गादित्यत्राकाशस्य विष्णुत्वोक्तावपि वैशेषिकादिभिस्तथात्वानङ्गीकारात् तैरेवात्र साक्षिसिद्धत्वे विविदमानैरागमसिद्धत्वशङ्कनात्तन्मतानुरोधेनैतद्वाक्योक्तिरित्यदोषः । आदिपदे‘नानन्ताकाशवत्पश्यन्नि’त्यादि सङ्ग्रहः । ननु ‘केवलं साक्षिमानेने’त्यत्र साक्ष्यन्यमानाप्रवृत्तेरुक्तत्वाद् इहागमादपि परिमाणोत्कर्षापकर्षसिद्धिः कथमुपेयते इत्यतोभ्युपेत्यवादोयमिति भावेनाह एतदुक्तं भवतीति ॥ अनन्तशब्दो हीति । स एषोनन्त इत्यादौ स्थित इति ज्ञेयम् ॥

### **यादुपत्यम्**

स एषोऽनन्त इत्यादेरिति । अत्र तच्छब्दस्य प्रकृताकाशपरामर्शकत्वादिति भावः । यद्यप्याकाशाधिकरणेऽयमाकाशशब्दो विष्णुपरतया निर्णीतः, तथाऽप्यव्यक्ताधिकरणन्यायेनान्यपरोऽपि भवतीत्यभिप्रेत्येत्युक्तमिति ध्येयम् । केवलं साक्षिमानेनेत्यत्र कालाद्यानन्त्ये साक्ष्यतिरिक्तप्रमाणाप्रवृत्तेरुक्तत्वादिदानीं कथमागमात्तत्सिद्धिरुच्यत इत्यत आह इदमुक्तं भवतीति ॥ अनुवाद एवायमिति । वस्तुतः पूर्वपक्षिणं प्रत्येवमेवोत्तरं देयमतो न विरोध इति भावः । केवलसाक्षिभास्यत्वं तु प्रथमाध्यायोक्तैर्जातिबधिराणामप्याकाशादिप्रतीतेरित्यादिहेतुभिः सिद्धम् । अतः केवलसाक्षिभास्यत्वे सिद्धे आगमस्यानुवादत्वसिद्धिस्तत्सिद्धौ च केवलसाक्षिभास्यत्वसिद्धिरित्यन्योन्याश्रय इति परास्तम् । एवं वास्तवं परिहारं स्वयमभिधाय मूलमभ्युपगमवादेनैव प्रवृत्तमतो न विरोध इत्याशयेनाह प्रतिपादकत्वे वेति ।

### **श्रीनिवासतीर्थीया** 

किन्त्विति । साक्षिसिद्धामनन्ततामनुवदति श्रुतिरित्येव, न तु तत्र स्वार्थसत्तानिश्चायकत्वरूपं तात्पर्यमित्यर्थः । अभ्युपेत्याह प्रतिपादकत्वे इति । अर्थप्रतिपादने यदि तात्पर्यमित्यर्थः ।

### **वाक्यार्थरत्नमाला** 

उत्कर्षापकर्षानत्यस्येति । उक्तर्षानन्त्यवदपकर्षानन्त्यस्यापि साक्षिसिद्धत्वमित्यस्य पूर्वेणैव सिद्धेरित्यर्थः । कालानन्त्यप्रतिपादकागमेति । अङ्गीकारवादस्य चेदमिति चशब्दयुक्तः पाठः स्वरसः । तन्महत्वमित्यस्य तस्य महत्वमिति व्यधिकरणताभिप्रायेणाह । मूले कालादीति । संशयविपर्ययाद्यन्यतमेति । आदिपदेनाज्ञानस्य परिग्रहः । एतच्चोक्तं ...... तत्सिध्येति । केवलसाक्षिभास्यत्वसिध्येत्यर्थः । आकाशाधिकरणीय चन्द्रिकाद्युक्तरीत्याह । यद्वेति । प्रमाणान्तरेणेति । अनुमानरूपप्रमाणान्तरेणेत्यर्थः । प्रतिपादकत्वसूचनमेवेति । प्रतिपादकत्वप्रतिबन्दीसूचनमित्यर्थः । प्राक्तथैवोक्तेरिति ज्ञेयम् ।





------------------------------------------------------------------------

महत्त्वाणुत्वयोर्नैव विश्रान्तिरुपलभ्यते

**महत्त्वाणुत्वयोर्नैव विश्रान्तिरुपलभ्यते**

### **सुधा**

परिमाणोत्कर्षवत्तदपकर्षस्यापि कालादावानन्त्यं साक्षिणाऽगमेन वा प्रतीयत एव । तथाऽपि न तत्सत्यम् । न हि प्रतीतत्वमात्रेण सत्यतानिश्चयोऽतिप्रसङ्गादिति द्वितीयं निराकरोति महत्त्वेति ।

## **अनुव्याख्यानम्**

***महत्त्वाणुत्वयोर्नैव विश्रान्तिरुपलभ्यते ॥***

कालादौ परिमाणोत्कर्षापकर्षयोर्विश्रान्तिरियत्तावच्छेदो बलवत्प्रमाणेन नैवोपलभ्यते । अत्र महत्त्वग्रहणं दृष्टान्तार्थम् । इदमुक्तं भवति । यथा कालादौ परिमाणोत्कर्षस्यानन्त्यं साक्ष्याद्यवगतं विपरीतग्राहकप्रमाणाभावात्सत्यमेव । तथा तदपकर्षस्यापि । विना बाधकेन साक्ष्यादिसिद्धं परिमाणापकर्षानन्त्य कालादावसत्यं चेत्तदुत्कर्षानन्त्यमप्यसत्यं स्यात् । अविशेषात् । ततश्चापरिच्छिन्नपरिमाणताऽङ्गीकारो (भज्येत) नङ्क्ष्येत । अतिप्रसङ्गस्तु बाधकाभावेनापास्त इति ।

### **शेषवाक्यार्थचन्द्रिका**

महत्त्वाणुत्वयोरित्यादिग्रन्थस्यानर्थक्यमाशङ्क्य द्वितीयपक्षनिरासकतया तं सङ्गमयितुं तं पक्षमुत्थापयति परिमाणेति ॥ अतिप्रसङ्गादिति । शुक्तिरजतादेरपि प्रतीततया तत्सत्यतानिश्चयप्रसङ्गादित्यर्थः । भाष्ये कालादावणुत्वपरिमाणापकर्षस्य विश्रान्तिरियत्तापरिच्छेदो बलवत्प्रमाणे नैवोपलभ्यत इत्येतावतैव साक्ष्याद्यवगतस्यापकर्षानन्त्यस्य सत्यतासिद्धेर्महत्त्वग्रहणमधिकमित्याशङ्क्याह अत्रेति । कथमत्र दृष्टान्तदार्ष्टान्तिकभावः किं च दृष्टान्तोपदर्शनेन प्रयोजनमित्यत आह इदमुक्तं भवतीति । तत्र दृष्टान्तदार्ष्टान्तिकभावोपपादनं यथेत्यादि । तदपकर्षस्यापीत्यतः परम् आनन्त्यं साक्ष्याद्यवगतं विपरीतग्राहकप्रमाणाभावात्सत्यमेवेत्यनुवर्तनीयम् । दृष्टान्तोपदर्शनप्रयोजनमाह विनेति । यदविशिष्टस्य यस्य यद्भवति तदविशिष्टस्यापरस्यापि तद्भवतीति तर्कमूलभूतसामान्यव्याप्तेः सूचनायाह अविशेषादिति । इष्टापत्तिं परिहरति ततश्चेति । एवं तर्हि प्रतीतत्वाविशेषाच्छुक्तिरजतादेरपि सत्यतानिश्चयप्रसङ्ग इत्यतो भवेदयमतिप्रसङ्गः यदि प्रतीततामात्रं तत्सत्यतानिश्चायकतयाऽभिमतं स्यान्न चैतदस्ति । किन्तु निर्बाधप्रतीतत्वमेव, तच्च न शुक्तिरजतादेरस्तीति नातिप्रसङ्ग इत्याह अतिप्रसङ्गस्त्विति ।

### **परिमल** 

साक्ष्यवगतोऽपि न सत्य इति प्राग्विकल्पितद्वितीयकल्पं विवृण्वन्नेवावतारयति परिमाणोत्कर्षवदित्यादिना अतिप्रसङ्गादिति द्वितीयं निराकरोतीत्यन्तेन । शुक्तिरूप्यादेरपि सत्यत्वापत्तिरूपातिप्रसङ्गादित्यर्थः । प्रागणुत्वासिद्धेरेव शङ्कनादाह अत्र महत्त्वग्रहणमिति । अस्फुटत्वादाह इदमुक्तं भवतीति । एवन्तर्हि प्रागुक्तातिप्रसङ्गस्य का गतिरित्यत आह अतिप्रसङ्गस्त्विति । शुक्तिरूप्यादेर्बाधकाभावादिति वैषम्यमिति भावः ।

### **यादुपत्यम्**

अतिप्रसङ्गस्त्विति । प्रतीतत्वमात्रेण सत्यतानिश्चये शुक्तिरजतादेरपि तन्निश्चयः स्यादित्यतिप्रसङ्गस्तु प्रतितत्वहेतुविशेषणतया विवक्षितेन बाधकाभावेनापास्त इत्यर्थः ।

------------------------------------------------------------------------

अन्यदेव ह्यनन्तत्त्वं महत्त्वाणुत्वयोः समम्

**अन्यदेव ह्यनन्तत्त्वं महत्त्वाणुत्वयोः समम्**

### **सुधा**

नन्वस्त्येव परिमाणापकर्षस्यानन्त्याभ्युपगमे बाधकम् । तथा हि । अपकर्षो नामाल्पता । आनन्त्यं चानल्पता । न च विरुद्धयोर्विशेषणविशेष्यभावः सम्भवति । न हि भवति पीतोऽपीत इति । अतो बाधकसद्भावात्प्रतीतमप्यपकर्षानन्त्यं त्यज्यत इत्यत आह अन्यदेवेति ।

## **अनुव्याख्यानम्**

***अन्यदेव ह्यनन्तत्त्वं महत्त्वाणुत्वयोः समम् ॥***

नानन्तत्वं नामानल्पत्वम् । किन्त्वन्यदेव परिच्छेदाभावरूपम् । तस्मात्परिमाणोत्कर्षापकर्षयोः समानो धर्म इति युज्यते । अत्रापि महत्त्वग्रहणं दृष्टान्तत्वेन । यथा महत्त्वस्य विशेषणं तथाऽणुत्वस्यापीति । यद्यनन्तत्वं नामानल्पत्वं स्यात्तदोत्कर्षस्यापि विशेषणं न स्यात् । न हि तदेव तस्य विशेषणं भवति । पीतः पीत इत्यदर्शनात् । अतस्तत्रानन्त्यं नाम परिच्छेदाभाव इति स्वीकृत्य विशेषणविशेष्यभावः समर्थनीयः । तथा प्रकृतेऽपीति । यथा हि परिमाणोत्कर्षो गगनादावनवधिकस्तथा तदपकर्षोऽप्यनववधिक एवेति विशेषणविशेष्यभावाभ्युपगमे न कोऽपि दोष इति ।

### **शेषवाक्यार्थचन्द्रिका**

अन्यदेवेत्युत्तरवाक्यानर्थक्यमित्याशङ्क्य पूर्ववाक्योक्तस्य परिमाणापकर्षानन्त्यस्य कालादौ निर्बाधप्रतीतिसिद्धत्वस्य बाधकाभावव्युत्पादनेन समर्थनार्थत्वान्न तदिति भावेन बाधकाभावोपपादक तया तद्योजयितुं तच्छङ्कामुत्थापयति नन्विति । आनन्त्यं चानल्पतेत्यत्रानल्पशब्दस्य भावप्रधानत्वाश्रयणादनल्पतेत्यर्थोऽभिमतः । अन्यथाऽपकर्षोऽनन्त इति प्रयोगस्याल्पत्वमनल्पत्वमित्यर्थप्राप्त्या वक्ष्यमाणविरोधानुपपत्तिप्रसङ्गादिति ध्येयम् । अस्त्वेवमपकर्षानन्त्ययोरल्पताऽनल्पतारूपत्वं किन्तावतेत्यत आह न च विरुद्धयोरिति । अपकर्षोऽनन्त इत्युक्त्या ह्यल्पत्वमनल्पत्वमित्युक्तं स्यात् । न चेदं सम्भवति । स्वस्य स्वान्यत्वासम्भवेन विशेषणत्वानुपपत्तेरित्यर्थः । यद्यप्यत्र प्रतियोगिनोऽल्पत्वस्य तदन्यस्य च परस्परविरहरूपत्वादिरूपविरोधासम्भवाद्विरुद्धयोरित्येतदसमञ्जसमित्याभाति । तथाऽपि विरुद्धयोरित्यस्य परस्परभिन्नयोरित्यर्थकत्वाददोषः । यद्यपि च परस्परभिन्नयोरपि विशेषणविशेष्यभावो नानुपपन्नस् तथाऽपि नाभेदेन तयोरन्वयः सम्भवतीत्यत्र तात्पर्याददोष इति ध्येयम् ।

वस्तुतोऽनल्पताशब्देऽल्पताशब्दस्य भावप्रधानत्वेन नञश्च ‘अकर्तरि च कारके संज्ञयामि’त्यादाविव प्रतिषेधार्थकत्वेन अनल्पतारूपाऽऽनन्त्यस्याल्पतात्वात्यन्ताभावरूपत्वादपकर्षोऽनन्त इति प्रयोगस्याल्पतारूपोऽपकर्षोऽल्पतात्वात्यन्ताभाववान् इत्यर्थपर्यवसानाद् अल्पतारूपस्यपकर्षस्याल्पतात्वात्यन्ताभावरूपस्य चानन्त्यस्य परस्परविरहरूपत्वादेव विरुद्धत्वमिति यथाश्रुतमेव रमणीयमिति ध्येयम् । विरुद्धयोर्विशेषणविशेष्यभावानुपपत्तिं दृष्टान्तोक्त्या प्रथयति न हीति । आद्ये पीते पीतान्यत्वस्याभावात्पीतपीतान्य इत्यभेदेनान्वयादर्शनादित्यर्थः । द्वितीयव्याख्यायां चापीतशब्दस्थपीतशब्दस्य भावप्रधानत्वान्नञश्च प्रतिषेधार्थकत्वात्पीतोऽपीत इत्यस्य पीतत्ववान्पीतत्वाभाववानित्यर्थपर्यवसानात्परस्परविरहरूपतया विशेषणविशेष्यभावादर्शनादित्यर्थः । उक्ताशङ्कानिवर्तकतयाऽपेक्षितपूरणेन मूलं योजयति नेत्यादिना । मूलेऽन्यदेव ह्यतन्तत्वमणुत्वस्येत्येतावतैवापकर्षानन्त्ययोर्विशेषण विशेष्यभावसमर्थनान्महत्त्वग्रहणमधिकमित्याशङ्क्य परिहरति अत्रापीति । दृष्टान्तदार्ष्टान्तिकभावमेव दर्शयति यथेति । दृष्टान्तत्वेन महत्त्वग्रहणस्यापि किं प्रयोजनमित्यत आनन्त्यस्यानल्पतारूपत्वाभाव सिद्धिरेव तत्प्रयोजनमित्यभिप्रेत्य तदुपदर्शनपूर्वकं दृष्टान्तदार्ष्टान्तिकभावमेव विशदयति यदीत्यादिना ॥ न हि तदेव तस्येति । महत्त्वस्योत्कर्षरूपत्वेनानल्पतारूपत्वादानन्त्यस्य चानल्पत्वरूपत्वान्महत्त्वमनन्तमित्यस्यानल्पतारूपोत्कर्षोऽनल्पतेत्यर्थपर्यवसाने नञः प्रतिषेधार्थत्वे च अल्पत्वात्यन्ताभाव इत्यर्थपर्यवसानेन स्वस्यैव स्वविशेषणत्वं वाच्यम् । न च तत्सम्भवतीत्यर्थः । तत्रैवानुरूपं दृष्टान्तमाह पीत इति ॥ विशेषणविशेष्यभाव इति । महत्त्वमनन्तमित्येवं रूप इत्यर्थः ॥ प्रकृतेऽपीति । अपकर्षोऽनन्त इत्यत्रापीत्यर्थः । किमनेनोक्तं भवतीत्यतो वाक्यतात्पर्यमाह यथा हीति । इतीत्यतः परंभाव इति शेषः ।

### **यादुपत्यम्**

आनन्त्यं चानल्पतेत्यत्रानल्पताशब्दान्तर्गताल्पशब्दो भावप्रधानो विवक्षितः । अन्त्याल्पशब्दयोः पर्यायत्वात् । तथाचानन्त्यम् अनल्पतेत्यर्थः पर्यवस्यति । एवमग्रेऽपि । तेन यथाश्रुते वक्ष्यमाणविरोधादेरनुपपत्तिः । अपकर्षादिकमनन्तमिति प्रयोगस्याल्पत्वादिकमनल्पमित्यर्थप्राप्त्या विरोधादेरसम्भवादिति दूषणानवकाश इति ध्येयम् । ततः किमित्यत आह न च विरुद्धयोरिति । अपकर्षोऽन्त इति प्रयोगे ह्यल्पत्वमनल्पत्वमित्युक्तं स्यात् । न चेदं सम्भवति । स्वस्मिन्स्वान्त्यत्वस्य विरुद्धत्वेन विशेषणत्वानुपपत्तेरित्यर्थः । ननु तथाऽपि विरुद्धयोरिति कथम् । प्रतियोगिनोऽल्पत्वस्य तदन्यस्य च परस्परविरहरूपत्वादिरूपविरोधासम्भवादिति चेन्मैवम् । परस्परं भिन्नयोर्नाभेदेनान्वयः सम्भवतीत्यत्र तात्पर्यात् । नञः प्रतिषेधार्थत्वेन परस्परविरहरूपत्वरूप एव विरोधोऽत्राभिप्रेत इत्यप्याहुः । तथा प्रकृतेऽपीत्युक्तमेव दर्शयति यथा हीति ।

### **श्रीनिवासतीर्थीया** 

समानो धर्म इति । परिच्छेदाभावरूपमानन्त्यमुत्कर्षापकर्षयोः समानो विशेषणभूतो धर्म इति युज्यत इत्यर्थः ॥ उत्कर्षस्यापीति । अनल्पतापरपर्यायस्येत्यर्थः । कुत इत्यत आह न हीति ।

### **वाक्यार्थरत्नमाला** 

अल्पत्वमनल्पमित्यर्थप्राप्त्या वक्ष्यमाणेति । नन्वन्यदेव ह्यनन्तत्वं महत्वाणुत्वयोः सममित्यनुव्याख्यानस्यापकर्षो नामाल्पतेत्यादि शङ्का तत्परिहाररूपेण मूलोक्तयोजनायां सम्भवन्त्यां किलवक्ष्यमाणविरोधावकाशसम्भवेन तदानुगुण्याय भावप्रधानत्वमल्पशब्दस्याश्रयणीयम् । न चेयं योजना सम्भवति । अपकर्षरूपाल्पतायामानन्त्यमित्युक्ते अल्पतायामानन्त्यं यद्विशेषणतया प्राप्तं तदनल्पत्वरूपमेवास्तु । न च विरोधः । महत्वं ह्यनल्पत्वमिति व्यवह्रियमाणमल्पत्वभेदवदनल्पत्व त्वात्यन्ताभाववद्वोपलब्धमित्यतस्तदुपलब्धिमूलः प्रकृते विरोधेऽपि तदावकाशवान् यद्यल्पत्वमनल्पत्वमल्पं नेत्येवार्थप्राप्तौ विरोधाभावः । अत्र हि परिमाणेऽपकर्षपदोक्ताल्पताधर्मिणी । तस्याञ्चापराल्पता निषिध्यते इति स्पष्टम् । अत्र पक्षेऽविरोधो ऽदोषो ऽदुष्टत्वमित्यादाविवानल्पत्वमित्यनेनाल्पत्वाभाव प्राप्त्युपपत्तेश्च । अत एव विरोधशङ्कापरिहारकतयाऽन्यदेवेति भाष्यप्रकृत्युपवर्णनपूर्वकं नानन्तत्वं नामानल्पत्वमित्यादिरूपेण तदभिप्रायकथनं च दुरुपपादनम् । अनन्तत्वस्यानल्पत्वरूपेत्वेऽपि अपकर्ष पदोक्ताल्पतायामल्पत्वाभावस्य प्रतिपादने विरोधानवकाशात् । महत्वाल्पत्वयोर्विवेकं प्रतिपादयितुं यत्र महत्वमनल्पत्वमिति प्रयुज्यते तत्र सामानाधिकरणप्रयोगेऽल्पत्वभेदवदाद्यर्थप्रतिभासेऽपि प्रकृते व्यधिकरणप्रयोगादल्पतायामल्पताभेदवदित्याद्यर्थप्रतिभासस्यैव प्राप्त्याऽल्पताऽल्पताभेदवतीत्यादेरर्थस्याप्राप्त्या नात्रोपलम्भानुसारेणापि विरोधानवकाशाच्च । भ्रान्त्या कथञ्चिदवकाशे वोक्तरीत्या धर्मिभूताल्पताभिन्नमनल्पत्वं तस्यां निषिध्यते । नतु तस्या अल्पत्वभेदवत्वं संसर्गारोपनिषेधपक्षानुसारेणाल्पतात्वात्यन्ताभाववत्वं वाऽनन्त्यपदेनोच्यत इत्येव परिहारसम्भवे तत्परित्यागेनानन्त्यस्याल्पत्व रूपत्वं न किंत्वन्यदेवानंतत्वमिति परिहारपरतया भाष्यप्रवृत्तिवर्णनायोगात् । अत एव च दृष्टान्तत्वेन महत्वग्रहणमुपवर्ण्य स्वस्यैव स्वविशेषणत्वायोगादुत्कर्षे आनन्त्यमनल्पत्वरूपं नेत्युपपादनं च कठिणम् । उक्तरीत्योत्कर्षे परिमाणनिष्ठे उत्कर्षान्तरस्यानन्त्यपदेन वचने उत्कर्ष उत्कृष्ट इत्यर्थप्राप्तावप्युत्कर्षोऽनल्पत्वमित्यर्थाप्राप्त्या स्वस्यैव स्वविशेषणत्वानापत्तेः । अत एव च पीतोऽपीत इति पूर्वत्रोत्तरत्र च पीतः पीत इति च दृष्टान्तो विषमः । पीतेऽपीतपदेन पीतभेदस्य वा पीतत्वात्यन्ताभावस्य वा प्रतिपादनेन तदुभयाभावस्य प्रतियोगितदवच्छेदकविरोधेन पीतोऽपीत इति विशेषणविशेष्यभावस्यायोगेऽपि तथाविशेषणस्य विशेष्यगतेतरव्यावृत्तिप्रतिपादनमुखेन तत्स्वरूपज्ञापकतया पीत इत्यनेन पीतत्वविशिष्टतया बोधिते पुनः पीत इति वचनानर्थक्येन पीतः पीत इति विशेषणविशेष्यभावायोगेऽपि चोक्तरीत्याऽनल्पत्वेऽल्पत्वान्तरप्रतिपादनोपपत्या विशेषणविशेष्यभावोपपत्तेः । एवमेव बहुत्वाल्पत्वयोर्यद्वदित्यादिसङ्ख्यादृष्टान्तकथनपरभाष्ययोजनाऽपि दुर्घटैव । अल्पत्वबहुत्वयोरनल्पत्वरूपानन्त्यसमकानन्त्येति विशेषणपदेन सङ्ख्यात्वेनोक्ताल्पत्वबहुत्वभिन्नाल्पत्वबहुत्वयोर्निषेधविध्यङ्गीकारेण विरोधानवकाशे तत्परिहाराय प्रकारान्तराश्रयणायोगात् । अस्तु वा कथंचिदेतन्मूलोक्ता भाष्ययोजना । तथापि तद्य्वाख्यानटीकातु न सङ्गता । विरुद्धयोर्विशेषणविशेष्याभावानुपपत्तेर्वक्ष्यमाणानु गुण्यायानन्त्यं चानल्पतेत्यत्राल्पशब्दे भावप्रधानतामनाश्रित्यैव मूलस्य प्रकारान्तरेणानायासेन योजयितुं शक्यत्वात् । तथाहि । महत्वमनल्पत्वमित्यत्र समानाधिकरणप्रयोगेऽनल्पत्वशब्दार्थदर्शनमात्रेण व्यधिकरणप्रयोगेऽपि भ्रान्त्या तदर्थत्वमवलंब्य विरोधशङ्काया वाच्यत्वादल्पतायामनल्पतेत्यस्याल्पतानल्पतेति पर्यवसानेऽल्पताऽल्पताभेदवती अल्पतात्वात्यन्ताभाववतीति वार्थः प्राप्तो ऽनल्पताऽनल्पतेति न विद्यतेऽल्पता अल्पत्वस्या इति च विग्रहाभ्यां क्रमेण तदुभयलाभसम्भवात् । तत्राल्पतात्वरूपप्रतियोगितावच्छेदकधर्मविशिष्टार्थवाच्यल्पताशब्देनाल्पताभेदार्थकनञ्विरुद्धः । प्रतियोगितावच्छेदकस्यान्योन्याभावविरोधेन तद्वारा तदवच्छिन्नस्यापि तद्विरोधेनाल्पताप्रतियोगिकभेदवतीति विशेषणपदमपि तद्विरुद्धम् । एवञ्चाल्पता अनन्त्यमनल्पताल्पताभेदवतीत्यर्थक्रमेण विशेषणविशेष्यभावानुपपत्तेरित्यर्थः । एवमल्पतात्वरूपं प्रतियोगिमति तदत्यन्ताभावस्य विरोधद्वाराऽल्पताल्पतात्वात्यन्ताभावप्रतीतिविशेषणविशेष्यभावानुपपत्तेरित्यर्थः । पीतोऽपीत इत्यत्रापि पीतः पीतप्रतियोगिकभेदवान् पीतत्वात्यन्ताभाववान्वेति बोधाद्विशेषणविशेष्यभावायोगो बोध्यः । अथवा नञोऽन्योन्याभाव एव शक्तिरिति पक्षेऽल्पतायामनल्पतेत्युक्तस्य यथाश्रुतस्यैव ग्रहणम् । विशेषणविशेष्यशब्दौ च धर्मधर्मिपरौ । अत एवोत्कर्षापकर्षयोः समानो धर्म इति व्याख्याति । वस्तुत इति टीकापक्षेऽपि तदादरात् । तथा चाल्पतारूपे धर्मिणि आनन्त्यपदार्थत्वेनाङ्गीकृताल्पताप्रतियोगिकान्योन्याभावो न धर्मः सम्भवति । वह्न्यभाववति हृदवह्निरूपधर्मस्य विरुद्धतया तत्र तद्धर्माभावदर्शनेनाल्पतान्योन्याभावरहिताल्पतायां तद्रूपधर्मानुपपत्तेरित्यर्थः ।

विरोधश्च पूर्वोक्तरीत्या परंपरया । एवमल्पतात्वात्यन्ताभावोपिहि प्रतियोगिमति विरुद्ध एवेति स्पष्टमेव । तद्वारा धर्मिणोपि परंपरया विरोधश्च लोके विरुद्धयोरेव घटरूपादिरूपयोर्धर्मधर्मिभावदर्शनेन प्रतियोगिमत्तदभावयोश्च विरुद्धयोस्तददर्शनात्तद्धर्मस्याल्पतायामनुपपत्तेरित्यन्ताभावस्य नञर्थत्वपक्षेत्यर्थः । पीतोऽपीत इत्येतदप्युभयाभावपक्षेपि धर्मधर्मिभावाभावदर्शनपरतया योज्यम् । पीते पीतान्योन्याभावस्य वा पीतत्वात्यन्ताभावस्यवा धर्मताया अभावादुक्तरीत्यैवेति । नानन्तत्वं नामेति । उक्तरीत्याल्पताभेदोवाऽल्पतात्वात्यन्ताभावोवाऽनन्तत्वं न विवक्ष्यत इत्यर्थः । परिच्छेदाभावेति । अन्तपदस्य परिच्छेदे रूढतया तदभावस्यैवानन्तपदाल्लाभे आनन्त्यमवच्छेदाभावरूपमेवेत्यर्थः । इति युज्यत इति । अवच्छेदाभावरूपधर्मस्यान्योन्याभावात्यन्ताभावयोरिवाल्पतारूपधर्म्यविरोधाभावादिति भावः । नहि तदेव तस्येति । उत्कर्षेऽनल्पत्वमित्युक्तस्य भ्रान्त्योत्कर्षोऽनल्पत्वमिति पर्यवसाने परिमाणे उत्कर्षोऽनल्पतानामोत्कर्ष इति स्वस्यैव स्वविशेषणत्वं प्राप्नोति । विशेष्यविशेषणपदयोरपर्यायतद्दर्शनेन पययोर्विशेषणविशेष्यभावानुपपत्तेरित्यर्थः । यद्वोत्कर्षरूपमहत्वाख्ये धर्मिणि स्वस्यैव धर्मतयाऽवस्थानस्यात्माश्रयपराहतत्वेनाभेदे धर्मधर्मिभावानुपपत्तेरित्यर्थः ।

पीत इति । पीत इत्यस्य हि पीतत्वविशिष्टोऽर्थः । तस्मिन्विशिष्टे धर्मिणि द्वितीयपीतपदेन पीतत्वसमर्पणे भवत एव पर्यायत्वात्माश्रयत्वे इति ज्ञेयम् । एवमेव बहुत्वाल्पत्वसङ्ख्यादृष्टान्तपरमूलमपि योज्यमिति । तदेवमन्यदेव ह्यनन्तत्वमित्यादिभाष्यस्य मूलोक्तयोजनाया मूलस्य चैतट्टीकोक्तयोजनायाश्च दुर्घटतया कथं वक्ष्यमाणविरोधपरिहारायाल्पशब्दस्य भावप्रधानताश्रयणादिकमिति चेत् । अत्रोच्यते । यत्तावदुक्तम् अपकर्षरूपाल्पतायामानन्त्यमित्युक्त इत्यादिना विरोधानवकाशादित्यन्तेनाल्पतानल्पेति पर्यवसन्नार्थे विरोधशङ्कानवकाश इति । तत्तथैवेति ब्रूमः । तर्हि विरुद्धयोरित्येतत्कथमिति चेन्न । महत्वे ह्यनल्पत्वशब्दो वर्तमानोऽल्पताभेदं वाऽल्पतात्वात्यन्ताभावं वा निमित्तीकृत्य प्रवर्तते । अल्पत्वभिन्नेऽल्पत्वरहिते च महत्वेऽनल्पत्वप्रयोगात् । तथाचाल्पतायामपि प्रवर्तमानस्यास्याल्पताभेदादेरेव प्रवृत्तिनिमित्ततया प्राप्नोतीति भ्रान्तो ह्यल्पतायामानन्त्यपदेनाल्पत्वे उक्तेऽपि सामानाधिकरण्ये पर्यवसानं कृत्वाऽल्पतानल्पतेति विशेषणविशेष्यभावानुपपत्तिरिति शङ्कितवानित्यदोषात् । अत एव पीतोऽपीत इति दृष्टान्तो नविषमः ।

कथं तर्ह्यनल्पत्वं नानन्तत्वम् । किं त्वन्यदेवेति भाष्याशयवर्णनम् । अल्पत..... पदार्थभूतानल्पतापदेनाल्पत्वाभावस्यैवोक्तयाऽल्पताऽनल्पेति विशेषभावप्राप्त्या विरो...... दुपपत्तेरित्यवाशयस्य वर्णनीयत्वादित्युक्तमिति चेत्सत्यम् । नानल्पत्वमिति निषेधस्य शङ्किताल्पतान्योन्य ........ मत्वारूपानल्पत्वनिषेधपरतयाऽल्पताराहित्यरूपानल्पत्वस्यानन्तत्वरूपताविधिनिषेधयोरौदासीन्येनचानन्तपदार्थ मर्यादया लब्धार्थस्यैव सम्भवे किं वास्तवार्थस्वीकारेणेत्याशयेनानन्तत्वमित्यादिमूलप्रवृत्योक्तरीत्याभाष्याशयवर्णनोपपत्तेः । अत एवोत्कर्षापकर्षयोः समानो धर्म इति युज्यत इति व्याख्यातम् । अनन्तपदोक्तावच्छेदाभावस्योत्कर्ष इवापकर्षेऽपि व्यवहारकाले तुऽपकर्षोऽनवधिक इत्येवं विशेषणविशेष्यभावस्य विरोधशङ्काभासेनापि प्रतिरोधाभावसूचनात् । एवमेव दृष्टान्तीकृते महत्वेऽनल्पत्वस्याविरोधेऽपि वास्तवानन्तपदार्थविवक्षयैवावच्छेदाभाव एवार्थो नत्वनल्पत्वमित्युक्तमित्यदोषः । अत एव च पीतः पीत इति दृष्टान्तोऽपि संमत एव । तथा चैवं मूलकृतोक्तं भवति । यथोक्तर्षोऽनन्त इत्युक्तेऽनवधिक इति प्रतीतेस्तदुत्कर्षगतमानन्त्यमवच्छेदाभावरूपं सम्भवति तथाऽपकर्षोऽनवधिक इति विशेषविशेष्यभावोपपत्तेरपकर्षे आनन्त्यमवच्छेदाभावरूपं सम्भवतीति । एवमेव बहुत्वाल्पत्वयोर्यद्वदिति सङ्ख्यादृष्टान्तभाष्यमूलमपि सूपपादनमिति ।

नन्वस्तूक्तरीत्या मूलोक्तभाष्ययोजना । तथापि तट्टीकाया न संगतिरेवेत्युक्तमिति चेत्तत्र ब्रूमः । असङ्गतिर्ह्यल्पशब्दस्य भावसाधनत्वाश्रयणे नानल्पत्वता । आनन्त्यमिति व्याख्यानेऽपकर्षपदोक्ताया मल्पतायामानन्त्यपदार्थतयाऽनल्पतात्वप्राप्तावपकर्षोऽनन्त इत्यस्याप्यल्पताऽनल्पत्वमिति पर्यवसाने विशेषणविशेष्यभावापन्नयोष्टीकोक्तरीत्या विरोधावकाशलाभेऽपि महत्वादौ यत्रानन्त्यमस्ति तस्यानल्पतारूपत्वेऽप्यनल्पतात्वरूपत्वाभावेनाल्पतागतानन्त्यस्याप्यनल्पतारूपत्वस्यैव प्राप्त्याऽनल्पतात्व रूपत्वाभावेन तथा व्याख्यानस्याशाब्दत्वादिति प्रकारेण वाच्यता तर्हि प्रकारान्तरेण व्याकुर्वतोऽपि तावदशाब्दत्वमपरिहार्यम् । तत्पक्षेऽप्यल्पतायामानन्त्यमित्यनेनाल्पतायामनल्पतेत्युक्तेप्यल्पतानल्पतेत्येवं सामानाधिकरण्यस्यालाभेन तदाश्रयणेनार्थविशेषपर्यवसानानुपपत्या विशेषणविशेष्ययोर्विरोधोपपादनायाश्रितसामानाधिकरण्ये शाब्दत्वस्यैव वाच्यत्वात् । यदि च महत्वमनल्पत्वमित्यत्राल्पत्वभिन्नस्याल्पतात्वात्यन्ताभाववतोवाऽनल्पत्वपदार्थतया दृष्टत्वेनाल्पतायामनल्पतेति व्यधिकरणप्रयोगे कृतेऽपि तत्प्रयोगस्थानल्पताशब्दस्याल्पत्वभिन्नादिकमर्थ इति स्वीकृत्य सामानाधिकरण्यांशे च भ्रान्तयुक्ताविरोधशङ्केति ब्रूयेत्तर्हि टीकायामपि भ्रान्तस्य विरोधाशङ्कैव संमतेति समः समाधिः ।

तथाहि । अपकर्षे आनन्त्यं नामाल्पतेत्युक्ते न अल्पमनल्पं न विद्यतेऽल्पत्वंयस्येति वाऽनल्पं तस्य भावोऽनल्पतेत्यर्थानुसारेणानल्पीयधर्माभिधानप्राप्त्याऽपकर्षो अनन्त इति विशेषणविशेष्याभावेन प्रयोग अनन्त इत्यस्यानल्प इत्येवार्थापत्या मूलस्थविरोधशङ्काया अनवकाश इत्याशङ्कानिवृत्तये महत्वमनल्पत्व मित्यत्रानल्पत्वशब्दस्याल्पभिन्नत्व मल्पतात्वात्यन्ताभाववच्चार्थो दृष्ट इति तदनुसारेणाल्पतारूपापकर्षोऽनल्पतार्थकानन्तपदेनाल्पताभिन्न इत्यादिरुक्तो भवतीति युक्तो विरोधावकाश इति मूलाभिप्रेतं विशेषणविशेष्यभावायोगं प्रतिपादयितुमानन्त्यं चानल्पतेति मूले आनन्त्यस्यैवानल्पतारूपत्वोक्तावपकर्षोऽल्पताभिन्नवान् अल्पतात्वात्यन्ताभाववदाश्रय इत्येवानन्तपदार्थप्राप्तावप्यनन्तपदार्थस्यानल्पत्वरूपानुक्तेः कथमुक्तार्थलाभ इत्याशङ्कायां यथाऽल्पतायामानन्त्यं नामानल्पतेत्युक्तेऽनल्पस्य भावोऽनल्पतेत्यर्थाश्रयणेनाल्पतारूपापकर्षोऽनल्प इत्यर्थप्राप्तिस्तथाऽल्पशब्दस्य भावप्रधानताश्रयणेऽनल्पत्वस्याभावोऽनल्पत्वता आनन्त्यमित्यर्थस्यापि प्राप्त्या तदनुसारेणापकर्षोऽनन्त इति विशेषणविशेष्यप्रयोगेऽपकर्षोऽनल्पत्वमित्यस्याल्पत्वभिन्नत्वमिति नञः प्रतिषेधार्थत्वेऽपि अल्पतात्वात्यन्ताभाववानित्येवंरूपार्थस्यापि लाभो युक्त इति टीकार्थपर्यालोचनयाऽनल्पत्वता आनन्त्यपदार्थ इति भ्रान्तस्य विरोधशङ्केत्यस्यापि मूलाभिप्रेतत्वकल्पनस्योपपन्नत्वात् । त्वत्पक्षे आनन्त्यपदार्थोऽनल्पतेति यथाश्रुतमङ्गीकृत्याल्पतायामनल्पतेति व्यधिकरणत्वस्य सत्वेऽपि सामानाधिकरण्यांशे भ्रान्तिरिति कल्पनीयम् । टीकापक्षेतु यथाश्रुतं वैय्यधिकरण्यमनुसृत्यैवानन्त्यपदार्थे भावप्रवेशोऽभिप्रेत इत्यंशे भ्रान्तिरितीत्यविशेष एवापीत इत्यादि दृष्टान्तानुगुण्यं तु स्पष्टमेव । योजनान्तरगतशिष्टमुपपादनं तु टीकायामभिप्रेतमेवेति न कश्चिद्विशेषः । अत एव वस्तुत इति पक्षे अत्राविरोध इत्यादाविवान्त्यता भावार्थतामादायैव विरोधमुपपादयिष्यति । धर्मधर्मिणोरेव विरोधश्चोपपादयिष्यते । यत्राप्युत्तरटीकावाक्येऽन्यथार्थस्यापाततस्तत्र प्रतिभासस्तत्र पूर्वोत्तरानुसारेण विवक्षितार्थपरत्वेन योजना कार्या करिष्यते चानुपदमेवचास्ताम् । तदेवमन्यदेव ह्यनन्तत्वमिति भाष्यस्य मूलोक्तरीत्या मूलस्य चैतट्टीकोक्तरीत्या योजनायाः सूपपादानत्वान्न कश्चिद्दोष इति तद्योजनानुसारेण वक्ष्यमाणविरोधानुगुण्यायाल्पशब्दस्य भावप्रधानत्वाश्रयणादनल्पत्वता इत्यर्थोऽभिमत इति युक्तमुक्तमिति सूरयो विदांकुर्वन्तु ॥

अत्रोच्यत इत्यादिना पूर्वोक्तमूलयोजनानुगुण्येन टीकायोजनाऽपि कार्याऽस्ति । एतट्टीकायोजनानुसारेण पूर्वमूलयोजनयोरेकीकार्यत्वात् । तत्र तत्र प्रभासंवाद आयाति । सावधानेन मनसा एकवाक्यतया मूलयोजना टीकयोजना च कार्यास्ति । भावो ह्यभावश्च स एवहीत्युत्तरानुभाष्यमूलटीकानुगुण्यं च शोध्यम् ।

अनल्पताशब्दतदर्थमूलटीकाशयोऽनल्पगुरुप्रसादात् ।

अप्यल्पवेत्रा प्रकटीकृतस्तमनल्पबोधाः परिशीलयन्तु ।

विरोधानुपपत्तीति । विशेषणविशेष्यभावानुपपत्तिहेतुविरोधेत्यर्थः । एतच्चोत्तरत्रैव स्फुटीभविष्यति । अनल्पत्वमित्युक्तं स्यादिति । अल्पताशब्दान्तर्गताल्पशब्दस्य भावप्रधानतायाः सिद्धत्वादेक एव तदुपात्त इति द्रष्टव्यम् । स्वस्य स्वान्यत्वेति । अन्योन्याभावविरोधिभूतप्रतियोगितावच्छेदकाल्पत्वस्य स्वस्मिन्विद्यमानत्वादिति भावः । प्रतियोगिन इति । अनल्पत्वशब्दोक्ताल्पत्वान्योन्याभावप्रतियोगिन इत्यर्थः । अन्यस्य चेति । अल्पत्वप्रतियोगिकान्योन्याभाववत इत्यर्थः । अघटः पट इत्यादाविव नञोऽन्योन्याभाववति लक्षणया तस्यलाभादिति भावः । परस्परविरहेति । आदिपदेन परविरहव्याप्यत्वसहानवस्थानयोर्ग्रहणम् । अनल्पत्वमित्यर्थकानन्तपदस्य विशेषणपदतया तदुक्तधर्मत्वेनानल्पत्वतैव प्राप्नोति । सा चाल्पत्वप्रतियोगिकान्योन्याभाववत्वलक्षणा । उक्तं रूपं चान्योन्याभावमात्रपर्यवसन्नम् । अन्योन्याभाववतो धर्मस्यान्योन्याभावात्मकत्वात् । तथा च वक्ष्यमाणो विशेषणविशेष्यपद योर्विरोधाविशेषणविशेष्यविरोधे पर्यवसन्नः । नचानयोर्विरोधोऽस्ति । अन्योन्याभावस्यविशेष्यात्यन्ताभावत्व रूपतद्विरहत्वाभावात् । प्रतियोगिभूताल्पत्वरूपविशेष्यस्यापि अन्योन्याभावात्यन्ताभावरूपत्वाभावः । प्रतियोगितावच्छेदकधर्मस्यैव तदभावरूपत्वात् । अल्पत्वरूपप्रतियोगिमत्यपि तदन्योन्याभावस्य सत्वेन प्रतियोगितदन्योन्याभावयोः परस्परविरहव्याप्यत्वरूपस्य वा सहा । नवस्थानरूपस्य वा विरोधस्यासम्भव एवेति विरुद्धयोरित्युक्तं कथम् । इयमेव गतिः पीतोऽपीत इत्यन्योन्याभावधर्मकपीतपदार्थदृष्टान्तेऽपीति । विरुद्धपदं गौणार्थमाश्रित्याह । परस्परभिन्नयोरितीति । नानुपपन्न इति । दण्डदेवदत्तादौ भेदेऽपि विशेषणविशेष्यभावदर्शनादिति भावः । अभेदेनेति ॥ रूपघटादेरिवेति भावः । अत्र पक्षे उक्तरीत्या विरोधसमर्पणायानन्त्यं चानल्पतेत्यत्रत्याल्पशब्दस्य भावप्रधानताश्रयणीया । अन्योन्याभावस्य नञर्थत्वेन विरोधपदं गौणार्थं भवतीत्यपरितोषात्पूर्ववदत्राल्पशब्दस्य भावप्रधानत्वमनाश्रित्य नञोऽत्यन्ताभावार्थतामाश्रित्यैव शुक्तिकायां रजतमिति संसर्गारोपपक्षेऽरजतमित्यत्र रजतत्वसंसर्गाभाववदित्यर्थवशेन तत्र रजतपदस्य भावप्रत्ययप्रधानताव्युत्पत्यनुसारेण प्रकृतेऽप्यल्पतायामल्पतात्वाभाव इत्यर्थप्राप्तौ तत्र विरोधासंगतिप्रकारमाह । वस्तुत इति । अपकर्षोनामाल्पतेत्यनुसारेणानन्त्यमनल्पतेति स्त्रीलिङ्गप्रयोगेपि त्वान्त एव प्रयोगोऽभिमतः । अत एवानल्पत्वमित्यादिरेवोत्तरमूलग्रन्थः । तथा चाल्पत्वता अल्पतात्वमिति ज्ञेयम् ।

अकर्तरिचेति । तत्र नञो अन्योन्याभावार्थत्वे नञिवयुक्तन्यायेन कर्तभिन्नकर्तृसदृशस्यैव प्राप्त्या कारकग्रहणवैय्यर्थ्यापत्तिरित्यतः कर्तरि नेति प्रतिषेधार्थताया एवाश्रयणादिति भावः । अनल्पतारूपेति मूलानुवादोयम् । अनल्पतात्वरूपेत्यर्थः । अत्यन्ताभावरूपत्वादिति । नञोऽत्यन्ताभाव एव शक्तिस्वीकारादिति भावः । परस्परविरविरहरूपत्वादेवेति । यद्यप्यल्पतात्वात्यन्ताभावस्याल्पतात्वस्य च परस्परविरहरूपत्वेऽपि नाल्पताया उक्तात्यन्ताभावस्य च तथात्वमिति कथमेमुक्तिरित्याभाति । तथापि अल्पतात्वात्यन्ताभावप्रतियोगिभूताल्पतात्वस्य तद्विरहरूपतया विरोधवतोऽल्पतायां सत्वात्तद्वारकोऽल्पतायास्तद्विरोधः । घटवति भूतले घटाभावस्य विरुद्धताव्यवहारानुसारेण घटवद्भूतलघटाभावयोर्घटरूपप्रतियोगिद्वाराविरोधाश्रयणस्य दृष्टत्वादतो नानुपपत्तिः । यद्यपि नञर्थतयाऽन्योन्याभावपक्षेऽपि अल्पत्वान्योन्याभावस्याल्पतात्व रूपप्रतियोगितावच्छेदकाभावतया परस्परविरहरूपयोस्त योर्विरोधमाश्रित्य तत्प्रतियोगितावच्छेदकस्याल्पतायां सत्वादल्पतातदन्योन्याभावयोर्विरोध इत्यप्यानेतुं वा शक्यमित्यन्योन्याभावपक्षे सति पक्षान्तरस्वीकारोऽनर्थक इत्याभाति । तथाप्यतादृशरूपापकर्षस्यानन्तपदोक्ताऽल्पत्वान्योन्याभावस्य च परस्परविरहे लक्षणविरोधो न प्रतियोगितदभावत्वलक्षणः साक्षादेवास्ति । नापि अत्यन्ताभावार्थत्व इव पारंपरिकोऽपि । अत्रापकर्षोनामाल्पता आनन्त्यं चानल्पतेति मूलानुरोधेन प्रतियोगितदभावत्वविशेषितस्यैव परस्परविरुद्धरूपत्वस्य टीकाभिप्रेतत्वेन प्रतियोगितावच्छेदकस्य च तादात्म्यान्योन्याभावविरोधित्वेऽपि न प्रतियोगितेति प्रतियोगितदभावरूपविरोधविशेषाभावात् । तदेतत्सर्वमभिप्रेत्याह । यथाश्रुतमेवेति । न तु विरोधपदभिन्नत्वार्थम् । नापि विरोधः । प्रतियोगितदभावरूपातिरिक्त आश्रीयत इत्यर्थः । वस्तुतोऽत्र यथाश्रुतरमणीयत्वोक्तिर्भिन्नत्वार्थत्वाश्रयणमात्राभिप्रायेण । पारंपरिकविरोधस्तु अन्योन्याभावार्थत्वेऽपि समस् तादात्म्यरूपप्रतियोगिनोऽल्पतायां सत्वात् । अत एव च पीतोऽपीत इत्येतद्दृष्टान्तव्युत्पादनावसरे अर्थद्वयानुसारेण योजनाद्वयं करिष्यति । एवमेव दृष्टविरोधः पारंपरिको ध्येय इति सर्वमवदातम् ।

एवं टीकायोजनाऽकारिमत्या

मन्यन्तां तां ज्ञानिनः साधुबुध्या ।

वदद्भिर्वा साधुतां दूषणायमद्

व्याख्यायाशीलनेऽहं कृती स्याम् ॥





------------------------------------------------------------------------

बहुत्वाल्पत्वयोर्यद्वत्सङ्ख्यायामुपलभ्यते

**बहुत्वाल्पत्वयोर्यद्वत्सङ्ख्यायामुपलभ्यते**

### **सुधा**

आनन्त्यं नामानल्पत्वादन्यदित्येतत्प्रत्याययितुं दृष्टान्तान्तरमाह बहुत्वेति ।

## **अनुव्याख्यानम्**

***बहुत्वाल्पत्वयोर्यद्वत्सङ्ख्यायामुपलभ्यते ॥***

***आनन्त्यम् ..... ........***

यद्वद् यथा संख्यायां बहुत्वाल्पत्वयोर्विशेषणतयाऽऽनन्त्यमुपलभ्यते । बहुत्वमनन्तमल्पत्वं चानन्तमिति । तथा प्रकृतेऽपीति । यद्यनन्तत्वं नामानल्पत्वं स्यात् तदा न बहुत्वस्य विशेषणं स्यात् । तस्यैव तद्विशेषणत्वायोगात् । नाप्यल्पत्वस्य, विरोधात् । अतः, अवच्छेदाभाव एवानन्तत्वमित्यङ्गीकृत्य बहुत्वमल्पत्व (चानन्त)चापर्यवसितमिति विशेषणविशेष्यभावो बोद्धव्यः । तथा परिमाणोत्कर्षापकर्षयोरपीति ।

### **शेषवाक्यार्थचन्द्रिका**

दृष्टान्तदार्ष्टान्तिकभावस्फोरणाय वाक्यं योजयति यद्वदिति । अत्र यद्वदिति मौलपदानुवादेन यथेति व्याख्यानं तस्यैवेति । बहुत्वस्यानल्पतारूपत्वाद् आनन्त्यस्यानल्पतारूपत्वाद् बहुत्वमनन्तमित्यत्रानल्पत्वमनल्पत्वमित्यर्थपर्यवसानादिति भावः ॥ विरोधादिति । आनन्त्यस्यानल्पतारूपत्वादनल्पत्वमनन्तमित्यस्य अल्पत्वमनल्पत्वमिति वाऽल्पत्वत्वात्यन्ताभाववदिति वा अर्थपर्यवसानादिति भावः ॥ अतोऽवच्छेदाभाव एवेति । परिच्छेदाभाव एवेत्यर्थः ।

### **परिमल** 

अवच्छेदाभाव एवेति । परिच्छेदाभाव एवेत्यर्थः ।

### **यादुपत्यम्**

अतोऽवच्छेदाभाव एवेति । परिच्छेदाभाव एवेत्यर्थः ।

### **श्रीनिवासतीर्थीया** 

बहुत्वस्य अनल्पतारूपस्येत्यर्थः । नाप्यल्पत्वस्येत्यनन्तरमनल्पतारूपमनन्तत्वं विशेषणमिति वर्तते । कुतो नेत्यत उक्तं विरोधादिति ॥ दृष्टान्तान्तरमिति । महत्त्वस्य दृष्टान्ततयोक्तत्वादित्यर्थः ।

------------------------------------------------------------------------

एकभागानां तावत्त्वं ह्यवगम्यते

**एकभागानां तावत्त्वं ह्यवगम्यते**

### **सुधा**

ननु च नास्त्येव सङ्ख्यायां बहुत्वाल्पत्वयोरानन्त्यम् । बहुत्वस्य परार्ध एव पर्यवसितत्वात् । अल्पत्वस्य चैकत्वावधित्वात् । यथोक्तम् । ‘सा चैकत्वादिपरार्धपर्यन्ता’ इति । अतः कथमयं दृष्टान्त इत्यत आह एकेति ।

## **अनुव्याख्यानम्**

***...... एकभागानां तावत्त्वं ह्यवगम्यते ॥***

संख्यामधिकृत्य हि गणितशास्त्रं प्रवृत्तम् । तत्र च कलासवर्णन प्रभागभागानुबन्धभागापवाहभागभागादिप्रकरणेष्वेकभागानां तावत्त्वमनवधिकत्वं गम्यते हि यस्मात्तस्मादवगम्यते अस्त्येकत्वादप्यपकृष्टानवधिका सङ्ख्येति । परार्धात्परतोऽपि सङ्ख्यासद्भावः स्फुट एवेति नोपपादितः । सम्भवति हि परेषामपीश्वरापेक्षाबुध्द्या परमाण्वादौ परार्धात्परतोऽपि सङ्ख्योत्पत्तिः । ततःपरं संज्ञाकरणं तु गणकानां प्रयोजनाभावात् । एतामेव विप्रतिपत्तिमपनेतुं सङ्ख्यादृष्टान्तोपादानं कृतमिति ॥

### **शेषवाक्यार्थचन्द्रिका**

तथाऽप्येकभागानामित्यंशवैयर्थ्यम् । न चैकत्वापेक्षयाऽपकृसङ्ख्यासद्भावप्रतिपादनार्थं तदिति वाच्यम् । तत्प्रतिपादनस्य प्रकृतोपयोगादर्शनादित्याशङ्क्य महत्त्वाल्पत्वयोरित्यादिना प्रागुक्तसङ्ख्यादृष्टान्ते प्राप्तानुपपत्तिपरिहारेण तत्समर्थनार्थत्वान्नानुपपत्तिरिति भावेन सङ्ख्यादृष्टान्तोपपादकतया तद्योजयितुं तत्रानुपपत्तिशङ्कामुत्थापयति ननु नास्त्येवेति ॥ पर्यवसितत्वादिति । तदपेक्षयाऽधिकसङ्ख्याया अभावादिति भावः ॥ अवधित्वादिति । एकत्वापेक्षयाऽपकृष्टसङ्ख्याया अभावादिति भावः । अपकृष्टसङ्ख्याया एकत्वावधित्वे बहुत्वसङ्ख्यायाश्च परार्धावसानत्वे काणादसूत्रसम्मतिमाह यथोक्तमिति । यद्यपि सा चैकत्वादिपरार्धपर्यन्तेत्येवं न कणादसूत्रमस्ति किन्त्वर्थादनेकद्रव्यद्वित्वादिका परार्धान्तेत्येव, तथाऽपि सा पुनरेकद्रव्यानेकद्रव्या च । तत्रैकत्वत्वजातिमत्येकत्वसङ्ख्या द्वित्वत्वादिजातिमत्यनेकद्रव्याद्वित्वादिका परार्धान्तेत्यादितत्सूत्रव्याख्यानरूपप्रशस्तपादभाष्याद्यनुरोधेन लब्धतत्सूत्रार्थानुवादोऽयं कृत इत्यवधेयम् । तत्रेति । गणितशास्त्र इत्यर्थः ॥ कलेत्यादि । भागजातौ करणसूत्रं प्रवृत्तम् । अन्योन्यहाराभिहितौ हरांशौ राश्योः समच्छेदविधानमेव । मिथो हराभ्यामपवर्तिताभ्यां यद्वा हरांशौ सुधियाऽत्र गण्यौ । उदाहरणम् । रूपत्रयं पञ्चलवस्त्रिभागो योगार्थमेतान्वदतुल्यहारान् त्रिषष्ठिभागस्य चतुर्दशांशः समच्छिदो मित्यवियोजनार्थे । प्रभागजातौ करणसूत्र वृत्ता(र्धं)लवघ्नाश्च हराहरघ्नाः । भागप्रभागेषु सवर्णनं स्यात् । उदाहरणम् । व्योमार्धत्रिलवद्वयस्य सुमते पादद्वयं यद्भवेत्तत्पञ्चांशकषोडशांश(क)चरणः सम्प्रार्थ्यते प्रार्थिने । दत्ता येन वराटकाः कति कदर्पेणार्पितास्तेन तान् । ब्रूहि त्वं यदि वेत्सि वत्स गणिते जातिं प्रभागाभिधाम् । भागानुबन्धभागापवाहजात्योः करणसूत्रं सार्धवृत्तम् । छेदघ्नरूपेषु लवाद्यनार्णमेकस्य भागा अधिको न कश्चित् । स्वांशाधिको नः खलु यत्र तत्र भागानुबन्धे च लवापवाहे । तलस्थहारेण हरं निहन्यात् । स्वांशाधिकोने न तु तेन भागान् । उदाहरणं तु, गुण्यान्त्यमेकं गुणकेन हन्यादुत्सादितेनैवमुपान्त्यमादीन् । गुण्यस्ततोऽधो गुणखण्डतुल्यैः । तैः खण्डकै संगुणितो यतो वेत्यादिगणितशास्त्रादवगन्तव्यमेतत् । नन्वेतावताऽपि न सङ्ख्यादृष्टान्तसमर्थनमनेन वाक्येन सम्भवति । एकत्वापेक्षयाऽपकृष्टसङ्ख्यासद्भावमात्रस्यानेन प्राप्त्याऽल्पत्वस्यानन्त्यसिद्धावपि परार्धादुत्कृष्टसङ्ख्यान्तरासिद्ध्या बहुत्वस्यानवधिकत्वासिद्ध्या बहुत्वस्य परार्ध एव पर्यवसन्नत्वादिति शङ्काया अपरिहारादित्यत आह परार्धात्परत इति । सङ्ख्यासद्भावस्य स्फुटतामेव दर्शयति सम्भवतीत्यादिना । तर्हि गणकानां तत्संज्ञाकरणप्रसङ्ग इत्यतस्तदकरणे निमित्तमाह ततःपरमिति । परार्धपर्यन्तसंज्ञाकरणेनैव गणनप्रयोजनसिद्धेस्तदुत्तरसङ्ख्यासंज्ञाकरणाभावो न दोषायेति भावः ॥ एतमेवेति । बहुत्वस्य परार्ध एव पर्यवसन्नत्वादल्पत्वस्य चैकत्वानवधित्वान्न सङ्ख्यायां बहुत्वाल्पत्वयोरानन्त्यमस्तीत्येतामित्यर्थः ॥ सङ्ख्यादृष्टान्तोपादानमिति । दृष्टान्तान्तरोपादानमित्यर्थः । अन्यथा महत्त्वदृष्टान्तेनैवानन्त्यस्य परिच्छेदाभावरूपत्वसिद्ध्या विशेषणविशेष्यभावसमर्थनात्तद्वैयर्थ्यप्रसङ्गादिति भावः ।

### **परिमल** 

यथोक्तमिति । गणकैरुक्तमित्यर्थः ॥

॥ कालाकाशयोः परिमाणोत्कर्षापकर्षयोरविश्रान्तिसमर्थनम् ॥

### **यादुपत्यम्**

प्रकरणेष्विति । गणितशास्त्रीयप्रकरणेष्वित्यर्थः ।

### **श्रीनिवासतीर्थीया** 

एकभागानां तावत्त्वं यद्यप्युक्तं गणितशास्त्रे, तथाऽपि तत्र तस्य तात्पर्यं नास्तीति चेत्तत्राह सङ्ख्यामिति ॥ प्रयोजनाभावादिति । प्रयोजनस्य लोकव्यवहारस्य परार्धपर्यन्तं कृतसङ्ख्ययैव सिद्धेरिति भावः । एतामेवेति । ‘ननु नास्त्येवं सङ्ख्यायामि’ति पूर्वदर्शितामित्यर्थः ।

### **वाक्यार्थरत्नमाला** 

लब्धतत्सूत्रार्थेति । यद्यप्येकत्वादिपरार्धपर्यन्तेत्यादि शिवादित्यमिश्रादिवचनमस्तीति तदेवात्र प्रमाणीकृतमिति शक्यते वक्तुम् । तथापि मूलसूत्रतत्तद्भाष्यत्यागेन तदुजीव्युक्तिमात्र प्रमाणीकरणमसमंजसं भाष्यादिना तस्य समंजसत्वेऽपि तदुक्तेरुक्तसूत्रीयोक्तभाष्यानुवादरूपतया भाष्यादीत्यादीत्यादिपदेन ग्रहणमेवोचितमिति भावेन तथा नोक्तमिति ज्ञेयम् । भागजातौ करणसूत्रमित्यादि । एतच्चलीलावत्यादिज्योर्ग्रन्थगतम् । द्रुमार्धेति पाठः । गणितशास्त्रादिति । उक्तज्योतिर्ग्रन्थतद्य्वाख्यानरूपगणितशास्त्रादित्यर्थः । संख्यादृष्टान्तसमर्थनमिति । पूर्वावधिशून्यत्वमात्रेणोभयावधिशून्यत्वरूपानन्त्यासिध्यैकत्वापेक्षया अपकृष्टसङ्ख्यासद्भावप्रतिपादनेन तत्समर्थनाभावादिति भावः । गणप्रयोजनेति । ब्रह्मपरार्धपर्यन्तमवयुगादिकालानामानयनस्य प्रयोजनस्य सत्वेन तदुत्तरयुगादिकालानयनादिप्रयोजनाभावेनेत्यर्थः ।





------------------------------------------------------------------------

अणीयांश्च महीयांश्च भगवानागमोदितः

**अणीयांश्च महीयांश्च भगवानागमोदितः**

### **सुधा**

एवं कालाकाशयोः परिमाणोत्कर्षापकर्षानन्त्यं साक्षिणा प्रसाध्येश्वरे तदागमेन साधयति अणीयांश्चेति ।

## **अनुव्याख्यानम्**

***अणीयांश्च महीयांश्च भगवानागमोदितः ॥***

‘अणोरणीयान्महतो महीयानात्मे’त्यागमेन भगवानीश्वरोऽणोरप्यणीयान्महतोऽपि महीयानुदितः । न च तत्राणुमहच्छब्दाभ्यां किञ्चिद्य्ववस्थितमुच्यते । विशेषणाभावात् । ततो यद्यदपकृष्टपरिमाणं ततस्ततोऽप्यपकृष्टपरिमाणो यद्यच्चोत्कृष्टपरिमाणं ततस्ततोऽप्युत्कृष्टपरिमाण इत्युक्तं स्यात् । तथा चेश्वरगतयोः परिमाणोत्कर्षापकर्षयोरनवधिकत्वमेव लभ्यते ।

नन्वणीयान्महीयानित्युक्त एव भगवति परिमाणोत्कर्षापकर्षयोः पर्यवसानात्कथं तयोर् अनवधिकत्वमित्यत आह अणीयानिति । अणीयान्महीयानित्युक्तयोरप्यणोर्महतश्चेति शब्द विषयत्वादिति ।

### **शेषवाक्यार्थचन्द्रिका**

अणीयानित्युत्तरभाष्यस्याव्यवहितपूर्वार्थोपपादकत्वाभावेन पूर्वभाष्येण सङ्गत्यभावादानर्थक्यमाशङ्क्याव्यवहितेन तेन सङ्गत्यभावेऽपि ‘दृश्यतेऽनन्त इत्येव तथाऽनन्त्यमणावपी’त्युक्तस्य परिमाणोत्कर्षापकर्षयोरनवधिकतायाः प्रामाणिकत्वस्येश्वरांशे आगमसिद्धत्वोपपादनात्तत्समर्थनेन तत्सङ्गतत्वान्न तदिति भावेन वृत्तानुवादपूर्वकमुक्तार्थपरतयोत्तरग्रन्थं सङ्गमयति एवमिति । कोऽसावागम इत्यतस्तदुपदर्शन पूर्वकमीश्वरस्योत्कर्षापकर्षानन्त्यस्यागमसिद्धत्वप्रतिपादकतया वाक्यं योजयति अणोरिति । नन्वत्र वाक्येऽणुमहच्छब्दयोः परमाणुमहत्तत्वरूपद्रव्यविशेषपरत्वेनापकृष्टोत्कृष्टद्रव्यमात्रपरत्वाभावेनेश्वरस्यैतदागमबलेन परमाण्वपेक्षयाऽपकृष्टत्वस्य महत्तत्वापेक्षया चोत्कृष्टत्वस्य प्राप्तावपि, परिमाणोत्कर्षापकर्षयोरनवधिकत्वस्याप्राप्तंर्नैतद्बलेन विवक्षितार्थसिद्धिरित्याशङ्क्य निषेधति न चेति । कुतो नेत्यतोऽर्थविशेषपरत्वनिश्चायकप्रमाणाभावादित्याह विशेषणाभावादिति ।

नन्वत्राणीयान्महीयानित्युक्तभगवतोऽपि अणोर्महत इति पञ्चम्यन्ताण्वादिशब्दविषयतायां स्वस्मा दपि स्वस्य विरुद्धोत्कृष्टत्वापकृष्टत्व प्रसङ्गेनाणीयानित्याद्युक्तस्य भगवतोऽणोरित्यादिविषयत्वासम्भवादणीयानित्याद्युक्तभगवत्येव परिमाणोत्कर्षापकर्षपर्यवसानान्न निरवधिकत्वमित्यभिप्रायेण गूढाभिसन्धिः शङ्कते नन्विति । अणीयानित्याद्युक्तस्यापि भगवतोऽणोरित्यादिविषयत्वाद्युक्ता परमाणोत्कर्षापकर्षयोर्भगवति निरवधिकत्वस्यानेन सिद्धिरित्यभिप्रेत्य गूढाभिसन्धिरेवोक्ताक्षेपपरिहारकतयाऽप्येतदेव भाष्यं पुनरवतारयति इत्यत आहाणीयानितीति । भाष्यस्य पूर्वोक्तयोजनाय मुक्ताक्षेपपारिहारकत्वायोगात्प्रकृतोपयोगितया तद्योजयति अणीयान्महीयानित्युक्तयोरपीति । अनेनाणीयान्महीयानिति उक्तशब्दाभ्यामुक्तोऽपि भगवानणोर्महत इत्यागमोदितोऽणोर्महत इति शब्दविषय इति भाष्ययोजनोक्ता भवति ।

### **परिमल** 

तदागमेनेति । परिमाणोत्कर्षापकर्षानन्त्यमित्यर्थः ॥ व्यवस्थितमिति । अणुपदेन परमाणुलक्षणमेव द्रव्यं ग्राह्यं महच्छब्देन च गगनमेवेति न नियम इत्यर्थः । इत्युक्तयोः श्रुतावुक्तयोरीश रूपयोरपि श्रौताभ्याम् अणोर्महत इति शब्दाभ्यां गृहीतत्वादित्यर्थः ।

### **यादुपत्यम्**

किञ्चिद्य्ववस्थितमिति । अणुशब्देन परमाणुरूपमेकमेव द्रव्यमुच्यते महच्छब्देन च महत्तत्त्वरूपमेकमेव द्रव्यमिति नेत्यर्थः । कुत इत्याशङ्कायां तत्तात्पर्यज्ञापकलिङ्गाभावादित्याह विशेषणा भावादिति ॥ अणीयान्महीयानित्युक्तयोरपीति । अणोरणीयानित्यागमेऽणीयान्महीयानित्युक्तयोर्भगवद्रूपयोरप्यणोर्महतश्चेति श्रौतपञ्चम्यन्तपदाभ्यामवधितयोपादानादित्यर्थः । तथा च यद्यदणीयान्महीयानिति निर्दिश्यते तत्तत्पश्चम्यन्ताणुमहच्छब्दाभ्यामवधितयोपादाय ततोऽप्यणीयान्महीयानिति व्याख्यायते ॥ ततश्चानवधिकतासिद्धिरिति भावः ।

### **वाक्यार्थरत्नमाला** 

अव्यवहितपूर्वति । सङ्ख्यायां बहुत्वाल्पत्वयोरानन्त्यरूपाव्यवहितेत्यर्थः । आनर्थक्यमाशङ्क्यषत्यस्यानर्थक्यमित्याशङ्क्येत्यर्थः । प्रामाणिकस्येत्यर्थस्य समर्थनेनेत्युत्तरेण सम्बन्धः। समर्थनप्रकारनिरूपणमागमेत्यादि । विरुद्धोत्कृष्टेति । उत्कृष्टत्वस्यानिष्टतोपपादनायोक्तं विरुद्धेति ।





------------------------------------------------------------------------

आनन्त्यवाचकश्शब्दो द्विधाऽऽनन्त्येऽपि मानताम्

**आनन्त्यवाचकश्शब्दो द्विधाऽऽनन्त्येऽपि मानताम्**

### **सुधा**

नन्वेवं सति स्वस्मादपि स्वयमपकृष्ट उत्कृष्टश्चेत्यागतम् । को नेत्याह । यथा चैतत्तथा वक्ष्यते ।

श्रुत्यन्तरं चेश्वरे परिमाणोत्कर्षापकर्षयोरानन्त्यं प्रतिपादयदस्तीत्याह आनन्त्येति ।

## **अनुव्याख्यानम्**

***आनन्त्यवाचकश्शब्दो द्विधाऽऽनन्त्येऽपि मानताम् ॥***

***याति ..... ...... ......***

‘सत्यं ज्ञानमनन्तं ब्रह्मे’ति ब्रह्मण आनन्त्यस्य वाचकोऽनन्तशब्दस्तावद्देशतः कालतो वस्तुतश्चानन्त्यमाह । तत्र देशानन्त्यं नामानवधिकपरिमाणवत्त्वम् । कालानन्त्यं नामानवच्छिन्नसत्ताकत्वम् । वस्त्वानन्त्यं नामापरिच्छिन्नसङ्ख्यागुणकर्मविग्रहवत्त्वम् । तत्र यदा परिमाणानन्त्यस्य वाचकस्तदा द्विधानन्त्येऽपि उत्कर्षापकर्षाभ्यामानन्त्येऽपि मानतां याति । न तूत्कर्षानन्त्यमात्रे विशेषाभावादिति । नन्वनेकार्थत्वमन्यायः । कोऽत्र न्यायविरोधः । निरर्थकशब्दप्रयोगायोगात्तावदेकोऽर्थोऽङ्गीकार्यः । द्वितीयाङ्गीकारे तु न किञ्चिद्बीजमिति कल्पनागौरवम् । उच्यते । यत्र ह्येकस्मिन्नर्थे व्यवस्थिते सति वृथैवार्थान्तराङ्गीकारस्तत्रैवमेतत् । न चैवं प्रकृते । अनन्तशब्दो हि परिच्छेदाभावमाह । परिच्छेदो हि देशतः कालतो वस्तुतश्च भवन्त्युगपदेव प्राप्नोति । न च तत्र कस्यचित्प्राथम्यमस्ति । नाप्यन्यतमपरित्यागे कारणम् । एवं परिमाणानन्त्येऽप्युत्कर्षापकर्षपरिग्रहो द्रष्टव्य इति ।

### **शेषवाक्यार्थचन्द्रिका**

पूर्वपक्षी किञ्चित्स्वाशयमुद्घाटयति नन्वेवमिति । विदिताभिप्रायः सिद्धान्त्यपि किञ्चित्स्वाशयमुद्घाटयति को नेत्याहेति । तर्हि विरोधः स्यादिति पूर्ववाद्यभिसन्धिं निराकरोति यथा चेति ॥ वक्ष्यत इति । विशेषशक्त्या निर्भेदमप्याकाशमनन्तांशोपेतं तत्रानवधिकौ परिमाणोत्कर्षापकर्षौ व्यवस्थया वर्तेते इत्यादिनेति शेषः । तत्र चाकाशपदस्येश्वराद्युपलक्षणतयाऽभिप्रेतत्वान्नासङ्गतिरिति ध्येयम् ।

आनन्त्येत्याद्युत्तरभाष्यस्य पूर्वशेषत्वाभावाद्वैयर्थ्यमित्याशङ्क्य परिहरति श्रुत्यन्तरं चेति । कोऽसावानन्त्यवाचकः शब्द इत्यतस् तदुपदर्शनपूर्वकं त्रेधानन्त्येऽप्यनन्तशब्दस्य प्रमाणत्वाद्भाष्ये द्विधेत्यस्यानुपपत्तिरित्याशङ्कानिरासायानन्त्यवाचक इत्यस्यावृत्तिमपेक्षिताध्याहारं वाक्यभेदं चाश्रित्य भाष्यं योजयति सत्यमित्यादिना ॥ अनवच्छिन्नसत्ताकत्वमिति । अकादाचित्कसत्ताकत्वमित्यर्थः ॥ अपरिच्छिन्नेति । अपरिच्छिन्नाः सङ्ख्यागुणकर्मविग्रहा यस्येत्येवात्र विग्रहोऽभिमतो न त्वपरिच्छिन्ना सङ्ख्या येषां ते यथोक्ता एवम्भूता गुणकर्मविग्रहा यस्येति । तथा सत्यपरिच्छिन्नसङ्ख्याख्यगुणकर्मविग्रहत्वमिति प्रसक्त्याऽपरिच्छिन्नसङ्ख्यागुणकर्मविग्रहत्वमिति सार्वत्रिकपाठानुपपत्तिप्रसङ्गात् । यद्यप्यपरिच्छिन्नगुणकर्मविग्रहत्वोक्त्याऽपि सङ्ख्याया अपरिच्छिन्नत्वं सिद्ध्यत्येव तथाऽपि सामान्यविशेषभावमाश्रित्य कुरुपाण्डवन्यायेन पृथगुपादानम् । तत्प्रयोजनं च सङ्ख्याया गुणत्वे वादिविप्रतिपत्ति सूचनमित्यवधेयम् ।

गूढाभिसन्धिश्शङ्कते नन्विति । सकृत्प्रयुक्तस्येति शेषः । तथा च सकृत्प्रयुक्तस्यानन्तशब्दस्य न त्रिविधानन्त्यवाचकत्वम् । नापि परिमाणानन्त्यवाचकत्वपक्षे परिमाणोत्कर्षापकर्षानन्त्यवाचकत्वम् । तस्य न्यायविरुद्धत्वादित्यर्थः । भवेदनन्तशब्दस्यानेकार्थत्वाभावो यद्यत्र न्यायविरोधः स्यान्न चासावस्तीति न तदनुपपत्तिरिति गूढाभिसन्धिरेव परिहरति कोऽत्रेति । पूर्ववादी कल्पनागौरवप्रसङ्ग एव न्यायविरोध इति स्वाशयमुद्घाटयति निरर्थकेति । सिद्धान्त्यपि स्वाशयमुद्घाटयति उच्यत इत्यादि । कथमेकस्मिन्नर्थे व्यवस्थिते वृथैवार्थान्तराङ्गीकाराभावः प्रकृत इत्यतोऽनन्तशब्दस्य त्रिविधानन्त्ये तमुपपादयति अनन्तशब्दो हीति । ननु श्वेतो धावतीत्यादावर्थद्वयस्य युगपत्प्राप्तावपि यथैकार्थपरित्यागेनैकार्थनियमनं, तथा प्रकृतेऽपि कस्यचित्परित्यागेनार्थविशेषनियमनं भविष्यतीत्यतः प्रमाणान्तरविरोधभावात्तत्र युगपत्प्रतीतयोरेकस्य परित्यागसम्भवेऽपि प्रकृते तदभावान्न तत्त्यागो युक्त इत्याह नापीति । अन्यथाऽतिप्रसङ्गादिति भावः ॥ एवमिति । अनन्तशब्दस्य परिमाणानन्त्यवाचकत्वपक्षेऽप्यनवधिकोत्कर्षापकर्षरूपार्थद्वयस्य युगपत्प्राप्त्याऽन्यतरस्य प्राथम्याभावाच्छ्वेतो धावतीत्यादाविव युगपत्प्रतीतत्वेऽप्येकपरित्यागे कारणाभावाच्च उभयार्थत्वमेवेत्युक्तन्यायाविषयत्वोपपादनेनोत्कर्षापकर्षपरिग्रहो द्रष्टव्य इत्यर्थः ।

### **परिमल** 

यथाचैतत्तथा वक्ष्यत इति । ‘महतोऽल्पत्वमपि ही’त्यादावप्यनवधिकपरिमाणोत्कर्षापकर्षवत्त्वोक्त्या भगवत्यपि तद्य्वक्तीभविष्यतीति भावः ॥ अनवच्छिन्नसत्ताकत्वमिति । त्रिकाल सत्त्वमित्यर्थः । अन्यायत्वं व्यनक्ति निरर्थकेति । समाधत्ते उच्यत इति ॥ व्यवस्थिते सति पूर्वं प्रमिते सतीत्यर्थः ॥ परिमाणानन्त्येपीति । तत्रापि युगपदेवोभयप्राप्त्या अन्यतरमात्रग्रहणे बीजाभावादुत्कर्षापकर्षोभयानन्त्यग्रह इत्यर्थः ।

### **यादुपत्यम्**

नन्वेवं सति विरोध इत्यत आह यथा चैतदिति । विशेषशक्त्या निर्भेदमप्याकाशमनन्तांशोपेतम् । तत्रानवधिकौ परिमाणोत्कर्षापकर्षौ व्यवस्थया वर्तते’ इति वक्ष्यत इत्यर्थः । तत्राकाश पदमीश्वराद्युपलक्षकतयाऽभिप्रेतमिति नासङ्गति ॥ अनवच्छिन्नसत्ताकत्वमिति । अकादाचित्कसत्ताकत्वमित्यर्थः । एवं परिमाणानन्त्येऽपीति । तत्रापि युगपदेवार्थद्वयप्राप्त्याऽन्यतरमात्रग्रहणे विनिगमका भावेनोभयार्थतापरिग्रहः ।

### **वाक्यार्थरत्नमाला** 

विशेषशक्तयेत्याद्युत्तरग्रन्थे आकाशस्यानन्तांशोपेततायाः प्रतिपादनेऽपि नेश्वरस्य तत्प्रतिपादनमस्ति तत्कथं वक्ष्यत इत्युक्तिरित्यत आह । तत्राचाकाशेति । आनन्तेत्याद्युत्तरभाष्यस्येति । अत्रानन्त्येत्याद्युत्तरभाष्यस्य पूर्वशेषत्वाभावाद्वैय्यर्थ्यमित्याशङ्क्यपरिहरति । श्रुत्यन्तरं चेति । कोसावानन्त्यवाचकः शब्द इत्यतस्तदुपदर्शनपूर्वकं त्रेधानन्त्येपीत्यादि पाठः । आशङ्क्येत्यनन्तरं त्रेधानन्त्येऽपीत्यतः प्राक् परिहरतीत्यादिग्रन्थाभावो लेखकप्रमादात् । मूलकोशे परिहरतीत्यादेः सत्वात् । अपेक्षितत्वाच्चेति ज्ञेयम् । तथा सत्यपरिच्छिन्नसङ्ख्यागुणेतीति । गोस्त्रियोरुपसर्जनस्येति सूत्रेण स्त्रीप्रत्ययान्तसङ्ख्याशब्दस्य हृस्वत्वेऽतिमाल इत्यादाविव परिच्छिन्न सङ्ख्याशब्दस्यैव निष्पत्या सङ्ख्यागुणेति प्रयोगायोगप्रसङ्ग इत्यर्थः । यद्यप्यत्रापरिच्छिन्नासङ्ख्या येषामित्येव विग्रहो मूलकाराभिप्रेतो वक्तव्यः । उत्तरत्र गुणग्रहणं क्रियादेरप्युपलक्षणमित्येवोक्तया सङ्ख्याग्रहणाभावेन सङ्ख्याया विशेषणत्वेनैवान्वयस्याभिप्रेततायाः प्रतीतेः । हृस्वप्रसङ्गस्तु विशेषणं विशेष्येण बहुलमिति पूर्वसूत्राद्बहुलग्रहणानुवृत्तिमाश्रित्यार्धपिप्पली इत्यादाविव न भविष्यतीति नानुपपत्तिस्तथापि सङ्ख्याया गुणत्वेन ग्रहणस्य वा आदिपदेन ग्रहणस्य वा आश्रयणे उत्तरमूलेपि सङ्ख्याग्रहणसिद्धेरुत्तरग्रन्थरूपज्ञापकाभावेन सङ्ख्याया गुणत्वे वादिविप्रतिपत्तिनिराससूचनाय सामान्येत्याद्युत्तरटीकानुसारेण सद्भावाच्चावश्यं गुणादिसमकक्ष्यतया विशेष्यत्वेनैव सङ्ख्याग्रहणं कार्यमिति स्पष्टमेवेत्याशयेनात्र सङ्ख्याया विशेषणतापक्षनिराकरणं न तु लिङ्गानुपपत्तिमात्राभिप्रायेण हृस्वत्वबाहुलकादुपपाद्यं स्यादिति भावः । वादिविप्रतिपत्तीति । चतुर्विंशति गुणा इति व्यवहारेण गुणेष्वपि सङ्ख्यासिध्या गुणेषु च गुणानङ्गीकारेण सङ्ख्याया न गुणत्वमित्येवं केचिन्मन्यन्ते । केचित्तु गुणेष्वपि चतुर्विंशति व्यवहारो न वास्तवसङ्ख्यासद्भावनिबन्धनोऽपि तु गुणैकार्थप्रत्यासत्योपचारेणेति न सङ्ख्याङ्गीकारो गुणेष्वावश्यक इति मन्यन्ते । तदुभयविप्रतिपत्तीत्यर्थः । स्वमतेतु सामान्यस्यापि सामान्यगुणस्यापि गुणो यत इत्युत्तरानुव्याख्यानानुसारेण गुणभूताया अपि सङ्ख्याया गुणेष्वङ्गीकारेण नानुपपत्तिरिति भावः । तदुपपादयतीत्यतः प्राक्तावदिति शेषः । द्वेधानन्त्येप्युक्तप्रकरातिदेशस्य वक्ष्यमाणत्वादिति बोध्यम् । विरोधेति । अर्थद्वयस्येत्युपलक्षणा । श्वेतः कुष्ट इतिवत् श्वेतोऽश्व इतिवच्चश्वा इतोधावतीत्यर्थान्तरस्यापि सम्भवात् । यद्वा श्वेतपदस्य रूढार्थद्वयस्येति विवक्षणान्न दोषः । प्रमाणान्तरेति । ह्येषाशब्दादिश्रवणादिरूपप्रमाणान्तरेत्यर्थः । उक्तन्यायाविषयत्वेति । अन्यायाच्चानेकार्थत्वमिति न्यायेत्यर्थः ।



------------------------------------------------------------------------

नैव गुणाल्पत्वं कालाल्पत्वं च मानगम्

**नैव गुणाल्पत्वं कालाल्पत्वं च मानगम्**

### **सुधा**

नन्वेवं कालतो गुणतश्चानन्त्यवाचकस्यानन्तशब्दस्याल्पकालत्व मल्पगुणत्वं चार्थः स्यात् । अन्यथाऽल्पपरिमाणवत्त्वमपि न स्यात् । अविशेषादिति चेत् । किमिदं कालतो गुणतश्चाल्पत्वमापाद्यं किमल्पा एव गुणाः सन्ति ब्रह्मणो न बहुतराः । तथा अल्पकालीनैव सत्ता न प्रचुरकालीनेति । किं वा सर्वकालगतस्याल्पकालेऽप्यवस्थितिः स्यात् । महागुणस्य चाल्पोऽपि गुणः स्यादिति ।

आद्यं दूषयति नैवेति ।

## **अनुव्याख्यानम्**

***..... नैव गुणाल्पत्वं कालाल्पत्वं च मानगम् ॥***

गुणाल्पत्वं कालाल्पत्वं च मानगम् । अनन्तं ब्रह्मेति श्रुतिप्रतिपाद्यं नैव भवेदिति गूढाभिसन्धेः प्रतिज्ञा । हेतुमुत्तरत्र वक्ष्यति ।

द्वितीयमाशङ्क्याङ्गीकरोति सर्वेति ।

**अनुव्याख्यानम्**

***सर्वकालगतस्याल्पकालेऽपि स्यादवस्थितिः ॥***

***महागुणस्य चाल्पोऽपि गुणः स्यादिति चेद्भवेत् ॥***

इतिचेदापाद्यते । तद्भवेदेवेत्यर्थः । अत्र गुणग्रहणं क्रियादेरप्युपलक्षणम् । गुणकालयोर्यथेष्टमुपादानं प्राथम्यनिरासार्थम् । तेनोक्तकल्पनागौरवपरिहारं सूचयति ।

### **शेषवाक्यार्थचन्द्रिका**

अल्पकालत्वमल्पगुणत्वं चार्थः स्यादिति । परिमाणानन्त्यवाचकत्वे द्विविधानन्त्ये मानत्ववदनन्तशब्दस्य कालानन्त्यवाचकत्वे गुणानन्त्यवाचकत्वेऽपि च द्विविधानन्त्येऽपि तस्य मानत्वसम्भवादिति भावः । अल्पकालत्वाल्पगुणत्वयोस्तदर्थत्वाभावे बाधकाभावेनाप्रयोजकमेतदित्याशङ्क्य परिहरति अन्यथेति ॥ न स्यादिति । अर्थ इति शेषः । तर्कमूलभूतव्याप्तेरभावात्तर्काभासोऽयमित्यतो विशेषव्याप्त्यभावेऽपि यदविशिष्टस्य यस्य यद्भवति तदविशिष्टस्यापरस्यापि तद्भवतीत्य विशेषलक्षणसामान्यव्याप्तिसद्भावान्नानुपपत्तिरित्याशयेनाह अविशेषादिति । नैव गुणाल्पत्वमित्यादेः सर्वकालगतस्येत्यादेश्चैकस्मिन्पक्षेऽनवकाशाद्भिन्नभिन्नपक्षनिरासकतया वाक्यद्वयं सम्भावितुं विकल्पद्वय माह किमिदमित्यादिना । सर्वकालगतस्येत्युत्तरत्र कालाल्पत्वगुणाल्पत्वयोरङ्गीकारात्कथं नैव गुणाल्पत्वमित्यादिना तन्निराकरणमित्यत उक्तं गूढाभिसन्धेरिति । अत्र निषेध्यं न कालाल्पत्वमात्रं गुणाल्पत्वमात्रं वा किन्तु सावधारणं तन्निषेध्यमित्यभिसन्धिर्गूढ इति द्रष्टव्यम् ।

उत्तरत्रेति । ‘देशेऽप्येतन्न नो मतमि’त्युत्तरत्रेत्यर्थः । वस्त्वानन्त्यं नामापरिच्छिन्नसङ्ख्यागुणकर्मविग्रहत्वमिति व्याख्यातत्वात्तदनुरोधेनाह अत्र गुणग्रहणमिति । आदिपदेन विग्रहपरिग्रहः । अत्रेत्युपलक्षणम् । नैवाल्पगुणत्वमिति पूर्वत्रेत्यपि द्रष्टव्यम् । अत्र प्रकरण इति वाऽर्थः । ननु नैव गुणाल्पत्वमिति पूर्ववाक्योक्तक्रमेण सर्वकालगतस्येत्यत्रापि गुणकालयोर्गुणादितयैव वा सर्वकालगतस्येत्येतद्वाक्यानुरोधेन पूर्ववाक्येऽपि कालादितयैव वा तयोर्निर्देश उचितस्तत्किमिति क्वचिद्गुणादितया क्वचित्कालादितयोपादानमित्यत आह गुणकालयोर्यथेष्टमिति ॥ प्राथम्येति । अनन्तशब्दार्थतया प्राथम्येनैकस्यैव प्राप्तिनिरासार्थमित्यर्थः । किं प्राथम्यनिरासेनापीत्यत आह तेनेति ॥ उक्तेति । ‘उच्यते यत्र ह्येकस्मिन्नर्थे व्यवस्थित’ इत्यादिना पूर्वोक्तेत्यर्थः ।

### **परिमल** 

अर्थःस्यादिति । अनन्तशब्दस्येति योज्यम् ॥ न स्यादिति । अर्थ इत्यनुवृत्तिः । वक्ष्यमाणमूलानुरोधेन पूर्वविकल्पे किमल्पा एव गुणा इति गुणाः पूर्वं निर्दिष्टाः । उत्तरविकल्पे तु महागुणस्य चेति पश्चान्निर्दिष्टाः । मूलेऽप्येवं निर्देशस्य गुणकालयोर्यथेष्टमुपादानं प्राथम्यनिरासार्थमिति स्वयमेव गतिं वक्ष्यति । गुणाद्यल्पस्य सर्वकालगतस्येत्युत्तरग्रन्थेऽभ्युपगतेः कथमत्र न मानगमित्य प्रामाणिकतोक्तिरित्यत आह गूढाभिसन्धेरिति । अल्पमात्रगुणवत्त्वम् अल्पकालमात्रसत्त्वं नेत्यभिप्रायो गूढा इत्यर्थः । स तु ‘तावत्त्वमेव नैव स्यादि’त्युत्तरत्र व्यक्तीभविष्यतीति भावः । इयं प्रतिज्ञा चेद्धेतुः क्वेत्यत आह हेतुमिति । देशेप्येतन्न नो मतमित्यत्रापादकाभावादिति हेतुं वक्ष्यतीत्यर्थः ॥ यथेष्टमुपादनमिति । नैव गुणाल्पत्वमिति सार्धश्लोके क्वचित्पूर्वं गुणानामुक्तिः क्वचित्कालस्य पूर्वमुक्तिर् अनन्तशब्दार्थतया प्राथम्येनैकस्य प्रतीतिनिरासार्थमित्यर्थः । तस्यापि किं फलमित्यत आह तेनोक्तेति । अनेकार्थत्वस्यान्याय्यत्वविवरणपरेण निरर्थकशब्दप्रयोगेत्यादिग्रन्थेनोक्तकल्पनागौरवेत्यर्थः ।

### **यादुपत्यम्**

न स्यादिति । अर्थ इति शेषः । ननु गुणाल्पत्वं कालाल्पत्वं चोत्तरत्राङ्गीक्रियते । अतः कथमिदं निराकरणमित्यत आह गूढाभिसन्धेरिति । अत्र निषेध्यं कालगुणाल्पत्वं सावधारणमित्यभिसन्धिर्गूढ इति द्रष्टव्यम् ॥ उत्तरत्रेति । देशेऽप्येतन्न नो मतमि’त्यत्रेत्यर्थः । वस्त्वानन्त्यं नामापरिच्छिन्नसङ्ख्यागुणकर्मविग्रहत्वमिति व्याख्यातत्वात्तदनुसारेणाह गुणग्रहणमिति ॥ यथेष्टमुपादानमिति । नैव गुणाल्पत्वमित्यादिसार्धश्लोके क्वचिद्गुणस्य क्वचित्कालस्यादितयोपादानमित्यर्थः ॥ प्राथम्येति । अनन्तशब्दार्थतया प्राथम्येनैकस्यैव प्राप्तिनिरासार्थमित्यर्थः ।

### **वाक्यार्थरत्नमाला** 

यदविशिष्टस्येति । येनाविशेषभूतेनान्यसाधारणेनेति यावत् । युक्तस्येत्यर्थः। तदविशिष्टस्येति । तेनाविशेषरूपेण साधारणेन युक्तस्येत्यर्थः । अविशेषलक्षणेति । व्याप्तिस्तावद्द्विविधा । विशेषव्याप्तिः सामान्यव्याप्तिश्चेति । द्वितीयापि द्विविधा । यदिन्द्रियं रूपादिष्वित्याद्याकारा यदि । पीतमुदकं त्वामन्तरपक्षातु तर्हि मामपीत्येवाविशेषणाच्च । तत्र द्वितीयेयं व्याप्तिरित्याशयः । एवमेवजातीयके बोध्यम् । अपरिच्छिन्नगुणकर्मेति । यद्यपि गुणादिसमकक्ष्यतया सङ्ख्यापि प्राग्व्याख्यातेति सङ्ख्यागुणकर्मेति वक्तुमुचितम् । तथापि गुणत्वे वादिविवादादि सूचनाय प्राक्पृथग्ग्रहणेऽपि प्रकृते गुणत्वेनैव तस्याः सङ्ग्रहोऽभिप्रेत इति न पृथक्तदुपादानमावश्यकम् । एतदाशयेनैवादिपदेन विग्रहपरिग्रह इति विग्रहमात्रपरिग्रहं वक्ष्यतीति नानुपपत्तिरिति ज्ञेयम् ।





------------------------------------------------------------------------

तावत्त्वमेव नैव स्यात्

**तावत्त्वमेव नैव स्यात्**

### **सुधा**

ननु यदि कालाल्पत्वं गुणाल्पत्वं चाङ्गीक्रियते । कथं तर्हि नैव गुणाल्पत्वमिति निराकरणमित्यतोऽभिसन्धिमुद्घाटयति तावत्त्वमेवेति ।

## **अनुव्याख्यानम्**

***तावत्त्वमेव नैव स्यात् ...... .....***

अल्पत्वमेवेत्यर्थः । इत्युक्तं प्रागिति शेषः । कुतो न स्यादिति चेत् । आपादकाभावादित्याह देशेऽपीति ।

**अनुव्याख्यानम्**

***..... .... देशेऽप्येतन्न नो मतम् ॥***

परिमाणेऽपीत्यर्थः । एतत् तावत्त्वमेव । नो ऽस्माकम् । एतदुक्तं भवति । परिमाणविषयेऽस्मदीयं श्रुतिव्याख्यानमुपलभ्य हि गुणकालयोरप्येतदापाद्यते । आपादकान्तराभावात् । न च परिमाणेऽस्माभिरेवं व्याख्यायते । अपकृष्टमेव परिमाणमनवधिकमस्ति नोत्कृष्टमिति । द्विधानन्त्येऽपीत्युक्तत्वात् । अतो निर्मूलमेतदापादनमिति ।

### **शेषवाक्यार्थचन्द्रिका**

‘ननु तावत्त्वमेव नैव स्यादि’त्युत्तरवाक्यमनर्थकम् । न चैतन्नैव गुणाल्पत्वमित्युक्ताभिप्रायकथनरूपत्वान्नानर्थक्यमिति वाच्यम् । तदभिप्रायकथनेऽपि निमित्ताभावादित्यतस् तत्र प्राप्तानुपपत्तिपरिहारार्थत्वात्तदभिप्रायकथनस्य नानर्थक्यमिति भावेन तत्र प्राप्तानुपपत्तिपरिहारार्थं तदभिसन्ध्युद्घाटनपरतयोत्तरवाक्यं योजयितुं तदुक्तेऽर्थेऽनुपपत्तिशङ्कामुत्थापयति नन्विति ॥ अल्पत्वमेवेत्यर्थ इति । गुणकालयोरिति शेषः । पूर्वोक्ताभिसन्ध्युद्घाटनस्य मूलारूढतां कर्तुमपेक्षितं पूरयति इत्युक्तं प्रागिति शेष इति । तथापि देशेऽप्येतन्न नो मतमित्येतद्भाष्यखण्डवैयर्थ्यमेव । न च परिमाणेऽपि तावत्त्वासम्मतिकथनार्थं तदिति वाच्यम् । तत्कथनस्याप्यानर्थक्यादित्यत आपदाकाभावकथनार्थत्वान्न तदिति भावेन तत्कथनपरतयोत्तरवाक्यं सङ्गमयितुं तन्निवर्त्यशङ्कामुत्थापयति कुत इति । आपादकाभावस्य मूलारूढतासिद्ध्यर्थं देशपदार्थमाह परिमाणेऽपीति । एतत्तावत्त्वमेवेति । तावत्त्वमेवेति पूर्ववाक्ये सावधारणस्यैव प्रस्तुतत्वादेतदिति सावधारणस्यैव परामर्श इति भावः । ननु परिमाणे तावत्त्वमेवेत्यसम्मतावपि गुणकालयोस्तावत्त्वमेवेत्यापादनं भविष्यति । आपादकान्तरस्यापि सम्भवेन परिमाणे तावत्त्वस्यैव तदापादकतायां निमित्ताभावात्कथं च परिमाणे तावत्त्वासम्मतिरित्यत आह एतदुक्तं भवतीति । एतच्छब्दस्य वक्ष्यमाणेनेति शब्देन सम्बन्धः ।

### **परिमल** 

भावानवगमादाह एतदुक्तं भवतीति ॥ एतदापाद्यत इति । अल्पत्वमेवेत्येतदित्यर्थः ॥ इत्युक्तत्वादिति ॥

ईशस्यानवधिकपरिमाणोत्कर्षापकर्षत्वे श्रुतिद्वयोक्तिः ॥

### **वाक्यार्थरत्नमाला** 

परिमाणे तावत्वासंमतिश्चेदापादकाभाव इत्यत आह । आपादकान्तरे (रस्या)णापीति । आपादकतायाम् । आपादकत्वाश्रयणे इत्यर्थः ।





------------------------------------------------------------------------

महतोऽल्पत्वमपि हि व्योमवत्प्राह वेदवित्

**महतोऽल्पत्वमपि हि व्योमवत्प्राह वेदवित्**

### **सुधा**

नन्वेतदीश्वरादेरनवधिकोत्कृष्टापकृष्टपरिमाणसमर्थनमयुक्तम् । सूत्रकारेण क्वाप्यनुक्तत्वात् । महद्दीर्घवद्वेति सूत्रस्य विजातीययोरपि कार्यकारणभावोपपादनेन व्यधिकरणयोरप्यपरिच्छिन्नपरिमाणोत्कर्षापकर्षयोरुपपादनेन वा समर्थयितुं शक्यत्वादित आह महत इति ।

## **अनुव्याख्यानम्**

***महतोऽल्पत्वमपि हि व्योमवत्प्राह वेदवित् ॥***

निरवधिकपरिमाणोत्कर्षवतो(ऽपि) ब्रह्मणोऽल्पपरिमाणवत्त्वं च व्योम दृष्टान्तीकृत्य व्योमवच्चेति सूत्रखण्डेन प्राह सूत्रकारः । अतो ब्रह्मणो गगनस्य वाऽनवधिकपरिमाणोत्कर्षापकर्षसद्भावस्तत्सिद्धान्तो भवत्येवेति ।

### **शेषवाक्यार्थचन्द्रिका**

ननु महतोऽल्पत्वमपि हीत्युत्तरभाष्यमनर्थकम् । न चैतदीश्वरदेरनवधिकोत्कृष्टापकृष्टपरिमाणसद्भावस्य सूत्रकृत्कथितत्वकथनार्थं तदिति वाच्यम् । तत्कथनस्याप्यनर्थकत्वात् । न चेदं स्वकीयस्येश्वरादावनवधिकोत्कृष्टापकृष्टपरिमाणसमर्थनस्य सूत्रकृदसम्मतत्वेनायुक्तताशङ्कानिरासार्थत्वान्नानर्थक्यमिति वाच्यम् । महद्दीर्घवद्वेति व्याख्येयसूत्रानुरोधेनैवोक्तार्थस्य सूत्रकृत्सम्मतत्ववर्णनसम्भवेन तत्त्यागेन सूत्रान्तरपर्यन्तदावनस्याकुशलत्वापादकतयाऽयोगादित्यतो व्याख्येयस्य सूत्रस्यान्यथासिद्धत्वादेतदनुरोधेन सूत्रकृत्सम्मतत्वसमर्थनासम्भवाद्युक्तमेतत्सूत्रपरित्यागेन सूत्रान्तरपर्यन्तधावनमित्येदभिप्रेत्य सूत्रकृदकथित्वशङ्कानिरासकतयोत्तरभाष्यं योजयितुं ‘महद्दीर्घवद्वेति’ सूत्रस्यान्यथासिद्धिव्युत्पादनपूर्वकं सूत्रकृदकथितत्वेन भाष्यकारीयस्येश्वरादावनवधिकोत्कृष्टापकृष्टपरिमाणसमर्थनस्यायुक्तताशङ्कामुत्थापयति नन्वेतदिति ॥

सूत्रकारेण क्वापीति । तथा च सूत्रानुक्तार्थसमर्थनरूपत्वादभाष्यत्वमिति भावः । नन्वयमर्थो महद्दीर्घवद्वेति सूत्र एव सिद्धः । यद्यपि चायं न सूत्रस्य श्रौतोऽर्थः । तथाऽप्याक्षिप्तार्थो भवत्येवेति भवति सूत्रार्थः । तथा हि । अत्र सूत्रे तावत्परमाणुद्य्वणुकपरिमाणाभ्यां ह्रस्वत्वपारिमाण्डल्याभ्यां द्य्वणुकत्र्यणुकयोः परिमाणमुत्पद्येतेत्यापादनमर्थतया प्रतीयते । तत्र वैजात्यात्कथमिदमापादनमिति शङ्कानिरासाय वैजात्यमसिद्धं सर्वत्र द्रव्ये आपेक्षिकाणुत्वमहत्त्वयोर्दर्शनेन त्वदभिमतपरमाण्वादेरपि किञ्चिदपेक्षया महत्त्वादित्यवश्यं प्रतिवक्तव्यमेव । तत्र च परिमाणापकर्षतारतम्यं क्वचिद्विश्रान्तं परिमाणतारतम्यत्वाद् उत्कर्षपरिमाणतारतम्यवदित्यनुमानबाधशङ्कायां तदनुमाने दृष्टान्ते साध्यवैकल्याद्यभिधानाय परिमाणोत्कर्षापकर्षयोरनवधिकत्वसमर्थनस्यात्रावश्यकत्वात् । अतः सूत्राक्षिप्तप्रमेयसमर्थनपरत्वान्नाभाष्यत्वमित्याशङ्क्याह महद्दीर्घवद्वेति ॥ विजातीययोरिति । वैजात्यमङ्गीकृत्यापि कार्यकारणभावः शक्योपपादनः । अन्यथा परमाण्वादिगतद्वित्वादिसङ्ख्याया अपि द्य्वणुकादिपरिमाणविजातीयतया तदकारणत्वप्रसङ्गात् । परिमाणस्यैवमिति नियमस्य निर्मूलत्वात् । तथा च सूत्रार्थस्यान्यथासिद्धत्वान्नोक्तार्थस्य तदाक्षिप्तत्वमिति भावः । अस्तु वा परमते परिमाणत्वावान्तरजात्यपाकरणा योक्तरीत्यनुसरणम् । तथाऽपि यदेकैकस्यामेवाकाशादिव्यक्तौ परिमाणोत्कर्षापकर्षयोरनवधिकत्वसमर्थनं तत्सर्वथा नोक्तसूत्राक्षिप्तमित्याशयेनाह व्यधिकरणयोरिति । आकाशे परिमाणोत्कर्षापरिच्छेदः । परमाणौ च तदपकर्षापरिच्छेदः । इत्येवं भिन्नाधिकरणयोरपीत्यर्थः । एवमपि साध्यवैकल्याद्युक्ति सम्भवेन सूत्रार्थनिर्वाहादिति भावः ॥ तत्सिद्धान्तो भवत्येवेति । यद्यप्येवमप्येतत्समर्थनं तत्सूत्रव्याख्यानावसर एव कर्तुमुचितम् । तथाऽप्युक्तानुमाने साध्यवैकल्यादिव्युत्पादनाय परिमाणोत्कर्षापकर्ष योरनवधिकत्वं तावदवश्यमत्र समर्थनीयम् । तच्च यद्यपि व्यधिकरणयोरपि परिमाणोत्कर्षापकर्षयोरुपपादनेऽपि पर्यवस्यतीति तादृशमेव व्युत्पाद्यम् । तथाऽप्यन्यत्र सूत्रकारोक्तं यदाकाशादावैकैकस्मिन्नेव परिमाणोत्कर्षापकर्षयोरानन्त्यं तस्यापि सिंहावलोकनन्यायेनात्र समर्थनं कृतमित्यवधेयम् ।

### **परिमल** 

क्वाप्यनुक्तत्वादिति । अक्षरनयेऽन्यभावव्यावृत्तेश्चेत्यत्रेश्वरे अणुत्वमहत्त्वयोरुक्तावपि तयोरनवधिकत्वस्य तत्रानुक्तिरिति भावेन पूर्वमीश्वरादेरनवधिकोत्कृष्टेत्याद्युक्तिः । ‘अल्पश्रुतेरिति चेत्तदुक्त’मित्यस्यापि व्योमवदित्येतत्प्रपञ्चनरूपत्वादिति भावः । ननु महद्दीर्घवद्वेति सूत्रे ह्रस्वत्वपारिमाण्डल्याभ्यामपि परिमाणोत्पत्तिं ब्रुवता सूत्रकृता परिमाणावान्तरजातेरपाकरणे वैजात्यनिरसनपूर्वं सर्वपरिमाणानां सजात्यसूचनेन त्र्यणुकादिगतपरिमाणस्येव परमाण्वादिगतपरिमाणस्याप्यणुत्वमहत्त्वयोराक्षेपिकयोः सूचनादित्यत आह महद्दीर्घवद्वेति सूत्रस्येति । वैजात्यमित्युपेत्यैव ह्रस्वत्वपरिमाण्डल्याभ्यां विजातीयाभ्यामपि महत्त्वं दीर्घत्वं जायते । यथा परमाण्वादिगतद्वित्वत्रित्वसङ्ख्याया द्य्वणुकादौ परिमाणजन्मोपेयते । प्रशिथिलावयवसंयोगरूपप्रचयात्तूलपिण्डादिपरिमाणजन्माङ्गीक्रियते तथेत्येवमुपपादनेनेत्यर्थः ॥ व्यधिकरणयोरिति । गगनादावेवानवच्छिन्नोत्कर्षः परमाणुष्वेव तादृशपरिमाणापकर्ष इत्युपपादनेनेत्यर्थः । व्योम दृष्टान्तीकृत्येत्यत्र व्योमेति भिन्नं पदं द्वितीयान्तम् ॥ सूत्रखण्डेनेति । ‘अर्भकौकस्त्वात्तद्य्वपदेशाच्च नेति चेन्न निचाय्यत्वादेवं व्योमवच्चे’ति लिङ्गपादीय सूत्रांशेनेत्यर्थः ।

### **यादुपत्यम्**

सूत्रकारेणेति । तथा चापसिद्धान्त इति भावः । ननु महद्दीर्घवद्वेति सूत्राक्षिप्तमेवेदम् । तथा हि । अस्मिन्सूत्रे तावद्ध्रस्वत्वपारिमाण्डल्याभ्यां त्र्यणुकद्य्वणुकयोरपि परिमाणमुत्पद्येतेत्यापादनमर्थतया प्रतीयते, तत्र वैजात्यात्कथमिदमापादनमिति परेणोक्तेऽसिद्धं वैजात्यं सर्वत्रापि किञ्चिदपेक्षयाऽणुत्वमहत्त्वयोस्सत्वेन त्वदभिमतपरमाणोरपि किञ्चिदपेक्षया महत्त्वादित्यस्माभिरभिहिते परेण परिमाणापकर्षतारतम्यं क्वचिद्विश्रान्तमित्यनुमानेन परमणौ महत्त्वाभावे साधिते तदनुमाने साध्यवैकल्याद्यभिधानाय परिमाणोत्कर्षापकर्षयोरनवधिकत्वं समर्थनीयमेव अतः सूत्राक्षिप्तप्रमेयसमर्थने कथमपसिद्धान्तशङ्केत्यत आह महद्दीर्घवद्वेति ॥ विजातीययोरपीति । सङ्ख्यापरिमाणयोस्तेनैव स्वीकृतत्वादिति भावः । तथा च सूत्रार्थस्यान्यथाऽनुपपत्त्याऽऽक्षेपोऽसिद्ध इति भावः । अस्तु वा परमते परिमाणत्वावान्तरजात्यभावोपपादनायोक्ताऽपि रीतिः । तथाऽपि यदेकैकस्यामेवाकाशादिव्यक्तौ परिमाणोत्कर्षापकर्षयोरनवधिकत्वं समर्थितं तत्सर्वथा नोक्तसूत्राक्षिप्तमित्याशयेनाह व्यधिकरणयोरपीति । आकाशे परिमाणोत्कर्षापरिच्छेदः परमाणौ तदपकर्षापरिच्छेद इति भिन्नाधिकरणयोरपीत्यर्थः । एवमपि साध्यवैकल्याद्युक्तिसम्भवेन सूत्रार्थनिर्वाहादिति भावः ॥ तत्सिद्धान्तो भवत्येवेति । नन्वेवं चेत्तत्रैवैतत्सूत्रसमर्थनं न्याय्यम् । सत्यम् । उक्तानुमाने साध्यवैकल्यादिकथनाय परिमाणोत्कर्षापकर्षयोरनवधिकत्वं तावदवश्यमत्र समर्थनीयम् । तच्चोक्तरीत्या यद्यपि नैकस्मिन्नेव वस्तुन्यपेक्षितम् । तथाऽप्यन्यत्र सूत्रकारोक्तं यदाकाशादावेकस्मिन्नेव परिमाणोत्कर्षापकर्षयोरानन्त्यं तदपि प्रसङ्गात्समर्थयितुमत्रेदमुक्तमिति ज्ञातव्यम् ।

### **श्रीनिवासतीर्थीया** 

तत्सिद्धान्त इति । सूत्रकारसिद्धान्त इत्यर्थः ।

### **वाक्यार्थरत्नमाला** 

अयुक्तताशङ्कापरिहारार्थत्वादिति । अयुक्तताशङ्काया व्योमवच्चेति सूत्रे सूत्रकृत्संमतत्व प्रदर्शनेन परिहारार्थत्वादित्यर्थः । तेन महद्दीर्घवद्देतीत्युत्तरवाक्ये अकुशलत्वदूषणाभिधान प्रसक्तिरिति बोध्यम् । अभाष्यत्वमतीति । सूत्रार्थो वर्ण्यते यत्र पदैरित्याद्युक्तभाष्यलक्षणाभावादिति भावः । एतत्समर्थनमिति । एकस्मिन्नेव परिमाणोत्कर्षानन्त्यसमर्थनमित्यर्थः । तत्सूत्रेति । व्योमवच्चेति सूत्रेत्यर्थः । सिंहावलोकनन्यायेनेत्यतः परं प्रतिपादनार्थमिति शेषः । अत्रेत्यस्यात्र प्रतिपादनार्थमत्र समर्थनमित्युभयत्रान्वयः । समर्थनपदेतु प्रागुक्तैतत्समर्थनमित्यत्रत्येतच्छब्दपरामृष्टव्यस्य समर्पकं तस्येत्येतावदनुवर्तनीयम् । तेन विवक्षितार्थलाभ इति बोध्यम् । समर्थनपदं प्रागुक्तैतत्समर्थनपरमित्याहुः ।

------------------------------------------------------------------------

यद्यल्पदेशसंस्थानं न सर्वत्रापि नो भवेत्

**यद्यल्पदेशसंस्थानं न सर्वत्रापि नो भवेत्**

### **सुधा**

किञ्च योऽर्थो निरवकाशप्रमाणसिद्धो यद्विपर्यये चानिष्टं स सर्वोऽपि सिद्धान्त एव । तत्र कालाकाशयोरी(रपी)श्वरे चानवधिकपरिमाणोत्कर्षापकर्षसद्भावः साक्षिणाऽऽगमेन च सिद्ध इत्युक्तम् । तद्विपर्यये बाधकमाह यदीति ।

## **अनुव्याख्यानम्**

***यद्यल्पदेशसंस्थानं न सर्वत्रापि नो भवेत् ॥***

कालादेरिति वर्तते । सर्वत्रापि संस्थानमिति च । कालादीनां सर्वगतत्वं परेणाप्यङ्गीकृतम् । सर्वगतत्वं च सर्व(त्र)देशे संस्थानम् । तथा च यदि कालादेरल्पाल्पतरदेशेषु संस्थानं न स्यात् । तदा सर्वत्रावस्थानमपि नो भवेत् । कुत इत्यत आह स्थितस्य हीति ।

**अनुव्याख्यानम्**

***स्थितस्य ह्यल्पदेशेषु सर्वगत्वं भवेद्ध्रुवम् ॥***

***एकत्राप्यनवस्थस्य कुत एवाखिलस्थता ॥***

ध्रुवमित्यवधारणे । अल्पदेशेषु स्थितस्यैवेति । यथा खल्वेकैकं वर्णमुच्चारयत एव सर्ववेदोच्चारणम् । न त्वेकमपि वर्णमनुच्चारयतः, तथाऽल्पाल्पतरदेशेषु स्थितस्यैव हि सर्वदेशगतत्वं भवेत् । एकैकत्रापि देशेऽनवस्थितस्याखिलदेशस्थता कुत एव भवेत् । अनेन यो यत्समुदायं व्याप्नोति स तदेकदेशानपि व्याप्नोति(त्येव), यश्चैकदेशान्न व्याप्नोति नासौ तत्समुदायमित्यन्वयव्यतिरेकौ दर्शितौ ।

### **शेषवाक्यार्थचन्द्रिका**

सूत्रकृत्कथितत्ववर्णनात्पूर्वभाष्येणैव भाष्यकारीयस्याकाशादावनवधिक परिमाणोत्कर्षापकर्षव्युत्पादनस्य समर्थनात् । यद्यल्पदेशेत्युत्तरभाष्यानर्थक्यमित्याशङ्क्य रीत्यन्तरेणाप्येकत्रैवाकाशादावनवधिकपरिमाणोत्कर्षापकर्षसद्भावस्य सूत्रकारसिद्धान्तत्वसमर्थनार्थत्वान्न तदानर्थक्यमित्यभिप्रेत्य तदुपपादकतयोत्तरग्रन्थं सङ्गमयितुं सूत्रकारसिद्धान्तत्वोपपादकं रीत्यन्तरं तावदाह किञ्चेति । तर्हि निरवकाशप्रमाणसिद्धत्वं तद्विपर्यये बाधकं चोभयमप्यभिधातव्यं तत्कथं विपर्ययेऽनिष्टत्वकथनमात्रेण तत्सिद्धिरित्यतः ‘केवलं साक्षिमानेने’त्यादिनाऽनवधिकपरिमाणोत्कर्षापकर्षसद्भावस्य कालादौ साक्षिसिद्धतायाः समर्थितत्वात्तदकथयित्वैव विपर्ययेऽनिष्टमात्रकथनस्योपपन्नत्वादित्यभिप्रेत्य निरवकाशप्रमाणसिद्धत्वोपदर्शनपूर्वकमनिष्टकथनपरतयोत्तरग्रन्थं योजयति तत्रेत्यादिना । साकाङ्क्षत्वेन वाक्याभासत्वपरिहारायापेक्षितं पूरयति कालादेरिति ॥ संस्थानमिति चेति । सर्वत्रापीत्यतः परं संस्थानमित्यनुवर्तनीयमित्यर्थः । आपाद्यस्यानिष्टत्व मुपदर्शयति कालादीनामिति । तर्हि भवतु सर्वगतत्वाभावप्रसङ्गोऽनिष्टः, सर्वत्र संस्थानाभावस्य तु किमायातमित्यत आह सर्वगतत्वं चेति । किमनेन विपर्यये बाधकमुक्तं भवतीत्यतस्तर्कविरोध इति भावेन तत्स्वरूपोपदर्शकतया भाष्यं योजयति तथा चेति । विपर्ययेऽनिष्टकथनस्य पूर्वेणैव सिद्धेः स्थितस्य हीत्युत्तरभाष्यानर्थक्यमाशङ्क्य तर्काङ्गव्याप्तेरन्वयव्यतिरेकोपदर्शनेन समर्थनार्थत्वान्ननर्थक्यमित्यभिप्रेत्य व्याप्त्युपपादकतयोत्तरभाष्यं योजयितुं व्याप्त्यभिधानेन निवर्तनीयामप्रयोजकताशङ्कामुत्थापयति कुत इति । यदल्पदेशस्थितं तस्य सर्वगतत्वं ध्रुवं भवेदिति योजनायामल्पदेशस्थितत्वं व्याप्यं सर्वदेशस्थितत्वं व्यापकमिति प्राप्नोति । न च तद्युच्यते । घटादेरल्पदेशस्थस्यापि सर्वदेशस्थत्वाभावदर्शनेन व्यभिचरितत्वात् । अतोऽत्र यत्सर्वदेशस्थं तदल्पदेशस्थमिति व्याप्यव्यापकभावो वाच्यः । न चोक्तयोजनायां विवक्षितव्याप्यव्यापकभावस्य लाभः सम्भवतीत्यतस् तल्लाभायावधारणार्थस्य ध्रुवमित्यस्य ध्रुवमल्पदेशस्थस्येत्यन्वयो वाच्यः । तथा चाल्पदेशस्थस्यैव सर्वदेशस्थत्व मित्यर्थपर्यवसानाद्वह्निमानेव धूमवानित्यादाविव विवक्षितव्याप्यव्यापकभावलाभान्नाव्यापकव्यावृत्त्याऽव्याप्यव्यावृत्त्यापादनत्वादस्य तर्काभासत्वमित्याशयवानवधारणसम्बन्धं तावद्दर्शयति अल्पदेशेषु स्थितस्यैवेति । गगनादिकमेकदेशस्थितं सर्वदेशस्थत्वाद् इत्यभिप्रेतानुमाने यद्येकदेशस्थं न स्यात्तर्हि सर्वदेशस्थं न स्यादित्यप्रयोजकतानिरासकतर्के च मूलभूतव्याप्तेर्विशिष्य दृष्टान्ताभावेनासम्भवात्सामान्य व्याप्तिरेवानुसन्धेयेति भावेन तद्य्वाप्तावनुरूपं दृष्टान्तमाह यथेत्यादि । अनेन सर्ववेदोच्चारयिताऽन्वयदृष्टान्तः । तस्य समुदायव्यापिन एकदेशव्याप्तेरपि सत्त्वात् । सर्वथाऽनुच्चारयिता च व्यतिरेकदृष्टान्तः । तस्यैकदेशाव्यापिन समुदायाव्याप्तेरपि सत्त्वादित्युक्तं भवति । विवक्षितान्वयव्यतिरेकयोर्मूलारूढतां दर्शयितुं मूलयोजनामाह यथेत्यादि । वाक्यतात्पर्यप्रदर्शनम् अनेनेति ।

### **परिमल** 

कालाकाशबुद्ध्याह साक्षिणेति । आकाशेश्वराभिप्रायेणाह आगमेन चेति । ‘स एषोनन्तः’ ‘अणोरणीयान्’ ‘सत्यं ज्ञानमनन्तं ब्रह्मे’त्याद्यागमेनेत्यर्थः ॥ इति चेति । सर्वत्रापीत्यनन्तरं संस्थानमिति चानुवर्तत इत्यर्थः ॥ सर्वगतत्वमिति । यद्यपि परेणावृत्तिमत्त्वमेवाभ्युपेतं तथाऽपि विभुत्वाङ्गीकाराद् विभुत्वस्य च सर्वगतत्वेन विनानुपपत्तेरेवमुक्तम् । अत एव तत्तथैव व्यनक्ति सर्वगतत्वञ्चेति ।

### **वाक्यार्थरत्नमाला** 

पूर्वभाष्येणैवेति । महतोल्पत्वमपि हीति पूर्वभाष्येणैवेत्यर्थः । कथं तेन समर्थनमित्यत उक्तं तेन भाष्येण सूत्रकृत्कथितत्ववर्णनादिति योजना । वह्निमानेवेति । यथा वह्निमानेव धूमवानित्यत्र यो धूमवान् स वह्निमानिति व्याप्तिमाश्रित्य धूमवतोऽपि वह्निमत्वाभावे व्यभिचारः स्यान्नचैवं यतो वह्निमानेव धूमवान् भवति वह्निमत्वाभावो नास्तीति प्रतिपादनमुखेनावधारणमव्यभिचरितसम्बन्धं प्रतिपादयतीति । व्याप्यव्यापकभावस्य वैपरीत्येन लाभवदित्यर्थः । विवक्षितेति । यत्र सर्वदेशस्थत्व तत्राल्पदेशत्वमिति व्याप्तौ तदा व्यभिचारः स्यात् । यदि सर्वदेशस्थत्वेऽपि क्वचिदल्पदेशस्थत्वं न स्यान्न चैवं यतोऽल्पदेशस्थस्यैव सर्वदेशस्थत्वं नत्वल्पदेशस्थित्वशून्यस्यापि सर्वदेशस्थितत्वम् । तथाच सर्वदेशस्थितववत्यपि अल्पदेशस्थत्वाभावस्याभावान्न व्यभिचार इति प्रतिपादनमुखेनावधारणलाभात्र सर्वदेशस्थता तत्राल्पदेशस्थतेत्यल्पदेशस्थितस्यैवेत्येतद्वैपरीत्येन विवक्षितव्याप्यव्यापकभावस्य लाभादित्यर्थः । मूलभूतव्याप्तेरिति । असम्भवादित्युत्तरेण सम्बन्धः । अनेनेतीति । अनेन यो यत्समुदायमित्यादिकमित्यर्थः ।

[Load More](javaऽcriptःvoid(0))
