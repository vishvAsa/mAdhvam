+++
title = "११ साक्षिप्रामाण्यसमर्थनम्"
upstream_url = "https://dvaitavedanta.in/category-details/7805/975/sharam/sathha/thavat/thavat/vashas/sakash"
+++
## यदि साक्षी स्वयम्भातो न मानं केन गम्यते

**साक्षिप्रामाण्यसमर्थनम्**

**यदि साक्षी स्वयम्भातो न मानं केन गम्यते**

### **सुधा**

परमाणावपि परिमाणापकर्षतारतम्यविश्रान्तिर्नास्तीत्युक्तम् । तदसत् । परिमाणस्य द्रव्याश्रयत्वात् । परमाणुतोऽप्यपकृष्टपरिमाणाश्रयस्य द्रव्यस्याभावात् । मैवम् । परमाणुभागानां सत्त्वात् । न च तेषु विश्रान्तिः । तेषामपि (भागसत्वात्) सभागत्वात् । अविश्रान्तभागपरम्परा कुतः सिद्धेत्यतः साक्षिणेति वक्तुं साक्षी नाम प्रमाणमेव नास्तीति वदतो बाधकं तावदाह यदीति ।

## **अनुव्याख्यानम्**

***यदि साक्षी स्वयम्भातो न मानं केन गम्यते ॥***

***अक्षजादेश्च मानत्वम् .... ......***

साक्षी नाम मानं यदि नेष्यते तदाऽक्षजादेर्ज्ञानस्य मानत्वम् । चशब्दाद्बहिः कालाकाशादिकमन्तः सुखादिकं च केन प्रमाणेन गम्यते न केनापि । तद्ग्राहकस्य प्रमाणान्तरस्य अभावात् । न च तन्मा भूदिति वाच्यम् । तद्य्ववहारविलयप्रसङ्गादिति ।

नन्वस्तु साक्षिणमनङ्गीकुर्वाणस्येदं बाधकम् । साधकं (तु) किमित्यत आह स्वयम्भात इति । यस्तु स्वयं प्रकाशमानेऽपि साक्षिणि विप्रतिपद्यते सोऽक्षज्ञादेर्मानत्वं सप्रमाणकं वस्तुत्वाद्घटवदिति प्रसङ्गसूचितेनानुमानेन बोधनीयः । प्रसक्तप्रतिषेधश्च वक्ष्यमाणन्यायेन भविष्यति । धर्मिग्राहकप्रमाणेनैव सिद्धेर्न तत्प्रामाण्ये पृथक् प्रमाणं वक्तव्यम् । अत एव मानमित्युक्तम् ।

### **शेषवाक्यार्थचन्द्रिका**

ननु ‘यदि साक्षी’त्युत्तरभाष्यमनर्थकम् । न च साक्षिप्रमाणे विवदमानं प्रति विपक्षे बाधकोपदर्शनेन साक्षिप्रामाण्यसमर्थनार्थमेतदिति वाच्यम् । तत्समर्थनस्यापि प्रकृतोपयोगा दर्शनादित्याशङ्क्याव्यवहितेन पूर्वग्रन्थेन तस्यासङ्गतत्वेऽपि ‘तथानन्त्यमणावपी’ति विप्रकृष्टपूर्वग्रन्थोक्तस्य परमाणोः परिमाणापकर्षतारतम्यविश्रान्त्यभावस्योपपादकतया तत्सङ्गतत्वेन पूर्वग्रन्थ सङ्गतिसम्भवान्नानुपपत्तिरिति भावेन तद्ग्रन्थसङ्गततयोत्तरभाष्यं सङ्गमयितुं तदनुपपत्तिशङ्कामुत्थापयति परमाणावपीत्यादिना ॥ वक्तुमिति । ‘अतः सर्वपदार्थानामि’त्याद्युत्तरभाष्येणेति शेषः ॥ इति वदत इति । प्राग्विकल्पितेषु पक्षेषु तृतीयं पक्षं वदत इत्यर्थः । उत्तरत्र साक्षिप्रामाण्ये साधकस्यापि वक्ष्यमाणत्वात्तावदाहेत्युक्तम् । व्यवहितत्वादन्वयं दर्शयन् तृतीयपक्षनिरासस्य मूलारूढतामुपदर्शयति साक्षीत्यादिना । अक्षजादेश्चेति चशब्दानर्थक्यमाशङ्क्यानुक्तसमुच्चयार्थत्वान्न तदिति भावेन तमुपदर्शयति चशब्दादिति । उत्तरत्र परिहाराभावेन प्रश्नार्थत्वायोगादाक्षेपार्थतया किंशब्दं व्याचष्टे नेति । नन्वनुमानादिनैव कालाकाशादिसिद्धिर्भविष्यतीति कथमाक्षेप इत्यतोऽनुमानादिना तदसिद्धेः ‘सत्यत्वं गगनादेश्चे’त्यादिना पूर्वमेव समर्थितत्वान्न प्रमाणान्तरेण तत्सम्भव इत्याह तद्ग्राहकेति । भाष्ये विपर्यये बाधकाभिधानस्य स्वयम्भात इत्येतद्विशेषणनैरपेक्ष्येणैव सिद्धेस्तद्वैयर्थ्यमित्याशङ्क्य साक्षिप्रमाणे साधकोक्त्यर्थत्वान्न तदिति भावेनतत्परतया तद्योजयितुं साधकाभावशङ्कामुत्थापयति नन्विति । विपर्ययेऽनिष्टकथनमात्रस्यैव तत्साधकत्वे न क्वापि साधकं वक्तव्यं स्यादिति भावः । नन्वस्त्वक्षजादिमानत्वस्यैवं सप्रमाणकत्वसिद्धिस्तावता कथं साक्षिप्रामाण्यसिद्धिस्तस्य साक्षीतरप्रमाणवेद्यत्वस्यापि सम्भवादित्यतः परिशेषात्तत्सिद्धिरिति भावेन परिशेषमुपपादयति प्रसक्तेति । वक्ष्यमाणन्यायेनेति । ‘अनवस्थाऽन्यथा भवेदि’त्यनुपदमेव वक्ष्यमाणन्यायेनेत्यर्थः ।

### **परिमल** 

साक्षिणेति वक्तुमिति । ‘अतः सर्वपदार्थानामि’त्यादिग्रन्थे वक्तुमित्यर्थः । इति वदत इति । ‘यदि नो साक्षिगम्यं तदि’त्येतदवतारिकायां कृतविकल्पेषु साक्षी नाम प्रमाणमेव नास्तीत्यवशिष्टतृतीयं पक्षं वदत इत्यर्थः ॥ बाधकन्तावदिति । स्वयम्भात इति वक्ष्यमाणसाधकापेक्षया तावच्छब्दः ॥ न च तदिति । प्रामाण्यादेर्ग्रहणमित्यर्थः ॥ घटवदितीति । अनुमानेनेत्यन्वयः । सामान्यानुमानेनेत्यर्थः ॥ प्रसंगसूचितेनेति । ‘यदि साक्षी’त्यादिनोक्तेन प्रामाण्यादेर्ग्रहणव्यवहारयोर्विलोपरूपातिप्रसङ्गेन सूचितेनेत्यर्थः । नन्वनेनानुमानेन सिद्धस्य प्रामाण्यस्य प्रत्यक्षाद्यन्यतमत्वसम्भवात् साक्षिसिद्धिः कुत इत्यत आह प्रसक्तेति । यथा न्यायमते गगनादिसिद्धिः सामान्यविशेषाभ्यां, तथेति भावः ॥ वक्ष्यमाणेति । प्रामाण्यविषये प्रसक्तस्यानुमानस्यानवस्थाऽन्यथा भवेदिति वक्ष्यमाणविपक्षबाधकन्यायेनेत्यर्थः । सुखादिविषये च ‘इच्छा ज्ञानं सुखं दुःखं भयाभयकृपादयः । साक्षिसिद्धा न कश्चिद्धि तत्र संशयवान्क्वचित् । यत्क्वचिद्य्वभिचारि स्याद्दर्शनं मानसं हि तत्’ इत्यदिना ज्ञानपादे वक्ष्यमाणसंशया(द्य)भावादिरूपन्यायेन प्रसक्तमानसप्रत्यक्षादेः प्रतिषेधश्च भविष्यतीत्यर्थः । साक्षिसिद्धावपि तन्मानत्वं केन सिध्द्येदित्यत आह धर्मीति । अक्षजादेर्मानत्वं सप्रमाणकं वस्तुत्वादिति सामान्यानुमानरूपेण परिशेषसहितेन साक्षिरूपधर्मिग्राहकेण प्रमाणेनेत्यर्थः ।

### **यादुपत्यम्**

वक्षमाणन्यायेनेति । ‘अनवस्थाऽन्यथा भवेदित्यनुपदमेव वक्ष्यमाणन्यायेनेत्यर्थः । प्रवृत्तिसामर्थ्येनानभ्यासदशायां प्रामाण्यसिद्धिस् तज्जातीयत्वेन त्वभ्यासदशायामिति ज्ञातव्यम् ।

### **श्रीनिवासतीर्थीया** 

प्रसङ्ग इति । यदि साक्षिनामकं मानं न स्यात्तदाऽक्षजादेर्मानत्वग्रहो न स्यादिति तर्केत्यर्थः । ननु सप्रमाणकत्वप्रवृत्तिसामर्थ्याद्यनुमानरूप प्रमाणमादायापि पर्यवस्यतीति न साक्षिरुपप्रमाणसिद्धिरित्यत आह प्रसक्तेति । अस्तु साक्षीतत्प्रामाण्यं कुतः सिद्धं येन सप्रमाणकमित्युक्ते साक्षिणमादाय पर्यवसानं स्यादित्यत आह धर्मीति । साक्षिरूपधर्मिग्राहकेण प्रमाणेन स्वैनैव सिद्धे साक्षिप्रामाण्य इत्यर्थः । तस्य स्वप्रकाशत्वादिति भावः । पृथक् साक्षिभिन्नम् । मानं स्वसिद्धमानत्वोपेतमित्यर्थः ।

### **वाक्यार्थरत्नमाला** 

प्राग्विकल्पितेति । यदि नो साक्षिगम्यं तदित्येतदनुव्याख्यानावतारमूले विकल्पितेत्यर्थः । तद्विकल्पेषु प्रथमस्याद्यंशं कृत इति द्वितीयं निराकरोतीति चाद्यम् । द्वितीयत्वोट्टङ्कनेन प्रतिपादनवदस्य तृतीयपक्षस्य तृतीयत्वेनाभिधानस्य मूलेऽभावादिदं व्याख्यानम् । अन्यथा साक्षिणेति वक्तुं साक्षी नामप्रमाणमित्यादिग्रन्थमर्यादया पदीत्युत्तरवाक्यस्य स्वतन्त्रप्रमेयप्रतिपादकताप्रतीतिः स्यात् । प्राग्विकल्पितेषु तृतीयपक्षश्चोर्वरित एव न तु निराकृत इति बुद्धिः स्यादिति द्रष्टव्यम् । साधकस्यापीति । स्वयंभात इत्यनेनेति शेषः ।

------------------------------------------------------------------------

अनवस्थाऽन्यथा भवेत्

**अनवस्थाऽन्यथा भवेत्**

### **सुधा**

न साक्षिणोऽनभ्युपगमेऽप्यक्षजादिज्ञानप्रामाण्यमप्रामाणिकं प्रसज्यते । प्रवृत्ति सामर्थ्येन तज्जातीयत्वेन वाऽनुमानेन तत्सिद्धेरित्यत आह अनवस्थेति ।

## **अनुव्याख्यानम्**

***..... ...... अनवस्थाऽन्यथा भवेत् ॥***

अन्यथा साक्षीतरप्रमाणवेद्यत्वाङ्गीकारे । तर्हि साक्षिप्रामाण्यमप्यन्येन ग्राह्यमित्यनवस्थैवेति चेन्न । तस्य स्वप्रकाशत्वादिति । तदिदमुक्तं स्वयम्भात इति ।

### **शेषवाक्यार्थचन्द्रिका**

प्रवृत्तीति । प्रवृत्तिसामर्थ्येनानभ्यासदशायां प्रामाण्यसिद्धिः । अभ्यासदशायां तु तज्जातीयत्वेनेति भावेनात्रोभयोपादानमिति ध्येयम् । मूले अनवस्थेति । तस्यायं भावः । प्रवृत्तिसामर्थ्यस्याप्यगृहीतप्रामाण्यस्य प्रामाण्यानिश्चायकत्वेन गृहीतप्रामाण्यस्यैव तथात्वमङ्गीकार्यम् । तथा च तत्प्रामाण्यमप्यन्येनैव ग्राह्यम् । तत्प्रामाण्यमप्यन्येनैवेत्यनवस्थाप्रसङ्गादिति । तर्हि साक्षिणोऽपि प्रामाण्यग्राहकत्वं न स्यादिति भावेन शङ्कते तर्हीति । साक्षिणः स्वप्रकाशत्वेन स्वयमेव स्वप्रामाण्यग्राहकत्वेन ग्राहकान्तरानपेक्षणान्नानवस्थेत्याह तस्येति । वृत्तिज्ञानस्य तु जडत्वेन न स्वप्रकाशत्वं सम्भवतीति न स्वस्यैव स्वप्रमाण्यग्राहकत्वमित्यनवस्थैवेति भावः ।

### **परिमल** 

अपरिचित(प्र)देशाभिप्रायेणाह प्रवृत्तिसामर्थ्येनेति । फलवत्प्रवृत्तिजनकज्ञानेनेत्यर्थः । अभ्यासदशापन्नाभिप्रायेणाह तज्जातीयत्वेनेति । समर्थप्रवृत्तिजनकज्ञानजातीयत्वेनेत्यर्थः । अन्यथेत्यनुवादः । साक्षीत्यादि व्याख्या ।

### **श्रीनिवासतीर्थीया** 

अनभ्यासाभ्यासदशापेक्षया प्रवृत्तीत्यादि वक्ष्यमाणेत्युक्तं दर्शयितुमाह नेति ।

### **वाक्यार्थरत्नमाला** 

प्रवृत्तिसामर्थ्यस्यापीति । लिङ्गकरणतापक्षाश्रयणेन सामर्थ्यस्येत्युक्तम् । वस्तुतः सामर्थ्यज्ञानस्येत्यर्थः । अत एवागृहीतप्रामाण्यस्येत्यादिकं सम्बन्धं भवति । अन्यथाऽग्रहीत प्रामाण्यज्ञानस्येत्याद्यर्थाश्रयणापातात् । सामर्थ्यपदस्य ज्ञानपरतायान्तु नानेकव्याख्यानप्रसङ्ग इति ज्ञेयम् । वृत्तिज्ञानस्य तु जडत्वेनेति । एतच्च साक्षिणः स्वप्रकाशत्वमनवस्था ततो नहीति भक्तिपादेन ज्ञानदृष्टिमात्रेण प्रामाण्यमिति ज्ञानपादे चानुव्याख्यानोक्तस्वप्रकाशत्वं मूल एवोपपादयिष्यते । तट्टीकादौ च तदुपपादनं ज्ञेयम् ।

------------------------------------------------------------------------

अतः सर्वपदार्थानां भागाः सन्त्येव सर्वदा

**अतः सर्वपदार्थानां भागाः सन्त्येव सर्वदा**

### **सुधा**

किमतो यद्येवं साक्षी नाम प्रमाणमस्तीत्यत आह अत इति ।

## **अनुव्याख्यानम्**

***अतः सर्वपदार्थानां भागाः सन्त्येव सर्वदा ॥***

***सर्वदिक्ष्वपि सम्बन्धात् ..... ......***

साक्षित इत्यर्थः । सर्वपदार्थानां परमाणोस्तद्भागानां चेत्यर्थः । सन्त्येव इति सिद्धमिति शेषः । यद्वा सर्वपदार्थानामित्यनेनानुमानमपि सूचयति । परमाणुः सभागः पदार्थत्वाद्घटवद् इति । न चाश्रयासिद्धिर्धर्मिग्राहकविरोधो वा । साक्षिणा परमाणुसिद्धेरुक्तत्वात् । तेन च सभागतयैव सिद्धेः । न चैवमनुमानवैयर्थ्यम् । प्रमाणसंप्लवाङ्गीकारात् । सभागत्वमात्रे विप्रतिपन्नं प्रति सार्थक्याच्च । अनुमानान्तरमाह सर्वदेति ।

युगपदित्यर्थः । सर्वदिक्षु स्थितैर्द्रव्यैः सम्बन्धात्संयोगादपि भागाः सन्तीत्यवगम्यते । यद्यपि सभागत्वमात्रसाधने संयोगित्वमात्रं प्रयोजकम् । गगनादीनामपि भागाङ्गीकारेण व्यभिचाराभावात् । तथाऽपि बहुभागसाधनाय विशेषणोपादानम् । तथा हि । परमाणुर्दशभागवान्युगपद्दशमूर्तसंयोगित्वाद् घटवदिति ।

### **शेषवाक्यार्थचन्द्रिका**

ननु सर्वपदार्थानां साक्षिणा सभागत्वसाधनत्वस्य न प्रकृतोपयोग इत्यतः प्रकृतपरमाणुतद्भागमात्रपरतया सर्वपदार्थानामित्येतद्योजयति परमाणोरित्यादिना । वाक्याभासत्वपरिहारायापेक्षितं शेषं पूरयति इति सिद्धमिति शेष इति । सन्त्येवेत्यतःपरमिति सिद्धमिति शेष इत्यर्थः । अस्मिन्पक्षे सर्वपदार्थानामित्यस्य न स्वारस्यमित्यपरितोषात्पक्षान्तरमाह यद्वेति ॥ पदार्थत्वादिति । गुणादेरपि पदार्थसभागत्वस्य वक्ष्यमाणत्वान्न व्यभिचार इति भावः ॥ धर्मिग्राहकेति । अवयवावयविप्रसङ्गो हि तावदनुभूयमानत्वान्नापलापमर्हतीत्यवश्यमसावभ्युपेयः । स च न तावन्निरवधिक एवाभ्युपगन्तुं शक्यते । तथा सत्यनन्तावयवारब्धत्वाविशेषान्मेरुसर्षपादीनां परिमाणभेदानुपपत्तिप्रसङ्गात् । न च कारणसङ्ख्याया अविशेषेऽपि परिमाणप्रचयविशेषाद्विशेष इति युक्तम् । तयोरपि सङ्ख्याविशेषमन्तरेणानुपपत्तेः । न च विनाशावधिरेवायम् । अन्त्यस्य निरवयवत्वे तदनुपपत्तेः। द्रव्यस्यावयवविभागनाशाभ्यां विना विनाशाभावात् । नापि विभागावधिः । तस्य विभज्यमानाश्रयतया तदभावेऽयोगात् । न चैकाश्रयो विभाग इति युक्तम् । किञ्चिदेव हि कुतश्चिद्विभज्यते न तु तदेव तस्मात् । तदेवं निरवयवद्रव्यावधिरेवायमवयवावयविविभाग इति निरवयवद्रव्यसिद्धौ स एव परमाणुरिति क्रियाविभागादिन्यायेन निरवयवतयैव परमाणोः सिद्धत्वाद्धर्मिग्राहकविरोध इत्यर्थः ॥ साक्षिणेति । ‘यदि साक्षिमितं नैतन्नानुमा तत्र वर्तते । पक्षीकर्तुमशक्यत्वादि’त्यादिना साक्षिणा परमाणुसिद्धेर्वक्ष्यमाणत्वादित्यर्थः । उक्तत्वादित्यतीतत्वोक्तिस्तु निश्चितत्वाभिप्रायेत्यवधेयम् ॥ सम्प्लवाङ्गीकारादिति । सम्प्लवस्य दार्ढ्यहेतुत्वान्न वैयर्थ्यमिति भावः ॥ सभागत्वेति । तथा च साक्षिणा परमाणुमात्रसिद्धावपि तत्सभागत्वस्य तेनासिद्ध्या तत्सिध्द्यर्थत्वान्नानुमानवैयर्थ्यमिति भावः। ननु सर्वदिक्षु स्थितैर्द्रव्यैः परमाणोः संयोगस्य यौगपद्यमात्रेणापि परमाणोर्दशभागवत्त्वरूपविवक्षितसाध्यसिद्धिसम्भवात्तत्संयोगानां सार्वकालिकत्वस्यानपेक्षितत्वाद्भाष्ये सर्वदेति संयोगानां सार्वकालिकत्व वर्णनमनर्थकमित्याशङ्क्य यौगपद्यमात्रपरत्वात्सर्वदेत्यस्य नानर्थक्यमिति भावेन तत्तात्पर्यमाह युगपदित्यर्थ इति ।

एवं सर्वदेति हेतुविशेषणार्थमभिधायेदानीं तद्वैयर्थ्यमाशङ्क्य परिहरति यद्यपीत्यादिना । ननु च गगनादौ व्यभिचारान्न संयोगित्वमात्रस्य प्रयोजकत्वमित्याशङ्क्य तर्हि विशिष्टस्यापि गगनादौ व्यभिचारान्नाप्रयोजकत्वमिति तुल्यमेव । यदि च सभागत्वरूपसाध्यस्यापि गगने सत्त्वान्न विशिष्टस्य हेतुत्वपक्षे तत्र व्यभिचार इति मन्यसे तर्ह्यविशिष्टस्यापि हेतुत्वपक्षे तत एव न व्यभिचार इति हेतुविशेषणवैयर्थ्यमेवेत्याशयवानाह गगनादीनामिति ॥ बहुभागेति । दशभागेत्यर्थः ॥ युगपद्दशेति । यद्यप्यत्र दशभागानामपि सर्वत्र सत्त्वेन व्यभिचाराभावान्न तद्वारणं विशेषणप्रयोजनं सम्भवति । तथाऽप्युक्तसाधने हेतोरसामर्थ्यशङ्कावारणमेव तत्प्रयोजनमिति मन्तव्यम् । तथा हि । घटादावेकस्मिन्नपि भागे क्रमेण दशमूर्तसंयोगानां सम्भवाद् अन्यथासिद्धिशङ्कापरिहाराय युगपदिति विशेषणम् । द्वित्रिमूर्तसंयोगानां तावद्भागाक्षेपकतायामपि दशभागानाक्षेपकत्वेन विवक्षितासिद्धिप्रसङ्गपरिहाराय दशेति पदम् । एकस्मिन्नपि भागेऽमूर्ताकाशादिसंयोगानां स्थितिसम्भवात्पुनरप्रयोजकत्वमेवेत्याशङ्क निवारणाय मूर्तेति विशेषणमित्यूह्यम् ।

### **परिमल** 

पदार्थत्वादिति । गुणक्रियादेरपि सभागत्वान्न व्यभिचार इति भावः ॥ धर्मिग्राहकेति । प्रत्यक्षसिद्धं त्र्यणुकं स्वल्पपरिमाणद्रव्यारब्धं कार्यत्वाद्घटवदिति द्य्वणुकसिद्धौ तदपि पक्षीकृत्यैवं साधने सिध्यन् नित्यनिरवयवत्वेनैव सिध्यति । अन्यथाऽनवस्था स्यात् । अतस्तद्विरोध इति भावः । यद्वा परिमाणापकर्षतारतम्यं क्वचिद्विश्रान्तं परिमाणतारतम्यत्वात् । परिमाणोत्कर्षतारतम्यवदित्याद्यनुमानेन परिमाणापकर्षस्य क्वचिद्विश्रान्तिसिद्धौ यत्रेदं विश्रान्तं स परमाणुरिति प्रागुक्तधर्मिग्राहकेत्यर्थः ॥ उक्तत्वादिति । ‘केवलं साक्षिमानेन कालो देशोपि नान्तवानि’ति ग्रन्थव्याख्यावसरे उक्तत्वादित्यर्थः ॥ सभागत्वमात्र इति । परमाणुस्वरूपे विप्रतिपत्तिं निराह मात्रपदेन । तथाच नाश्रयासिद्धिरिति भावः । पदार्थत्वादित्यनुमानस्य प्रागुक्तेराह अनुमानान्तरमिति । सप्तम्यन्वयाय शेषमाह स्थितैर्द्रव्यैरिति । युगपद्दशमूर्तसंयोगित्वादित्यत्र वस्तुमात्रेऽपि दशभागसत्त्वेन विपक्षाभावेन विशेषणानां व्यभिचारावारकत्वेप्यप्रयोजकत्वनिरासार्थत्वमस्तीति तदुक्तिः । संयोगमात्रस्य सांशत्वेनैवोपपत्त्योक्तसाध्येऽप्रयोजकत्वात्क्रमेणैकस्मिन्नपि दशमूर्तसंयोगसम्भवादप्रयोजकत्वानुपपत्तये युगपदित्युक्तिः । एवं दशेत्यस्यापि कृत्यं ध्येयम् । एकस्मिन्नप्यंशे कालाकाशप्रकृत्यकारादिवर्णरूपदशमूर्तसंयोगसम्भवान्मूर्तेत्युक्तिः ।

### **यादुपत्यम्**

पदार्थत्वादिति । गुणादेः प्रागभावादेश्च पदार्थस्य भागाङ्गीकारान्न व्यभिचार इति भावः ॥ धर्मिग्राहकेति । अवयवावयविप्रसङ्गस्तावदनुभूयते । स यदि निरवधिः स्यात्तदा मेरुसर्षपयोस्तुल्यपरिमाणत्वं स्यादनन्तावयवारब्धत्वाविशेषात् । अतो निरवयवं द्रव्यं किञ्चिदवधितयाऽङ्गीकार्यम् । स एव परमाणुरिति परमाणुः सिध्यन्निरवयवतयैव सिध्यतीति धर्मिग्राहकविरोध इत्यर्थः ॥ युगपद्दशेति । यद्यप्यत्र बहुभागानामपि सर्वत्र सत्त्वेन व्यभिचाराभावान्न तद्वारणं विशेषणप्रयोजनं, तथाऽप्युक्तसाध्यसाधने हेतोरसामर्थ्यशङ्कावारणमेव तत्प्रयोजनम् । तथा हि । घटादावेकस्मिन्नपि भागे क्रमेण दशमूर्तसंयोगानां सम्भवादन्यथासिद्धिशङ्कापरिहाराय ‘युगपदिति’ विशेषणम् । द्वित्राणां संयोगानां दशभागानपेक्षत्वाद्दशेति । एकस्मिन्नपि भागेऽमूर्ताकाशादिसंयोगानां स्थितिसम्भवात्पुनरप्रयोजकताशङ्कावारणाय मूर्तेति विशेषणम् ॥

### **श्रीनिवासतीर्थीया** 

आश्रयासिद्धिरिति । परमाणोरेवाभावाद्भवन्मते अश्रयासिद्धिः । परमाणुग्राहकानुमानेन निर्भागतयैव प्रसिद्धत्वादस्मद्रीत्या धर्मिग्राहकमानबाध इत्यर्थः । उभयं क्रमेण परिहरति साक्षिणेत्यादिना । तेन चेति । साक्षिणेत्यर्थः ॥ एवमिति । यदि साक्षिणा सभागत एव सिद्धः परमाणुस्तर्ह्यनुमानं व्यर्थं, सिद्धसाधनतापत्तेरित्यर्थः ॥ प्रमाणेति । एकस्मिन्नर्थे इति शेषः ॥ सभागत्वमात्र इति । परमाणुस्वरूपस्य साक्षिसिद्धत्वमङ्गीकृत्य सभागत्वस्य साक्षिसिद्धत्वे यो विप्रतिपद्यते तं प्रति साक्षिसिद्धं परमाणुं पक्षीकृत्य तत्सभागत्वमनुमानेन साध्यत इत्यर्थः । ननु गगनादौ संयोगित्वे सत्यपि सभागत्वाभावाद्य्वभिचार इत्यत आह गगनादीनामिति ॥ विशेषणेति । पदार्थे सर्वदिक्स्थितत्वरूपशेषणेत्यर्थः ।

### **वाक्यार्थरत्नमाला** 

सभागत्वस्य वक्ष्यमाणत्वादिति । अतः सर्वपदार्थानामित्यादिनेति शेषः। परमाणु लक्षणा नित्येति प्रशस्तपादभाष्यव्याख्यानरूप एषह्यवयवावयविप्रसङ्गोपीत्यादिकिरणावलीम् अवयवावयविप्रसङ्गस्तावदनुभूयते इत्यादि वैशिषिकसूत्रोपस्कारं च मनसि कृत्वा परमाणुसाधकप्रमाणं दर्शयति । अवयवावयविप्रसङ्गो हि तावदित्यादिना । अनन्तावयवेति । यथा मेरोरवयवपरंपरा न विश्राम्यति तथा सर्षपस्यापीति द्वयोस्तुल्पपरिमाणता स्यादित्यर्थः । यदि तु परमाणुः स्वीक्रियते तदा मेरोः परमाणुर्बह्वीभिरवयवपरंपराभिर्निरन्तरित इति मेरुर्महान् सर्षपस्य तु स्वल्पाभिरवयवपरंपराभिः परमाणुर्निरन्तरित इति सर्षपोऽल्पपरिमाणो भवतीत्युपपद्यत इति भावः ।

नन्वनन्तावयवारब्धत्वेऽपि साक्षात्समवायिकारणानां बहुतरत्वान्महत्वम् । तदल्पत्वादल्पत्वमिति युज्यत एव परिमाणभेदः । यथा हि परमाण्वाख्यनिरवयवारब्धत्वपटवहि .... तन्तुक पटाद्विशन्ति पाठ ... परिमाणाधिक्यं तथेति चेन्न । साक्षादारम्भकावयवस्याप्यनन्तावयवारब्धत्वास्ति ............ तल्पपरिमाणावयवारब्धः स्यात् तर्हि तत्परिमाणाधिकपरिमाण ........ न च कारणसङ्ख्याया इति । अवयवसङ्ख्याविश्रात्यभावस्य तुल्यत्वं सर्षपारम्भकत्वपरिमाणात्प्रचयाभावाच्च न महत्वं किं त्वल्पांशे ................ पट्प्रचयाख्यसंयोगविशेषवर्जिततन्त्वारब्धे वा पटे अल्पत्वे विद्यमाने लि....... सुखे वा प्रचयवत्तत्वा व्या.... पठ महत्वमेवेति भावः ।

तयोरपीति । अवयवसङ्ख्याविश्रान्त्यभावस्य तुल्यत्वे अवयवेषु केषुचिदल्पत्वं केषुचिन्महत्वमिति परिमाणस्य क्वचित्प्रचयोऽस्ति क्वचित्तदभाव इत्येतदेव न सम्भवति । एकत्र परिमाणप्रचयोत्पत्तिरन्यत्र नेत्येतदेव कथमित्यर्थः । तूलादौ प्रचयकल्पना मत्पक्षे सम्भवति । अन्यत्र सङ्ख्याविश्रान्तिसिद्धौ प्रचयेनैव समसङ्ख्याकावयवत्वेऽपि महत्वविशेषोत्पत्तेरङ्गीकारादित्युपपादनीयम् । न च विनाशेति । किरणावलीस्थप्रलयपदं नाशार्थतया वर्धमाने व्याख्यातं सूत्रोपस्कारे च नाशावधिरित्येवोक्तमिति । अत्र टीकायां विनाशावधिरित्येवोक्तम् ।

विनाशस्य यदवधित्वमुच्यते । तत्किञ्चिदपि निरवयवमन्तिमं द्रव्यं स्वीकृत्योतास्वीकृत्य नान्त्यः । सावयवत्वेऽवयवपरंपराया एवापत्या सावधिकत्वानुपपत्तिप्रसङ्गाद् इत्याशयेनाद्यं निराकरोति । अन्त्यस्येति । कस्यचिदित्यपि पूरणीयम् । तथैव किरणावल्यादावुक्तेः । तदनुपपत्तेः । विनाशरूपावधेरेवानुपपत्तेरित्यर्थः । अन्त्यस्य निरवयवत्वे कुतो विनाशोऽन्तिमो न भवतीति चेन्न । समवायिकारणासमवायिकारणनाशाभ्यामेव द्रव्यनाशेन निरवयवद्रव्यस्य च समवायिकारणाभावादेवोभयनाशप्रयुक्तोऽपि नाशोन सम्भवतीत्याह । द्रव्यस्येति । विभागावधित्वं ब्रुवता पृथिव्यवयवे आकाशाभिर्विभागोऽवधिर्वाच्यः । स च पृथिव्यवयवो निरवयवश्चेत्सिद्धं नः समीहितम् । सावयवश्चेत्सैवावयवपरंपरा । सोऽवयवो नास्येव चेत्कथमाकाशमात्रे विभागः विभज्यमानद्रव्यस्यैव तदाश्रयत्वात् । विभागस्य द्विष्टत्वनियमादिति भावेनाह । तस्य विभज्यमानेति ।

न चैकाश्रयेति । आकाशादिमात्राश्रय इत्यर्थः । द्विष्ठत्वनियमेनैव दूषयति । किञ्चिदिति । यद्यप्याकाशादिमात्रनिष्ठो विभाग इति शङ्कमानेनापि पृथिव्यवयवोऽवधित्वेनापि स्वीकार्यः । स चावधिः सावयवो निरवयवो वेति विकल्प्य पृथिव्यवयोऽवधित्वेनापि स्वीकार्यः । स चावधिः सावयवो निरवयवो वेति विकल्प्य पूर्वोक्तदोषतादवस्थ्यं शक्यते वक्तुम् । तथाप्येव दूषणस्वीकृत्यैव स्पष्टत्वादुपेक्ष्यदूषणान्तरमनेनोक्तम् । अवयवावयविप्रसङ्ग इवोक्तमेऽपि उपसंहारे विभागपदं प्रसङ्गपदव्याख्यानतयेति न दोषः । बहुप्रमाणसंवादश्च दार्ढ्यहेतुरेवेति तत्वनिर्णयं मनसि कृत्वाह । संप्लवस्येति । संप्लवस्यवेति तेनासिध्येति । तेन तत्सिद्धौ विवदमानं प्रतीति शेषः । तथा च तेन तत्सिद्धिक्षुस्थितैर्द्रव्यैरित्यादि मूलम् । अनेन दिक्ष्वित्यनन्तरं स्थितैर्द्रव्यैरिदि पू......... सूचयता दिगधिकरण संयोगाभिधानस्या सङ्गतिशङ्काया अपि ...... पद्यपि स भागत्वेति मूलानुसारेण पुनः स्वयमाशङ्कामुत्थाप्य विशे....... समर्थयते । यद्यप्यत्रदशेनादि । दशभागानामपीति । न केवलं सभागत्वस्येत्य च ....... प्राक् संयोगित्वमात्रस्येति शेषः । सम्भवादन्यथासिद्धीति । सम्भवात्प्राप्ता याऽन्यथासिद्धिशङ्का तत्परिहारस्येति योजनाभागानाक्षेप कत्वेनेति । भागानाक्षेपकत्वेन योविवक्षितासिद्धिप्रसङ्गस्तत्परिहारायेति योजना । आकाशादिसंयोगानामिति । आदिपदेन वर्णानामपि सङ्ग्रहः । तेन स्वपररीत्या आकाशकालदिगीश्वराख्यवस्तुचतुष्टयसंयोगप्राप्तावपि दशपदोपादानानुसारेण दशसंयोगस्थितेर्वाच्या असिद्धिरिति शङ्कानिरस्ता ।

[Load More](javaऽcriptःvoid(0))
