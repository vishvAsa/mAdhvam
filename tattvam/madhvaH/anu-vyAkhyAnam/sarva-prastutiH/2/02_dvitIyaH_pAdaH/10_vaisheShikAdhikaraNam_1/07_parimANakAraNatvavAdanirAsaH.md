+++
title = "०७ परिमाणकारणत्ववादनिरासः"
upstream_url = "https://dvaitavedanta.in/category-details/7801/975/sharam/sathha/thavat/thavat/vashas/parama"
+++
## तानथोवाच विद्याधीशः स्वयं प्रभुः

**परिमाणकारणत्ववादनिरासः**

**तानथोवाच विद्याधीशः स्वयं प्रभुः**

### **सुधा**

एवमुपन्यस्तं मतमपाकर्तुमधिकरण(सूत्र)मवतारयति तानिति ।

## **अनुव्याख्यानम्**

***.....तानथोवाच विद्याधीशः स्वयं प्रभुः ॥***

उवाच महद्दीर्घवद्वेत्यादीति शेषः । प्रबलतर्कोपबृंहितमतनिरासे सामर्थ्यं सूत्रकृतः कथमित्यत उक्तं स्वयं साक्षात्सर्वविद्यानामधीशस्तस्मात्प्रभुरिति ।

### **शेषवाक्यार्थचन्द्रिका**

महद्दीर्घवद्वेत्याद्यधिकरणेनैव तन्निरासेन ‘तानथोवाचे’त्याद्युत्तरभाष्यस्योपन्यस्तमतनिरासकत्वाभावात् ‘महत्त्वं चैव दीर्घत्वमि’त्यादिनैव सूत्रार्थकथनेनास्य सूत्रव्याख्यानरूपत्वाभावाच्च वैयर्थ्यमित्याशङ्क्यार्थकथनादिरूपेण व्याख्यानस्यानेकप्रकारत्वादस्य चार्थकथनरूपत्वाभावेऽपि परमतनिरासार्थं प्रवृत्तैतदधिकरणावतरणरूपतया तद्रूपव्याख्यानत्वसम्भवान्न वैयर्थ्यमित्याशयेन तत्परतयोत्तरभाष्यं योजयति एवमिति । तानथोवाचेत्यत्रेदमुवाचेत्यनुक्त्या किमुवाचेत्याकाङ्क्षाया अनुपरमान्महत्त्वं चेत्यादियोजनायां चास्य भाष्यकृद्वाक्यत्वेन सूत्रकारवाक्यत्वाभावेना सदनुवादत्वप्रसङ्गात्साकाङ्क्षतया वाक्याभासत्वशङ्कामपाकर्तुमपेक्षितं पूरयति महद्दीर्घवद्वेत्यादीति शेष इति । ननु ‘तानथोवाच सूत्रकृदि’त्येतावतैव सूत्रस्यावतरणसिद्धे ‘र्विद्याधीश’ इत्यादिभाष्यांशवैयर्थ्यमित्याशङ्क्य निरासकत्वोपयोगिसामर्थ्योपपादनार्थत्वान्न तदिति भावेन तदुपपादकतया तद्योजयितुं निरासकत्वानुपपत्तिशङ्कामुत्थापयति प्रबलेति ॥ साक्षादिति । परोपदेशमनपेक्ष्येत्यर्थः ।

### **श्रीनिवासतीर्थीया** 

सामर्थ्यमिति । प्रभुशब्दोक्तमित्यर्थः ।

### **वाक्यार्थरत्नमाला** 

तन्निरासेनेति । तन्निरासस्य क्रियमाणतयेत्यर्थः । अधिकरणस्यैवोपन्यस्तमतनिरासकत्वेऽपीति यावत् । अत एवोत्तरभाष्यस्येत्यादिनैवकारव्यावृत्यर्थकथनं सुलभोपपादनमिति ज्ञेयम् । महत्त्वं चेत्यादियोजनायामिति । आकांक्षोपरमार्थं महत्वं चैव दीर्घत्वमित्यादिकमुवाचेति योजनायामित्यर्थः ।





------------------------------------------------------------------------

महत्त्वं चैव दीर्घत्वं त्र्यणुकाद्येषु कल्पितम्

**महत्त्वं चैव दीर्घत्वं त्र्यणुकाद्येषु कल्पितम्**

### **सुधा**

न वैशेषिकादिमतविरोधेनोक्तार्थस्यान्यथात्वं शङ्कनीयम् । तस्योपपत्तिविरुद्धत्वात् । तथा हि । यत्तावदुक्तं द्य्वणुकादिपरिमाणं न त्र्यणुकादिपरिमाणस्यासमवायिकारणमिति, तदुपपत्तिविरुद्धमिति दर्शयन् ‘महद्दीर्घवद्वा ह्रस्वपरिमण्डलाभ्यामि’ति सूत्रं व्याचष्टे महत्त्वं चेति ।

## **अनुव्याख्यानम्**

***महत्त्वं चैव दीर्घत्वं त्र्यणुकाद्येषु कल्पितम् ॥***

***तस्माच्च सदृशं कार्यं तत्कार्येषूपजायते ॥***

***यथा तथैव ह्रस्वत्वात्पारिमाण्डल्यतोऽपि हि ॥***

***जायेत सदृशं कार्ये परिमाणं समत्वतः ॥***

एवशब्दस्य त्र्यणुकाद्येष्वेवेति कल्पितमेवेति वा सम्बन्धः । त्र्यणुकाद्येषु द्रव्येषु । तस्मात् त्र्यणुकादौ कार्येऽन्त्यावयविव्यतिरिक्ते वर्तमानान्महत्त्वाद्दीर्घत्वात् । चशब्दो वाक्यार्थसमुच्चये । कार्यं परिमाणम् । तत्कार्येषु त्र्यणुकादिकार्येषु चतुरणुकादिषु । तथैवेत्येवशब्देन दृष्टान्तदार्ष्टान्तिकवैषम्यशङ्कामपाकरोति । कार्ये त्र्यणुके द्य्वणुके च समत्वता कार्यपरिमाणत्वादिसाम्यादिति हेतुवचनम् । हिशब्दो व्याप्तिद्योतकः ।

### **शेषवाक्यार्थचन्द्रिका**

ननु वैशेषिकमतनिरासार्थमेतदधिकरणमित्ययुक्तम् । तन्निरासस्य निष्प्रयोजनत्वेनास्य तादर्थ्यायोगात् । न च तदसामञ्जस्य ज्ञापनमेव तन्निरासप्रयोजनमिति वाच्यम् । तज्ज्ञापनस्यापि प्रयोजनाभावात् । भावेऽपि सूत्रेष्वसामञ्जस्ये हेतोरनुक्तत्वेन सूत्राणां तन्निरासकत्वासम्भवात् । ततश्चाधिकरणस्य तदर्थत्वायोगात्तद्य्वाख्यानपरोत्तरभाष्यानर्थक्यमित्यतः ‘अतश्चायमविरुद्धः समन्वयः’ इति वैशेषिकादिसमयस्यानुपादेयत्वे फलोपदर्शनपरोत्तरग्रन्थानुरोधेनासामञ्जस्योपपादनफलं तदुपपादकं हेतुं चोपर्येव दर्शयंस्तत्सिद्धेश्च विषयविशेषे उपपत्तिविरोधप्रतिपादनपरसूत्रसाध्यत्वेन सूत्राणामुपपत्तिविरुद्धत्वरूपहेतुसमर्थनार्थत्वात् समयनिरासार्थत्वसिद्धेर्न तद्य्वाख्यानपरोत्तरभाष्यानर्थक्य मित्यभिप्रेत्य कथमेतेषां सूत्राणां विषयविशेषे उपपत्तिविरोधोपदर्शकत्वमित्यतोऽस्य सूत्रस्य तावद्दर्शयन्नेव तद्य्वाख्यानपरतया महत्त्वं चेत्युत्तरभाष्यं सङ्गमयति न वैशेषिकादिमतविरोधेनेति । महत्त्वं चैवेत्येवकारस्य वैयर्थ्यविरुद्धार्थत्वाभ्यां यथावस्थितान्वयायोगाद्भिन्नक्रमतया तत्सम्बन्धमाह एवशब्दस्येति । अतिप्रसङ्गनिरासाय त्र्यणुकाद्येष्वित्याऽऽद्यशब्दसंङ्ग्राह्यतावच्छेदकं धर्ममाह द्रव्येष्विति । आकाशादिकार्यस्य द्रव्यस्यैवाप्रसिद्ध्या तद्गतमहत्त्वदीर्घत्वयोराकाशादिकार्ये स्वसदृशपरिमाणानारम्भकत्वेन तस्मादित्यनेन त्र्यणुकादिरूपकार्याकार्यद्रव्यमात्रगतपूर्ववाक्यप्रकृतमहत्त्वदीर्घत्वपरामर्शा योगात्, घटपटादिरूपान्त्यावयविनिष्ठमहत्त्वदीर्घत्वयोरपि तत्कार्ये स्वसदृशपरिमाणानारम्भकत्वेन त्र्यणुकादिकार्यद्रव्यमात्रमहत्त्वदीर्घत्वयोरपि परामर्शायोगाद्योग्यतया आनन्त्यावयविकार्यद्रव्यमात्रनिष्ठमहत्त्वादेरेवायं परामर्श इति भावेन त्र्यणुकादौ कार्येऽन्त्यावयविव्यतिरिक्ते वर्तमानादित्युक्तम् ॥ वाक्यार्थसमुच्चय इति पूर्वार्धरूपवाक्यार्थेन सहैतद्वाक्यार्थस्य समुच्चय इत्यर्थः । वक्ष्यमाणरीत्या पूर्ववाक्योक्तबाधकपरिहारसमुच्चितस्यैवैतद्वाक्योक्तानुमानस्य विवक्षितार्थसाधकत्वादिति भावः । यद्वा तस्मादित्यस्योभयपरामर्शकत्वेन न केवलं ‘महत्त्वात्सदृशं कार्यं तत्कार्येषूपजायते किन्तु दीर्घत्वाच्च सदृशं कार्यं तत्कार्येषूपजायत’ इति वाक्यार्थसमुच्चय इत्यर्थः ॥ त्र्यणुकादिकार्येषु चतुरणुकादिष्विति । इदं च चतुर्भिद्य्वणुकैरारब्धं चतुरणुकमिति मतमनाश्रित्य चतुर्भिस्त्र्यणुकैरारब्धं चतुरणुकमित्येव च मतमाश्रित्योक्तमिति ध्येयम् । ‘ह्रस्वत्वात्पारिमाण्डल्यतोऽपि हि’ इति ‘ह्रस्वपरिमण्डलाभ्यामि’ति सौत्रक्रमानुसाय्रनुसारिपूर्वभाष्यक्रमानुरोधेन कार्य इत्येतत्त्र्यणुकादित्वेन व्याख्याति त्र्यणुके द्य्वणुके चेति । भाष्ये समत्वत इत्यस्य सूत्राव्याख्यानरूपत्वाद्वैयर्थ्यमाशङ्क्य सूत्रेऽपेक्षितहेतुसूचनार्थत्वान्न तदिति भावेन तत्सूचितहेतुप्रदर्शनपूर्वकं हेतुकथनपरतया तद्योजयति समत्वत इत्यादिना ॥ व्याप्तिद्योतक इति । तथा चापेक्षितानुमानाङ्गव्याप्तिद्योतनार्थत्वान्न भाष्ये हिशब्दो व्यर्थ इति भावः ।

### **परिमल** 

मूलं सङ्गमयितुमाह न वैशेषिकादीति । त्र्यणुकाद्येष्वित्यत्र गुणाद्यग्रहणाय विशेष्यमाह त्र्यणुकाद्येषु द्रव्येष्विति । तस्मादित्यनुवादः । दीर्घत्वादित्यन्तं व्याख्या ॥ चशब्द इति । तस्माच्चेति चशब्दो यथाश्रुत एव सन् पूर्वोत्तरार्धरूपवाक्यद्वयोक्तार्थद्वयसमुच्चय इत्यर्थः । यद्वा जायत इत्यनन्तरम् इति च कल्पितं यथेति पूर्वार्धोक्तेनोत्तरार्धोक्तार्थ समुच्चय इत्यर्थः । महत्वान्महत्वं दीर्घत्वाच्च दीर्घत्वं यथा जायत इति वाक्यद्वयार्थसमुच्चय इत्येके । कार्यमित्यस्य विशेष्यमाह कार्यं परिमाणमिति । कार्ये इत्यनुवादः । त्र्यणुके द्य्वणुके चेति व्याख्या ॥ व्याप्तिद्योतक इति । वक्ष्यमाणप्रयोगेष्विति भावः ।

### **यादुपत्यम्**

वाक्यार्थसमुच्चय इति । पूर्वार्धरूपवाक्यार्थेन सहैतद्वाक्यार्थस्य समुच्चय इत्यर्थः । वक्ष्यमाणरीत्या पूर्ववाक्योक्तबाधपरिहारसमुच्चितस्यैवैतद्वाक्योक्तानुमानस्य विवक्षितसाधकत्वादिति भावः । यद्वा तस्मादित्यस्योभयपरामर्शकत्वेन महत्त्वात्सदृशं कार्यमित्याद्येकं वाक्यम् । दीर्घत्वात्सदृशं कार्यमित्याद्यपरम्, एवं च न केवलं महत्त्वात्सदृशं कार्यं तत्कार्येषु जायते किन्तु दीर्घत्वाच्च सदृशं कार्यं तत्कार्येषु जायत इति वाक्यार्थसमुच्चय इत्यर्थः ।

### **वाक्यार्थरत्नमाला** 

ननु वैशेषिकमतेति । वैशेषिकादिकमतेत्यर्थः । वैशेषिकादीनामित्याद्यधिकरणोपक्रमेऽपि न वैशेषिकादीत्युत्तरमूले चोक्तावपि विशेषस्तत्रकल्पित इत्येतद्भाष्यमूले वैशेषिकैरिति पूरणान्तदनुसारेणैकदेशानुवाद इति ज्ञेयम् । सूत्रेष्वसामंजस्येति सूत्राणामुपपत्तीत्याद्युक्तयोपपत्तिविरुद्धत्वादिति मूलमुपपत्तिभिर्महद्वेत्यादि सूत्रोक्ताभिर्विरुद्धत्वादिति व्याख्यातं भवति । उत्तरत्र ग्रन्थानुरोधेनेति । उत्तरानव्याख्यानानुरोधेनेत्यर्थः । उपपादनफलमिति । उक्तार्थस्यान्यथात्वं न शङ्कनीयमित्यनेन तत्प्रदर्शनम् । तस्योपपत्तिविरुद्धत्वादित्यनेन च तदुपपादकप्रदर्शनमूलेऽस्तीति ज्ञेयम् । तद्गतेति । आकाशादिगतेत्यर्थः । अकार्यमाकाशादि । अनारम्भकत्वेनेत्यस्य परामर्शाऽयोगादित्युत्तरेणान्वयः । त्र्यणुकादिकार्येति । त्र्यणुकादि यत्कार्यमिति योज्यम् । एतद्वाक्यार्थस्येति । तस्माच्चेत्याद्यर्थत्रयेणोक्तानुमानरूपस्येत्यर्थः । वक्ष्यमाणरीत्येति । सदशमिति दृष्टान्तदार्ष्टान्तिकयोरुक्तिं मूलीकृत्य द्य्वणुकादिपरिमाणं त्र्यणुकादिगतसजातीयपरिमाणारम्भकमिति प्रयोगे विवक्षिते सति द्य्वणुकपरमाण्वोर् ह्रस्वत्वाणुत्वयोस् त्र्यणुकादौ च महत्वदीर्घत्वयोः प्रमाणसिद्धत्वाद्बाध इति प्राप्तबाधस्य यः परिहारः कल्पनैवैषा न तु हृस्वत्वादिकमस्ति । परिमाणावान्तरजातेरपाकरणादित्येवंरूपेण महत्वं चैव दीर्घत्वमित्येतत्पूर्वार्धोपयोगकथनावसरे वक्ष्यमाणपरिहारसमुच्चितस्यैवोक्तं सार्धश्लोकानुमानस्येत्यर्थः । चतुरणुकस्यापि द्य्वणुककार्यत्वात् । त्र्यणुककार्यत्वोक्तिरयुक्तेत्यत आह । इदं चेति । त्र्यणुकादित्वेनेति । अन्यथा द्य्वणुकस्यैव प्राथमिकत्वात्प्रथमं ग्रहणं स्यादिति भावः ।





------------------------------------------------------------------------

महत्त्वं चैव दीर्घत्वं त्र्यणुकाद्येषु कल्पितम्

**महत्त्वं चैव दीर्घत्वं त्र्यणुकाद्येषु कल्पितम्**

### **सुधा**

यद्यपि महदादिशब्दा द्रव्यवचनास्तथाऽपि भावप्रधानत्वात्परिमाणवाचिनोभवन्तीत्याशयेन महत्त्वमित्याद्युक्तम् । सूत्रकृतश्च भावप्राधान्येनोक्तिः । कणादसूत्रानुसारेण । ‘कारणबहुत्वात्कारणमहत्त्वात्प्रचयविशेषाच्च महदि’त्यादि हि तत् । महद्दीर्घवदिति षष्ठ्यर्थे वतिः । विभक्तिविपरिणामेन वा सकाशादित्यध्याहारेण वा तस्मादित्युक्तम् । अत्रैतावदादौ वक्तव्यम् । यथा तस्मात्कार्येषु कार्यमुपजायते तथैव ह्रस्वत्वात्पारिमाण्डल्यतोऽपि कार्ये परिमाणं जायेत समत्वतो हीति ।

### **शेषवाक्यार्थचन्द्रिका**

सूत्रे महदादिशब्दप्रयोगात्तदनुरोधेन भाष्येऽपि महदित्याद्येव प्रयोक्तव्यत्वान्महत्त्वमित्याद्युक्तिः सूत्राननुसारिणीत्याशङ्क्य सूत्रभाष्ययोरपि संवादं दर्शयति यद्यपीत्यादिना ॥ द्रव्यवचन इति । अत्रैव प्रयोगप्रत्ययप्राचुर्यादिति भावः । भावप्रधानत्वाद् लक्षणया भावप्रतिपादकत्वात् । परिमाणवाचिनः परिमाणपराः । तत्रापि प्रयोगप्रत्यययोः सत्त्वादिति भावः । नन्वेवं स्वायत्तन्यायविरोध इत्याशङ्क्य स्वोक्तेः कणादिसूत्रानुसारित्वज्ञापनार्थत्वेन प्रयोजनसद्भावान्न स इत्याशयेनाह सूत्रकृतश्चेति । किं तत्कणादसूत्रं यदनुसारित्वं सूत्रकृदुक्तेरित्यतस्तदुदाहरति कारणबहुत्वादिति । यद्यपि ‘कारणबहुत्वाच्चे’त्येव कणादिसूत्रपाठस् तथाऽपि ‘चकारो महत्त्वप्रचयौ समुच्चिनोति । महत्परिमाणमुत्पद्यत इति सूत्रशेष’ इत्यस्य सूत्रस्य भाष्यकृता व्याख्यातत्वात्तदनुवादोऽयं कृत इति ध्येयम् । ‘इत्यादि हि तदि’त्यादिपदेन ‘महत्यनेकद्रव्यत्वाद्रूपाच्चोपलब्धिरि’ति पूर्वस्य, ‘अतो विपरीतमणौ, अणुमहदिति तस्मिन्विशेषभावाद् विशेषाभावाच्चे’त्याद्युत्तरस्य च कणादसूत्रस्य परिग्रहः । महत्त्वमित्यादेर्भाष्यस्य महदित्यादिसूत्रविसंवादं परिहृत्य तस्माच्च सदृशमित्यादेर्भाष्यस्य महद्दीर्घवद्वेति सूत्रविसंवादमाशङ्क्य परिहरति महद्दीर्घवदिति ॥ षष्ठ्यर्थे वतिरिति । अत्र यद्यपीति शेषः । ‘तत्र तस्येवे’ति स्मरणादिति भावः ॥ ततश्च सूत्रानुसारेण तस्येति षष्ठीप्रयोग एव भाष्ये युक्त इति भावः । विभक्तिविपरिणामेनेति । अत्र तथाऽपि इति शेषः । यद्यपि तत्र तस्येवेति सूत्रस्य प्रायिकत्वेनाभियुक्त व्याख्यानमनुरुध्द्य प्रायिकतामेवाश्रित्य घटवदित्यादिप्रयोगोपपादनं स्वयमन्यत्र कृतम् । तथाऽप्यप्रायिकत्वं, घटवदित्यादिप्रयोगाणां च गौणतामेवाश्रित्य विभक्तिविपरिणामाद्याश्रयणमित्यवधेयम् । एवं पञ्चम्यर्थे षष्ठ्यङ्गीकारे सुब्विभक्तौ लक्षणा भवतीति षष्ठ्यर्थतामेवाश्रित्यानन्वयपरिहाराय योग्यमपेक्षितं पूरयति सकाशादित्यध्याहारेण वेति ।

### **परिमल** 

ननु सूत्रे महदित्याद्युक्त्या द्रव्यप्रतीतेः कथं महत्वमित्यादिना परिमाणपरत्वेन व्याख्यानमित्यत आह यद्यपीति । सूत्र इति योज्यम् ॥ इत्यादि हि तदिति । कणादसूत्रमित्यर्थः । कारणबहुत्वाच्च महदित्येव कणादसूत्रपाठेऽपि तदीयव्याख्योक्तरीत्या च शब्दसमुच्चयप्रदर्शनेन कारणमहत्वात् प्रचयविशेषाच्च महदित्यनुवादः कृत इत्यदोषः । एवमनुवादोऽपि वक्ष्यमाणप्रयोगेषु दृष्टान्तसौकर्याय व्याप्तिलाभाय च । अत एवाग्रे त्र्यणुकपरिमाणवदित्याद्युक्तिः । ‘न च यत्र केवलेने’त्यादिना व्यभिचारोद्धारश्च । आदिपदेनातोविपरीतपरिमाणावित्युत्तरसूत्रं ग्राह्यम् । षष्ठ्यर्थे वतिरिति । ‘तत्र तस्येवे’ति सूत्रे सप्तम्यन्तात् षष्ठ्यन्ताच्चेवार्थे वतिप्रत्ययोक्तेरिह च सूत्रे महद्दीर्घयोरिवेत्यर्थे महद्दीर्घवदिति प्रयोग इत्यर्थः । तर्हि मूले तस्य च सदृशं कार्यमिति वक्तव्ये तस्मादिति कथमुक्तमित्यत आह विभक्तीति । सूत्रे महद्दीर्घयोरिवेति अभिप्रेतायाः षष्ठ्या महद्दीर्घाभ्यामिति पञ्चमीत्वेन विपरिणामेनेत्यर्थः ॥ सकाशादिति । महतो दीर्घस्य च सकाशादित्यध्याहारेणेत्यर्थः । वक्ष्यमाणप्रयोगोपयुक्तं निष्कृष्य दर्शयति अत्रेति ।

### **यादुपत्यम्**

कारणबहुत्वादिति । यद्यपि ‘कारणबहुत्वाच्चे’त्येव कणादसूत्रपाठस्तथाऽपि तदर्थानुवादोऽयमिति ज्ञातव्यम् । ‘चकारो महत्त्वप्रचयौ समुच्चिनोति । महत्परिमाणमुत्पद्यत इति सूत्रशेष’ इति तदीयैः कारणबहुत्वाच्चेति सूत्रस्य व्याख्यातत्वादिति ध्येयम् । इत्यादि हि तदित्यत्र आदिपदेनातो विपरीतमणावित्युत्तरसूत्रसङ्ग्रहः ।

### **श्रीनिवासतीर्थीया** 

भावेति । महत्त्वदीर्घत्वभावस्य प्राधान्यमभिप्रेत्य सूत्रे महदित्याद्युक्तिरित्यर्थः । तत् सूत्रम् । तत्र महदित्युक्तेरिति भावः ॥ वतिरिति । ‘तत्र तस्येवे’त्युक्तत्वेन सप्तम्यर्थस्य प्रकृतेऽयोगेन षष्ठ्यर्थ इत्युक्तम् । तर्हि महत्त्वस्य दीर्घत्वस्येत्यर्थासङ्गतिरित्यत आह विभक्तीति । षष्ठीविभक्तिं विपरिणाम्य पञ्चम्यर्थो वाच्य इत्यर्थः । अथ षष्ठ्येवास्तु न तस्या विपरिणा मस्तर्हि कथमित्यत आह सकाशादिति ।

### **वाक्यार्थरत्नमाला** 

लक्षणया भावप्रतिपादकत्वव्याख्यानाल्लक्षणानुरोधेन व्याचष्टे । परिमाणपरा इति । अत्र सूत्र कृताभावे लक्षणाभिप्रायेण प्रयोगेपि अनुव्याख्यानकृतालाक्षणिकभावयुक्ततयैव प्रयोगः कृतः व्याख्येये लक्षणादिबललभ्यस्य तात्पर्यविषयीभूतस्य वाचकपदैर्विवरणार्थत्वाद्य्वाख्यानस्येति विसंवादाभावम् इति फलितं द्रष्टव्यम् । स्वायत्तन्यायविरोध इति । सूत्रकृत इति शेषः । भाष्यकृता व्याख्यातत्वादिति । सप्तमाध्यायस्य प्रथमाह्निक इति शेषः । इत्यादि हि तदित्यत्र इतेत्यस्यादिरिति इत्येतदादिर्यस्येति च व्युत्पत्तिमभिप्रेत्य द्वेधा योजयति । इत्यादिपूर्वस्येति । यद्यपि चतुर्थस्य प्रथमाह्निके तत्सूत्रमस्ति नातः सप्तमस्य प्रथमाह्निकस्थैतत्सूत्रपूर्वत्वं तस्य युक्तमिति न तथोक्तिः सम्भवति । तथापि अणोर्महतश्चोपलब्ध्यनुपलब्धी नित्ये व्याख्याते इति पूर्वसूत्रमेवाभिप्रेतम् । तत्र च नित्य इत्यनेन नित्यविषयस्य नित्यत्वप्रतिपादकस्य चतुर्थाध्यायस्योपलक्षणाङ्गीकारेण तत्र व्याख्यातत्वार्थस्य भाष्यकृतोक्तत्वाद्य्वाख्यानस्थलरूपचतुर्थाध्यायीय ‘‘महत्यनेके’’ति सूत्रस्यैवात्र पूर्वत्वेनोपन्यासो युक्तः । यद्यप्युपलब्धिसूत्रवत्सत्यपि द्रव्यत्वे महत्वे महत्वरूपसंस्काराभावाद्वायोरनुपलब्धिरित्यनुपलब्धिसूत्रमपि पूर्वं सूत्रेऽभिप्रेतं तथापि तत्राणुमहच्छब्दयोरश्रवणात्तस्यानुपन्यास इति ध्येयम् । यद्यपि च परिमाणोत्पादकमहत्वाणुत्वयोरिव प्रकृत्वानुसारेण कारणबहुत्वाश्चेति सूत्रमात्र सूत्रमुपन्यासार्हम् । तथापि प्रयोगप्राचुर्यप्रदर्शनार्थं पूर्वोत्तरसूत्रोदाहरणम् । यद्यपि च अणुमहदिति सूत्रानन्तरं नाणुमहत्वशब्धोपेतं सूत्रम् । तथापि महदादिशब्दा इति मूले परिमण्डलशब्दस्याप्यभिधानात्तस्य भाव प्रधाननिर्देशाभिप्रायेण प्रवृत्तस्य नित्यं परिमण्डलमिति व्यवहितसूत्रस्य सङ्ग्रहोऽपीत्यादि हि तदिति मूलेऽभिप्रेत इति व्युत्पादनायेत्याद्युत्तरस्येति आदिपदोपादानं युक्तम् । यथापि च अणुत्वमहत्त्वं शब्दोपेतान्यपि अनेकानि सूत्राणि सन्ति तथापि परिमाणोत्पत्तिकथनपरसूत्रस्यैवात्र संमतिरपेक्षितेति अभिप्रायेण तस्यैवोपन्यासो मूले महदिति निर्देश एव महत्वाविनाभूतं दीर्घत्वमिति दीर्घनिर्देशरूप इति न तस्य तथा निर्देशे संमत्यनुक्तिः । अणुत्वाविनाभूतह्रस्वत्वमिति हृस्वत्वस्यापि अण्वित्ययमेव निर्देश इति न तत्रापि तदनुक्तिर्दोषः । अत एव कारणेति सूत्रे महत्वदीर्घत्वे जनयतीति अत इति सूत्रे दीर्घत्वविपरीतं ह्रस्वत्वमित्युक्तमिति ध्येयम् । अत्र इत्यादि हि तदित्येतद्य्वाख्यानरूपान्यथाख्यातिनिराकरणावसरे अत्यन्ताश्लिष्टत्वाच्चेत्यनन्तरम् अणुमहच्छब्दयोरिव परिमण्डल शब्दविषयेऽपि नित्यं परिमण्डलमिति उत्तरसूत्रसंमतिप्रदर्शनस्यावश्यकत्वेन तदुपादानस्य वा तदर्थं मूल इव स्वयमप्यादिपदोपादनस्य वा कर्तव्यतया तत्परित्यागायोगाच्चेति पूरणीयम् । अन्यत्रेति । तत्वनिर्णयटीकायामित्यर्थः । क्षित्यादिकं सकर्तृकं कार्यत्वादित्येतदनुमानसम्बन्धिटीकायां तथा प्रतिपादनादिति भावः । सुब्विभक्तौ लक्षणा भवतीति ।

ननु सुबुविभक्तावपि लक्षणाङ्गीकारे बाधकाभावो ऽत एवोक्तं तर्कताण्डवे पञ्चावयवादिनियमभङ्गेन च सुब्विभक्तौ लक्षणा नेति कुलधर्म इति । ततो लक्षणापक्षेऽपि नानुपपत्तिरिति चेन्न । सुब्विभक्तौ लक्षणाभावस्य न्यायसिद्धत्वात् । तथाहि । तान्येकवचनद्विवचनबहुवचनान्येकश इति सूत्रेणैकस्य वचनमित्याद्यन्वर्थसंज्ञाबलादेकत्वादौ शक्तिरवसितेति ‘‘द्य्वेकयोर्द्विवचनैकवचन’’ इति सूत्रमेकत्वादावेकवचनादिरिति बोधयद्य्वर्थमेव । अप्राप्तप्रापकात्वाभावादिति पूर्वपक्षे प्राप्तप्रापकत्वेऽपि एकत्व एकैकवचनं द्वित्व एव द्विवचनमिति नियमेनान्यत्रासाधुत्वबोधनप्रयोजनतया नेदं सूत्रं व्यर्थमिति तावत्सिद्धान्तः । न चायं सिद्धान्तो न युक्तः । द्वित्वादौ एकवचनप्रयोगस्य शक्तयभावेनाप्रसक्ततया तन्निराकरणाय नियमार्थकसूत्रानर्थक्यात् प्रसक्तं हि प्रतिषिध्यतामिति न्यायादिति वाच्यम् । न हि सर्वत्र शक्तयैव प्रयोगः । गङ्गायां घोष इत्यादौ व्यभिचारात् । तथा च लक्षणया एकवचनादेरन्यत्र प्रसक्तस्य प्रयोगस्य द्वेकयोरिति सूत्रेण निराकरणं युज्यत एवः । एवं चेतत्सिद्धं यत्सुब्विभक्तौ न लक्षणेति तथा सत्यसाधुत्वापातात् । व्यत्ययानुशासनविरोधाच्चामातुः स्मरतीत्यादौ द्वितीयाद्यर्थकत्वस्य लक्षणयापि सम्भवेन अधिगथेत्यादि व्यत्ययानुशासनप्रयोजनाभावात् तस्माद् व्यत्ययानुशासनबलेन यत्र विशेषानुशासनम् । तत्र परमन्यविभक्तयर्थेऽन्यविभक्तेर्लक्षणया साधुत्वम् अन्यत्र तु नास्तीत्यवगम्यते । न च व्यत्ययानुशासनादन्यविभक्तयर्थे तत्र व्यत्ययानुशिष्टविभक्तेः शक्तिरेवेति न क्वापि सुब्विभक्तेर्लक्षणेति वाच्यम् । व्यत्ययसूत्रबलेन साधुत्वमात्रसिद्धौ अन्यलक्ष्यत्वादिप्रतिव्याख्यानेन तत्तद्विभक्तेरनेकार्थत्वकल्पना गोरवो लक्षणाया एव व्यत्ययस्थले कल्पनौचित्यात् । तद्भिन्नविभक्तौ लक्षणाया अप्यर्थतो निराकरणेन व्यत्ययानुशासनस्य सार्थक्यात् । तस्माद्विशेषतोऽनुशासनं यत्र तद्भिन्नस्थले सुब्विभक्तौ लक्षणेति । अत एव ‘‘आपोदाराग्रहावर्षा’’ इत्यादौ एकत्त्वे बहुवचनं लाक्षणिकम् । व्यत्ययो बहुलमित्यनुशासनवैय्यर्थ्यात् । न विभक्तौ लक्षणेति चेन्न । ‘‘सुत्पिङुपग्रहलिङ्गनराणां’’ इत्यादि परिगणित स्वरसेन नियतलक्षणानुशासनतया तदुपपत्तेरिति प्रमेयतत्वबोधे प्रतिपादितम् । नन्वेवं दारा इत्यादावपि बहुत्वान्वयेन विभक्तिलक्षणां विनानुपत्तिरेव, न च तद्रूपादिकमादायबहुत्वान्वय इति वाच्यम् । तद्रूपादेः प्रकृत्यर्थत्वाभावेन तत्र विभक्तयर्थ बहुत्वानचयात् । तस्मात् तत्तद्विभक्तेरेकत्वे लक्षणाभ्युपेयेति कथं सुब्विभक्तौ लक्षणाविरह इति । मैवम् । एकव्यक्तौ बहुत्वानन्वयेऽपि बहुवचनप्रयोगस्य शब्दसाधुत्वमात्रेणोपपत्या व्यत्ययानुशासनबलात् सिद्धस्य सुब्विभक्तौ लक्षणाविरहस्यात्यागात् ॥

तथा च सुब्विभक्तौ लक्षणाभावस्य न्यायसिद्धत्वाद्युक्तं सुब्विभक्तौ लक्षणाया अनिष्टत्वम् । अत एवोक्तरीत्या तस्य अनिष्टत्वेन सुब्विभक्तौ लक्षणा नेति कुलधर्मो नेत्यस्यानुपपत्तिरूपास्वरसादेव वेदे प्रयाजशेषेणेत्यादिना दूषणान्तरं टीकाकृता न चोच्चारणकाल एवेत्येतत्तत्वनिर्णयटीकाव्याख्यान इत्यत्रोक्तम् । उपासनापादीय यदुपास्तिमित्यत्रत्योपास्तिपदव्युत्पादनपरटीकायामपि अत्रत्य अधिकमुपपादनं ज्ञेयम् । एतस्थलं ग्रन्थान्तरसंवादेन पुनः शोध्यमस्ति ॥ गुरुचरणलिखितपत्रानुसारेण प्रमेयमेव लिखितम् ॥





------------------------------------------------------------------------

महत्त्वं चैव दीर्घत्वं त्र्यणुकाद्येषु कल्पितम्

**महत्त्वं चैव दीर्घत्वं त्र्यणुकाद्येषु कल्पितम्**

### **सुधा**

एतदुक्तं भवति । त्र्यणुकद्य्वणुकपरिमाणं स्वाश्रयाश्रयसमवायिकारणपरिमाणजं कार्यपरिमाणत्त्वाच्चतुरणुकादिपरिमाणवत्, द्य्वणुकपरमाणुपरिमाणं परिमाणारम्भकं द्रव्यसमवायि कारणपरिमाणत्वात्, त्र्यणुकपरिमाणवत् त्र्यणुकद्य्वणुके वा परिमाणारभ्यपरिमाणवतीकार्यद्रव्यत्वा च्चतुरणुकादिवत्, द्य्वणुकपरमाणू परिमाणासमवायिकारणपरिमाणवन्तौ द्रव्यसमवायिकारणत्वात् त्र्यणुकवदिति । न च विवक्षितार्थासिद्धिः, अन्यथाऽनुपपत्त्या तत्सिद्धेः । न च यत्र केवलेन प्रचयेन परिमाणमारभ्यते तत्र व्यभिचार इति वाच्यम्, तस्यापि पक्षतुल्यत्वात् । न चैवं सति बाधः, प्रचयकारणताया अनिवारणात् । न चोभयकारणत्वकल्पने गौरवदोषः, द्वयोरपि क्लृप्तशक्तित्वात् । द्य्वणुकपरिमाणं त्र्यणुकपरिमाणाजनकम्, परमाणुपरिमाणं च द्य्वणुकपरिमाणाजनकम्, परिमाणत्वात् पटपरिमाणवत्; इत्यादिना सत्प्रतिपक्षतेति चेन्न, तत्समवायिकारणपरिमाणत्वाभावास्योपाधित्वात्, त्र्यणुकपरिमाणं चतुरणुकपरिमाणाजनकम् परिमाणत्वात्पटपरिमाणवत्, इत्याद्याभाससमानयोगक्षेमत्वाच्च । परमाणुपरिमाणं परिमाणानारम्भकं नित्यपरिमाणत्वाद् गगनपरिमाणवदित्यपि न; द्रव्यसमवायिकारणपरिमाणत्वाभावस्योपाधित्वात् । आप्यपरमाणुरूपं रूपानारम्भकं नित्यत्वाद् गगनपरिमाणवत्, परमाणवो द्रव्यानारम्भका नित्यत्वाद्गगनवत्, इत्याद्याभासतुल्यत्वाच्च ।

### **शेषवाक्यार्थचन्द्रिका**

‘यथा तथैव ह्रस्वत्वादि’त्यदेरेव प्रयोगप्रकारत्वासम्भवात्तत्सूचकत्वाभिप्रायेऽपि सूचितप्रयोगस्यैकत्वप्रतीतेस्तदनेकत्वलाभाय तत्तात्पर्यमाह एतदुक्तं भवतीति । तत्र प्रथमतः कार्यपक्षकं प्रयोगमाह त्र्यणुकद्य्वणुकपरिमाणमिति । अत्र त्र्यणुकपरिमाणपक्षकमेकं द्य्वणुकपरिमाणपक्षकं चापरमित्यनुमानद्वयमभिमतम् । कारणपक्षकं प्रयोगमाह द्य्वणुकपरमाणुपरिमाणमिति । अत्रापि द्य्वणुकपरिमाणपक्षकमेकं परमाणुपरिमाणपक्षकं चान्यदित्यनुमानद्वयमभिमतम् । कार्याश्रयपक्षकं प्रयोगमाह त्र्यणुकद्य्वणुके इति । अत्रापि त्र्यणुकपक्षकमेकं द्य्वणुकपक्षकं चान्यदित्यनुमानद्वयमभिमतम् । कारणाश्रयपक्षकमपि प्रयोगमाह द्य्वणुकपरमाणू इति । अत्रापि द्य्वणुकपक्षकमेकं परमाणुपक्षकं चान्यदित्यनुमानद्वयमभिमतम् । अत्र त्र्यणुकद्य्वणुकपरिमाणद्वयस्य द्य्वणुकपरमाणुपरिमाणद्वयस्य त्र्यणुकद्य्वणुकयोर्द्य्वणुकपरमाण्वोश्चैकीकृत्य, पक्षतया निर्देशस्त्वन्यतरपक्षप्रयोगेऽन्यतरस्य पक्षतुल्यत्वोपदर्शनेन तत्र व्यभिचारनिरासार्थ इति ध्येयम् ।सम्मतं चैतद्ग्रन्थकारस्य, उत्तरत्र द्य्वणुकपरिमाणं त्र्यणुकपरिमाणाजनकं परमाणुपरिमाणं च द्य्वणुकपरिमाणाजनकं परिमाणत्वाद्घटपरिमाण्वदिति तत्तत्परिमाणपक्षकप्रतिपक्षमुद्भाव्य तन्निरासात् । अन्यथा द्य्वणुकपरमाणुपरिमाणे इत्युभयपक्षीकारेणैव तदुद्भावनप्रसङ्गादिति द्रष्टव्यम् । इतीत्यस्यैतच्छब्देन सम्बन्धः ॥

न च विवक्षितार्थेति । त्र्यणुकद्य्वणुकपरिमाणं स्वाश्रयसमवायिकारणपरिमाणजमिति प्रथमानु मानस्य त्र्यणुकादिपरिमाणस्य द्य्वणुकादिपरिमाणजन्यत्वसाधकतया प्रकृतोपयोगेऽपि, द्य्वणुकपरमाणुपरिमाणं परिमाणारम्भकमिति द्वितीये, द्य्वणुकपरमाणुपरिमाणयोः परिमाणारम्भकत्वमात्रसिद्धावपि त्र्यणुकद्य्वणुकपरिमाणासमवायिकारणत्वस्यासिद्ध्या, त्र्यणुकद्य्वणुके परिमाणारभ्यपरिमाणवतीति तृतीये त्र्यणुकद्य्वणुकयोर्यत्किञ्चित्परिमाणारब्धपरिमाणवत्त्वमात्रसिद्धावपि तयोर्द्य्वणुकपरमाणुपरिमाणारभ्यत्वस्यासिद्य्वा, द्य्वणुकपरमाणु असमवायिकारणपरिमाणवत्राविति चतुर्थेर्द्य्वणुकपरमाणुपरिमाणस्य परिमाणान्तरासमवायिकारणत्वसिद्धावपि त्र्यणुकद्य्वणुकपरिमाणासमवायिकारणत्वस्यासिद्ध्या विवक्षितार्थासिद्धिरिति न च वाच्यमित्यर्थः ॥ अन्यथाऽनुपपत्तेरिति । द्वितीयचतुर्थानुमानयोर्द्य्वणुकपरमाणुपरिमाणयोरसमवायिकारणत्वस्य सिद्धिर् अन्यथा तत्पर्यवसानानुपपत्तेस्त्र्यणुकपरिमाणासमवायिकारणतामादायैव पर्यवस्यति । तृतीयानुमानेऽपि त्र्यणुकद्य्वणुकपरिमाणयोः परिमाणारभ्यत्वसिद्धिरन्यथा तत्पर्यवसानानुपत्तेर्द्य्वणुकपरिमाणारभ्यत्वमादायैव पर्यवस्यतीत्यर्थः ॥ न च यत्रेति । तूलपिण्डादावित्यर्थः । प्रचयो नाम प्रशिथिलावयवसंयोगः । तथा चाद्यस्य हेतोस्तूलपिण्डपरिमाणे द्वितीयस्य तूलपिण्डवयवपरिमाणे तृतीयस्य तूलपिण्डे चतुर्थस्य तूलपिण्डावयवे व्यभिचार इति च नेत्यर्थः ॥ तस्यापीति । उक्तस्य तत्तदनुमानव्यभिचारोदाहरणस्य तत्तदनुमानपक्षतुल्यत्वादित्यर्थः । लागवतर्कसहकृतप्रचयकारणताग्राहकप्रमाणेन प्रचयमात्रकारणताग्राहिणा परिमाणजन्यत्वाभावबोधनात्तत्साधने बाध इत्याशयेन गूढाभिसन्धिः शङ्कते न चैवमिति । जन्यपरिमाणत्वावच्छिन्नेकारणपरिमाणजन्यत्वस्य व्याप्तिबलेनावधारणात्परिमाणोत्कर्षस्य प्रचयाभावेऽसम्भवेन प्रचयस्यापि तत्कारणत्वावधारणादुभयोरपि कारणत्वस्य प्रामाणिकतया तद्बाधितत्वाल्लाघवतर्कानुत्थानेन तत्सहकारासिद्धेः प्रचयकारणताग्राहकस्य तत्कारणतामात्रग्राहकतया तन्मात्रकारणत्वाग्राहत्वादबाध इत्याशयेन गूढाभिसन्धिरेवोत्तरमाह प्रचयकारणताया इति । पूर्ववादी स्वाशयमुद्घाटयति न चेति । सिद्धान्त्यपि तमुद्घाटयति द्वयोरपीति ॥

तत्समवायिकारणेति । यद्यपि प्रतिपक्षे नोपाधिर्दोषः । उपाधेः प्रतिपक्षोन्नायकतया दूषणत्वात्प्रतिपक्षस्य च पूर्वमेव सिद्धत्वात् । अन्यथा तदुद्भावनवैयर्थ्यप्रसङ्गात् । तथाऽपि स्वपक्षसाधनार्थमेकं परसाधनप्रतिरोधार्थमपरमिति सार्थक्यादन्यायो ह्येकेन बहूनां प्रतिरोधः । उक्तं च ‘द्विविधं बलवत्त्वं च बहुत्वाच्च स्वभावत’ इति । सिद्धं चैतल्लोकशास्त्रयोः । उक्तं हि ‘प्रमाणतोऽप्रतिपत्तावि’ति न्यायभाष्यव्याख्यानावसरे न्यायवार्तिकेऽपि ‘प्रमाणेन प्रमाणाभ्यां प्रमाणैरिति सम्प्लवोऽवगम्यत’ इति । न्यायवार्तिकटीकायां च ‘दार्ढ्यार्थकपरस्परसंवादरूपसम्प्लवावसर’ इतीत्यवधेयम् । यद्वाऽङ्गीकारवादोऽयमत एवात्रापरितोषाद्दोषान्तरामाह त्र्यणुकपरिमाणमित्यादिना ॥

नित्यपरिमाणत्वादिति । त्र्यणुकादिपरिमाणे व्यभिचारनिरासार्थं पूर्वभागः । ननु परिमाणत्वादिति व्यर्थम् । नित्यत्वमात्रस्यैवाव्यभिचारादिति चेन्न । कालादौ व्यभिचारनिरासार्थत्वात् । न च परिमाणानारम्भकत्वं परिमाणासमवायिकारणत्वाभावः । तथा च कालादेरप्यसमवायिकारणत्वाभावेन साध्यसत्त्वादेव न तत्र व्यभिचार इति वाच्यम् । परिमाणकारणत्वाभावमात्रस्यैव साध्यत्वेन तत्सम्भवात् । न चैवं प्रतिपक्षत्वानुपपत्तिः । सामान्याभावस्य विशेषविरोधित्वेन तदुपपत्तेः । यद्वा पूर्वानुमानेऽपि कारणतामात्रस्यैव साध्यत्वेन तदुपपत्तिः । न चैवं विवक्षिता समवायिकारणत्वासिद्धिः । परिमाणकारणत्वसिद्धौ तस्यान्यादृशस्यासम्भवेन परिशेषेणासमवायिकारणत्वस्यैव सिद्धिसम्भवादित्याशय इत्याहुः ।

वस्तुतस्तु परिमाणानारम्भकत्वं परिमाणासमवायिकारणत्वाभाव एव विवक्षितः । नचैवं कालादावप्युक्तसाध्यसत्वेन तत्राव्यभिचाराद्विशेष्यवैयर्थ्यमिति वाच्यम् । न ह्यत्र नित्यत्वे सति परिमाणत्वादिति हेत्वर्थः । येन वैयर्थ्यं चोद्येत, किन्नाम नित्यस्य परिमाणत्वादित्येव । न चात्र वैयर्थ्यप्रसक्तिरस्ति । यथोक्तविशेषणविशेष्यभावे तदप्रसरात् । अन्यथा धूमप्रागभावादित्यादावपि धूममात्रस्यैव हेतुत्वोपपत्तेः प्रागभावादित्यस्यानर्थक्यप्रसङ्गादिति ध्येयम् । अङ्गीकृत्य प्रतिपक्षेऽप्युपाधिसद्भावं तमाह द्रव्येति । तदनङ्गीकारेणापि दोषान्तरमाह आप्येति । रूपानारम्भकत्वं चात्र रूपासमवायिकारणत्वाभावः, न तु रूपकारणत्वाभाव इति न कालादौ व्यभिचार इति ध्येयम् ॥ द्रव्यानारम्भक इति । द्रव्यसमवायिकारणत्वाभाव एव साध्य इति कालादौ न व्यभिचारो नित्यत्वस्येति भावः ।

### **परिमल** 

कथं प्रयोग इत्यत आह एतदुक्तमिति । न च विवक्षितार्थासिद्धिरिति । द्वितीये चतुर्थे च प्रयोगे द्य्वणुकपरमाणुपरिमाणयोः परिमाणासमवायिकारणत्वमात्रसिद्धावपि विवक्षितस्य त्र्यणुकद्य्वणुकपरिमाणासमवायिकारणत्वस्यासिद्धिः । तथा तृतीयेऽपि प्रयोगे त्र्यणुकद्य्वणुकपरिमाणयोः परिमाणारभ्यत्वमात्रसिद्धावपि विवक्षितस्य तयोर् द्य्वणुकपरमाणुपरिमाणारभ्यत्वस्या सिद्धिर्न चेत्यर्थः ॥ अन्यथानुपपत्त्येति । द्वितीयचतुर्थप्रयोगयोस् त्र्यणुकद्य्वणुकपरिमाणासमवायिकारणत्वेन विना तृतीये च प्रयोगे द्य्वणुकपरमाणुपरिमाणारभ्यत्वेन विना चानुपपत्त्या साध्यपर्यवसानायोगेन विवक्षितार्थसिद्धेरित्यर्थः ॥ न च यत्रेति । तूलपिण्डादौ प्रचयेन प्रशिथिलावयवसंयोगरूपेणेत्यर्थः ॥ व्यभिचार इति । तूलपिण्डादिपरिमाणे तदवयवपरिमाणे तूलपिण्डादिद्रव्ये तदवयवे च यथायोगं व्यभिचारः प्रागुक्तहेतूनां ध्येयः ॥ नचैवमिति । तत्रापि परिमाणकारणत्वेङ्गीकृते सति प्रचयकारणकत्वविषयप्रत्यक्षबाध इत्यर्थः । द्वयोरपीति । परिमाणस्य हेतुत्वमन्यत्र प्रमितं परिमाणोत्कर्षे च प्रचयहेतुकत्वं च वाच्यमित्युभयहेतुकत्वमावश्यकमेवेति भावः ।

### **यादुपत्यम्**

न च विवक्षितार्थासिद्धिरिति । प्रथमानुमानातिरिक्तानुमानेष्विति शेषः । द्वितीयचतुर्थानुमानयोर्द्य्वणुकपरमाणुपरिमाणयोर् असमवायिकारणत्वमात्रसिद्धावपि त्र्यणुकद्य्वणुकपरिमाणासमवायिकारणत्वस्य विवक्षितार्थस्यासिद्धिस्तथा तृतीयानुमाने त्र्यणुकद्य्वणुकपरिमाणयोः परिमाणारभ्यत्वमात्रसिद्धावपि तयोर्द्य्वणुकपरमाणुपरिमाणारभ्यत्वस्य विवक्षितार्थस्यासिद्धिरिति भावः ॥ अन्यथाऽनुपपत्त्येति । द्वितीयचतुर्थानुमानयोर्द्य्वणुकपरमाणुपरिमाणयोरसमवायिकारणत्वसिद्धिः, त्र्यणुकद्य्वणुकपरिमाणासमवायिकारणतामादायैव पर्यवस्यति । अन्यथा तत्पर्यवसानानुपपत्तेः । तथा तृतीयानुमाने त्र्यणुकद्य्वणुपरिमाणयोः परिमाणारभ्यत्वसिद्धिस् तयोर्द्य्वणुकपरमाणुपरिमाणारभ्यत्वमादायैव पर्यवस्यति । अन्यथा तत्पर्यवसानानुपपत्तेरित्यर्थः ॥ न च यत्र केवलेनेति । तूलपिण्डादावित्यर्थः । प्रचयो नाम प्रशिथिलावयवसंयोगः । तथा चाद्यस्य हेतोस्तूलपिण्डपरिमाणे, द्वितीयस्य तूलपिण्डावयवपरिमाणे, तृतीयस्य तूलपिण्डे, चतुर्थस्य तूलपिण्डावयवे व्यभिचार इत्यर्थः ॥ तस्यापीति । उक्तस्य तत्तदनुमानव्यभिचारोदाहरणस्यापि तत्तदनुमाने पक्षतुल्यत्वादित्यर्थः ॥ द्वयोरपीति । जन्यपरिमाणत्वावच्छिन्ने कारणपरिमाणजन्यत्वस्य व्याप्तिबलेन अवधारणात् । परिमार्णोत्कर्षस्य च प्रचयाभावेऽसम्भवात् । द्वयोरपि तूलपिण्डपरिमाणे कारणत्वं क्लृप्तमित्यर्थः ।

### **श्रीनिवासतीर्थीया** 

अन्त्यावयविपरिमाणे व्यभिचारवारणाय द्रव्यसमवायिकारणेत्युक्तम् । षष्ठ्यन्तमेतत् ॥ एवं सतीति । तूलपिण्डपरिमाणस्यापि पक्षतुल्यतामुक्त्वा परिमाणासमवायिकारणकत्वे साध्ये तूलपिण्डपरिमाणस्य प्रचयासमवायिकारणताया एव सिद्धत्वेन बाधः स्यादित्यर्थः ॥ तत्समवायिकारणपरिमाणत्वाभावस्येति । तत्समवायिकारणस्य यत्परिमाणं तत्त्वाभावस्योपाधित्वादित्यर्थः । तथा च त्र्यणुकसमवायिकारणपरिमाणत्वाभाव आद्यानुमाने उपाधिः । द्य्वणुकसमवायिकारणपरिमाणत्वाभावो द्वितीयानुमाने उपाधिरिति भावः ।

### **वाक्यार्थरत्नमाला** 

प्रधानप्रमेयस्यैकत्वेऽपि मुखतः साध्यप्रमेयभेदायोगानेकत्वं युक्तमिति दर्शयन्नेकैकेनैव प्रयोगेणैव पूर्तेः प्रयोगान्तरवैय्यर्थ्यमिति शङ्कां च निराकुर्वंस्तान्प्रयोगान् भिन्नविषयतया विवेकेनाह । तत्र प्रथमतः कार्यपक्षकमित्यादिना । तदुद्भावनप्रसङ्गादितीति । उपलक्षणं चैतत् । न चानणुत्वमुपाधिरित्युत्तरमूलेऽनणुत्वरूपोपाधिराशङ्क्यते । न चायमुपाधिर्विशिष्टप्रयोगपक्षे युज्यते । त्र्यणुकपरिमाणांशे त्र्यणुकांशे च वक्ष्यमाणरीत्या प्राप्तस्याणुत्वभिन्नत्वस्याणुद्रव्यभिन्नत्वस्य च यथाक्रमं सत्वेनोपाधेः पक्षाद्य्वावृत्ययोगेनोपाधित्वाभावापत्या तदुपपत्तये चांशे उपाधित्वे कल्पनीये प्रयोगभेद एव पर्यवसानात्तद्भेद एवाभिप्रेतः । अज्ञानेन शङ्कायां वा परिहारावसरे ह्रस्वत्वादव्यावृत्तिप्रतिपादनवत् त्र्यणुकतत्परिमाणाभ्यां व्यावृत्तेरपि वक्तव्यत्वापातादित्यादि द्रष्टव्यम् । यत्तु मूलोक्तप्रयोगचतुष्टयं यथाश्रुतमेव गृहीतत्वात्तत्रोपाधिकथनपरतया न चेति ग्रन्थप्रवृत्तिमुपवर्ण्य ह्रस्वत्वादेरव्यावृत्तेरित्यादिपदघटितपाठं परिकल्पितेनादिपदेन महत्वादि सङ्ग्रहवर्णनम् । तत्तु वाक्यार्थविनोदे गुरुचरणैरेव निराकृतम् । किञ्चादिपदे तत्र्यणुकतत्परिमाणयोरसङ्ग्रहं प्रतिपादयतोपाध्युद्भावनावसरे पक्षैकदेशादव्यावृत्तिमज्ञात्वा तदुपाधिशङ्कनमिति सूचितं भवति । उपाधेस्त्र्यणुकतत्परिमाणाभ्यामव्यावृत्तिप्रतिपादनेन दूषणे सति तदनुसारेण प्राक् तदज्ञानेनोपाधिशङ्कनस्य मूलाभिप्रेतत्वमिति वर्णनलाभात् । न च तद्युज्यते । एकैकपरिमाणपक्षकप्रतिपक्षोक्तया मूले प्रयोगभेदे सूचिते सति त्र्यणुकतत्परिमाणपक्षकप्रयोगपरित्यागेनैवोपाधिशङ्कोपपत्तौ वृथा ज्ञानकल्पनायोगात् । तदेवं व्याकुर्वतां टीकाकारं मन्यानां विमलं पाण्डित्यम् । मूलकृतैव प्रयोगभेदे सूचितेऽपि स्वयं तदनाश्रयणेन यथाश्रुतप्रयोगस्वीकरणम् । तत्र वक्ष्यमाणैकैकपक्षकप्रतिपक्षोद्भावनं यादृच्छिकमिति मूलेऽस्वारस्य स्वीकारः । उपाध्युद्भावनेऽस्य प्रयोगचतुष्टये सम्भवाभावेन त्र्यणुकतत्परिमाणांशोऽज्ञानमूलकत्वमित्यस्वरसस्वीकारः । स्वकृताज्ञानमूलकत्व कल्पनालाभायोपाधिदूषणावसरेऽवश्यवक्तव्यत्र्यणुकतत्परिणाभ्यामव्यावृत्तेर्मूले प्रतिभासोपपत्तये हृस्वत्वादेरिति पाठं कल्पयित्वादिपदेन त्र्यणुकपरिमाणसङ्ग्रहव्याख्यानम् । त्र्यणुकस्याप्यणुद्रव्यभिन्नत्वेनोपाधेस्तद्रूपैकदेशादव्यावृत्यातदंशेप्युपाध्युद्भावनावसरेऽज्ञानलाभायादि पदेनत्र्यणुक सङ्ग्रह स्याप्यवश्यव्याख्येयत्वात्तत्सङ्ग्रहस्वीकरणम् । तथा सति च मूले पक्षीकृताष्ट सुमध्येत्र्यणुकतत्परिमाणांशयोर्मुखत एव प्रतिपादनीयाया उपाध्यव्यावृत्तेस्तथाप्रतिपादनाभावरूपास्वरसस्य मूले स्वीकार एकदेशिमतानुसारेण प्राप्तहृस्वत्वस्य च मुखत उपादानमित्यस्वरसस्यापि मूले स्वीकारः । उक्तांशाभ्यामुपाधेरव्यावृत्तिप्रतिपादनानन्तरमेव ह्रस्वत्वोपस्थितिस् त्वयापि स्वीकृतेति प्रथमतो हृस्वत्वादव्यावृत्तिकथनमुचितमित्यस्वरसस्वीकारः, अत एव परिमाणावान्तरेति पूर्वमूलवाक्य व्याख्यावसरेऽस्मन्मते त्र्यणुकचतुरणुकादावणुत्वसत्वेन तत्परिमाणे तत्र च साध्याव्यापकतेति भावात् ह्रस्वत्व परित्यागः कृतः । इतरदूषणानि तु गुरुचरणोक्तरीत्या ज्ञेयानीत्येवमनेकस्वरससहनेन व्याख्यानादित्यलम् ॥

प्रकृतोपयोगेऽपीति । अनेन विवक्षितार्थासिद्धिशङ्का द्वितीयाद्यनुमानत्रय एव । न तु प्रथमानुमानेप्यभिप्रेतेति तत्र तच्छङ्कानुवादय शङ्का न कर्तव्येति सूचितं भवति । अनुमानत्रयेऽप्येक प्रकारेणान्यथानुपपत्तेर्वक्तुमशक्यत्वात्सम्भवानुसारेण तामुपपादयति । द्वितीयचतुर्थेति । यद्यपि द्वितीयानुमान इव चतुर्थानुमाने द्य्वणुकपरमाणुपरिमाणयोरसमवायिकारणत्वं प्रधानतया न प्राप्नोति तथापि द्य्वणुकपरमाण्वोः । परिमाणसमवायिकारणपरिमाणवत्वशरीरान्तर्गततया द्य्वणुकपरमाणुपरिमाणयोरसमवायि कारणत्वमर्थतो लब्धमेवेत्याशयेन द्वितीयचतुर्थानुमानयोः प्रमेयैक्यमाश्रित्य सहैवान्यथानुपपत्तिप्रदर्शनम् । तृतीये त्वर्थतोऽपि द्य्वणुकपरमाणुपरिमाणयोरसमवायिकारणताया अप्राप्तेस्तस्य पृथक्वरणमिति द्रष्टव्यम् । आद्यस्य हेतोरिति । कार्यपरिमाणत्वहेतोरित्यर्थः । द्वितीयस्य द्रव्यसमवायिकारण परिमाण त्वस्य तृतीयस्याकार्यद्रव्यत्वस्यचतुर्थस्य द्रव्यसमवायिकारणत्वस्येत्यर्थः । तूलपिण्डपरिमाणादौ कार्यपरिमाणत्वादिहेतुमद्भावेऽपि परिमाणजन्यतया स्वाश्रयसमवायिकारणपरिमाणत्वादेः साध्यस्याभावादिति भावः । अकार्यत्वमुपाधिरित्युक्त इति तत्वनिर्णयव्याख्यानावसरे यद्यपि प्रतिपक्षेनोपाधीत्येतट्टीकातदनुसारेणाह । यद्यपि प्रतिपक्ष इति । परिहरति । तथा पीति । तत्वनिर्णयटीकानुसारेणाह । यद्वाऽङ्गीकारवादोऽयमिति । प्रतिरूपस्य अनुव्याख्यानमूलानुसारेणोभयोक्तरूपयोगप्रकारो वक्ष्यमाणटीकोक्तरीत्या तत्वनिर्णय टीकाव्याख्यानोक्तरीत्या च ज्ञेयः । लेख्यं तत् । नित्यपरिमाणत्वादित्ययं हेतुरीश्वरस्यानुमानिकत्वभङ्गे उपन्यस्तस्तर्कताण्डवे । तट्टीका च लेख्या ।

ननु परिमाणत्वादित्येतद् व्यर्थमित्यारभ्य प्रसङ्गादिति ध्येयमित्यन्तं शोध्यमस्ति । अङ्गीकृत्येति । उक्तरीत्या प्रतिपक्षेऽप्युपाधेर्व्यर्थत्वादिति भावः । प्रागेकैकप्रयोगे प्रयोगद्वयमभिप्रेतमित्युक्तम् । तत्र चोपष्टंभकतया प्रत्येकमेव द्य्वणुकपरिमाणादिपक्षकप्रतिपक्षोद्भावनं मूलकारीयमुक्तम् । न केवलमेतावदेव किं त्वनणुत्वोपाधिशङ्कनमप्युपष्टंभकमिति सूचयंस्तस्योपाधेः प्रथमप्रयोगे विवक्षितप्रयोगद्वयमध्ये त्र्यणुक परिमाणपक्षकप्रयोगे तृतीयप्रयोगेऽपि विवक्षितप्रयोगद्वयमध्ये त्र्यणुकपक्षकप्रयोगे सम्भवो नास्ति ।





[Load More](javaऽcriptःvoid(0))
