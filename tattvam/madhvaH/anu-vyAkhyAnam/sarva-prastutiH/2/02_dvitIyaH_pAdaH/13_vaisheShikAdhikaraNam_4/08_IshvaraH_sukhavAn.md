+++
title = "०८ ईश्वरः सुखवान्"
upstream_url = "https://dvaitavedanta.in/category-details/7847/975/sharam/sathha/thavat/thavat/vashas/iishav"
+++
## सुखवान्दुःखवांश्च स्यादिति व्याप्तिश्च नो भवेत्

**ईश्वरः सुखवान्**

**सुखवान्दुःखवांश्च स्यादिति व्याप्तिश्च नो भवेत्**

### **सुधा**

यदुक्तमीश्वरोऽनन्तगुण इति तदनुपपन्नम् । चतुर्विंशतेरधिकानां गुणानामभावात् । तत्रापि केषाञ्चिदीश्वरेऽनुपपत्तेः । तस्मादुपपन्नैरष्टभिरेव गुणैरुपपन्नो भगवानिति । मैवम् । शौर्यौदार्यप्रागल्भ्यप्रभृतीनां गुणानां भावात् । परेण स्वीकृतेष्वपि केषाञ्चिदनुपपत्त्यभावाच्च । तथा हि । सुखं तावदीश्वरस्य कुतो नाङ्गीकर्तव्यम् । ईश्वरः सुखरहितो दुःखरहितत्वाद्घटवत् । सुखवांश्चेद्दुःखवान्प्रसज्यते देवदत्तवदिति विपक्षे बाधकोपपन्नादनुमानादिति चेत् । तत्रानुग्राहकस्य तर्कस्य तावद्दूषणमाह सुखवानिति ।

## **अनुव्याख्यानम्**

सुखवान्दुःखवांश्च स्यादिति व्याप्तिश्च नो भवेत् ॥

### **शेषवाक्यार्थचन्द्रिका**

केषाञ्चिदिति । सुखदुःखादीनामित्यर्थः । अयम्भावः । नित्ययथार्थज्ञानस्य मोहासम्भवात्तत्प्रभवद्वेषस्याप्यभावः । तदभावे च तन्मूलयोर्धर्माधर्मयोरभावः । इच्छाया अपि मोहा भावेनारागरूपत्वान्न धर्मादिकारणत्वम् । धर्माद्यभावे च तत्कार्ययोः सुखदुःखयोरप्यभाव एव । नित्यज्ञानत्वादेव स्मृत्यसम्भवेन कल्पकाभावाद्भावनाया अप्यसम्भव एवेति । परेण स्वीकृतेष्वपि केषाञ्चिदित्यस्यानन्तरमङ्गीकार इति शेषः ॥ वक्ष्यमाणरीत्येति । ईश्वरस्य सुखवत्तायाः श्रुतिसिद्धत्वेन सुखवान्नेति विपर्यये पर्यवसानस्य श्रुतिबाधितत्वेनानुपपत्तेरिति भावः ।

### **परिमल** 

उपपन्नैरिति । उपपत्तिसिद्धैरेभिरष्टभिरेवेत्यर्थः । उपपत्तिश्च पूर्वपक्षोपन्यासावसर एवोक्तेति भावः । शौर्यादेर्गुणत्वे विप्रतिपन्नं प्रत्याह परेण स्वीकृतेष्विति । गुणत्वेनाङ्गीकृतेषु मध्ये केषाञ्चित्सुखादीनामङ्गीकारेऽनुपपत्त्यभावाच्चेत्यर्थः ॥ वक्ष्यमारीत्येति । सुखमीश्वरे प्रामाणिकमिति वक्ष्यमाणरीत्येत्यर्थः ।

### **यादुपत्यम्**

परेण स्वीकृतेष्वपि केषाञ्चिदित्यस्यानन्तरमङ्गीकार इति शेषः ॥

### **वाक्यार्थरत्नमाला** 

सुखं तावदीश्वरस्येत्यत्र मूले तावच्छब्द उत्तरत्र सुखश्रुतेरन्यथासिद्धिश्चेद् दुःखाभावश्रुतेरप्यन्यथासिद्धिः स्यादिति बाधकाभावे दुःखमप्यङ्गीकार्यं स्यादिति आपादितदुःखाभिप्रायेणेत्याहुः । वस्तुतस् तस्मान्नानुमाऽत्रोपयोगिनीत्युत्तरानुव्याख्यान व्याख्यानरूपमूले विग्रहादेरपि समर्थनात्तावादित्युक्तम् । यथा चैतत्तथा तद्य्वाख्यानावसरे उत्तरत्र मूले स्पष्टम् । सुखवान् दुःखवांश्च स्यादिति व्याप्तिरिति भाष्ये मूले च स्यादित्येतद्भवतीत्यर्थकम् । तथाच दुःखवांश्च भवतीत्यर्थः । इक् स्थाने यण् स्यादितिवत् । अत एव जैनाधिकरणे स्यादित्येतट् टीकायां तिङन्तप्रतिरूपकत्वेन व्याख्यातम् ।

------------------------------------------------------------------------

निर्दुःखत्वं महानन्दः श्रुत्यैवेशस्य भण्यते

**निर्दुःखत्वं महानन्दः श्रुत्यैवेशस्य भण्यते**

### **सुधा**

कथं व्याप्त्यभाव इत्यत आह निर्दुःखत्वमिति ।

## **अनुव्याख्यानम्**

***निर्दुःखत्वं महानन्दः श्रुत्यैवेशस्य भण्यते ॥***

यद्यपि सुखित्वं दुःखित्वेन सहचरितं देवदत्तादावुपलब्धम् । तथाऽपीश्वरे निर्दुःखेऽपि वर्तमानं व्यभिचारित्वाद्व्याप्तिविकलं भवति । व्याप्त्या विना प्रसञ्जने चातिप्रसङ्गः ।

नन्विदमयुक्तम् । आपादनस्थले व्याप्तिभङ्गाङ्गीकारे प्रसङ्गमात्रोच्छेदापत्तेः । न च वाच्यं प्राक् प्रसञ्जनाद्व्याप्तिग्रहणवेलायामेवेदं व्याप्तिभङ्गोद्भावनमिति । सर्वत्राप्येवं वक्तुं शक्यत्वेनोक्तदोषानिस्तारादिति । मैवम् । स्वाभ्युपगममात्रेणापादनस्थले व्याप्तिभङ्गाभिधाने सत्येवमेतत् । न चैवं प्रकृते । श्रुतिबलेनैवेश्वरे सुखित्वस्य दुःखित्व(स्य)व्यभिचारोपपादनात् । तदिदमुक्तं श्रुत्यैव भण्यत इति । प्रत्येकं सम्बन्धादेकवचनम् ।

काऽसौ श्रुतिरित्यतोऽर्थतस्तामुदाहरति य इति ।

**अनुव्याख्यानम्**

***योऽशनायापिपासे च शोकादींश्चातिवर्तते ॥***

***आनन्दं ब्रह्मणो विद्वान्विपाप्मेत्यादिका च सा ॥***

अनेन ‘योऽशनायापिपासे शोकं मोहं जरां मृत्युमत्येती’ति श्रुतिमुपादत्ते । विपाप्मेत्यनेन ‘य आत्माऽपहतपाप्मे’त्यादिश्रुतिम् । सा निर्दुःखत्वाद्यिभिधात्री ।

### **शेषवाक्यार्थचन्द्रिका**

अतिप्रसङ्ग इति । शब्दो यद्यनित्यः स्यात्तर्हि सावयव; स्यादित्यादिप्रसञ्जनस्यापि तर्कत्वं स्यादित्यतिप्रसङ्ग इत्यर्थः । ननु निर्दुःखत्वमहानन्दयोरीश्वरे सत्त्वोक्त्यैव व्याप्तिभङ्गसिद्धेः किं तस्य श्रुतिसिद्धत्वाभिधानेनेत्यत आपादनस्थले व्याप्तिभङ्गस्य दूषणतोपपादनार्थत्वान्न तदानर्थक्यमिति भावेनापादनस्थले तद्भङ्गदूषणत्वानुपपत्तिशङ्कामुत्थापयति नन्विति ॥ प्रसङ्गमात्रोच्छेदापत्तेरिति । यदि निर्वन्हिः स्यात्तर्हि निर्धूमः स्यादिति तर्कमूलभूताया यत्र निर्वह्नित्वं तत्र निर्धूमत्वमिति व्याप्तेरापादनविषये पर्वते, सत्यपि निर्वह्नित्वे, निर्धूमत्वाभावेन तद्वैकल्यस्य वक्तुं शक्यत्वादिति भावः ॥ उक्तदोषेति । प्रसङ्गमात्रोच्छेदापत्तिरूपोक्तदोषानिस्तारादित्यर्थः ॥ प्रत्येकं सम्बन्धादिति । निर्दुःखत्वं भण्यत इति, आनन्दो भण्यत इति प्रत्येकं सम्बन्धाद्भण्यत इत्येकवचनमुपपन्नमिति भावः ।

### **परिमल** 

स्पष्टार्थत्वात्तात्पर्यमेवाह यद्यपि सुखित्वमिति ।

### **यादुपत्यम्**

श्रुत्यैवेत्येवकाराभिप्रायमाह स्वाभ्युपगममात्रेणेति । प्रत्येकमिति । अन्यथा भण्येते इति स्यादिति भावः ।

### **वाक्यार्थरत्नमाला** 

इत्यादिकमपि प्रसञ्जनं स्यादिति पाठः । मूलकोशे पाठान्तरोपरिरेखानिक्षेपात् । निर्धूमत्वाभावेन व्यभिचारितत्वेनेति पाठः । मूलकोशे सत्वात् ।

------------------------------------------------------------------------

ईश्वरस्य तथेष्टत्वं दुःखित्वोपाधिरित्यपि

**ईश्वरस्य तथेष्टत्वं दुःखित्वोपाधिरित्यपि**

### **सुधा**

नन्वानन्दश्रुतेर्दुःखाभावविषयत्वोपपत्तेर्न श्रुत्यवष्टम्भेन प्रसङ्गमूलभूतव्याप्तिभङ्गो वक्तुं शक्यत इत्यतोऽङ्गीकृत्य तावत्सोपाधिकत्वमाह ईश्वरस्येति ।

## **अनुव्याख्यानम्**

***ईश्वरस्य तथेष्टत्वं दुःखित्वोपाधिरित्यपि ॥***

***उक्ते किमुत्तरं ब्रूयात् श्रुत्यनादरतत्परः ॥***

तथेष्टत्वं दुःखी भवत्वितीष्टत्वम् । दुःखित्वोपाधिर् दुःखित्वप्रयोजकम् । अपिपदेनाधर्मादिमत्त्वं समुच्चिनोति । अनादरो विना बाधकेन प्रतीतार्थपरित्यागः । मा भूत्तावत् श्रुत्यवष्टम्भेन व्याप्तिभङ्गः, सोपाधिकतया तु भविष्यति । सोपाधिकसम्बन्धस्य व्यभिचारनियमादिति ।

### **शेषवाक्यार्थचन्द्रिका**

अङ्गीकृत्येति । आनन्दश्रुतेर्दुःखाभावपरत्वमङ्गीकृत्येत्यर्थः । सहदर्शनमात्रेणेत्यदिनाऽऽनन्दश्रुतेर्दुःखाभावपरत्वस्योत्तरत्र दूषणात्तावच्छब्दः । ननु तथाऽपि नन्वानन्दश्रुतिरित्युथापितशङ्कायाः कः परिहार इत्यत्रोऽभिप्रायमाह मा भूदिति । इतीत्यतः परमाशय इति शेषः ।

### **परिमल** 

तात्पर्यमाह मा भूदिति । भविष्यति व्याप्तिभङ्ग इत्यनुषङ्गः ।

------------------------------------------------------------------------

न चात्मदुःखितेच्छा स्यादत एतन्निवार्यते

**न चात्मदुःखितेच्छा स्यादत एतन्निवार्यते**

### **सुधा**

यः सुखी स दुःखी भवत्वितीश्वरेच्छाविषय एवेति नियमान्नायमुपाधिरित्यत आह न चेति ।

## **अनुव्याख्यानम्**

***न चात्मदुःखितेच्छा स्यादत एतन्निवार्यते ॥***

ईश्वरस्य हि ‘आनन्दं ब्रह्मणो विद्वानि’त्यादिश्रुतेः सुखित्वेऽपि नोपाधिमत्वम् । कस्याप्यात्मदुःखितेच्छाऽभावादत एतदुपाधेर्व्याप्याभिमतव्यापकत्वं निवार्यते । यद्यप्ययं नियमो न दर्शनमात्रेण सिध्यति । अतिप्रसङ्गात् । नियामकं तु नास्तीति वक्तुं शक्यते । तथाऽपि श्रुत्यर्थपरित्यागं वारयितुं प्रसङ्गापादनायेदमुदितमिति द्रष्टव्यम् । भवेदेतद्यद्यानन्दश्रुतिः सुखवादिनी स्यान्न चैतदस्ति । तस्या दुःखाभावपरत्वादिति चेत् । किं बाधकादियं श्रुतिः स्वार्थात्प्रच्याव्यते उतैवमेव । न तावद्द्वितीयः । दुःखाभावश्रुतेरप्यन्यथयितुं शक्यत्वेन तर्कस्येष्टापत्तितापत्तेः । आद्ये न तावत्प्रत्यक्षमागमो वा बाधाकोऽस्ति । ततः सुखित्वे दुःखित्वप्रसङ्गो वा निर्दुःखत्वानुमानं वा बाधकमिति वाच्यम् । तदुभयमपि व्याप्तिबलप्रवृत्तं वा स्यात्सहदर्शनमात्रबलप्रवृत्तं वा । नाद्य इतरेतराश्रयत्वप्रसङ्गात् । सिद्धे हि श्रुतेः स्वार्थप्रच्यावने तर्कानुमानयोर्व्याप्तिसिद्धिस्तत्सिद्धौ च श्रुतेः स्वार्थात्प्रच्यावनसिद्धिरिति ।

### **शेषवाक्यार्थचन्द्रिका**

इति नियमादिति । तथा च साधनव्यापकत्वान्नायमुपाधिरिति भावः ॥ अतिप्रसङ्गादिति । तथा सति धूमादीनामग्न्यादिभिरिवाग्न्यादीनामपि धूमादिभिः साहित्यदर्शनमात्रस्य सत्वेन व्याप्तिसिद्धिप्रसङ्गादित्यर्थः ॥ नियामकं तु नास्तीति । साधनाभिमतस्य साध्याभिमतव्यतिरेकेणासत्त्वेऽक्षजाद्यन्यतमसद्भावरूपं ‘यदैवाव्यतिरेकेऽस्य ह्यक्षजं वाऽऽगमो भवेत् । तन्निर्धारितयुक्तिर्वा व्याप्तिः सैवापरा न ही’त्यादिपूर्वग्रन्थोक्तं नास्तीत्यर्थः ॥ प्रसङ्गापादनायेति । प्रसङ्गोत्थापनायेत्यर्थः ॥ इदमुदितमिति । श्रुत्यवष्टम्भेन व्याप्याभिमताव्यापकत्वमुक्तमित्यर्थः ।

### **परिमल** 

व्याप्याभिमतेति । व्याप्यत्वेन यदभिमतं तद्य्वापकत्वं निवार्यत इत्यर्थः । तथा च नोपाधिलक्षणाक्रान्तमेवेदमिति भाव; ॥ अयं नियम इति । सुखवांश्चेद्दुःखवानपि प्रसज्येतेत्ययं नियमो न देवदत्तादौ सहदर्शनमात्रेणेत्यर्थः । नियामकं त्विति । नियमग्राहकानुकूलतर्कादिकमित्यर्थः ॥ इदमुदितमिति । श्रुत्यवलम्बेनेश्वर एव व्यभिचारोपपादनद्वारा व्याप्तिभङ्गोपपादनपरं निर्दुःखत्वं महानन्द इत्यादिकमुदितमित्यर्थः । श्रुत्यर्थपरित्यागं वारयितुं प्रसङ्गापादनायेत्युक्तम् । तत्कथमित्यतो व्यनक्ति भवेदेतदित्यादिसिद्धिरितीत्यन्तेन ॥ तर्कस्येति । सुखी चेद्दुःख्यपि स्यादिति तर्कस्येत्यर्थः ।

### **यादुपत्यम्**

नियामकं तु नास्तीति । व्याप्तिग्राहकानुकूलतर्कादिकं नास्तीत्यर्थः ॥ प्रसङ्गापादनायेति । सङ्गत्युत्पादनायेत्यर्थः ॥ इदमुदितमिति । आनन्दं ब्रह्मण इत्यदि श्रुत्यवष्टम्भेन व्याप्याभिमतसुखित्वस्य दुःखित्वेनेश्वरेष्टत्वरूपोपाधेरव्यापकत्वमुदितमित्यर्थः ।

### **श्रीनिवासतीर्थीया** 

नियमादिति । तथा च साधनव्यापकतेति भावः ॥ अयं नियम इति । यः सुखी स दुःखी भवत्वितीश्वरेच्छाविषय एवेति साध्योपाध्योर्व्याप्यव्यापकभावरूपनियम इत्यर्थः ॥ अतिप्रसङ्गादिति । वह्नावपि धूमेन सहदर्शनसद्भावादिति भावः । नियामकं साध्यव्यापकतानिश्चायकम् ॥ वक्तुमिति । तथा च न साध्वव्यापकता वक्तुं शक्येत्यर्थः ॥ श्रुत्यर्थपरित्यागमिति । आनन्दश्रुतेरानन्दार्थकत्वमनङ्गीकृत्य यद्दुःखाभावविषयकत्वमुक्तं तद्वारयितुमित्यर्थः ॥ इष्टापत्तितेति । यदीश्वरः सुखी स्यात्तर्हि दुःखी स्यादिति तर्के इष्टापत्तिः । तस्यापि दुःखाङ्गीकारात् । न च निर्दुःखश्रुतिविरोधः । तस्या दुःखाभावरूपार्थपरत्वं विनाऽऽनन्दादिसद्भावरूपार्थान्तरेऽपि योजयितुं शक्यत्वादिति भावः ॥ अनुमानं वेति । ईश्वरो न सुखी निर्दुःखत्वाद्घटवदित्यनुमानमित्यर्थः ॥ तत्सिद्धौ चेति । तद्बाधादित्यर्थः ।

### **वाक्यार्थरत्नमाला** 

पूर्वग्रन्थोक्तमिति । अत्रैवाधिकरण इति शेषः । प्रसङ्गोत्थापनायेत्यर्थ इति । यदि सहदर्शनमात्रेणानन्दश्रुत्यर्थापलापः क्रियते तदा या हिंसा पापसाधनमिति सहदर्शनेनेत्यादिवक्ष्यमाणतर्कोत्थापनायेत्यर्थः । अयंभावः । श्रुत्यवष्टंभेन व्याप्याभिमताव्यापकत्वे उक्ते हि परश्रुतेः स्वार्थपरत्वाभावं ब्रूयात् । तदुक्तौ चातिप्रसङ्गेन तन्निराकरणमावश्यकं स्यात् । अन्यथातु परस्यार्थान्तरशङ्काया एव मूलाभावेनायोगेन तत्रातिप्रसङ्गस्यावक्तव्यतया तेन श्रुत्यर्थान्तरनिराकृतिर्न स्यात् । सा चेष्टेति तदर्थं श्रुत्यवष्टंभेन व्याप्याभिमताव्यापकत्वमुक्तं तस्मिन्नुक्तेतु मूलसद्भावार्थान्तरशङ्कामपरः कुर्यादेवेति तन्निराकरणाय तद्बाधकतर्कोत्थापनमावश्यकम् । तथा च यज्ञादिश्रुतिदृष्टान्तेनार्थान्तराभावः सिद्ध इति । मूले दुःखाभावश्रुतेरपीति । वस्तुतः स्वपक्षेऽन्यथाकरणाभावाच्छक्यत्वेनेत्युक्तम् । ततश्चैवं योजना । सुखश्रुतेरन्यथाकरणे दुःखी स्यादिति तर्कस्येष्टापत्तिः स्यात् । बाधकाभावेन दुःखस्याप्यङ्गीकर्तुं शक्यत्वात् । न च दुःखाभावश्रुतिविरोधस्तस्या अस्मादादिदुःखतुल्यदुःखाभावेनाप्युपपत्या सुखश्रुतिवदन्यथाकर्तुं शक्यत्वात् । अत्रैवं प्रसङ्गः । यदि सुखश्रुतिरर्थान्तरपरेति तया सुखं न सिध्यतीत्युच्यते तर्हि दुःखाभावश्रुतिरपि अर्थान्तरपरेति दुःखाभावोऽपि तया न सिध्द्येत् । ततश्च दुःखाङ्गीकारे विरोधाभावेन सुखी चेत्तर्हि दुःखी स्यादिति तर्कस्येष्टापादनत्वं स्यादिति ।

------------------------------------------------------------------------

सहदर्शनमात्रेण श्रतीनामपलापकः

**सहदर्शनमात्रेण श्रतीनामपलापकः**

### **सुधा**

नन्वेतद्भवतामपि समानम् । श्रुतेः स्वार्थपरत्वे तर्कानुमानयोर्व्याप्तिभङ्गः, सति च तस्मिन् श्रुतेः स्वार्थपरत्वमिति । मैवम् । यतः प्रतीतार्थपरित्याग एव बाधकमपेक्षते । न स्वार्थपरत्वं, बाधकाभावात् । तस्य प्रतीत्यैव सिद्धत्वात् । द्वितीये त्वतिप्रसङ्गः स्यादित्याह सहेति ।

## **अनुव्याख्यानम्**

**सहदर्शनमात्रेण श्रतीनामपलापकः ॥**

**यज्ञादेरपि पापस्य हेतुत्वं हिंसया युतेः ॥**

**नानुमाति कथं ...........**

आपाद्येन साध्येन वा सहदर्शनं यस्यापादकस्य साधनस्य वा तत्सहदर्शनम् । तन्मात्रेण श्रुतीनाम् ईश्वरस्यानन्दवादिनीनाम् अपलापकः स्वार्थप्रच्यावकः । यज्ञादेरित्यादिपदेन गोभ्यो यवसदानं गृह्यते । युतेर् योगात् । यदि सहदर्शनमात्रेणानन्दश्रुत्यर्थापलापः क्रियेत । तदा या हिंसा सा पापहेतुरिति सहदर्शनेन ज्योतिष्टोमादिश्रुत्यर्थापलापोऽपि क्रियतामविशेषादिति भावः ।

### **शेषवाक्यार्थचन्द्रिका**

यवसदानमिति । इदमपि तृणच्छेदरूपहिंसायुतमेवेति नासिद्धिरिति ध्येयम् ।

### **परिमल** 

बाधकाभावमिति । अपेक्षत इत्यर्थः ॥ ज्योतिष्टोमादीति । ज्योतिष्टोमेन स्वर्गकामो यजेतेत्यादिश्रुतेर्योऽर्थः ज्योतिष्टोमयागः सुखसाधनमिति, तदपलापोऽपि स्यात् । ज्योतिष्टोमादेरग्नीषोमीयादिपशुहिंसायुतत्वेन पापहेतुत्वानुमानसम्भवेनापि सुखहेतुत्वायोगादिति भावः ।

### **यादुपत्यम्**

यवसदानमिति । इदमपि तृणच्छेदरूपहिंसायुतमेवातो नासिद्धिरिति द्रष्टव्यम् ।

### **श्रीनिवासतीर्थीया** 

सति च तस्मिन्निति । तद्बाधाभावादित्यर्थः ॥ स्वार्थपरत्वमिति प्रथमा, बाधकाभावमिति द्वितीया, अपेक्षत इति सम्बन्धः । तस्य स्वार्थपरत्वस्य ।

------------------------------------------------------------------------

तत्र यद्युपाधिर्निषिद्धता

**तत्र यद्युपाधिर्निषिद्धता**

### **सुधा**

नन्वविशेषोऽसिद्धः । हिंसात्वपापसाधनत्वयोः साहचर्ये निषिद्धत्वस्योपाधेर् विद्यमानत्वात् । न च सुखित्वदुःखित्वसम्बन्धे कश्चिदुपाधिरस्ति । ईश्वरस्य तथेष्टत्वमुपाधिस्त्विदानीमपि गह(नं प्रवि)ननिविष्ट इत्याशङ्कते तत्रेति ।

## **अनुव्याख्यानम्**

***......... तत्र यद्युपाधिर्निषिद्धता ॥***

***अस्तीत्युच्यत इति शेषः ।***

### **शेषवाक्यार्थचन्द्रिका**

इदानीमिति । श्रुतेः स्वार्थपरत्वव्युत्पादनावसर इत्यर्थः । ततश्च श्रुतेः स्वार्थपरत्वे सिद्धे तद्बलेनोपाधेः साधनाव्यापकत्वसिद्धिस्तत्सिद्धौ च सोपाधिकत्वेनानुमानस्याभासतया श्रुत्यबाधकत्वात् श्रुतेः स्वार्थपरत्वसिद्धिरित्यन्योन्याश्रय इति भावः ।

### **परिमल** 

गहनं प्रविष्ट इति । सुखित्वे दुःखित्वेनेच्छाविषय एवेत्याद्युक्त्या विप्रतिपत्तेरिति भावः ।

------------------------------------------------------------------------

अदुःखित्वेन चानुक्तिः कथं नोपाधितां व्रजेत्

**अदुःखित्वेन चानुक्तिः कथं नोपाधितां व्रजेत्**

### **सुधा**

केयं निषिद्धता नाम । अकर्तव्यतया श्रुत्युक्तत्वमिति चेत् । केयमकर्तव्यताऽपि । करणानर्हता वा कर्तुरनिष्टहेतुता वा । नाद्यः । ब्रह्महिंसाया अपि क्रियमाणत्वात् । द्वितीयेऽपि किं साक्षादनिष्टसाधनत्वं परम्परया वा । नाद्यः । हिंसानन्तरमेव दुःखोत्पादादर्शनात् । द्वितीये तु पापसाधनतयोक्तत्वमुपाधिरित्युक्तं स्यात् । एवञ्चात्राप्युपाधिसद्भावादविशेष एवेति परिहरति अदुःखित्वेनेति ।

## **अनुव्याख्यानम्**

***अदुःखित्वेन चानुक्तिः कथं नोपाधितां व्रजेत् ॥***

‘अदुःखित्वेनानुक्तिरिति’ दुःखित्वेनोक्तिरित्यर्थः । काऽसौ देवदत्तादीनां श्रौती दुःखित्वोक्ति रित्यत आह अदुःखमिति ।

**अनुव्याख्यानम्**

***अदुःखमितरत्सर्वं जीवा एव तु दुःखिनः ॥***

***तेषां दुःखप्रहाणाय श्रुतिरेषा प्रवर्तते ॥***

***इति श्रुतिर्हि परमा..........***

प्रवर्तते दुःखप्रहाणसाधनं परमात्मानं प्रतिपादयतीत्यर्थः ॥

### **शेषवाक्यार्थचन्द्रिका**

दुःखित्वेनोक्तिरित्यर्थ इति । एतच्च पापसाधनतयोक्तत्वरूपोपाधिसाम्यसिध्द्यर्थं व्याख्यानम् । यद्वा ‘जीवा एव तु दुःखिन’ इति दुःखित्वोक्तेरेव तत्र प्रदर्शनादेवं व्याख्यानम् । नन्वत्रापि व्याप्याभिमताव्यापकता दुःखित्वेनोक्तत्वोपाधेः श्रुत्यवष्टम्भेनैव वाच्या । श्रुत्यर्थस्तु नाद्यापि व्यवस्थित इति पूर्वोपाधिवदयमपि गहननिविष्ट एवेति कथमुपाधिरिति चेत् । भवेदेतदेवं यद्यत्र श्रुत्यवष्टम्भेन व्याप्याभिमताव्यापकतोच्येत । न चैतदस्ति । किन्तु यः सुखी स दुःखित्वेनोक्त इति नियमो न सहदर्शनमात्रेण अतिप्रसङ्गात् । नियामकं तु प्रमाणं नास्तीत्युक्तरीत्यैव, अतो न कोऽपि दोष इत्याशयात् ।

### **परिमल** 

सिद्धान्ती(स्वोपा)योपाधिसाम्याय परेणाप्युक्तेरेवोपाधित्वं वाचयितुं पृच्छति केयमिति । वक्ष्यमाणश्रुत्यनुरोधादाह दुःखित्वेनोक्तिरिति ॥ सुखित्वे दुःखित्वं स्यादिति तर्कनिरासः ॥

### **यादुपत्यम्**

दुःखित्वेनोक्तिरित्यर्थ इति । पापसाधनतयोक्तत्वरूपोपाधिसाम्याय ‘जीवा एव तु दुःखिन’ इति दुःखित्वोक्तेरेवोत्तरत्र प्रदर्शनेन चैवं व्याख्यातमिति ध्येयम् । नन्वत्र व्याप्याभिमताव्यापकता दुःखित्वेनोक्तत्वोपाधेः श्रुत्यवष्टम्भेनैव वाच्या, श्रुत्यर्थस्तु नाद्यापि व्यवस्थित इति पूर्वोपाधिवदयमपि गहनं प्रविष्ट इति चेन्न । नात्र श्रुत्यवष्टम्भेन व्याप्याभिमताव्यापकतोच्यते । किन्तु यः सुखि स दुःखित्वेनोक्त इत्ययं नियमो न सहदर्शनमात्रेण सिध्द्यति अतिप्रसङ्गात् । नियामकं तु प्रमाणं नास्तीति उक्तरीत्यैव । अतो न कोऽपि दोष इत्याशयात् । पापसाधनतयोक्तत्वरूपोपाधावप्यस्याः शङ्कायाः साम्यादित्याशयात् ।

### **श्रीनिवासतीर्थीया** 

परम्परया पापद्वारेत्यर्थः ।

### **वाक्यार्थरत्नमाला** 

इत्याशयादिति । ननु ईश्वरस्य तथेष्टत्वरूपोपाधेरेवोक्तरीत्या गहननिविष्टत्वाभावोपपादनेन समर्थनसम्भवे तत्परित्यागेन किमिति उपाध्यन्तरमङ्गीकृत्य तत्राप्यर्थान्तर उक्तरीतेरेवनुसरणेनेति चेन्न । तत्र श्रुत्यर्थान्तरवारणाय श्रुत्यवष्टंभेन व्याप्याभिमताव्यापकत्वस्योक्तत्वेन तत्र तथापरिहाराकरणेपि अत्र तथोक्तेरनावश्यकत्वेन परिहारोपपत्तेः । एतावत्तु स्यात् । पूर्वोपाधेरेव गहननिविष्टत्वे परेण चोदिते उक्तप्रकारेण तस्यैव समर्थनं कुतो न कृतमिति । अहो भ्रान्तोऽसि यदेतदुपाध्यन्तरमभिहितमिति मन्यसे । पूर्वोपाधेरेवात्र विवक्षितत्वात् । तात्पर्यतस्तूभयवाचकशब्दयोरेकत्रैव पर्यवसितेः । अत एव मूले अत्राप्युपाधिसद्भावादित्येवोक्तम् । न तु मध्यन्तरेति । एवं च पूर्वोपाधेरेव श्रुत्यर्थान्तरपरिहाराय प्रागुक्तरीतेरनाश्रयणेऽप्यत्रोक्तरीतेराश्रयणं प्रागेवार्थान्तराभावस्य सिद्धत्वेन पुनस्तदर्थं श्रुत्यवष्टंभस्यानावश्यकत्वात् । अत एव प्राङ्मूलकृतैवमेव विभावितं यद्यप्ययं नियम इत्यादिनेत्याशयः ।

------------------------------------------------------------------------

श्रुत्युक्तिर्यदि कारणम्

**श्रुत्युक्तिर्यदि कारणम्**

### **सुधा**

एवमनुमानानुग्राहकं तर्कं निराकृत्येदानीमीश्वरो न सुखी निर्दुःखत्वाद्घटवदित्यनुमानमपि दूषयति श्रुत्युक्तिरिति ।

## **अनुव्याख्यानम्**

***............ श्रुत्युक्तिर्यदि कारणम् ॥***

***किं कार्यमनुमानेन गलस्तनसमेन हि ॥***

कारणं प्रमायाः । ‘आनन्दं ब्रह्मणो विद्वानि’त्यादिश्रुतिः प्रमाणं न वा । नेति पक्षे अपसिद्धान्तः । आद्ये तदबाधितत्वेनाजागलस्तन इव विवक्षितार्थासाधकमनुमानमुपेक्षणीयमिति भावः ।

### **श्रीनिवासतीर्थीया** 

अनुमानानुग्राहकमिति । ईश्वरः सुखरहितो दुःखरहितत्वाद्घटवदित्यनुमानस्यानुग्राहकं सुखवांश्चेद्दुःखवान्प्रसज्येत देवदत्तवदिति तर्कमित्यर्थः ।

------------------------------------------------------------------------

अनुमानेन यद्यर्थः श्रुतिदृष्टोऽप्यपोद्यते

**अनुमानेन यद्यर्थः श्रुतिदृष्टोऽप्यपोद्यते**

### **सुधा**

ननु श्रुतिः प्रमाणमेव किन्त्वनुमानविरुद्धत्वात् प्रतीतार्थं परित्यज्य दुःखाभावपरतया व्याख्यातव्येत्याशङ्क्य; नैवम्, अनुमानस्य श्रुतिबाधकत्वादर्शनात् । क्वचिदुपजीव्यत्वादिनैव बाधकत्वात् । एवमेव बाधकत्वाभ्युपगमे त्वतिप्रसङ्गः स्यादित्याह अनुमानेनेति ।

## **अनुव्याख्यानम्**

***अनुमानेन यद्यर्थः श्रुतिदृष्टोऽप्यपोद्यते ॥***

***पूर्वोक्तेन प्रकारेण नेश्वरो धर्म एव च ॥***

***स्यात्तत्फलं च.........***

पूर्वोक्तेन शास्त्रयोनिसूत्रोक्तेन । नेश्वरः स्यात् श्रुतिदृष्टोऽपीश्वरोऽनुमानविरोधात्त्याज्यः स्यादिति यावत् । धर्मश्च नैव स्यात्तत्फलं च नैव स्यादित्यत्राप्येवमेव तात्पर्यम् । यज्ञक्रिया नादृष्टफलहेतुः क्रियात्वान्निष्ठीवनादिक्रियावत् । धर्मो वा न सुखसाधनमदृष्टत्वादधर्मवदित्याद्यनुमानसम्भवात् । अतिप्रसङ्गस्य विपर्यये पर्यवसानमाह तेनेति ।

**अनुव्याख्यानम्**

***........... तेनात्र श्रुतिरेव प्रमा भवेत् ॥***

यस्मादुपजीव्यत्वादिरहितेनानुमानेनानन्दश्रुतेर्बाधाभ्युपगमेऽनिष्टप्रसङ्गस्तेन कारणेनैषा श्रुतिरत्रेश्वरस्यानन्दवत्त्व एव प्रमा प्रमाणं भवेन्न पुनरन्यथा योज्येति ।

### **शेषवाक्यार्थचन्द्रिका**

ननु क्षित्यादिकं सकर्तुकं कार्यत्वादिति सर्वज्ञत्वादिविशिष्टतयेश्वरसाधकस्य कार्यत्वाद्यनुमानस्य जीवेश्वराभेदागमबाधकताया, मृन्न वक्त्री जडत्वादित्याद्यनुमानानां च ‘मृदब्रवीदापोऽब्रुवन्नित्याद्यागमबाधकतायाश्च दर्शनात्कथमनुमानस्य श्रुतिबाधकत्वादर्शनमुच्यत इत्यतः कार्यत्वाद्यनुमानस्येश्वररूपधर्मिग्राहकतया तदभेदागमं प्रत्युपजीव्यत्वेन मृन्न वक्त्री जडत्वान्मृत्त्वादित्याद्यनुमानस्य प्रमाणावधृतव्याप्तिपक्षधर्मताकत्वेन निरवकाशतया तत्तदागमापेक्षया प्रबलत्वात्तद्बाधकत्वेऽपि प्रकृतानुमानस्यागमापेक्षया प्राबल्यासिद्धेर्नागमबाधकत्वं सम्भवतीत्यभिप्रेत्याह क्वचिदिति ॥ एवमेवेति । उपजीव्यत्वादिना प्राबल्याभावेऽपीत्यर्थः ॥ शास्त्रयोनिसूत्रोक्तेनेति । शास्त्रयोनिसूत्रव्याख्यानावसरे शिवो न जगत्कारणं पुंस्त्वाद्देवदत्तवदिति पुंस्त्वहेतुबलादिति भाष्योक्तेनेत्यर्थः ॥ अत्राप्येवमेव तात्पर्यमिति । श्रुतिदृष्टोऽपि धर्मोऽनुमानविरोधात्याज्य; स्यात् । श्रुतिदृष्टमपि फलमनुमानविरोधात्त्याज्यं स्यादित्येवमेव तात्पर्यमित्यर्थः । अत्र पूर्वोक्तप्रकारासम्भवात्प्रकारान्तरमाह यज्ञक्रियेत्यादिना ॥ अन्यथेति । दुःखाभावपरतयेत्यर्थः ।

### **परिमल** 

ननु कथं ‘प्राणा वा अणव’ इत्यादिश्रुतेर्व्याप्तत्वसाधकदूरदर्शनश्रवणादियुक्तिबाध इत्यत आह क्वचिदुपजीव्यत्वादिनैवेति । दर्शनादिकार्यलिङ्गेनानुमितानां प्राणशब्दितेन्द्रियाणां श्रुत्याऽणुत्वोक्तेस्तत्रोपजीव्यत्वेन बाधकत्वं, तथैव युक्तिपादे ‘प्रयो युक्तिरपी’त्यत्र सुधायामुक्तेः । आदिपदेन निरवकाशत्वग्रहः । यथा मृदब्रवीदित्यादेर्मृन्नवक्त्री जडत्वादित्यादिबाधकेति ज्ञेयम् । पूर्वोक्तेनेत्यनुवादः, शास्त्रेति व्याख्या । ‘वनकृत्वादिरूपेण पक्षभूतस्य चेशितुः । किञ्चिज्ज्ञत्वं हि पुंस्त्वेन शक्यं साधयितुं सुखम् । वृक्षकृन्नाखिलं वृक्षं वेत्ति पुंस्त्वाद्धि चैत्रवत् । इत्याद्यनुमया स्पर्धि नानुमानं परेशितुः । शक्तं विज्ञापने चातिप्रसङ्गोऽनुमयेदृशे’त्यादिनोक्तेनेत्यर्थः । नेश्वरः स्यादित्यादेर्व्याख्या श्रुतीत्यादि । एवमेवेत्युक्तं व्यनक्ति यज्ञक्रियेति । अत्रेत्यनुवाद ईश्वरस्यानन्दवत्व इति व्याख्या ॥

### **यादुपत्यम्**

शास्त्रयोनिसूत्रोक्तेनेति । शास्त्रयोनिसूत्रव्याख्यावसरे ‘पुंस्त्वहेतुबलादि’त्याचार्योक्तेनेश्वरो न जगत्कर्ता पुंस्त्वाद्देवदत्तवदित्यनुमानेनेत्यर्थः । अत्र पूर्वोक्तप्रकारासम्भवादाह यज्ञक्रियेत्यादि ।

### **श्रीनिवासतीर्थीया** 

तर्हि श्रुतेः क्वचिदनुमानबाधः कथमुच्यत इत्यत आह क्वचिदिति ॥ एवमेव तात्पर्यमिति । श्रुतिदृष्टो धर्मस्तद्दृष्टं तत्फलं वाऽनुमानविरोधात्याज्यं स्यादिति यावदिति पूर्वरीत्येत्यर्थः ।

### **वाक्यार्थरत्नमाला** 

इत्यनुमानस्य चेति । इत्याद्यनुमानस्य चेत्यर्थान्न दोषः । अत्र पूर्वोक्तेति । पुंस्त्वहेतुबलादिति भाष्योक्तेत्यर्थः । मूले निष्टीवनं नाम पार्थिवेन्द्रियसाध्यं पुरीषविसर्जनरूपं कर्म । न ‘‘प्रत्यगग्निमाचामेन्न निष्टीवेदेतद्व्रतं’’ इति छान्दोग्यपरभाष्ये श्लेष्मविसर्जनं निष्टीवनपदार्थतयोक्तम् । तच्च मुखनासाभ्यामिति ज्ञेयम् । आदिपदेन दृष्टहेतुतत्तदिन्द्रियसाध्यव्यापारग्रहणम् ।

------------------------------------------------------------------------

ईशस्यानुमयाऽसिद्धेः श्रुतिर्धर्मिप्रमा भवेत्

**ईशस्यानुमयाऽसिद्धेः श्रुतिर्धर्मिप्रमा भवेत्**

### **सुधा**

मा भूत् श्रुतिरप्रमाणं, मा च भूदनुमानबाधयाऽर्थान्तरपरा, तथाऽप्यनुमानस्य बाधिका कुतः ः प्रतिरोधिका तु भवेदित्यत आह ईशस्येति ।

## **अनुव्याख्यानम्**

***ईशस्यानुमयाऽसिद्धेः श्रुतिर्धर्मिप्रमा भवेत् ॥***

***तया सर्वगुणैः पूर्ण ईश उक्तो यतस्ततः ॥***

***अनानन्दानुमानस्य धर्मिग्राहिविरोधतः ॥***

***न प्रमाणं भवेत् ............***

अनुमयेति श्रुतिव्यतिरिक्तप्रमाणोपलक्षणम् । धर्मिप्रमा धर्मिग्राहकं प्रमाणम् । अनुमानं हि प्रमाणान्तरेण सिद्धे धर्मिणि प्रवर्तते नान्यथा । अत्र चेश्वरो धर्मी न चासावनुमानेन सिध्यतीति समर्थितं प्राक् । प्रत्यक्षाद्यविषयत्वं तु परस्यापि सम्मतम् । ततः परिशेषात् श्रुतिरेव धर्मिणः परमेश्वरस्य ग्राहिकेत्येष्टव्यम् । तथा चानेनानुमानेन श्रुतिप्रामाण्यमनुमतम् । अन्यथा स्वस्यानुत्थापनप्रसङ्गात् । सा चोपजीव्या श्रुतिरीश्वरमानन्दवन्तमाचष्टे । ततस्तद्विरोधादनुमानमप्रमाणमेव । अग्निस्वरूपग्राहकप्रत्यक्षविरुद्धतच्छैत्यानुमानवदिति । न च वाच्यं यः सर्वज्ञ इत्यादिवाक्यमनुमानस्योपजीव्यं नानन्दवादीति । सर्वस्यापि वेदस्यैकवाक्यत्वेनार्ध(ज)चरतीयायोगात् । अन्यथाऽग्निग्राहकमेवोपजीव्यम् । न तु तदौष्ण्यग्राहकमित्यपि स्यात् ।

### **शेषवाक्यार्थचन्द्रिका**

बाधिका कुत इति । बाधकत्वप्रयोजकस्याधिकबलत्वस्यासिद्धेरिति भावः । नन्वीश्वरस्यानुमानासिद्धत्वोक्तिमात्रेण न श्रुतेर्धर्मिग्राहकता सिध्यति । प्रत्यक्षादेरपि तत् साधकत्वसम्भवादित्यतोऽत्रानुमानपदस्य श्रुतिव्यतिरिक्तप्रमाणोपलक्षणत्वेन श्रुतिव्यतिरिक्तप्रमाणेनासिद्धत्वोक्तिरेवेयमिति भवेदेवानया श्रुतेर्धर्मिग्राहकतासिद्धिरित्याह अनुमयेतीति । श्रुतेर्धर्मिप्रमात्वस्य बाधितत्वादाह धर्मिग्राहकं प्रमाणमिति । नान्यथेति । तथा सत्याश्रयासिद्धिप्रसङ्गादिति भावः ॥ प्रागिति । शास्त्रयोनिसूत्र इत्यर्थः ॥ सम्मतमिति । महत्त्वसमानाधिकरणोद्भूतरूपवत्वाभावान्न प्रत्यक्षविषयत्वम् । उपमानस्य सङ्गतिग्राहकतया विषयविशेषनिष्टत्वान्न तद्विषयत्वमिति भावः ॥ अग्निस्वरूप ग्राहकप्रत्यक्षेति । अग्निस्वरूपग्राहकस्पार्शनप्रत्यक्षेत्यर्थः । अग्निग्राहकमेवेति । अग्निरूपधर्मिग्राहकं चक्षुरेवेत्यर्थः ॥ न त्विति । वन्ह्यौष्ण्यग्राहकं स्पार्शनप्रत्यक्षमित्यर्थः । ततश्च यदुपजीव्यं न तद्विरोधोऽनुष्णत्वानुमानस्य, येन चौष्ण्यग्राहकेण प्रत्यक्षेण विरोध; तच्च नोपजीव्यमित्यौष्ण्यग्राहकप्रत्यक्षस्य प्राबल्यासिद्ध्याऽनुमानबाधकत्वायोगादनौष्ण्यानुमितेरप्रामाण्यं न स्यादित्यर्थः । तस्मान्नरशिरःकपालाशुचित्वागमस्य तच्छुचित्वानुमानादुपजीव्यशुचित्वग्राहि शब्दसाजात्यमात्रेण प्राबल्यवद्वन्ह्यौष्ण्य ग्राहिस्पार्शन प्रत्यक्षस्यानौष्ण्यानुमानादुपजीव्य धर्मिस्वरूपग्राहिचक्षुरादिसाजात्यमाणि प्राबल्यमित्येव वक्तव्यम् । ततश्चानेनैव न्यायेनानन्दवाक्यस्यानानन्दानुमानाद्धर्मिस्वरूपग्राहितयोपजीव्यत्वेन ‘यः सर्वज्ञ’ इत्याद्यागमेन साजात्यमात्रेण प्राबल्याद्युक्तमेवानन्दानुमानबाधकत्वमित्याशयः ।

### **परिमल** 

प्रागिति । शास्त्रयोनिसूत्र इत्यर्थः ॥ अनेनानुमानेनेति । निर्दुःखत्वादीश्वरो सुखीत्यनुमानेनेत्यर्थः । अग्निस्वरूपग्राहकप्रत्यक्षेति । त्वगिन्द्रियरूपप्रत्यक्षेत्यर्थः । उपजीव्यजातीयत्वेन बाधकत्वमुपपद्यत इति भावेनाह सर्वस्यापि वेदस्येति । नन्वीश्वरे सुखाभावानुमानं प्रति श्रुतिरीश्वररूपधर्म्यंश एवोपजीव्या, नत्वानन्दांश इत्यत आह अन्यथेति ।

### **यादुपत्यम्**

अग्निस्वरूपग्राहकेति । अग्निस्वरूपग्राहकस्पार्शनप्रत्यक्षेत्यर्थः ॥ अन्यथाऽग्निग्राहकमिति । अग्निग्राहकस्पार्शनप्रत्यक्षेऽग्निविषयकत्वावच्छेदेनैवोपजीव्यत्वं न तदौष्ण्यविषयकत्वावच्छेदेनेत्यपि स्यात् । तथा च शैत्यानुमानमपि तद्विरुद्धं न स्यादित्यर्थः ॥ तत्र यथाऽग्निग्राहकस्पार्शनप्रत्यक्षस्य एकत्वाद् अर्धजरतीयानुपपत्तेरौष्ण्यांशेऽप्युपजीव्यतत्वम् एवमशेषस्याप्यागमस्यैकवाक्यत्वादर्धजरतीयानुपपत्तेरानन्दाद्यागमस्याप्युपजीव्यत्वमेवेति भावः ।

### **श्रीनिवासतीर्थीया** 

उपलक्षणमिति । प्रत्यक्षेणाप्यसिद्धेरिति ज्ञेयम् । स्वस्य अनुमानस्य ॥ अग्नीति । उष्णतयेति शेषः ।

### **वाक्यार्थरत्नमाला** 

प्रत्यक्षादेरपीति । आदिपदं श्रुत्यनुमानरूपप्रमाणातिरिक्ततत्संमतप्रमाण परम् । चक्षुरेवेति पाठः । न्यायामृतानुसारेणाह । तस्मादिति । सृष्टिकालेति सृष्टिकालरूपः संहारकालरूपश्चेत्यर्थः ।

[Load More](javaऽcriptःvoid(0))
