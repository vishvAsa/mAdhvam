+++
title = "०३ भेदस्य धर्मिस्वरूपत्वे सर्वशून्यत्वापत्तिरित्याक्षेपनिरासः"
upstream_url = "https://dvaitavedanta.in/category-details/7842/975/sharam/sathha/thavat/thavat/vashas/bhatha"
+++
## भेदस्य तु स्वरूपत्वे ये वदन्ति च शून्यताम्

**भेदस्य धर्मिस्वरूपत्वे सर्वशून्यत्वापत्तिरित्याक्षेपनिरासः**

**भेदस्य तु स्वरूपत्वे ये वदन्ति च शून्यताम्**

### **सुधा**

अत्र मायावादिनश्चोदयन्ति । स्वरूपभेदानतिरिक्तयोरन्योन्याभावपृथक्त्वयोर्भावाभावधर्मत्वोपलम्भात्सर्वपदार्थानामपि भावाभावात्मतासिद्धिरिति यदुक्तं तदयुक्तम् । भेदस्य वस्तुस्वरूपत्वानुपपत्तेः । तथा हि । भेदस्तावद्विदारणात्मा । भिदिर्विदारण इति विदारणार्थभिदिधातुरूपत्वाद्भेदशब्दस्य । तस्य च विदारणात्मनो भावस्वभावत्वे तस्यापि विदारणं स्यात् । तथा तदेकदेशानामपि भेदः स्वभाव इति तत्रापि विदारणं भवेदित्यनेन क्रमेण सर्वशून्यता स्यात् ।

किञ्च भेदस्य वस्तुस्वरूपत्वे न तत्रैकता समवेयात् । अभेदैकार्थसमवायिन्या एकताया भेदेन विरोधात् । एकत्वाभावेऽनेकत्वमपि न स्यात् । तत्समाहाररूपत्वात् तत्कार्यत्वाद्वा तस्य । एकत्वानेकत्वविकलं च शून्यमेवापद्यते ।

अपि च यदि भेदो वस्तुस्वरूपं स्यात्तदा प्रतियोग्यनपेक्षः प्रसज्येत । स्वरूपस्यानपेक्षत्वात् । न हि घटात्पटस्य भेद इतिवद् घटात्पट इति प्रतीतिरस्ति । घटो भिन्नो घटस्य भेद इति विशेषणविशेष्यभावसम्बन्धप्रतिभासोऽपि भेदस्य वस्तुस्वरूत्वे दुर्घटः स्यात् । न हि स्वयमेव स्वस्य विशेषणं सम्बन्धि वा भवति । संशयविपर्ययौ चैवमुच्छिद्येयाताम् । भेदाग्रहनिमित्तौ हि तौ भवतः । तत्र यदि धर्मिणमवगाह्य तौ भवतस्तदा तत्स्वभावभूतो भेदोऽपि गृहीत इति क्व तयोरवकाशः । न चेन्निर्विषयत्वात्सुतराम् । यदि चास्मादयं भिन्न इति प्रतियोगिघटिततया प्रतीयमानो भेदो वस्तुनः स्वरूपं स्यात् । तदा तस्य सपरिकरस्य भेदस्य स्वरूपेऽन्तर्भावात्प्रतियोगिनोऽपि स्वरूपतया निमज्जनादद्वैतमतमेव पर्यवस्येदिति ।

तानपाकरोति भेदस्येति ।

## **अनुव्याख्यानम्**

***भेदस्य तु स्वरूपत्वे ये वदन्ति च शून्यताम् ॥***

***अद्भुतास्ते यतोऽन्यस्य प्रतियोगित्वमिष्यते ॥***

तुशब्दः प्रकृताद्वैशेषिकादेर्व्यवच्छिन्दन्ये त्विति सम्बध्यते । स्वरूपत्वे भेद्यवस्तुस्वरूपत्वे । शून्यतां सर्वस्यापीति शेषः । चशब्दः पूर्वोक्तदूषणसमुच्चयार्थः । अद्भुता आश्चर्याः । न लौकिकेष्वेवंविधा दृष्यन्ते नापि परीक्षकेष्विति यावत् । तत्कथमित्यतः शून्यतापत्तिं तावन्निराकरोति यत इति । यो भेदो यस्य स्वरूपमिष्यते तं भेदं प्रति ततोऽन्यस्यैव वस्तुनः प्रतियोगित्वमिष्यते यतस्तस्मादद्भुतास्त इति सम्बन्धः ।

### **शेषवाक्यार्थचन्द्रिका**

वैशेषिकमतनिरासपरपूर्वोत्तरग्रन्थसन्द्रष्टत्वाद्भेदस्येत्यादिग्रन्थोऽपि तन्मतनिरासपर इति मन्दाशङ्कापरिहाराय मायावादिमतनिरासपरतयोत्तरग्रन्थं योजयितुं तन्मतमुत्थापयति अत्रेति । तत्र हेत्वाकाङ्क्षायां निराकार्यतया मूले सूचितान्हतूनुपपादयितुं प्रतिजानीते तथा हीति । मूले स्वशब्दोक्तां शून्यतापत्तिं तावदुपपादयति भेदस्तावदिति । अत्र भेदस्य विदारणत्वं नाम करणसाधनतया विदारकत्वमेवाभिमतम् । अन्यथोत्तरदूषणासङ्गतेरित्यवधेयम् ॥ तस्य चेति । भावस्वभावत्वे भावसम्बद्धत्वे चेत्यर्थः । विदारकस्य लवित्रादेः स्वसम्बन्धिविदारकत्वदर्शनाद्विदारकस्य भेदस्य स्वसम्बन्धिधर्मिविदारकत्वमवश्यं वाच्यम् । अन्यथा विदारकत्वरूपस्वभावहानिप्रसङ्गादित्यर्थः । यद्वा भेदस्य वस्तुस्वरूपत्वे प्रतियोगिनिरूप्यत्वमेव न स्यात् । वस्तुस्वरूपस्य प्रतियोग्यनिरूप्यत्वात् । तथा च धर्मिस्वरूपस्य भेदस्य प्रतियेगिनः सकाशाद्धर्मिणो विदारकत्वायोगाद्धर्मिण्येव विदारणं वाच्यम् । अन्यथा स्वभावहानिप्रसङ्गादित्यर्थः । यद्यपि स्वरूपभेदवादे भेदस्य धर्मिसम्बन्धाभावान्न तद्विदारकत्वप्रसञ्जनं युक्तिमत्, तथाऽपि भेदस्य धर्मत्वं चास्तीति भ्रान्त्या शङ्केयम् । अत एव परिहारे तथैव भावयिष्यतीति ध्येयम् । अस्त्वेवं धर्मिणो विदारणम् । तथाऽपि मूलोक्तः शून्यत्वप्रसङ्गः कथमित्यतस्तमुपपादयति तथेति ।

मूले स्वरूपत्वे बाधकतयोक्तां शून्यतां रीत्यन्तरेणाप्युपपादयति किञ्चेति । भेदो वस्तुधर्मस्तत एव तन्निष्ठ इति भ्रान्त्या शङ्केयमिति द्रष्टव्यम् । नन्वेकताया भेदेन कथं विरोध इत्यतो भेदविरुद्धाभेदरूपैकार्थसमवेतत्वादेकताया भेदेन विरोध इत्यभिप्रेत्योक्तम् अभेदैकार्थसमवायिन्या इति । अत्रैकत्वस्य भेदेन सहोक्तरीत्या विरोधसिद्धौ तत्समानसंवित्संवेद्यत्वादेकत्वविरुद्धानेकत्वरूपैकार्थसमवायित्वाद्भेदस्यैकतया विराध उक्तो भवति । ततश्च भेदाभेदविरोध एकत्वानेकत्वविरोधश्च पर्यवसन्नो वेदितव्यः । एकत्वानेकत्वविरोधपरिहारन्यायेन भेदाभेविरोधस्यापि परिहृतप्रायत्वादेकत्वानेकत्वविरोधाभावमात्रोपपादनमप्युपपन्नमेवेत्यवधेयम् । यद्वा भेदेनेत्यस्य भेदैकार्थसमवायिनाऽनेकत्वेनेत्यर्थः । एकत्वानेकत्वयोर्विरोधोपपादनार्थं तयोरभेदभेदसामानाधिकरण्यसङ्कीर्तनमत्र । एवञ्चापि चैकत्वानेकत्वयोः सामानाधिकरण्यमिति सिद्धान्तग्रन्थः सङ्गच्छत इत्यवधेयम् ।

अप्रयोजकत्वं परिहरति तदिति । एकत्वद्वयसमाहाररूपत्वादनेकत्वस्य नैकत्वाभावे तत्सम्भव इत्यर्थः । एकत्वस्यानेकत्वं प्रत्यसमवायिकारणत्वादसमवायिकारणीभूतैकत्वाभावे न तत्कार्यभूतानेकत्वसम्भव इत्याह तत्कार्यत्वाद्वेति ॥ शून्यमेवेति । सङ्ख्यारहितस्य द्रव्यस्यासत्वादिति भावः । मूले ‘ये वदन्ति च शून्यतामि’त्यत्र शून्यतां चेत्यन्वयमभिप्रेत्य चशब्दसूचितानि दूषणान्याह अपि चेति ॥ प्रतियोगीति । तत्प्रतीत्यनपेक्षप्रतीतिविषय इत्यर्थः । विशेषणविशेष्यभावसम्बन्धप्रतिभासोऽपीत्यत्र विशेषणविशेष्यभावश्च सम्बन्धश्च विशेषणविशेष्यभावसम्ब्धौ, तत्प्रतिभास इत्यर्थः ॥ घटो भिन्न इति । विशेषणविशेष्यभावप्रतिभासो घटस्य भेद इति सम्बन्धप्रतिभास इति सम्बन्धः । उभयोर्दौर्घट्यमेवोपपादयति न हीति ॥ निर्वषयत्वादिति । धर्मिज्ञानाभावादित्यर्थः । प्रतियोगिघटिततया तद्विशिष्टतया ॥ सपरिकरस्येति । प्रतियोगिघटितस्येत्यर्थः । प्रतियोगिनोऽपीति । परिकरवतो यद्भवति तत्परिकरस्यापि भवतीति व्याप्तेरिति भावः ।

मूले तुशब्दस्यानर्थक्यमाशङ्क्य विशेषार्थत्वान्न तदित्यभिप्रेत्य व्यावर्तकोपदर्शनपूर्वकं तदपेक्षितमन्वयमाह तुशब्द इति । भेदस्य धर्मिस्वरूपत्वे शून्यतापत्तेर्बाधकत्वस्य मूलारूढतासिध्द्यर्थं स्वरूपत्वत इत्येतत्तथा व्याचष्टे स्वरूपत्वत इति ॥ पूर्वोक्तदूषणेति । अपि च भेदो यदि वस्तुस्वरूपं स्यात्तदा प्रतियोग्यनपेक्षः प्रसज्येतेत्यादिपूर्वोक्तदूषणसमुच्चयार्थ इत्यर्थः ।

### **परिमल** 

भिदिधातुरूपत्वादिति । भिदिर् इत्यत्रेर् इत्संज्ञा वक्तव्येति वार्तिकेनेर् इत्यस्येत्संज्ञायां तस्य लोप इति तस्येतो लोपे घञ्प्रत्यये पुगन्तलधूपधस्य चेति गुणे कृत्तद्धितसमासाश्चेति प्रातिपदिकसंज्ञायां च स्वाद्युत्पत्तशै भेद इति सिद्धिरिति ज्ञेयम् । भेदशब्दः करणसाधन इति मन्वानस्य चोद्यमेतत् ॥ तस्येति । भावस्य विदारणं द्वैधीभावः स्यादित्यर्थः । न तत्रैकतेति पदच्छेदः ॥ अभेदैकार्थेति । अभेदेन सहैकार्थे निष्ठाया इत्यर्थः । एकत्वाभावे इति विभागः । मतभेदेनाह तत्समाहारेति । अनेकत्वस्यैकत्वानां समाहाररूपत्वादित्यर्थः । अनेकत्वं प्रति एकत्वं समवायिकारणमिति मतेनाह तत्कार्यत्वाद्वेति ॥ घटो भिन्न इति । पटादिति योज्यम् ॥ एवमिति । भेदस्य वस्तुस्वरूपत्व इत्यर्थः ॥ भेदाग्रहेति । यत्कोटिकौ संशयविपर्ययौ तन्निरूपितपुरोवृत्तिनिष्ठभेदाज्ञानेत्यर्थः ॥ न चेदिति । धर्मिणं विषयीकृत्य न भवतश्चेदित्यर्थः ॥ सुतरामिति । संशयविपर्यययोरनवकाश इति योज्यम् ॥ सपरिकरस्येति । सम्बन्धिसहितस्येत्यर्थः ॥ चशब्दः पूर्वोक्तेति । ये वदन्तिचेति चशब्दः शून्यतां चेत्यत्रान्वितः सम्प्रतियोग्यपेक्षत्वविशेषणविशेष्यभावादिप्रतिभासदौर्घट्यसंशयविपर्ययोच्छेदाद्वैतपर्यवसानरूपदूषणानि चेति ये वदन्तीति समुच्चयार्थ इत्येके । पूर्वं मायावादिनं प्रति तत्र तत्र यानि दूषणान्युक्तानि तैः सह लक्षणपरीक्षकबहिर्भावादिरूपाद्भुतत्वादिदूषणसमुच्चयार्थ इत्यन्ये । समवायदूषणेन समुच्चयार्थ इत्यपरे । संयोगश्च विभागश्च भेदश्चेत्यत्र पूर्वपक्षिणा भेदादेर्युगधर्मत्ववादिनोक्तसर्वाद्वैतदोषसमुच्चयार्थ इति केचित् ।

### **यादुपत्यम्**

विदारणात्मेति । लवित्रादिवद्विदारकरूप इत्यर्थः भावस्वभावत्व इति । भावसम्बद्धत्व इत्यर्थः । विदारकस्य लवित्रादेः स्वसम्बद्धविदारकत्वदर्शनादिति भावः । यद्यपि भेदस्य धर्मिस्वरूपत्वपक्षे नेदमापादकं सम्भवति तथाऽपि भेदस्य प्रतीयमानभावधर्मत्वान्यथाऽनुपपत्त्या भावसम्बन्धोऽप्यवश्यं वाच्य इत्यभिमानेनेदमुदितमिति ज्ञातव्यम् ॥ किञ्च भेदस्येति । इदमपि प्रतीतिसिद्धं भेदस्य भावधर्मत्वं न हातुं युक्तमित्यभिप्रेत्येति ज्ञातव्यम् । भेदेनेति । भेदैकार्थसमवायिनाऽनेकत्वेत्यर्थः । एकत्वानेकत्वयोर्विरोधोपपादनाय तयोरभेदभेदसामानाधिकरण्यमत्रोक्तमिति ध्येयम् । एवं च ‘अपि चैकत्वानेकत्वयोः सामानाधिकरण्यमि’ति सिद्धान्तग्रन्थः सङ्गच्छत इति ध्येयं शून्यमेवेति । सङ्ख्यारहित द्रव्यस्यैवाभावादिति भावः । निर्विषयत्वादिति । धर्मिज्ञानाभावादित्यर्थः ॥ सपरिकरस्येति । प्रतियोगिघटिस्येत्यर्थः ॥ पूर्वोक्तदूषणेति । ‘न तत्रैकता समवेयादि’त्यादिनोक्तदूषणानां समुच्चयार्थ इत्यर्थः ।

### **श्रीनिवासतीर्थीया** 

उपालम्भादित्यनन्तरं धर्मधर्मिणोरैक्यादिति शेषः ॥ धर्मिणमिति । धर्मिणमवगाह्य विषयीकृत्य तौ संशयविपर्ययारै जायेते इत्यर्थः ॥ तदिति । धर्मीत्यर्थः । न चेत् संशय विपर्ययौ धर्मिणमवगाह्य नोत्पद्येते चेदित्यर्थ । निर्विषयकत्वान् निर्धर्मिकत्वात् । सुतरामिति । धर्मिज्ञानाभावादेव संशयविपर्ययौ कुत्र स्यातामित्यर्थः । पूर्वोक्तेति । किञ्च भेदस्येत्यादिना पूर्वोक्तेत्यर्थः ।

### **वाक्यार्थरत्नमाला** 

अत एव परिहार इति । किञ्च विदारणमपि ‘‘लवित्रादि’’ इत्यादिनेति शेषः । प्रतियोग्यनपेक्षत्वस्य सत्वादिष्टापादनत्वमत आह । तत्प्रतीतीति । ‘‘तद्रूपःसम्बन्ध’’ इति भ्रान्तिनिरासायाह । विशेषणविशेष्यभावश्चेति । उक्तभ्रान्तिनिराकरणं च प्रतीतिद्वयविषयलाभायेति ज्ञेयम् ।

------------------------------------------------------------------------

प्रतियोगिनो हि भेदोऽयं न तु स्वस्मात्कथञ्चन्

**प्रतियोगिनो हि भेदोऽयं न तु स्वस्मात्कथञ्चन्**

### **सुधा**

अन्यस्य प्रतियोगित्वेऽपि कथमुक्तदोषपरिहार इत्यत आह प्रतियोगिनो हीति ।

## **अनुव्याख्यानम्**

***प्रतियोगिनो हि भेदोऽयं न तु स्वस्मात्कथञ्चन् ॥***

हिशब्दः पूर्ववद्धेतौ । अयमित्येवम्भावस्य प्रत्यक्षादिसिद्धतां सूचयति । स्वस्माद् धर्मिस्वरूपात् ॥ इदमुक्तं भवति । विदारणात्मा हि भेदो यस्य यतस्तं ततो विदारयेत् । न तु यं कमपि यतः कुतश्चित् । न हि) च घटस्वरूपस्य भेदस्य घट एव प्रतियोगी येन स्वस्मिन्विदारणं स्यात् । किन्तु घटादन्य एव । ततो विदारणं तु नानिष्टम् । तस्य शून्यतानापादकत्वादिति ।

किञ्च भिद्यतेऽनेनेति यदि भेदशब्दः करणसाधनो भवेत् तदा भेदः कमपि विदारयेत् । न चैवम् । भावसाधनत्वाङ्गीकारात् । अतोऽभ्युपगम्यैव करणसाधनतामयं परिहारो ऽभिहित इत्याशयवानाह कथञ्चनेति । इदमुदितमिति शेषः ।

### **शेषवाक्यार्थचन्द्रिका**

पूर्ववद्धेताविति । ‘यतोऽन्यस्य प्रतियोगित्वमिष्यते’ इति पूर्ववाक्यार्थस्य यथाऽद्भुतास्त इति साध्यभागेनान्वयस्तथा हिशब्दस्यायं भेदः प्रतियोगिन एव न स्वस्माद्धि यस्मात्तस्मादद्भुतास्त इति साध्यभागेनान्वय इत्यर्थः ॥ एवम्भावस्येति । प्रतियोगिनः सकाशादेव धर्मिणो भेदको भेदो न स्वस्मात्स्वस्येत्येवम्भावस्येत्यर्थः । ननु विदारकस्य लवित्रादेः स्वसम्बन्धिकाष्ठादिविदारकत्वदर्शनाद्विदारकस्य भेदस्य स्वसम्बन्धिधर्मिविदारकत्वावश्यम्भावान्न प्रतियोगिन एव धत्रर्मिणो विदारको भेद इति नियमः । अस्तु वोक्तनियमस्तथाऽपि घटस्यैव तत्र प्रतियोगित्वात्स्वस्माद्धर्मिस्वरूपविदारकत्वं तस्यावश्यकमिति कथं न तत्प्रसङ्गः । अस्तु वाऽन्यस्यैव प्रतियोगित्वनियमस्तथाऽपि तस्माद्धर्मिणो विदारकत्वाभ्युपगमे कथं न शून्यभावापत्तिः । विदारणमात्रस्यैव तदापादकतया तदभ्युपगमे शून्यत्वापत्तेर्वज्रलेपायमानत्वादित्यत आह इदमुक्तं भवतीति ॥ घटस्वरूपस्येति । इदं च स्वमतानुसारेण । वस्तु तस्तु घटधर्मिकस्येत्यर्थः ॥ घट एव प्रतियोगीति । तथा सति तस्य घटधर्मिकत्वं न स्यात् । यो यत्प्रतियोगिको नासौ तद्धर्मिक इति नियमात् । अन्यथा स्थविरप्रतियोगिकस्यापरत्वस्यापि स्थविरधर्मत्वप्रसक्तेरिति भावः । इतीत्यस्येदमिति पूर्वेण सम्बन्धः ।

कथञ्चनेत्यनेनोक्तपरिहारस्यावक्तव्यत्वं मूले उक्तं तदयुक्तम् । तथा सत्युक्तशङ्कापरिहारोपायाभावेन तदनिवृत्तिप्रसङ्गात् । निवृत्तौ वाऽस्य परिहारस्यावक्तव्यत्वप्रसङ्गाच्चेत्यतः प्रकारान्तरेण शङ्कापरिहारमेतत्परिहारोक्तेर्गति चोपदर्शयन्नेव कथञ्चनेत्युक्तावक्तव्यतामुपपादयति किञ्चेति ।

### **परिमल** 

पूर्ववद्धेताविति । हेत्वर्थमुपेत्य यत एवमतस्तेऽद्भुता इति पूर्ववद्योजना कार्येत्यर्थः ॥ यस्य यत इति । यद्धर्मिको यन्निरूपित इत्यर्थः । न च घट एव प्रतियोगीत्यस्य किन्तु घटादन्य एवेत्यन्वयः ॥ तत इति । अन्यस्मादित्यर्थः ॥ अयं परिहार इति । यतोन्यस्येत्यादिपरिहार इत्यर्थः ॥ इदमीति । यतोऽन्यस्य प्रतियोगित्वमित्यादिकमुदितमित्यर्थः ।

### **यादुपत्यम्**

घटस्वरूपस्येति । इदं च स्वमतानुसारेण । वस्तुतस्तु घटधर्मिकस्येत्यर्थः ।

### **श्रीनिवासतीर्थीया** 

पूर्ववद्धेताविति । व्युत्पत्तिरपि हि इत्यत्र हिशब्दो यथा यस्मादिति हेत्वर्थः । तथाऽयमपीत्यर्थः । कमपि धर्मिणम् ॥ भावेति । भेदनं भेद इत्येवंरूपेणेत्यर्थः । कथञ्चन इदमुदितम् अभ्युपगम्योक्तमित्यर्थः ।

### **वाक्यार्थरत्नमाला** 

अवश्यावक्तव्यत्वं मूले उक्तमिति पाठः ।

------------------------------------------------------------------------

प्रतियोगिनो हि भेदोऽयं न तु स्वस्मात्कथञ्चन्

**प्रतियोगिनो हि भेदोऽयं न तु स्वस्मात्कथञ्चन्**

### **सुधा**

किञ्च विदारणमपि लवित्रादि यत्सम्बन्धि तद्विदारयति । न तु स्वात्मानम् । अतो धर्मभेदवादे कथञ्चिदिदं वक्तव्यम् । स्वरूपभेदवादे तु क्वास्यावकाशः । भेदस्य वस्तुस्वरूपत्वे न तत्रैकता समवेयादित्यप्यनेनैव निरस्तम् ।

न ह्येकतानेकते स्वरूपेण विरुद्धे । एकस्यैव घटस्यान्यापेक्षयाऽनेकत्वदर्शनात् । किन्तु यदपेक्षयाऽनेकस्तदपेक्षयैवैक इति विरुद्धम् । तत्र घटस्य परस्मात्प्रतियोगिन एव भेद इति । तदपेक्षयैवानेकत्वं स्वापेक्षया त्वेकत्वमिति को विरोधः । अपि चैकत्वानेकत्वयोः सामानाधिकरण्यं वा विरुद्धं धर्मधर्मिभावो वा । आद्ये नैकताया भेदेन विरोधः । भेदस्य स्वरूपत्वेनैकतासामानाधिकरण्याभावात् । न द्वितीयः । एकं द्वित्वमिति दर्शनात् । एकत्वानेकत्वाभावेऽपि शून्यत्वं कुतः । वैशेषिकादीनां गुणादिवन्मायावादिनां ब्रह्मवदगुणस्यापि सत्वोपपत्तेरिति ।

### **शेषवाक्यार्थचन्द्रिका**

ननु तथाऽपि करणसाधनत्वाश्रयणे प्राप्तशङ्कापरिहारायोक्तपरिहारस्यावश्यकत्वप्राप्त्या तदवक्तव्यतापरकथञ्चनपदास्वारस्यमित्यतस् तदाश्रयणेऽप्युक्तदोषाप्रसङ्गव्युत्पादनेन तस्यावक्तव्यतामुपपादयति किञ्चेति ॥ विदारणं विदारकमित्यर्थः ॥ न तु स्वात्मानमिति । स्ववृत्तिविरोधादिति भावः ॥ धर्मभेदवाद इति । धर्मिभिन्नधर्मभेदवाद इत्यर्थः । धर्मभेदवादे भेदस्य वस्तुधर्मत्वेन तत्सम्बन्धित्वात्तद्विदारकत्वप्रसक्तिरित्यर्थः । विदारकस्य लवित्रादेर्निष्प्रतियोगिकत्वेन स्वसम्बन्धिमात्रविदारकतायामपि भेदस्वरूपस्य विदारकस्य सप्रतियोगिकत्वेन प्रतियोगिनः सकाशादेव धर्मिणो विदारकत्वं न तु स्वस्मादिति न शून्यत्वापत्तिरिति धर्मभेदवादेऽपि परिहारः सम्भवतीत्यभिप्रेत्योक्तं कथञ्चिदिति । भेदस्य धर्मिस्वरूपत्वे न तत्रैकता समवेयादित्युक्तदिशा शङ्कितायाः शून्यताया मूले पृथगपरिहारान् न्यूनत्वमित्याशङ्क्य प्रतियोगिनो हीत्यादिमूलेनैव तत्परिहारसिद्धेर्न पृथक् तत्परिहार इत्यभिप्रेत्य तत्परिहारकतयाऽप्येतदेव वाक्यं योजयितुमाह भेदस्येति ।

नन्वत्र घटस्य प्रतियोग्यपेक्षया भिन्नत्वं स्वापेक्षया त्वभिन्नत्वमुच्यते न त्वेकत्वानेकत्वविरोधस्तत्कथमनेन शङ्कापरिहारः । न च यो यदपेक्षयाऽनेको नासौ तदपेक्षयैको यदपेक्षया चैकस्तदपेक्षया नानेक इत्येवमापेक्षिक एवैकत्वानेकत्वयोर्विरोधः स च परिहृत एव । घटस्य प्रतियोगिनोऽन्यस्माद्भिन्नत्वोक्त्या तदपेक्षयाऽनेकत्वसूचनमुखेन तदपेक्षयैकत्वाभावस्य स्वापेक्षया चाभिन्नत्वोक्त्या तदपेक्षयैकत्व सूचनमुखेन तदपेक्षयाऽनेकत्वाभावस्य च सूचनेन यदपेक्षयाऽनेक एको वा तदपेक्षयैकत्वस्यानेकत्वस्य चाप्राप्तेरिति वाच्यम् । य एको नासौ कथमप्यनेको, यश्चानेको नासौ कथमप्येक इत्येकत्वानेकत्वयोः स्वरूपेणैव विरोधस्य सम्भवेन तत्परित्यागेनाऽऽपेक्षिकविरोध कल्पनायोगादित्यतः स्वरूपेण विरोधस्यासम्भवदुक्तिकत्वोपपादनपूर्वकमापेक्षिकविरोधमेव परिशिष्य तन्निरासपरतया वाक्यं योजयति न हीत्यादिना ॥ धर्मधर्मिभाव इति । भेदस्य वस्तुस्वरूपत्वे तत्समनियतानेकत्वस्यापि तथात्वप्राप्तावेकत्वरूपो धर्मस्तत्र न समवेयादित्यापादने एकत्वस्यानेकत्वधर्मित्वं विरुद्धमित्यर्थप्रतीतेरयं कल्प आशङ्कित इति ध्येयम् ॥ भेदेनेति । तन्नियतानेकत्वेनेत्यर्थः ॥ भेदस्येति । तन्नियतानेकत्वस्येत्यर्थः ।

### **परिमल** 

करणसाधनत्वेऽपि परोक्तदोषो न लगतीत्याह किञ्च विदारणमिति ॥ लवित्रादीति । छेत्त्रादीत्यर्थः । आदिपदेन संहर्त्रादेर्ग्रहणम् ॥ इदं वक्तव्यमिति । धर्मिभूतघटादेर्विदारणमितीदमित्यर्थः ॥ भेदस्येति । भेदशब्दोऽत्रानेकत्वपर इत्याह । गुणादिवद् गुणादेरिव । ब्रह्मवद् ब्रह्मण इवेत्यर्थः ॥ अगुणस्येति । एकत्वानेकत्वसङ्ख्यारूपगुणहीनस्येत्यर्थः ।

### **यादुपत्यम्**

धर्मभेदवाद इति । धर्मिभिन्नधर्मभेदवाद इत्यर्थः । तत्रैव धर्मत्वेन सम्बद्धत्वसिद्धिसम्भवेनापादकासिद्धेरभावादिति भावः । तत्रापि घटं स्वस्मान्न विदारयति । अन्यस्माद्विदारणं तु नानिष्टमित्यभिप्रेत्य कथञ्चिदित्युक्तम् ॥ स्वरूपभेदेति । न चैवं भेदस्य प्रतीयमानभावाधर्मत्वानुपपत्तिः । अभेदेऽपि विशेषबलेन तदुपपत्तेः । तथा चाभिन्ने भेदे धर्मत्वस्य धर्मिसम्बन्धाभावेऽपि सम्भवादापादकासिद्धिरत्रेति भावः ॥ धर्मधर्मिभाव इति । भेदस्य वस्तुस्वरूपत्वे तत्समनियतानेकत्वस्यापि तथात्वप्राप्तावेकत्वरूपो धर्मस्तत्र न समवेयादित्यापादने एकत्वस्यानेकत्वधर्मत्वं विरुद्धम् इत्यर्थप्रतीतेर् अयं कल्प आशङ्कित इति ध्येयम् ॥ भेदेनेति । भेदनियतानेकत्वेनेत्यर्थः ॥ भेदस्येति । तन्नियतानेकत्वस्येत्यर्थः ।

### **श्रीनिवासतीर्थीया** 

करणसाधनतापक्षे दोषान्तरमाह किञ्चेति ॥ अतो धर्मेति । अयमर्थः । यदि विदारकात्मकभेदरूपो धर्मो धर्मिणः सकाशाद्भिन्नः स्यात्तर्हि धत्रर्मणि वर्तत इति स्यात् । तथा च यथा केशाद्भिन्नं लवित्रदि यत्केशादिसम्बन्धि तद्विदारयति तद्वदयं भेदोऽपि स्वसम्बद्धं धर्मिणं विदारयेदिति स्यात् । न चैवम् । किन्तु तस्य विदारकस्वरूपस्य भेदस्य धर्मिस्वरूपत्वाङ्गीकाराद्धर्म्यपि लवित्रादिवदन्यस्य विदारकमेव जातम् । न तु स्वात्मनः स्वयं विदारकम् । लवित्रादावदर्शनात् । तस्मात्स्वस्मिन्नपि विदारणापत्तिरिति दूषणमलग्नकमिति ॥ भेदस्येति । अनेकत्वैकार्थसमवायिनो भेदस्येत्यर्थः ॥ सामानाधिकरण्याभावादिति । तस्य भेदगर्भत्वादिति भावः ॥ द्वित्वमिति । घटपटनिष्ठं द्वित्वमेकं स्तम्भकुम्भनिष्टं तु द्वित्वं द्वितीयमिति प्रयोगदर्शनाद्द्वित्वं धर्मितयैकत्वं धर्मतया प्रतीयत इत्यर्थः । एकत्वानेकत्वाभावेऽपि एकत्वानेकत्वरूपगुणाभावेऽपीत्यर्थः ।

### **वाक्यार्थरत्नमाला** 

तदाश्रयणेऽपीति पाठः । प्रसक्तिरित्यर्थ इति पाठः । मूले भेदस्य स्वरूपत्वेनेति वाक्ये एकतायाः स्वरूपत्वेनेत्यपि ग्राह्यम् । सामानाधिकरण्याभावस्योभयथापि सम्भवात् ।

------------------------------------------------------------------------

प्रतियोगिनो हि भेदोऽयं न तु स्वस्मात्कथञ्चन्

**प्रतियोगिनो हि भेदोऽयं न तु स्वस्मात्कथञ्चन्**

### **सुधा**

ननु भेदो वस्तुस्वरूपं चेत्प्रतियोगिनिरूप्य एव न स्यात् । स्वरूपस्य तदभावात् । अतो नायं परिहारो युज्यते । तथा च स्वस्मिन्नेव विदारणे पुनः शून्यतैवेति चेन्न । स्वतः परतोऽपि व्याप्त्यसिद्धेः । यथा (हि) परनिरूप्यमपि ब्रह्मणो जीवैक्यं ब्रह्मस्वरूपं मायावादिनाऽङ्गीकृतम् अस्माभिश्च परत्वादिकं द्रव्यस्वरूपं तथा प्रतियोगिनिरूप्यस्यापि भेदस्य वस्तुस्वरूपत्वे को विरोधः ।

### **शेषवाक्यार्थचन्द्रिका**

अयं परिहार इति । ‘यतोऽन्यस्य प्रतियोगित्वमिष्यते, प्रतियोगिनो हि भेदोऽयमि’त्युक्तपरिहार इत्यर्थः ॥ स्वस्मिन्नेव विदारण इति । अविदारणे विदारकत्वस्वभावहान्यापत्तेरिति भावः । स्वतो व्याप्त्यसिद्धिं तावदुपपादयति यथा हीति ॥ परनिरूप्यमिति । ऐक्यस्य परनिरपेक्षत्वे तत्त्वंपदार्थपराणां सत्यं ज्ञानं विज्ञानमित्यादीनामैक्यमहावाक्यैकवाक्यत्वाभावेन वैयर्थ्यंस्यादिति भावः ॥ ब्रह्मस्वरूपमिति । ऐक्यस्य चास्वरूपत्वे च सत्वेऽद्वैतहानिः । मिथ्यात्वे च तत्परस्य तत्वमसीत्यादेरतत्त्वावेदकत्वप्रसक्तेरिति भावः । परतो व्याप्त्यसिद्धिमुपपादयति अस्माभिश्चेति । परत्वादिकमित्यतः पूर्वं परनिरूप्यमपीत्यनुवर्तते । आदिपदेनापरत्वपरिग्रहः ।

### **परिमल** 

नायं परिहार इति । भेदस्यान्यनिरूप्यत्वेनोक्तः परिहार इत्यर्थः ॥ तथा चेति । विदारकस्य भेदस्यान्यनिरूप्यत्वायोगे स्वनिरूप्यत्वावश्यम्भावात्स्वस्मिन्नेव विदारणं स्यादित्यर्थः ॥ परत्वादिकमिति । दिगादिनिरूप्यं परत्वम् अपरत्वं चेत्यर्थः ।

### **श्रीनिवासतीर्थीया** 

कुत इत्यत आह स्वरूपस्येति । वस्तुस्वरूपस्य प्रतियोगिनिरूप्यत्वाभावेन तदात्मकभेदस्यापि प्रतियोगिनिरूप्यत्वं न स्यादतः ‘प्रतियोगिनो हि भेदोऽयं न तु स्वस्मादि’ति परिहारोऽयुक्त इत्यर्थः । ततोऽपि किमित्यत आह तथा चेति । तथा च ‘प्रतियोगिनो ही’ति समाधेरयुक्तत्वाद्विदारकात्मनो भेदस्य धर्मिस्वरूपत्वे स्वस्मिन्नेव विदारणप्राप्त्या शून्यतापत्तिरिति भावः ॥ स्वतः परत इति । स्वरीत्या शङ्कितुर्मायावादिनो रीत्या, परेषां प्रतिवादिनामस्माकं च रीत्येत्यर्थः ॥ व्याप्तीति । यत्परसापेक्षं तत्परनिरपेक्षस्वरूपं न भवतीति व्याप्तिरित्यर्थः । उभयं क्रमेणोपपादयति यथेत्यादिना ॥ परेति । जीवरूपप्रतियोगीत्यर्थः । ब्रह्मस्वरूपम् । परनिरपेक्षब्रह्मस्वरूपाभिन्नम् ॥ परत्वेति । अयमस्मात्पर इति प्रतियोगिसापेक्षं परत्वादिकं तन्निरपेक्षपिण्डरूपद्रव्येणाभिन्नमित्यर्थः ॥ वस्त्विति । तदनिरूप्यवस्तुस्वरूपत्व इत्यर्थः ।

### **वाक्यार्थरत्नमाला** 

अपरत्वपरिग्रह इति । यद्यपि द्वित्वादेरपि सङ्ग्रहो व्याख्येयस्तथापि अत्यन्ताभेदस्य प्रकृतत्वात्परित्यागः ।

------------------------------------------------------------------------

प्रतियोगिनो हि भेदोऽयं न तु स्वस्मात्कथञ्चन्

**प्रतियोगिनो हि भेदोऽयं न तु स्वस्मात्कथञ्चन्**

### **सुधा**

किञ्च भेदो वस्तुस्वरूपमिति ब्रुवाणो वस्तुस्वरूपस्यापरनिरूप्यत्वं कथमभ्युपेयात् । एतावत्तु स्यात् । एकस्यैव वस्तुनः प्रतियोगिप्रतीतिमपेक्ष्यानपेक्ष्य च प्रतीतिः कथम् । तत्रापि न सैव प्रतीतिरुभयीं गतिमश्नुते । किन्तु प्रतीतिद्वयमेतत् । तच्चैकस्मिन्नपि वस्तुनि विशेषबलमवलम्ब्य समञ्जसं भविष्यतीति भेदस्य परप्रतियोगितोपपत्तेः कुतः स्वस्मिन्विदारणापत्तिः ।

### **शेषवाक्यार्थचन्द्रिका**

एवं तर्कमूलभूताया व्याप्तेरभावमभिधाय घटभेदस्य घटस्वरूपत्वं वदता भेदवद्घटस्यापि परनिरूप्यताया घटवच्च भेदस्याप्यपरनिरूप्यतायाश्चाभ्युपगमेन अनपेक्षवस्तुस्वरूपत्वासिध्द्याऽऽपादकासिद्धिश्चेत्याह किञ्चेति ॥ अपरनिरूप्यत्वमिति । परनिरूप्यत्वाभावमित्यर्थः । ननु च घटस्यापरनिरूप्यत्ववत्परनिरूप्यत्वस्याभ्युपगमे तत्प्रतीतेः प्रतियोगिप्रतीत्यनपेक्षत्ववत् तत्प्रतीतिसापेक्षत्वं वाच्यम् । तथा भेदस्यापि परनिरूप्यत्ववद् अपरनिरूप्यत्वस्याप्यभ्युपगमे तत्प्रतीतेः प्रतियोगिप्रतीतिसापेक्षत्ववत् तदनपेक्षत्वं वाच्यम् । न च तद्युज्यते । एकस्य वस्तुनः प्रतियोगिप्रतीतिसापेक्षतदनपेतीतेर्विरुद्धत्वात् । तत्कथं घटस्य भेदस्य च प्रत्येकं परनिरूप्यत्वतदनिरूप्यत्वस्वीकार इत्याशङ्कते एतावत्त्विति । कथमित्यतःपरमितीति शेषः । तथा च विरोधेन परनिरूप्यत्वासम्भवात् स्वस्मिन्नेव विदारणं स्यादित्याशयः । किमेकस्य वस्तुनः प्रतियोगिप्रतीतिसापेक्षतदनपेक्षप्रतीतिविषयत्वमात्रं विरुद्धं किंवा तादृशैकप्रतीतिविषयत्वम् । नाद्यः । एकस्यामेव तत्तायां संस्कारसापेक्षनिरपेक्षस्मृत्यनुभवविषयत्वस्यैकस्मिन्नेवाग्न्यादौ व्याप्त्यादिधीसापेक्षनिरपेक्षानुमितिप्रत्यक्षविषयत्वादेर्दर्शनेन तद्वदेव एकस्यैव वस्तुनोऽपि प्रतियोगिप्रतीतिसापेक्षतदनपेक्षप्रततीतिविषयत्वस्याविरुद्धत्वात् । अतो द्वितीय एवाश्रयणीयः । न चासाविहास्ति । घटस्य प्रतियोगिप्रतीतिसापेक्षानपेक्षैकप्रतीतिविषयत्वस्यास्माभिरनभ्युपगमादित्याशयेन परिहरति तत्रापीति । तत्रापि कुतः स्वस्मिन्विदारणापत्तिरित्यन्वयः ॥ सैवेति । घटप्रतीतिरित्यर्थः । घटप्रतीतिर्भेदप्रतीतिर्वा यैव प्रतियोगिप्रतीतिसापेक्षा सैव तदनपेक्षा, यैव च तदनपेक्षा सैव तदपेक्षाऽपीत्येवमित्यर्थः । येन विरोधः शङ्क्येतेति शेषः । तर्हि घटस्य भेदस्य च प्रत्येकं प्रतीतिद्वयाभावात् प्रतियोगिप्रतीतिसापेक्षानपेक्षप्रतीतिविषयत्वप्राप्तेर् घटादिकमपि परनिरूप्यं भेदोऽप्यपरनिरूप्य इति रिक्तमेव वच इति पृच्छति किन्त्विति ।

भवेदेतदेवं यदि घटस्य घटत्वेन भेदस्य भेदत्वेनेत्येवं घटभेदयोरेकैकैव प्रतीतिः स्यात् । न चैवम् । किन्तु घटस्य घटत्वेनेव भेदत्वेनापि, भेदस्य भेदत्वेनेव घटत्वेनापीत्येवं घटभेदयोरस्ति प्रतीतिद्वयम् । तत्र घटस्य घटत्वेन प्रतीतेः प्रतियोगिप्रतीत्यनपेक्षत्वेऽपि भेदत्वेन तत्प्रतीतेस्तत्सापेक्षत्वं, भेदत्वेन तत्प्रतीतेस्तत्सापेक्षत्वेऽपि घटत्वेन तत्प्रतीतेस्तदनपेक्षत्वम् । एवं भेदस्य भेदत्वेन प्रतीतेः प्रतियोगिप्रतीत्यपेक्षत्वेऽपि घटत्वेन तत्प्रतीतेस्तदनपेक्षत्वम् । घटत्वेन भेदप्रतीतेस्तदनपेक्षत्वेऽपि भेदत्वेन तत्प्रतीतेस्तदपेक्षत्वं भविष्यतीति को विरोधः । प्रमेयत्वादिना निरपेक्षस्याप्यभावसादृश्यादेरभावत्वादिना सापेक्षत्वस्य स्वरूपेण निरपेक्षस्यापि दण्डादेर्ब्रह्मणश्च कारणत्वेन ज्ञानत्वेन च सापेक्षत्वस्य दर्शनात् । सप्रतियोगिकनिष्प्रतियोगिकत्वव्यवस्था तु यद् असाधारण्येन स्ववाचकपदप्रवृत्तिनिमित्तावच्छेदेन प्रतीतौ प्रतियोगिप्रतीतिसापेक्षं, तत् सप्रतियोगिकमन्यत्तु निष्प्रतियोगिकमिति युज्यते । यदि च तत्रैकस्यैवार्थस्य लघुत्वकठिनत्वशब्दोल्लेखेन निरपेक्षस्याप्यगुरुत्वाद्रवत्वशब्दोल्लेखेन सापेक्षत्ववद्ब्रह्मशब्दोल्लेखेन निरपेक्षस्याभेदशब्दोल्लेखेन सापेक्षत्वं तर्हीहापि घटशब्दोल्लेखेन निरपेक्षस्यापि भेदशब्दोल्लेखेन सापेक्षत्वं भविष्यतीति न काऽप्यनुपपत्तिरित्याशयेन परिहरति प्रतीतिद्वयमेतदिति । आदौ घट इति घढत्वन प्रतीतिः, पश्चान् न पट इति पटभिन्नत्वेन प्रतीतिरिति प्रतीतिद्वयमित्यर्थ इत्यप्याहुः ।

### **परिमल** 

कथमिति । कथंशब्दानन्तरमितिशब्दोऽध्याहार्यः । पूर्वणान्वयः । समाधत्ते तत्रापिति ॥ सैवेति । अयं घट इति प्रतीतिरित्यर्थः ॥ उभयीमिति । अन्यनिरूप्यत्वानिरूप्यत्वरूपाम् ।

### **यादुपत्यम्**

अपरनिरूप्यत्वमिति । परनिरूप्यत्वाभावमित्यर्थः । कथमित्यस्यानन्तरमितिशब्दोऽध्याहार्यः । तथा च विरोधेन परनिरूप्यत्वासम्भवात्स्वस्मिन्नेव विदारणं स्यादित्याशयः । उत्तरमाह तत्रापीति । तत्रापि कुतः स्वस्मिन्विदारणापत्तिरित्यन्वयः ॥ सैवेति । या, अयं घट, इति प्रतीतिरित्यर्थ ॥ प्रतीतिद्वयमिति । आदौ घट इति घटत्वेन प्रतीतिः, पश्चान्न पट इति पटभिन्नत्वे तस्यैव प्रतीतिरिति प्रतीतिद्वयमित्यर्थः ।

### **श्रीनिवासतीर्थीया** 

भेदः परनिरूपितत्वस्वभावः । वस्तुस्वरूपस्य परनिरूप्यभेदाभिन्नस्य । अपरनिरूप्यत्वं परनिरूप्यत्वाभावम् । अन्यथा विरुद्धधर्माधिकरणत्वेन भेदस्य वस्तुस्वरूपत्वमेव न स्यादित्यर्थः । अपेक्ष्य भेदांशे । अनपेक्ष्य वस्तुस्वरूपांशे । कथमित्येतावत्स्यादित्यन्वयः । एतावदेवाशङ्कनीयं स्यादित्यर्थः । तत्रोत्तरं तत्रापीति ॥ सैवेति । एकैव भेदप्रतीतिर् एकैव वस्तुप्रतीतिर्वा । उभयीं प्रतियोग्यादिप्रतीतिसापेक्षत्वं तदनपेक्षत्वं चेति द्वयीं गतिं नाश्नुत इत्यर्थः । द्वयम् अभेदेऽप्येकस्मिन्नेव वस्तुनि प्रतियोगिसापेक्षा न पट इति भेदप्रतीतिरेका, तन्निरपेक्षा अयं घट इति घटत्वेन वस्तुप्रतीतिरेकेति प्रतीतिद्वयम् । नन्वभेदादेनेव प्रतीतिद्वयमित्येतद्विरुद्धमित्यत आह तच्च प्रतीतिद्वयमिति ॥ प्रतियोगितेति । प्रतियोगिकत्वेत्यर्थः ।

### **वाक्यार्थरत्नमाला** 

किमेकस्य वस्तुनः प्रतियोगिसापेक्षेत्यादिकं पूर्वोक्तन्यायामृतानुसारेण । घटप्रतीतिर्भेदप्रतीतिर्नेत्यादिकमप्युक्तानुसारेण भवेदेतदेवं यदीत्यादिकमप्युक्तानुसारेण ।

------------------------------------------------------------------------

विभागेनाल्पतैव स्यात्कुत एव तु शून्यता

**विभागेनाल्पतैव स्यात्कुत एव तु शून्यता**

### **सुधा**

अस्तु वा स्वरूपविदारणम् । तथाऽपि शून्यतापादनमयुक्तमेवेत्याशयवानाह विभागेनेति ।

## **अनुव्याख्यानम्**

***विभागेनाल्पतैव स्यात्कुत एव तु शून्यता ॥***

लोष्ठादेः खल्ववयवविभागेन लोष्ठादिविनाशे सत्यल्पपरिमाणावयवावशेषोऽवगतो, न तु सर्वशून्यता । तथा सर्वत्रपि विभागेनाल्पताऽल्पावयवावशेषतैव स्याच्छून्यता तु कुत एव स्यात् ।

### **शेषवाक्यार्थचन्द्रिका**

ननु भेदस्य स्वस्मिन्विदारकत्वाभावप्रतिपादनेन तत्र विभागाभावसिद्धेर्विभागेनाल्पतैव स्यादिति स्वरूपे विभागेनाल्पत्वकथनानुपपत्तिरित्याशङ्क्याङ्गीकृत्य स्वस्मिन् विदारणं शून्यत्वप्रसङ्गनिरासार्थत्वात्तस्येत्यतो नानुपपत्तिरित्याशयेनाङ्गीकारवादेनोत्तरग्रन्थं योजयति अस्तु वेति । ननु विभागेनाल्पतैव स्याच्छून्यता न स्यादेवेति कुतोऽवधारणमित्यतो विभागेनाल्पताया एव दृष्टत्वात् शून्यतायाश्चादृष्टत्वात्तत्सिद्धिरित्यभिप्रेत्य विभागेनाल्पत्वशून्यत्वयोर्दृष्टादृष्टत्वे दर्शयति लोष्ठादेरिति ।

[Load More](javaऽcriptःvoid(0))
