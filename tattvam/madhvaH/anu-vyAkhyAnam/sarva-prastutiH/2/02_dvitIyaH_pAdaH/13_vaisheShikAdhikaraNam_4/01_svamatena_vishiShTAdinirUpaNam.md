+++
title = "०१ स्वमतेन विशिष्टादिनिरूपणम्"
upstream_url = "https://dvaitavedanta.in/category-details/7840/975/sharam/sathha/thavat/thavat/vashas/savama"
+++
## अस्मत्पक्षे विशेषस्य सर्वत्राङ्गीकृतत्वतः

**स्वमतेन विशिष्टादिनिरूपणम्**

**अस्मत्पक्षे विशेषस्य सर्वत्राङ्गीकृतत्वतः**

### **सुधा**

नन्वेतत्सर्वं व्याहतम् । युष्माभिरपि लोकवेदव्यवहारं परिपालयद्भिर्विशिष्टादेर् अङ्गीकरणीयत्वात् । तत्राप्युक्तदोषानुषङ्गादित्यतो विशिष्टादिनिरूपणे तावद्दोषाभावं स्वमते दर्शयति अस्मदिति ।

## **अनुव्याख्यानम्**

***अस्मत्पक्षे विशेषस्य सर्वत्राङ्गीकृतत्वतः ॥***

***नास्ति दोषः क्वचित् ..........***

विशिष्टाकारो न विशेषणं नापि सम्बन्धः । किन्नाम विशेष्यम् । न च तन्मात्रम् । द्विविधो हि विशिष्टाकारः । यावद्विशेष्यभाव्ययावद्विशेष्यभावी च ।

तत्राद्यो विशेष्येणात्यन्ताभिन्नः । यथेश्वरः स्वरूपेण सर्वज्ञः । एवं यत्र यत्र विशेषणसम्बन्धो यावद्विशेष्यभावी तत्र तत्र विशिष्टाकारोऽपि तथाभूतो विशेष्येणात्यन्ताभिन्नो द्रष्टव्यः । तथाऽपि विशेषस्य भेदप्रतिनिधेः सर्वपदार्थेष्वङ्गीकृतत्वेनेश्वरः सर्वज्ञ इत्यपर्यायशब्दप्रवृत्त्याद्यनुपपत्तिदोषो नास्ति । ईश्वर एव सर्वज्ञ इत्यभेदस्तावत्प्रमितः । भेदे तु न निरवकाशं प्रमाणमस्तीति ।

द्वितीयस्तु विशेष्येण भिन्नाभिन्नः । यथा पर्वतेनाग्निमान् । यथा हि संयोगविशेषसचिवास्तन्तवः पटाकारेण परिणमन्ते । तथाऽऽगन्तुकविशेषणसम्बन्धाद्विशेष्यस्वरूपं विशिष्टाकारेण परिणमते । तत्र यद्यपि भेदाभेदौ वस्तुनः स्वरूपभूतौ तथाऽप्यस्मत्पक्षे विशेषस्य सर्वत्राङ्गीकृतत्वतो न सङ्करदोषः । तदिदमुक्तं क्वचिदिति । अत्यन्ताभेदस्थले भेदाभेदस्थले चेत्यर्थः ।

### **शेषवाक्यार्थचन्द्रिका**

ननु ‘अस्मत्पक्षे विशेषस्ये’त्युत्तरवाक्यमनर्थकम् । न च स्वमते विशिष्टादिनिरूपणे दोषाभावोपदर्शनार्थं तदिति वाच्यं तदुपदर्शनस्याप्यनर्थकत्वात् । न च विशिष्टादिनिरासकन्यायस्य स्वव्याहतत्वेन जात्युत्तरत्वशङ्कानिरासार्थत्वान्न तदिति वाच्यम् । सिद्धान्ते विशिष्टादेरनङ्गीकारेणैव तन्निरासकन्यायस्य स्वव्याहतत्वाभावसिध्द्या जात्युत्तरत्वशङ्काया अनवसरग्रस्तत्वादित्यतः स्वमते विशिष्टादेरङ्गीकरणीयत्वोपपादनेन जात्युत्तरत्वशङ्कामुत्थाप्य तन्निरासाय स्वमते विशिष्टादिनिरूपणे दोषाभावोपदर्शकतयोत्तरवाक्यं योजयितुं विशिष्टादिनिरासकन्यायस्य स्वव्याहतत्वशङ्कामुत्थापयति नन्वेतदिति ॥ न तन्मात्रमिति । तथा सति तच्छब्दयोः पर्यायत्वादित्वादिप्रसङ्गादिति भावः । किन्त्वित्यतः क्वचिद्विशेष्येणात्यन्ताभिन्नं क्वचिच्च भिन्नाभिन्नमिति वैलक्षण्यं वक्तुमत्यन्ताभेदावच्छेदकं भेदाभेदावच्छेदकं च तद्विभागकथनमुखेनाह द्विविधो हीत्यादिना । (अत्र काचन पङ्क्तिस् त्रुटितेति भाति । रत्नमालायां व्याख्यातेयं च पङ्क्तिः ।)

विशेषणसम्बन्ध इति । विशिष्टाकार इत्यर्थः । तथाभूत इत्यस्यैव विवरणं विशेष्येणात्यन्ताभिन्न इति ॥ अपर्यायशब्दप्रवृत्त्यनुपपत्तिरिति । सहप्रयोगानुपपत्तिरित्यर्थः । आदिपदेन पदान्तरवैयर्थ्यप्रसङ्गपरिग्रहः । नन्वीश्वरस्य सार्वज्ञादिविशिष्टेन कुतोऽत्यन्ताभेदो येन विशेषमाश्रित्य तत्रोक्तदोषपरिहार उपपद्यते इत्यतः किमत्राभेद एव माऽस्त्वित्यभिप्रायः किंवा भेदोऽप्यास्तामिति विकल्पं मनसि निधाय तादात्म्यव्यवस्थापकतया क्लृप्तसामानाधिकरण्येनाभेदस्य सिद्धत्वान्नाद्य इत्याह इश्वर एवेति । द्वितीयं दूषयति भेदे त्विति । येन सोऽपि स्वीकरिष्यत इति भावः । ननु व्यपदेशभेदादिरूपं साधकं प्रमाणमिहाप्यस्त्येवेति कथं तदभाव इत्यत उक्तं निरवकाशमिति । तस्मिन्सत्यप्यसत्त्वरूपमित्यर्थः । व्यपदेशभेदादिकमन्यथासिद्धत्वान्न भेदसाधकं किन्त्वनन्यथासिद्धत्वात्तस्मिन्सत्यप्यसत्वमेव, तच्चात्र विशिष्टाकारस्य यावद्विशेष्यभावित्वान्नास्तीति नाप्रामाणिकभेदस्वीकारो युक्त इति भावः ।

वस्तुनः स्वरूपभूताविति । तदत्यन्ताभिन्नावित्यर्थः । वस्तुना तयोर्भेदस्य भेदाभेदस्य वाऽनवस्थाग्रस्तत्वेनासम्भवादिति भावः ॥ न सङ्कर इति । भेदाभेदयोर्वस्तुनाऽत्यन्ताभिन्नत्वे एकेन वस्तुनाऽत्यन्ताभिन्नत्वे एकेन वस्तुनाऽत्यन्ताभिन्नयोर्भेदाभेदयोरपि यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति व्याप्तिबलेनात्यन्ताभेदापत्या भेदस्याप्यभेदत्वमभेदस्यापि भेदत्वमित्येवंरूपः सङ्करो नेत्यर्थः । उपलक्षणमेतत् । भेदाभेदशब्दर्योर्न पर्यायत्वप्रसङ्ग इत्यपि द्रष्टव्यम् । कथमेतदित्यतः प्रकृतोपयोगितया तव्द्याचष्टे अत्यन्तेति ।

### **परिमल** 

तावद्दोषाभावमिति । जनेर्निरूपणे दूषणाभावोक्तिपरतयास्मदित्यादेः करिष्यमाणव्याख्यापेक्षया तावच्छब्दः ॥ इश्वरः स्वरूपेण सर्वज्ञ इति । स्वरूपप्रज्ञप्त्या सर्वज्ञ इत्यर्थः । तथाभूतो यावद्विशेष्यभावीत्यर्थः । भेदेनैवास्त्वपर्यायशब्दप्रवृत्त्यादिकमित्यत आह इश्वर एवेति । ‘यः सर्वज्ञ’ इत्यादिश्रुत्यादिभिरिति भावः । न निरवकाशमिति । धर्मिधर्मभावादिव्यवहारस्तु विशेषेणोपपन्न इति भावः । अग्निमानित्यग्निमत्वरूपविशिष्टाकारः पर्वतेन भिन्नाभिन्न इत्येतदुपपादयति यथा हीति ॥ सचिवाः सहिताः ॥ ननु भेदाभेदयोरपि विशिष्टविशेष्यरूपभेदाभेदस्वरूपत्वात्कथं विशिष्टविशेषाद्यसाङ्कर्यमित्यत आह तत्र यद्यपीति ।

### **यादुपत्यम्**

न सङ्करदोष इति । भेदाभेदयोरेकवस्तुस्वरूपत्वेन तयोः परस्परमैक्यं वा परस्परकार्यकारित्वं वा स्यादिति दोषो नेत्यर्थः ।

### **श्रीनिवासतीर्थीया** 

ननु विशिष्टाकारस्य सर्वज्ञस्येश्वररूपविशेष्येणात्यन्ताभेदे ईश्वरसर्वज्ञशब्दयोः पर्यायत्वप्राप्त्येश्वरः सर्वज्ञ इत्यपर्याशब्दव्यवहारो न स्यादित्यत आह तथाऽपीति ॥ अस्तीति । अतोऽत्यन्ताभेद एव वाच्य इत्यर्थः । संयोगविशेषो व्यतिषङ्गरूपः । ननु भेदाभेदयोरेकवस्तुस्वरूपत्वेन तयोरैक्यरूपं साङ्कर्यं परस्परकार्यकारित्वरूपं वा साङ्कर्यं स्यादित्यत आह तथाऽपीति ।

### **वाक्यार्थरत्नमाला** 

किं त्वित्यत इति । यदि न विशेष्यमात्रं किं तर्हीत्यत इत्यर्थः । अनेन द्विविधो हीत्यतः प्राक्किंत्विति पूरणीयमिति सूचितम् । अत्र टीकायां द्विविधो हीत्यादिनेत्यतः परं न केवलमिदमेवोदाहरणमपि त्वेवंरूपाणि बहुनीति दर्शयितुं विशिष्टाकारस्य यावद्विशेष्यभावित्वावच्छेदकं च दर्शयति । एवं यत्रेति । विशेषणसम्बन्ध इति । विशिष्टाकारप्रयोजक इति शेषः । यद्विशेषणसम्बन्धाधीनो यो विशिष्टाकारस्सविशेषणसम्बन्ध इति यावत् । विशिष्ठाकारोऽपीति । तद्विशेषणसम्बन्धाधीन इति शेषः । तथाभूत इति । यावद्विशेष्यभावीत्यर्थः । तत्वादेव च विशेष्येणात्यन्ताभिन्न इति योज्यम् । विशेष इति । विशिष्टाकार इत्यर्थः । तथाभूत इत्यस्यैव विवरणं विशेष्येणात्यन्ताभिन्न इतीत्यप्याहुरित्येतावान् ग्रन्थपाठः । तत्रेदमेवेति तावन्मात्रस्यैवोदाहरणतया प्रदर्शनादादिपदादेरप्रयोगाच्च तथा प्रतीतिः स्यात् तां वारयितुमुदाहरणबाहुल्यप्रदर्शनस्यावश्यकत्वादिति भावः । बहूनीति । ईश्वरस्वरूपेणैव सर्वकर्तेत्यादीनि पटादितत्तत्पदार्थस्वरूपे रूपादितत्तद्धर्मवानित्यादीनि चेत्यर्थः । अवच्छेदकं चेति । विशेषणसम्बन्धस्य यावद्विशेष्यभावित्वावच्छेदकत्वकथनेनेश्वरेऽप्यनेकादि विशिष्टेनायावद्विशेष्यभाविनात्यन्ताभेदराहित्यस्येश्वरवदन्यत्रापि नित्यानित्यसाधारण्येन यावद्विशेष्यभाविविशिष्टेन विशेष्यस्यात्यन्ताभेदसत्तायाश्च सूचनादिति भावः । यत्किञ्चिद्विशेषणसम्बन्धस्य यावद्विशेष्यभावितया तत्सम्बन्धानधीनविशिष्टाकारस्य यावद्विशेष्यभाविता नायातीत्यतो विशेषणसम्बन्धादिकं विशेषरूपेण व्याकर्तुं शेषं पूरयंस्तत्तात्पर्यं चाह । विशिष्टाकारेत्यादिना । विशेषणसम्बन्धस्य यावद्विशेष्यभावित्वादेव विशेषणात्यन्ताभिन्नश्चेति प्रतीतिनिरासायाह । तत्वादेव चेति । यावद्विशेष्यभावित्वादेव चेत्यर्थः । आद्यो विशेष्येणात्यन्ताभिन्न इत्युक्तिमनुरुध्य प्रसक्तव्याख्यानमनुवदति । तथाभूत इत्यस्यैवेति । आहुरित्यस्वरससूचनान्तद्बीजं तु विशिष्टाकारयावद्विशेष्यभाविताप्रयोजकत्वेन विशेषणसम्बन्धस्य यावद्विशेष्यभावित्वस्य कथनात् तत्प्रयोज्यतया विशिष्टाकारीययावद्विशेष्यभाविताया एव ‘‘तथाभूत’’ इत्येतदर्थत्वेन वाच्यतया विशेष्येणात्यन्ताभेदार्थकत्वाप्राप्तेः पुनरुक्तयनवकाशेन विवरणत्वाश्रयणायोगः । विशेषणसम्बन्धसमुच्चायकविशिष्टाकारोऽपीत्यपिशब्दायोगश्चेतीति द्रष्टव्यम् ।

अत्र प्रकरणेंऽशिनोंऽशैरभेदोऽयमित्येतत्पूर्वभाष्यमूलटीकाविचारावसरेऽस्माभिरत्यन्ताभेदादिस्थले उपपादनं कृतमस्ति तदेतद्ग्रन्थावनुगुणतया योजनीयौ स्तः । अपर्यायशब्देत्यादिकं सम्बन्धप्रदर्शनपूर्वकं प्रतीकतयोपादाय व्याचष्टे । अपर्यायेत्यादिना । अनेन प्रवृत्यनुपपत्यादिर्दोष इत्यादिपदादिकं योजितं भवति । तथा च प्रवृत्यनुपपत्तिरादिपदोक्तो वैय्यर्थ्यप्रसङ्गश्चेत्येवंरूपो दोषो नास्तीति मूलार्थः फलित इत्यभिप्रेत्य तदनुसारेणानुपपत्तिरित्यादौ विभक्तिप्रयोगान्न दोषः । इति विकल्पमित्यत्र आवृत्यादिकं बोध्यम् । तादात्म्यव्यवस्थापकतयेति । नीलो घट इत्यादौ तथात्वेन क्लप्तेत्यर्थः । अनवस्थेति । तथाचैतत्तथा शून्याधिकरणे स्पष्टीभविष्यति । यद्यदत्यन्ताभिन्नेनेति । ननु च गुणादीनामाश्रयेणेत्याद्यन्यथाख्यातिस्थलीयमूलानुसारेण यावद्द्रव्यभाविरूपादिस्थले परस्परमत्यन्ताभेदस्यापि सत्वेन तत्रैवोक्तव्याप्तिग्रहादिति भावः । प्रपञ्चितं चैतत्प्राक् । अंशिनोंऽशैरित्येतद्भाष्यमूलटीकाव्याख्यावसरे ‘‘नन्वाकाश’’ इत्यत्र आकाशपदम् उपलक्षणम् ।

------------------------------------------------------------------------

अस्मत्पक्षे विशेषस्य सर्वत्राङ्गीकृतत्वतः

**अस्मत्पक्षे विशेषस्य सर्वत्राङ्गीकृतत्वतः**

### **सुधा**

यद्वा क्वचिदित्यौपाधिकादित्रय इत्यर्थः । तस्याप्युक्तप्रकारत्वात् । एतेन भेदहीनेऽप्याकाशादावौपाधिको भेदो दृष्ट इत्य(प्य)पास्तम् । विशेषनिबन्धनानामेवाकाशाद्यंशानां घटाद्युपाधिभिः स्फुटीकरणादिति । जनिनिरूपणे दोषाभावं स्वमते दर्शयति अस्मदिति । विशेषस्य परिणामस्य जनित्वेनाङ्गीकृतत्वतो न कश्चिद्दोषोऽस्तीति योजाना । मृदादीनां घटाद्याकारापत्तिरेव घटादिजनिर्न तु समवाय इत्यर्थः ॥

### **शेषवाक्यार्थचन्द्रिका**

विशिष्टस्वरूप एवावान्तरभेदविवक्षया तत्तात्पर्यवर्णनं न स्वरसं, ‘विशिष्टादिनिरूपणे दोषभावं स्वमते दर्शयति’ इत्येतत्तात्पर्यकथनविरुद्धं चेत्यरुच्या प्रकारान्तरेण व्याचष्टे यद्वेति । नन्वाकाशे औपाधिकभेदस्य स्वयमप्यङ्गीकारात्समवायस्यैपाधिकभेदनिराकरणं स्वव्याहतमित्यत आह एतेनेति । एतेनेत्युक्तमेव विशदयति विशेषेति ।

### **परिमल** 

त्रय इति । औपाधिकविशिष्टोपलक्षितरूपत्रय इत्यर्थः ॥ स्वमते विशिष्टादिपदार्थस्थित्युक्तिः ॥

### **श्रीनिवासतीर्थीया** 

उक्तप्रकारत्वादिति । औपाधिकादिकं द्विविधम् । तत्र यावद्विशेष्यभावि चेद्विशेष्येणात्यन्ताभिन्नं न चेद्भिन्नाभिन्नमित्युक्तप्रकारत्वादित्यर्थः ॥ एतेनेति । विशेषस्य सर्वत्राङ्गीकृतत्वत इत्यनेन । औपाधिको भेद इत्यर्थः । दृष्ट इतीति । तथा च तद्वद्भेदहीनेऽपि समवाये औपाधिको भेदो जायत इति नोक्तसिद्धसाधनत्वदोष इत्यर्थः । स्यादिदं यदि भेदहीनेप्याकाशे उपाधिना भेदो जायेत । न चैवम् । अंशादिनाऽत्यन्ताभिन्नेऽप्यव्याकृताकाशे भेदप्रतिनिधिविशेषनिबन्धना अनेकेंऽशाः सन्ति । त उपाधिभिर्ज्ञाप्यन्त एव । न ह्येवं समवाये भेदोऽस्ति । य उपाधिभिर्ज्ञाप्येत । अतो दृष्टान्तोऽसम्प्रतिपन्न इत्युक्तदोषतादवस्थ्यमेवेत्याह विशेषेति । एतदुपपादनं च ‘खेऽपि देशान्तरस्य सः । ज्ञापको विद्यमानस्ये’त्यन्यत्र स्पष्टम् । अनेन स्वभावतोऽभिन्ने गगनादावौपाधिकभेददर्शनादिति पूर्वपक्षसमयोक्तं निरस्तं भवति । स्फुटीकरणाज् ज्ञापनादित्यर्थः ।

------------------------------------------------------------------------

भावो ह्यभावश्च स एव हि

**भावो ह्यभावश्च स एव हि**

### **सुधा**

स्यादेतत् । क्वचिद्भावो विशेष्यो विशिष्टाकारश्चाभावो दृश्यते । यथा घटो न जानाति प्रकृतिर्न कर्त्रीति । क्वचिच्चाभावो विशेष्यो विशिष्टाकाराश्च भावः प्रतीयते । अभावोऽस्ति । अभावः प्रमेय इति । न च विधिनिषेधात्मनोर्भावाभावयोरभेदो युज्यते । तत्कथं विशेष्याभिन्नं विशिष्टमुच्यत इत्यत आह भावो हीति ।

## **अनुव्याख्यानम्**

***........ भावो ह्यभावश्च स एव हि ॥***

क्वचिदित्यनुवर्तते । यो भावः स एव क्वचिदभावो भवति । यश्चाभावः स एव क्वचिद्भावो भवतीत्येतदुभयं प्रसिद्धमेवेत्यर्थः । वाक्यार्थद्वयप्रसिद्धिद्योतनार्थं हिशब्दद्वयम् । तत्कथमित्यत आह अभावस्य चेति ।

**अनुव्याख्यानम्**

***अभावस्य च धर्माः स्युर्भावास्तेषां च तेऽखिलाः ॥***

अस्ति तावदिदं यदभावस्यापि भावा धर्माः स्युस्तथा तेषां च भावानां च तेऽभावा धर्माः स्युरिति । अखिला इति बहुत्वोपलक्षणम् । एतदपि नाङ्गीकरोमीत्यत आह प्रत्यक्षेति ।

**अनुव्याख्यानम्**

***प्रत्यक्षमानतः सर्वमेतन्नो वारणक्षमम् ॥***

प्रत्यक्षग्रहणमुपलक्षणार्थम् । यस्मादभावस्यापि भावा धर्माः सन्ति भावस्य चाभावा इत्येतत्सर्वं प्रत्यक्षादिप्रमाणतः सिद्धम् । अतो न वारयितुं शक्यम् ।

### **शेषवाक्यार्थचन्द्रिका**

ननु भावो ह्यभावश्चेत्यादिना भावस्यैव क्वचिदभावत्वमभावस्यैव कवचिद्भावत्वमित्युच्यते तदनर्थकम् । न च भावाभावयोरैक्योपदर्शनार्थं तदिति वाच्यम् । तदुपदर्शनस्यापि प्रकृतानुपयुक्तत्वेनानर्थक्यात् । न च प्रागुक्तस्य विशेष्यविशिष्टाकारयोरभेदस्योपपादकतया प्रकृतोपयोगसम्भवान्नानर्थक्यं तस्येति वाच्यम् । ईश्वरसार्वज्ञयोर्वा पर्वताग्निमतोर्वा ऐक्यस्य भावाभावैक्यानपेक्षत्वेन तस्य तदुपपादकत्वासम्भवादित्यतो यत्र विशेष्यस्य विशिष्टाकारस्य च भावरूपता यत्र तदुभयस्याभावरूपताऽस्ति तत्र भावाभावयोरैक्यस्य विशेष्यविशिष्टाकारयोरैक्यस्यानुपपादकत्वेऽपि यत्र विशेष्यविशिष्टयोर्मध्येऽन्यतरस्याभावरूपत्वमन्यतरस्य भावरूपत्वं तत्र तयोरैक्योपपादकत्वसम्भवाद्भावाभावयोरैक्यव्युत्पादनस्य प्रकृतोपयोगान्न तदानर्थक्यमित्यभिप्रेत्य तदुपपादकतयोत्तरवाक्यं योजयितुमुदाहरणविशेषनिष्ठतया विशेष्यविशिष्टाकारयोरैक्यानुपपत्तिशङ्कामुत्थापयति स्यादेतदिति ॥ यथा घटो न जानातीत्यादि । नन्वत्र ज्ञानादिमत्प्रतियोगिकान्योन्याभाववानेव विशिष्टाकारः प्रतीयते । स च भाव एव । तद्विशेषणीभूतोऽन्योन्याभाव एव स चाभावरूपः । तत्कथमिदं विशिष्टाकारस्याभावरूपताप्रदर्शनायोदाहरणमिति चेत् । उच्यते । विशिष्टाकारस्य विशेषणघटितमूर्तिकत्वाद्विशेषणस्यान्योन्याभावस्याभावतायां तद्घटितविष्टिकारस्याप्यभावत्वमेव । विशेषणभावाभावत्वयोरेव विशिष्टाकारस्य भावाभावत्वयोस्तन्त्रत्वात् । वस्तुतस्तु यथा घटः पटो न भवतीत्यत्र पटात्मको नेति प्रतीतेस्तत्र पटतादात्म्यनिषेधरूपेऽन्योन्याभाव एव नञ् । अत एवान्योन्याभावस्य मृद्घट इतिवद्घटसामानाधिकरण्येनाभेदस्यैव भानात्तदभेदस्य प्रत्यक्षत्वोपपादनं ग्रन्थान्तरीयं सङ्गच्छते । तथा घटो न जानातीत्यादावपि घटो ज्ञानवदात्मको नेति प्रतीतेरत्र ज्ञानवत्तादाम्यनिषेधरूपेऽन्योन्याभाव एव नञ् । तथा चात्र ज्ञानवत्तादात्म्यनिषेधरूपोऽन्योन्याभाव एव विशिष्टाकार इति युक्तैव विशिष्टाकारस्याभावत्वोक्तिरिति ध्येयम् । कुतो भावाभावयोरभेदायोग इत्यतो विरुद्धस्वभावत्वादिति हतुमभिप्रेत्य तत्साधकं हेतुमाह विधिनिषेधात्मनोरिति । तर्हि घटस्यापि स्वाभावत्वप्रसङ्ग इत्यत आह क्वचिदित्यनुवर्तत इति । तथा च यत्र धर्मधर्मिभावः प्रमितस्तत्रैव भावस्याभावत्वाश्रयणान्नातिप्रसङ्ग इति भावः । यो भावः स एवाभाव इति यथास्थितयोजनायां यत्र भावो विशेष्यो विशिष्टाकारश्चाभावस्तत्र विशेष्यविशिष्टयोरभेदमात्रोपपादकत्वलाभाद्यत्राभावो विशेष्यो विशिष्टाकारश्च भावस्तत्राभेदोपपादकत्वालाभान्नोक्ताक्षेपपरिहारकत्वमस्य ग्रन्धस्येत्यतस्तत्सिध्द्यर्थमभावस्य च धर्माः स्युरित्युत्तरग्रन्थं मनसि निधायोभयथा वाक्यं योजयति यो भाव इत्यादिना । प्रत्यक्षादिप्रमाणत इत्युत्तरवाक्यं मनसि निधायाह प्रत्यक्षग्रहणमुपलक्षणार्थमिति ।

### **परिमल** 

घटो न जानातीति । ज्ञानकर्तृत्वाभावविशिष्ट इत्यर्थः । न कर्त्रीति । कर्तृत्वाभाववतीत्यर्थः । विशेषणस्याभावत्वे च तत्सम्बन्धाद्विशेष्यमभावाद्यात्मकविशिष्टाकारतया परिणमत इति विशिष्टाकरोऽभावो भाव इति चोक्तमिति ज्ञेयम् । स एवेति तच्छब्दश्रवणादाह यो भाव इति ॥ यश्चाभाव इति । सर्वत्र घटतदभावादावपि नाभेद इति सूचनाय क्वचिदित्युक्तम् । विवरिष्यते चैतत्प्रत्यक्षादिप्रमाणत इत्येतव्द्याख्याने ॥ वाक्यार्थद्वय इति । यो भाव यश्चाभाव इत्युक्तवाक्यार्थद्वय इत्यर्थः ।

### **यादुपत्यम्**

घटो न जानातीत्यादि । नन्वत्र ज्ञानादिमदन्योन्याभावविशिष्टो घटादिः प्रतीयते । तत्र विशिष्टाकारो घटादिविशेष्याभावरूप एव विशेषणीभूतोऽन्योन्याभावरूपोऽतः कथमिदं विशिष्टाकारस्याभावरूपतापदर्शनायोदाहरणमिति चेत् । उच्यते । विशेषणीभूतान्योन्याभावस्य विशेष्येण घटादिना अत्यन्ताभिन्नत्वात् तदात्मकस्य विशिष्टाकारस्य अभावरूपता युक्तैव । अत एव पर्युदासस्थलेऽन्योन्याभावविशिष्ट एव नञः शक्तत्वेन तदेव निषेधधीगोचर इति सिद्धान्तः । निषेधधीगोचर एवाभव इति च । अतो न किञ्चिदत्रानुपपन्नमिति । विशिष्टाकारस्य विशेषणघटितमूर्तित्प्रकृते चाभावस्य विशेषणत्वात्तद्घटितमूर्तिको विशिष्टाकारोऽप्यभावात्मैवेत्यप्याहुः ।

### **श्रीनिवासतीर्थीया** 

अभावस्याखिला धर्मा भावः स्युर्भावानां चाखिला धर्मा अभावरूपा इत्युक्तम् । न ह्यभावे स्थिताः सर्वे धर्मा भावरूपाः । अज्ञातृत्वादिनां तदभावात् । न वा भावे स्थिताः सर्वे धर्मा अभावरूपाः । ज्ञेयत्वादेस्तदभावादित्यत आह अखिला इतीति ।

### **वाक्यार्थरत्नमाला** 

भावरूपतेति । अस्तीत्युत्तरेण सम्बन्धः । विशेषणभावाभावत्वयोरेवेति । विशेषस्य ये भावत्वाभावत्वे तयोरिति षष्टी । भावाभावतयोरिति सप्तमी । भावाभावते प्रतीती यावत् । अभावरूपविशेषणघटितत्वेनाभावत्वमित्याश्रयणे पारिभाषिकमभावत्वमिति स्वीकारापत्तिरित्यत आह । वस्तुतस्त्विति । अन्योन्याभाव एवेति । नत्वन्योन्याभाववतीत्यवधारणार्थः । तर्हि पटतादात्म्यनिषेधः पट इति बोधापत्तिरित्यत इष्टापत्तिरित्येतदन्यसंमत्यैवाह । अत एवेति । ग्रन्थान्तरीयमिति । विशिष्टभेदखण्डनोद्धारन्यायामृतस्थमित्यर्थः । अभेदमात्रोपपादकत्वाभावेऽपीति स्वरसः पाठः । उपपादकत्वालाभादिति । यद्यपि भावो ह्यभावश्चेति वाक्यमुभयपरतया योजयितुं शक्यमित्येतल्लाभोऽपि सम्भवत्येव । चशब्दस्तु समुच्चायक उभयपरत्वेन योजनायां ज्ञापकोऽस्ति । अत एव परिहारेऽभावस्य चेत्युत्तरानुव्याख्यानस्य ज्ञापकत्वमनावश्यकं कथनीयम् । तथापि शब्दबलेनैवोक्तार्थसमर्पणस्यैव मूलेऽभिधानाद् भावविशेष्यकाभावविशिष्टाकारपक्ष एव चशब्दस्य भावत्वाभावत्वयोः समुच्चायकत्वेनोपपत्या द्वितीययोजनाज्ञापकत्वेन विनैव वाक्यार्थप्रत्ययोपपत्या वक्ष्यमाणज्ञापकस्यैव द्वितीययोजनानियामकत्वमङ्गीकार्यमित्याशयः ।

------------------------------------------------------------------------

सर्वे भावा अभावाश्च पदार्थास्ते न सर्वदा

**सर्वे भावा अभावाश्च पदार्थास्ते न सर्वदा**

### **सुधा**

अस्त्वभावभावयोर्भावाभावधर्मवत्त्वम् । तथाऽपि भावस्याभावत्वमभावस्य च भावत्वं क्वचिदस्तीत्यत्र किमायातमित्यत आह सर्व इति ।

## **अनुव्याख्यानम्**

***सर्वे भावा अभावाश्च पदार्थास्ते न सर्वदा ॥***

यतोऽभावाभावयोर्भावाभावधर्मवत्त्वं सिद्धम् । सिद्धश्च धर्मधर्मिणोरभेदस्तेन कारणेन सर्वे भावाः पदार्था अभावाश्च भवन्ति । अभावाश्च सर्वे पदार्था भावा भवन्तीत्युक्तमुपपन्नमित्यर्थः ।

यद्येवं भावस्याप्यभावत्वमभावस्य च भावत्वं तर्हि द्रव्यादयो भावा एव प्रागभावादयस्त्वभावा एवेति सर्वत्र प्रसिद्धो भावाभावविभागः कथमित्यत आह तथाऽपीति ।

**अनुव्याख्यानम्**

***तथाऽपि प्रथमं बुद्धेर्यो निषेधस्य गोचरः ॥***

***सोऽभावो विधिबुद्धेस्तु गोचरः प्रथमं परः ॥***

निषेधस्य बुद्धेरिति सामानाधिकरण्यम् । परो भावः । यद्येप्येषोऽर्थः प्रागेवोक्तस्तथाऽपि प्रसङ्गात्पुनः स्मारित इत्यदोषः ।

### **शेषवाक्यार्थचन्द्रिका**

निषेधस्य या बुद्धिस्तस्या इति वैयधिकरण्येऽभावलक्षणेऽभावप्रवेशादात्माश्रयत्वं भवतीत्यतोऽन्यथा व्याचष्टे निषेधस्य बुद्धेरितीति । बुर्द्धेर्निषेधत्वं च नास्तीत्याकारत्वम् । तथा च नास्तीति बुद्धिगोचरत्वमिति लक्षणं पर्यवसितं भवति । उपलक्षणं चैतत् । विधिबुद्धेरिति सामानाधिकरण्यमित्यपि द्रष्टव्यम् । अन्यथा तत्रापि विधेर्बुद्धिर्विबुद्धिस्तस्या इति वैयधिकरण्याश्रयणे भावलक्षणे भावप्रवेशादात्माश्रयत्वप्रसक्तेरित्यपि द्रष्टव्यम् ॥ प्रागेवोक्त इति । प्रथमप्रतिपत्तिषु निषेधविधिरूपत्वं भावाभावत्वमत्र हीत्यादिना युक्तिपाद उक्त इत्यर्थः ॥ अदोष इति । तथाऽपि प्रथमं बुद्धेरित्यस्य ग्रन्थस्य प्रथमप्रतिपत्तिष्विति युक्तिपादीयग्रन्थेन पुनरुक्तिलक्षणदोषो नेत्यर्थः ।

### **परिमल** 

निषेधो नामाभावः । तथाचाभावविषयकबुद्धेर्विषयोऽभाव इत्युक्तावात्माश्रयत्वमत आह निषेधस्य बुद्धेरिति सामानाधिकरण्यमिति । बुद्धेर्निषेधात्मकत्वं नाम नञर्थघटितत्वम् । पर इत्यनुवादः भाव इति व्याख्या ॥ प्रागेवोक्त इति । युक्तिपादे‘ऽसदितिचेन्न प्रतिषेधमात्रत्वादिति नये’ ‘प्रतिषेधात्मकत्वं तु भावस्याभावधर्मतः । धर्मधर्म्यैक्यतश्चैव न तु तन्मात्रता भवेदि’त्यादिना ‘निषेधविधिरूपत्वं भावाभावत्वमत्र ही’त्यन्तेन ग्रन्थेनोक्त इत्यर्थः ।

### **यादुपत्यम्**

आत्माश्रयपरिहारायाह निषेधस्येति । परप्रतिक्षेपरूपाया इत्यर्थः । एवं मूले विधिबुद्धेरित्यत्र परप्रतिक्षेपानात्मकबुद्धेरित्यर्थो ज्ञातव्यः । अतो न तत्रात्मिश्रयत्वमिति ध्येयम् ॥ प्रागेवोक्त इति । युक्तिपादे‘प्रथमप्रतिपत्तिषु । निषेधविधिरूपत्वं भावाभावत्वमत्र ही’त्यत्रैवोक्त इत्यर्थः ।

### **श्रीनिवासतीर्थीया** 

निषेधस्याभावस्य बुद्धेर्विषयोऽभावः । भावबुद्धिविषयो भाव इत्यात्माश्रयापत्तेरत आह सामानाधिकरण्यमिति । अनेन निषषधरूपत्वं बुद्धौ स्वाभाविकमेव नाभावविषयकत्वप्रयुक्तम् । स्पष्टत्वसाक्षात्ववत् । अतो नात्माश्रय इत्याशयः ।

------------------------------------------------------------------------

तस्मात्प्रध्वस्तभेदादि सदित्येवावगम्यते

**तस्मात्प्रध्वस्तभेदादि सदित्येवावगम्यते**

### **सुधा**

अभावभावयोर्भावाभावधर्मवत्वं प्रत्यक्षादिसिद्धमित्युक्तम् । तत्कथमित्यत आह तस्मादिति ।

## **अनुव्याख्यानम्**

***तस्मात्प्रध्वस्तभेदादि सदित्येवावगम्यते ॥***

प्रध्वस्तं प्रध्वंसो भेदः पृथक्त्वम् । आदिपदेन प्रमेयत्वादिग्रहणम् । यस्मादभावस्य भावधर्मत्वमस्ति । तस्मादेव हि प्रध्वंसाभावादेः पृथक्त्वप्रमेयत्वादिभावधर्मजातमस्त्येवेत्यवगम्यते । प्रत्यक्षादिनेति योजना । प्रध्वंसः प्रागभावाद्वा घटाद्वा पृथक् प्रमेयोऽभिधेयश्चेत्यवगम्यते । अभावस्य (च) भावधर्मानभ्युपगमे तद्विरोधः स्यादिति भावः । घटः पटो न भवतीति भावस्यान्योन्याभावधर्मत्वं स्फुटत्वान्न प्रदर्शितम् ।

### **शेषवाक्यार्थचन्द्रिका**

प्रध्वस्तशब्दस्य कर्मसाधनत्वे प्रध्वस्तघटस्यैव विशेष्यतालाभेनाभावस्य विशेष्यताया अलाभात्तल्लाभायार्थमाह प्रध्वस्तं प्रध्वंस इति । नपुंसके भावे क्त इति भावेऽपि क्तविधानादिति भावः । मूले सदित्येवेत्यत्र सदेवेति सम्बन्धमभिप्रेत्य तव्द्याख्यानमस्त्येवेतीति । अभावभावयोर्भावाभावधर्मत्वं कथं प्रत्यक्षादिसिद्धमिति शङ्कापरिहाराय प्रवृत्ते तस्मादिति वाक्येऽभावस्य भावधर्मतासिध्द्यर्थं तत्प्रदर्शनवद्भावस्याभावधर्मतासिध्द्यर्थं तत्प्रदर्शनस्याप्यवश्यं कर्तव्यत्वात्तदप्रदर्शनप्रसक्तां न्यूनताशङ्कामप्रदर्शने निमित्तोक्त्या परिहरति घट इति ।

### **यादुपत्यम्**

प्रध्वस्तं प्रध्वंस इति । भावेऽपि नास्य विधानादिति भावः ।

### **वाक्यार्थरत्नमाला** 

तत्प्रदर्शनवदिति । अभावस्य भावधर्मताप्रदर्शन वदित्यर्थः ।

------------------------------------------------------------------------

अस्त्यभावोऽस्ति च ध्वंसो देहाभावश्च भस्मता

**अस्त्यभावोऽस्ति च ध्वंसो देहाभावश्च भस्मता**

### **सुधा**

एवमभावभावयोर्भावाभावामकत्वं सामान्यतः प्रसाध्य प्रकृते योजयति अस्तीति ।

## **अनुव्याख्यानम्**

***अस्त्यभावोऽस्ति च ध्वंसो देहाभावश्च भस्मता ॥***

***इत्यादि युज्यते सर्वं ..........***

तस्मादित्यनुवर्तते । यत एवमभावस्य भावत्वं भावस्य चाभावत्वमुपपादितम् । तस्मादभावोऽस्ति प्रध्वंसोऽस्ति । देहाभावो भस्मतेत्यभावस्य विशेष्यत्वं भावस्य च विशिष्टत्वं तयोश्चाभेदस्तथा घटो न जानातीति भावो विशेष्योऽभावश्च विशिष्टाकारस्तयोश्चाभेद इत्युक्तं युज्यत इत्यर्थः ।

### **शेषवाक्यार्थचन्द्रिका**

प्रकृते योजयतीति । विप्रतिपन्नविशिष्टाकारे योजयतीत्यर्थः ॥ देहाभाव इति । देहप्रध्वंस इत्यर्थः । भस्मतेत्यत्र देहस्येति शेषः । ततश्च देहध्वंसो नाम देहभस्मता भस्मनो भावो भस्मावस्थेत्यर्थः । न चैवं विशेष्यस्य देहध्वंसस्य भस्मावस्थयैवाभेदः प्राप्तो न विशिष्टेनातः कथमस्य प्रकृतसङ्गतिरिति वाच्यम् । भस्मावस्थाया अपि विशिष्टविशेषरूपत्वादित्याशयात् ।

### **यादुपत्यम्**

देहाभाव इति । देहध्वंस इत्यर्थः । भस्मतेत्यत्र देहस्येति शेषः । तथा च देहध्वंसो नाम देहस्य भस्मता भस्तनो भावो भस्मावस्थेत्यर्थः । न चैवं विशेष्यस्य देहाभावस्य भस्मावस्थयैवाभेदः प्राप्तो न विशिष्टेनातः कथं प्रकृतसङ्गतिरिति वाच्यम् । भस्मावस्थाया अपि विशिष्टविशेषरूपत्वादित्याशयात् ॥

### **श्रीनिवासतीर्थीया** 

उपपादितमिति । विशेष्यविशिष्टयोरित्यत्र ॥ भावरूपस्य विशेष्यस्य धर्मित्वादभावरूपस्य विशिष्टस्यापि धर्मत्त्वात्तयोरैक्यमिति भावः ॥

------------------------------------------------------------------------

प्रत्यक्षादिप्रमाणतः

**प्रत्यक्षादिप्रमाणतः**

### **सुधा**

यदि भावाभावयोरेकत्वं न विरुद्धं तदा घटोऽपि स्वाभावात्मा किन्न स्यादित्यत आह प्रत्यक्षादीति ।

## **अनुव्याख्यानम्**

***............ प्रत्यक्षादिप्रमाणतः ॥***

सिद्धमिति शेषः । भावाभावयोर्विशेष्यविशिष्टयोरैक्यं प्रत्यक्षादिप्रमाणसिद्धं न तु घटतदभावयोः । अतो नातिप्रसङ्ग इत्यर्थः । यद्वा भावाभावयोर्धर्मधर्मिभावो धर्मधर्मिणोश्च अभेदः प्रामाणिक इत्येतत्किं भावाभावयोर्विशेष्यविशिष्टयोरैक्यस्योपपादकं किंवा सम्भावनाहेतुः । आद्ये तूक्तोऽतिप्रसङ्गः । द्वितीये साधकं वाच्यमित्यत्रेदमुक्तम् । अनेन क्वचिदित्युक्तं विवृतं भवति ।

### **शेषवाक्यार्थचन्द्रिका**

ननु भावाभावयोर्धर्मधर्मिभावो धर्मधत्रर्ज्ञणोश्चाभेदो भावाभावयोर्विशेष्यविशिष्टाकारयोरैक्यस्य सम्भावकतयैवोच्यते, न तूपपादकत्वेन तत्कथं तत्रातिप्रसङ्गपरिहारकतया प्रत्यक्षादीति (?) ग्रन्थावतार इत्यरुचेराह यद्वेति ॥ उक्तोऽतिप्रसङ्ग इति । घटोऽपि स्वाभावात्मा किन्न स्यादित्यतिप्रसङ्ग इत्यर्थः ॥ इदमुक्तमिति । ‘प्रत्यक्षादिप्रमाणत’ इतीदमुक्तमित्यर्थः ॥ अनेनेति । ययोर्भावाभावरूपयोर्विशेष्यविशिष्टाकारयोरैक्यं प्रत्यक्षादिप्रमाणसिद्धं तावेव भावाभावौ, ‘भावो ह्यभावश्च स एव ही’त्यत्र विवक्षितौ, न त्वन्यौ येनातिप्रसङ्गः स्यादित्यतिप्रसङ्गपरिहारेण भावो ह्यभावश्चे’ति वाक्येऽनुवर्तितस्य क्वचिदित्यस्य विवरणं कृतं भवतीत्यर्थः ।

### **परिमल** 

आद्ये तूक्तोऽतिप्रसङ्ग इति । घटोऽपि स्वाभावात्मा स्यात्, घटाभावस्य घटेऽपि सत्वेन तद्धर्मत्वादित्यर्थः॥ इदमुक्तमिति । ‘प्रत्यक्षादिप्रमाणत’ इत्युक्तमित्यर्थः॥ अनेन क्वचिदितीति । यत्र प्रमाणमस्ति तत्रैव भावाभावयोरभावभावात्मकत्वं, नान्यत्रेति भावेनोक्तेन, ‘प्रत्यक्षादिप्रमाणत’ इत्यनेन ‘क्वचिद्भावो ह्यभावश्चे’त्यत्र क्वचिदित्येतद्घटतदभावादावभेदप्रमाणाभावस्थले नेति विवृतमित्यर्थः । क्वाचित्कौपाधिकविशिष्टादेर्विशेष्याभेदोक्तौ बाधकोद्धारः ।

### **यादुपत्यम्**

अनेन क्वचिदित्युक्तमिति । ययोभार्ववाभावयोरैक्यं प्रत्यक्षादिप्रमाणसिद्धं तावेव प्राक् क्वचिदित्यत्र ग्राह्यौ नान्यौ येनोक्तातिप्रसङ्गः स्यादित्यतिप्रसङ्गपरिहारेण विवृतमित्यर्थः ॥

### **श्रीनिवासतीर्थीया** 

उक्तोऽतिप्रसङ्ग इति । यद्येवमुपपाद्य भावाभावयोरैक्यमुच्यते तर्हि घटतदभावयोरप्यैक्यं स्यात् । घटस्याभाव इति तत्रापि धर्मधर्मिभावदर्शनादिति भावः ॥ इदमुक्तमिति । उपपादकमेवेदमित्यभिप्रेत्य तत्रोक्तातिप्रसङ्गपरिहाराय प्रत्यक्षादिप्रमाणत इति साधकमित्यर्थः । भावाभावयोरैक्यं न प्रत्यक्षादिप्रमाणसिद्धमतो नातिप्रसङ्ग इति भावः ॥

### **वाक्यार्थरत्नमाला** 

प्रत्यक्षादीतीति पाठः ।

[Load More](javaऽcriptःvoid(0))
