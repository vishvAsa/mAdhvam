+++
title = "०६ भेदो वस्तुस्वरूपम्"
upstream_url = "https://dvaitavedanta.in/category-details/7895/975/sharam/sathha/thavat/thavat/asatha/bhatha"
+++
## स्वरूपं वस्तुनो भेदो

**भेदो वस्तुस्वरूपम्**

**स्वरूपं वस्तुनो भेदो**

### **सुधा**

यदुक्तं भेदस्य दुर्ग्राह्यत्वं तन्नास्तीत्यर्थः । तत्कथमित्यत आह स्वरूपमिति ।

## **अनुव्याख्यानम्**

***स्वरूपं वस्तुनो भेदो ............***

यद् यस्माद्भेदो वस्तुनः स्वरूपं तस्मात् तस्य वस्तुनो ग्र(हे)हणे सति पश्चाद्भेदग्रह इति नास्ति । किन्तु वस्तुग्रह एव भेदग्रहः । तथा च क्वान्योन्याश्रयत्वं येन भेदो दुर्ग्रहः स्यादिति ।

भेदस्य वस्तुस्वरूपत्वं कुत इति चत् । यो हि भेदमेव नाङ्गीकुर्यात्, किं तस्यार्द्रकवणिजो वहित्रचिन्तया । यस्तु भेदमङ्गीकृत्य तस्य वस्तुस्वरूपत्वं नाभ्युपैति तं प्रत्याह यदिति ।

**अनुव्याख्यानम्**

***..... ....... .... यन्न तस्य ग्रहेऽग्रहः ॥***

यस्माद्वस्तुनो ग्रहे तस्य भेदस्याग्रहो नास्ति तस्माद्भेदो वस्तुनः स्वरूपमिति सम्बन्धः ॥ अयमत्र प्रयोगः । विमतो भेदो घटस्वरूपं भवितुमर्हति घटग्रहेऽगृह्यमाणत्वरहितत्वाद् घटस्वरूपवदेवेति । यदि अत्र तस्य ग्रहे गृह्यमाणत्वादित्येवोच्येत तदा घटपटाविति घटज्ञानेन ज्ञायमानेन पटेनानैकान्तिकत्वं स्यात् । तदर्थं ‘तस्य ग्रहेऽग्रहो ने’त्युक्तम् । न हि घटग्रहे गृह्यमाणोऽपि पटो घटग्रहे सर्वथा गृह्यत एवेति नियमोऽस्ति । यज्ज्ञाने यत्सर्वथोपलभ्यते तत्तत्स्वरूपमिति व्याप्तावुच्यमानायां दण्डिज्ञाने दण्डोऽप्यवश्यं स्फुरत्येव । न चासौ दण्डिनः स्वरूपमित्यतो विशेषनिष्ठैव व्याप्तिरभिधातव्या ।

### **शेषवाक्यार्थचन्द्रिका**

वस्तुनः स्वरूपमिति । धर्मिणः स्वरूपमित्यर्थः । अयम्भावः । न भेदो युगधर्मः । किन्त्वेकस्य धर्मोऽपरेण निरूप्यः । घटपटौ भिन्नावित्यत्रापि घटात्पटो भिन्नः पटाद्घटो भिन्न इत्येवार्थः । एवं घटपटयोर्भेद इत्यत्रापि घटपटधर्मिकं भेदद्वयमेव प्रतीयते । एकवचनं तु घटपटयो रूपमितिवत्समुदायापेक्षम् । स च भेदो धर्मिणः स्वरूपमेवेति । एतच्चोत्तरत्र टीकाकार एव स्पष्टयिष्यतीति ॥ तथा चेति । प्रतीतिद्वयाभावादिति भावः ॥ आर्द्रकवणिज इति । ‘आर्द्रकं ृङ्गवेरं स्यादथ शुण्ठी महौषधमि’त्यभिधानादार्द्रकशब्दः शुण्ठीपरः ॥ नियमोऽस्तीति । घट इति घटत्वेन घटग्रहे पटग्रहाभावान्न नियम इति भावः ॥ विशेषनिष्ठैवेति । स्वभिन्नविशेषणविशेषितवस्तुस्वरूपनिष्ठैवेत्यर्थः ।

### **परिमल** 

किं तस्येति । भेदे धर्मिस्वरूपत्वास्वरूपत्वचिन्तयेति योज्यम् । तत्र दृष्टान्त आर्द्रकेत्यादि । आर्द्रकं लशुनादि । तद्विक्रेतुः । वहित्रं नाम अनर्ध्यानेकवस्त्वादानोपायरूपा समुद्रयानभूता नौरुच्यते इति, स्वस्य धनिकयोग्यवस्तुचिन्तया किमपि फलं यथा नास्ति तथेति भावः । नञद्वयेन नियमलाभ इति भावेनाह सर्वथा गृह्यत एवेति नियमोऽस्तीति । विशेषनिष्ठैवेति । यद्घटे गृह्यमाणेऽगृह्यमाणत्वरहितं तत्तदभिन्नं यथा घट(स्व)स्य रूपम् । एवं, भेदः घटस्वरूपं घटे गृहमाणेऽगृह्यमाणत्वरिहितत्वादित्येवं विशिष्य विशिष्यैव प्रयोगव्याप्ती ध्येये इति भावः ।

### **यादुपत्यम्**

वहित्रचिन्तयेति । वहित्रं देशान्तरीयानर्ध्यनानावस्तुपूर्णा नौः । तच्चिन्ता धनवतां तादृशवस्तुवणिजामेवोचिता नार्द्रकवणिजः । तस्य दरिद्रत्वेन धनस्यैवाभावादिति भावः ॥ विशेषः निष्ठैवेति । यद्घटग्रहे सर्वथाऽगृह्यमाणत्वरहितं तद्घटस्वरूपं, यथा घटस्वरूपमिति विशेषनिष्ठैवेत्यर्थः । स्वभिन्नत्वेनोभयसम्मतविशेषणविशेषितवस्तुस्वरूपनिष्ठैवेत्यर्थः ।

### **श्रीनिवासतीर्थीया** 

यस्तु वैशेषिकादिः । तथा चानैकान्त्यमित्याह न हीति ॥ नियमोऽस्तीति । ‘द्वौ नञाविति’ न्यायेन नियमो लभ्यत इत्यर्थः ॥ यज्ज्ञाने यत्सर्वथेति । नियमेनेत्यर्थः ।

### **वाक्यार्थरत्नमाला** 

आर्द्रकवणिज इति मूलं यया द्वीपान्तरादित आनीयमानाश्च पदार्था वणिग्भिः संपाद्यन्ते विक्रीयंते च सा नौरत्र वहित्रशब्देन विवक्षिता । वहित्रशब्दस्य नद्यादितरणसाधनमात्रपरत्वात् । एवं चार्द्रकवणिज उक्तनौसाध्यपदार्थसंपादनादिप्रयोजनाभावात्सा नौः कुत्र प्रेष्या कदा यास्यतीत्यादिविचारो यथा नावश्यक इत्यर्थः । एतेन विशेषार्थतया अन्यथाख्यातिस्थं व्याख्यानं निरस्तम् । आर्द्रकं ृङ्गबेरं स्यादथशुंठी महौषधमित्यादि । यद्यप्यार्द्रकं ृङ्गबेरंस्यादित्यनन्तरमथच्छत्रावितुन्नकमिति पादस्तदुपरि कुस्तुम्बरुचधान्याकमिति पादस्तदनन्तरं चाथशुंठीमहौषधमिति पाद इति न टीकोक्तरीत्या पादद्वयमेलनं युक्तमित्याभाति । तथापि तथाविधोऽप्यमरे पाठोस्तीत्याशयेन वा । आर्द्रकं ृङ्गमिति चरणस्याथशुंठीति चरणस्य च फलतः प्रकृतिविकाराभावापन्नैकविषयत्वम् । अत एव क्षीरस्वामिनापि । आहच । महौषधं ृङ्गबेरं कटुभद्रं तथार्द्रकमितीति संमतिः कथिता । तत्रापि महौषधमिति शुंठीनाम्न एवार्द्रकनामताप्राप्त्यैकविषयत्वस्याभिमतत्वप्रतीतेरिति न कश्चिद्दोषः । एवमेव स्वरूपं वस्तुनोभेदो यदित्येतन्मूलटीकागतार्द्रकं ृङ्गबेरमित्येतद्वाक्यमपि योज्यम् । विशेषनिष्टैवेतीति । यो घटग्रहेऽगृह्यमाणत्वरहितः स घटस्वरूपमिति यथोक्तसाध्ययोर्व्याप्तिर्वाच्येत्यर्थः ।

------------------------------------------------------------------------

स्वरूपं वस्तुनो भेदो

**स्वरूपं वस्तुनो भेदो**

### **सुधा**

किञ्च विशिष्टं नाम विशेषणसम्बन्धनिमित्तो विशेष्यस्याकारभेद इति पक्षे न विशिष्टप्रत्यये विशेषणस्फुरणमस्ति । किन्नाम विशेषणज्ञानं विशिष्टज्ञानकारणम् । आशुभावाच्च न क्रमो लक्ष्यते । यद्वा घटभेदौ पक्षीकृत्य नियमेनान्यतरप्रतीतावन्यतरस्य स्फुरणेनान्योन्याभिन्नत्वं साध्यम् । न हि दण्डिप्रतीतौ दण्ड(स्य)स्फुरणेऽपि, दण्डप्रतीतौ सर्वथा दण्डि(नः)स्फुरणमस्तीति ।

### **शेषवाक्यार्थचन्द्रिका**

ननु भेदस्य वस्तुस्वरूपत्ववादिना न घट इत्येव तत्प्रतीतिरङ्गीकर्तुं शक्यते । संशयाद्यनिस्तारापातात् । घटत्वेन रूपेण घटमात्रप्रतीतौ साक्षिरूपसर्वज्ञानोपपादनानर्थाक्यापाताच्च । किन्नाम न सर्वात्मकमिदं किन्तु स्वयमेवेत्यादितत्वनिर्णयटीकानुसारेण सर्वविलक्षणत्वेनैव । तथा च सर्वविलक्षणत्वेन घटप्रतीतावगृह्यमाणत्वराहित्यस्य प्रतियोगिभूते सर्वस्मिन्सत्त्वेऽपि तस्य घटस्वरूपत्वाभवात्तत्र व्यभिचार इति चेन्न । भेदस्य धर्मिस्वरूपत्वेऽपि सर्वविलक्षणत्वेन रूपेण भेदप्रतीतिः सिद्धान्ते नाभिप्रेता । किन्तु घटत्वेनैव । न सर्वात्मकमित्यादिस्तु न प्रतीत्याकारः किन्त्वभिप्रायकथनमेतत् । कुत इति चेन्न । तथा सत्यभावलक्षणस्य भावेऽतिव्याप्तिप्रसङ्गात् । न च प्रथमप्रतीतौ भेदस्य घटत्वेन प्रतीत्यङ्गीकारे साक्षिरूपसर्वज्ञानोपपादनमनर्थकम् । प्रमेयत्वादिना रूपेणाभावज्ञानस्येव घटत्वेन तज्ज्ञानस्यापि प्रतियोगिज्ञानानपेक्षत्वादिति वाच्यम् । वस्तुतस्तदनपेक्षत्वेऽप्यभ्युपगमवादेन तदुपवर्णनोपपत्तेः । न चैवं व्यावृत्त्यज्ञानेन सर्वत्र संशयाद्यापात इति वाच्यम् । फलबलेन घटत्वेन रूपेण तज्ज्ञानस्यैव संशयनिवर्तकत्वाङ्गीकारात् । तत्र चागृह्यमाणत्वराहित्याभावान्न प्रतियोगिभूते सर्वस्मिन् व्यभिचार इति । विशेषनिष्ठव्याप्त्यभ्युपगमे गौरवभयादाह किञ्चेति । न विशिष्टप्रत्यये विशेषणस्फुरणमस्तीति विशिष्टस्य विशेणादिभिन्नाखण्डपदार्थरूपत्वादिति भावः । नन्वेवं सति दण्डादेर्विशेषणत्वानुपपत्तिः । कारणीभूतज्ञानविषयत्वे सति कार्यीभूतज्ञानविषयत्वस्यैव तन्निर्वचनत्वात् । दण्डादेश्च कारणीभूतज्ञानविषयतायामपि कार्यीभूतज्ञानादिषयत्वात् तत्कथं तज्ज्ञानस्य विशिष्टज्ञानकारणत्वकल्पनम् । न च कारणीभूतज्ञानविषयतामात्रमेव विशेषणत्वं न तु विशिष्टं गौरवात् । तच्च दण्डादेरविकलमिति युक्तमेव तज्ज्ञानस्य कारणत्वमिति वाच्यम् । तथा सत्यनुमितिजनकीभूतव्याप्तिज्ञानविषयस्य व्याप्त्यादेरप्यनुमितिविषयविशेषणत्वापातेन अविशिष्टस्य तत्त्वायोगादित्यरूचेराह यद्वेति ।

### **परिमल** 

सामान्यव्याप्तावपि न दोष इति भावेनाह किञ्चेति । ननूभयत्रानैकान्तिकत्वाभावसाम्येऽपि सामान्यव्याप्तिरेवादौ कुतो नाभिधीयत इत्यत आह आशुभावाच्चति । आशु शीघ्रं धर्मिस्वरूपस्य भेदस्य भावाज्ज्ञानात्स्फुरणादिति यावत् । सर्वमतसाधारण्येनाह यद्वेति ।

### **यादुपत्यम्**

नन्वेवं गौरवमित्यरुचेराह किञ्चेति ॥ न विशिष्टप्रत्यय इति । विशिष्टस्याखण्डवस्त्वन्तररूपत्वादिति भावः । नन्वेवं दण्डादेर्विशेषणत्वमेव कुतः । तत्प्रतियोगिकवैशिष्ट्यस्य विशिष्टज्ञानेऽभानात् । न च जनकीभूतज्ञानविषयत्वमेव विशेषणत्वमिति वाच्यम् । अनुमितिजनकीभूतज्ञानविषयस्यापि व्याप्त्यादेरनुमितिविषयविशेषणत्वाभावादित्याशयेनाह यद्वेति ॥

### **श्रीनिवासतीर्थीया** 

किञ्च यद् घटग्रहेऽगृह्यमाणत्वरहितं तद्घटस्वरूपं यथा घटस्वरूपमिति विशेषव्याप्तितर्न विवक्षिता, किन्तु यज्ज्ञाने यत्सर्वथोपलभ्यते तत्तस्य स्वरूपमिति सामान्यव्याप्तिरेव विवक्षिता । न च व्यभिचारः । दण्डरूपविशेषणसम्बन्धेन दण्डित्वरूपं विशिष्टं नामाकारान्तरं विशेष्ये च जायत इति पक्षे दण्डिज्ञाने विशिष्टरूपाकारान्तरविषयके दण्डविषयकत्वाभावात् । दण्डविषयकं यद्विशेषणज्ञानं तद्विशिष्टरूपाकारान्तरविषयकज्ञानकारणमेव । तज्ज्ञानान्तरं विशिष्टज्ञानं जायते शैघ््य्रात्क्रयात्कमो न ज्ञायत इति न व्यभिचार इत्याह किञ्चेत्यादिना । अन्यतरप्रतीतौ, घटप्रतीतौ भेदः प्रतीयते तत्प्रतीतौ च घटः प्रतीयत इति नियमेनान्यतरप्रतीतौ ।

### **वाक्यार्थरत्नमाला** 

उक्तार्थस्य स्पष्टत्वात्तमनभिधाय तद्य्वाप्तावेव व्यभिचारमाशङ्क्य निराकरोति । ननु भेदस्येत्यादिना । तत्वनिर्णयेति । सामान्यतः सर्ववैलक्षण्ये ज्ञात एव घटत्वादिज्ञानमित्येतत्तत्वनिर्णयटीकानुसारेणेत्यर्थः । एतच्चानुसारकथनं तद्गतिकथनार्थम् । उत्तरत्र तद्गते सर्वात्मक मित्यादिना करिष्यमाणत्वादिति ज्ञेयम् । साक्षिरूपेति । उक्तस्थलीयटीकायां सामान्यतः सर्वज्ञानस्यैवोक्तावपि यथा युगपदेव दीपसहस्र इत्येतद्वाक्यव्याख्यानवसरे सामान्यतो यत्सर्वविषयज्ञानं तत्साक्षिरूपमित्यनुवादोऽस्तीति भावः । अतः सर्वे पदार्थाश्च सामान्यात्साक्षिगोचरा इति स्वप्नाधिकारणीयानुव्याख्यानमूले उपपादनमिति वाक्यार्थः । निवर्तकत्वाङ्गीकारादित्यनन्तरं तस्मान्न व्यभिचार इतीति पाठः । इतिशब्दः शङ्कानिरासमाप्तौ । गौरवभयादिति । इदं च गुडजिह्विकामात्रम् । वस्तुतस्तु घट एतत्कालीन इत्यादिकालदेशपुरुषादिसम्बन्धवैशिष्ट्यबोधस्थले घटग्रहेऽगृह्यमाणत्वरहितत्वस्य तत्कालादावपि सत्वाद्घटस्वरूपत्वाभावाच्च व्यभिचारः । किं च घटग्रहणस्योदाहरणतया करणेऽपि दण्डिनिष्टभेदस्य दण्डिस्वरूपत्वसाधनावसरे दण्डिग्रहेऽगृह्यमाणत्वरहिते दण्डे व्यभिचारो यथाश्रुतसाधनस्यैव प्राप्तो भवतीत्यस्वरसादित्यपि ज्ञेयम् । अत एव किञ्चेति पक्षे विशिष्टज्ञानमात्रे व्यभिचारपरिहारो मूले करिष्यत इति ज्ञेयम् ।

एवं विशेषनिष्टव्याप्तिस्वरूपे व्यभिचाराद्याशङ्कनादिनैव स्वभिन्नविशेषणाविशेषितवस्तुस्वरूपनिष्टैवेत्यन्यथाख्यात्युक्तार्थोपि नेति सूचितम् । तथाहि विमतो भेदो घटस्वरूपमिति प्रागुक्तप्रयोगे विशेषव्याप्तौ घटस्वरूपे दृष्टान्तीकृते सति घटग्रहे गृह्यमाणत्वमात्रस्य घटपटाविति गृह्यमाणे पटे व्यभिचारनिरासायागृह्यमाणत्वरहितत्वादिति पदमिति प्रतिपादिते सति पश्चात्सामान्यव्याप्तिमाशङ्क्य व्यभिचारेण तदङ्गीकारानुपपत्तेर्यथाश्रुतविशेषप्रयुक्तसाध्यसाधनयोरेव व्याप्तिर्वाच्येत्येवार्थस्य पूर्वोत्तरग्रन्थपर्यालोचनया स्पष्टं प्रतीयमानतया तत्परित्यागेन यद्ज्ञाने यत्सर्वथेति सामान्यव्याप्तौ दण्डीति ज्ञाने भासमानदण्डे व्यभिचारपरिहाराय तद्य्वावर्तनोपयुक्तविशेषणयुक्ततया व्याप्तिर्वाच्येत्यर्थपरिकल्पनस्य पूर्वोत्तरग्रन्थापरामर्शमूलकत्वमेवेति सुज्ञानत्वात् । स्वभिन्नविशेषणाविशेषितवस्तुनिष्टेति व्याख्यानेन किमुक्तं भवतीति न प्रतीयते । तादृशं हि वस्तु यावद्विशेष्यभावि विशेषणेन विशिष्टं स्यात् । व्याप्तेश्च तन्निष्टत्वं तादृशहेतुनिष्ठत्वं वा । तादृशदृष्टान्तनिष्टत्वं वा वाच्यम् । न च तदुभयमपि सम्भवति । तस्य हेतुत्वाभावाद् दृष्टान्तत्वाभावाच्च । न च स्वभिन्नविशेषणाविशेषितवस्तुज्ञाने यत्सर्वथा भासते तत्तत्स्वरूपमिति व्याप्तिशरीरविवक्षाभिप्रायेण व्याप्तिघटकवस्तुस्वरूपकथने तात्पर्यान्न दोष इति वाच्यम् । तथा सति भेदस्वरूपपक्षे स्वभिन्नविशेषणविशेषितघटज्ञाने भासमानत्वहेतोरसिध्यापातात् । नहि भेदस्वरूपत्वसाधनावसरे पटभेदे घटाद्भिन्नत्वाभावः सिद्धः । येन तादृशविशेषणाविशेषितत्वं स्यादित्यास्तामिति । विशेषणादिभिन्नेति । विशिष्टं विशेष्याश्रितं द्रव्यान्तरमित्यन्यथाख्यातिस्थलीयसुधायामुक्तेरिति भावः । शङ्कते नन्वेवमिति ।

------------------------------------------------------------------------

अन्यथाऽस्यामुना भेद इति वक्तुं न शक्यते

**अन्यथाऽस्यामुना भेद इति वक्तुं न शक्यते**

### **सुधा**

भवेदेतद्यदि भेदो वस्तुग्रह एव गृह्येत । न चैवम् । किन्नाम वस्तुप्रतीत्युत्तरकालमेव । निर्विकल्पके (हि) च प्रत्यये वस्तुमात्रमवभासते । भेदस्तु वस्तुदर्शनोत्तरकालं प्रतियोगिस्मरणे सत्यवभासते । यथा सादृश्यमभावश्चेत्यत आह अन्यथेति ।

## **अनुव्याख्यानम्**

***अन्यथाऽस्यामुना भेद इति वक्तुं न शक्यते ॥***

यदि भेदो वस्तुप्रतीतौ न प्रतीयेत तदाऽस्यामुना भेद इत्युत्तरकालं सविकल्पक(वि)ज्ञानमपि न जायेत । तथा च तथा व्यवहारोऽपि न स्यात् । अस्यामुनेति (हि) धर्मिप्रतियोगितया वस्तुद्वयमुद्दिश्य भेदो ज्ञायते । न चागृहीतभेदं तथोद्देष्टुं शक्यते । एकस्मिन्नपि तत्प्रसङ्गात् । भेदसत्तामात्रेण तदुपपत्तिरिति चेत् (न) । दूरस्थवनस्पत्योरभेदप्रत्ययाभावप्रसङ्गात् । दोषात्तत्र तथेति चेन्न । भेदस्य स्वरूपसत्तयैवोपयोगे दोषस्याकिञ्चित्करत्वादिति ।

### **शेषवाक्यार्थचन्द्रिका**

न चैवमिति । ततश्च घटग्रहेऽगृह्यमाणत्वात्तद्रहितत्वहेतोरसिद्धिरिति भावः । नन्वेवं सर्वत्र संशयादिप्रसङ्ग इति शङ्कते किन्नामेति । वस्तुप्रतीत्युत्तरकालं प्रतीतो भेदः प्रसक्तमपि संशयादिकं निरोत्स्यतीति भावेनोत्तरमाह वस्त्विति । वस्तुप्रतीतिभेदप्रतीत्योर्यौगपद्यमेवास्तु किं पौर्वापर्यकल्पनयेत्यतस्तदुपपादयति निर्विकल्पके हीति । तदा प्रतियोगिस्मरणाभावेन भेदज्ञानसामग्रीविरहात् । अत एवोत्तरत्र प्रतियोगिस्मरणे सतीति सामग्रीसद्भावोपपादनमिति भावः । ननु वस्तुप्रतीतौ भेदाप्रतीतावपि नास्यामुना भेद इति व्यवहारानुपपत्तिप्रसक्तिः । वस्तुप्रतीत्युत्तरकालमुत्पन्नस्यास्यामुना भेद इति सविकल्पकस्य तादृशव्यवहारहेतुतया तत एव तव्द्यवहारसम्भवादित्यतो भवेदेतदेवं यदि तादृशं भेदसविकल्पकमभ्युपगम्य व्यवहारानुपपत्त्यापादनमत्राभिप्रेतं स्यात् । न चैवं किन्नम तादृशभेदसविकल्पकं न स्यात् । ततश्च तादृशो व्यवहारो न स्यादित्येवेति नातिप्रसङ्ग इति भावेनापेक्षितपूरणेनोभयानुपपत्तिसमर्पकतया वाक्यं योजयति यदीत्यादिना । ननु च वस्तुप्रतीतौ भेदाप्रतीतावप्यस्यामुना भेद इति भेदे सविकल्पकं ज्ञानं भविष्यति । प्राग्भेदज्ञानस्य तत्रोपयोगाप्रतिभासेनाप्रयोजकत्वादित्यतस् तस्योपयोगं दर्शयति अस्येति ॥ उद्दिश्येति । सम्बन्धीकृत्येत्यर्थः । न तु निर्दिश्येत्यर्थः । ज्ञाने तदभावात् । एकस्मिन्नपीति । एकस्मिन्नपि घटे घटस्य घटेन भेद इत्युद्देशपूर्वकं भेदसविकल्पस्य तत्साध्यतादृशव्यवहारस्य च प्रसङ्गादित्यर्थः । ननु घटपटयोर्भेदसद्भावादस्यामुना भेद इत्युद्देशपूर्वक प्रतीत्यादिकमुपपद्यते । एकस्मिन्घटे च स्वेन स्वस्य भेदाभावान्न तथोद्देशादिप्रसङ्ग इति शङ्कते भेदेति । तर्हि दूरस्थवनस्पत्योरपि परस्परभेदसद्भावात्तथोद्देशपूर्वकस्यामुना भेद इति भेदप्रत्ययस्य प्रसङ्गादभेदप्रत्ययो न स्यादित्याह दूरस्थेति ॥ अकिञ्चित्करत्वादिति । दोषस्य किं धर्मिप्रतियोगितया विलक्षणवस्तुद्वयप्रतीतिप्रबन्धकतयोपयोगः । उताभेदभ्रमजनकतया । नाद्यः । भेदग्रहस्योक्तप्रतीत्यनुकूलत्वे हि तद्विघटकतया दोषः प्रतिबन्धको भवेत् । अन्यस्य तद्विघटनीयस्य तत्राभावात् । कार्यानुकूलकिञ्चिद्विघटकस्यैव प्रतिबन्धकत्वात् । न च तदत्रास्ति । तत्र भेदस्य स्वरूपसत एवोक्तप्रतीतिजनकत्वाङ्गीकारात् । अत एव न द्वितीयः । स्वरूपसता भेदेनोक्तप्रतीतेर्विरोधिन्या उत्पत्तावभेदभ्रमजननस्यासम्भवात् । न हि विरोधदर्शने सति अनाहार्यारोपो दोषेण जायमानः क्वचिद्दृष्ट इति भावः ।

### **परिमल** 

निर्विकल्पके हीति । भेदाद्यग्रहमात्रेण निर्विकल्पक इत्याद्युक्तिः । घटत्वपटत्वादिप्रकारके घटपटादिज्ञाने इत्यर्थः । वस्तुमात्रमिति । मात्रपदेन भेदादि व्यावर्त्यते । न तु तन्निष्ठघटत्वादिधर्मोऽपीति ज्ञेयम् ॥ सविकल्पक(वि)ज्ञानमपीति । धर्मिप्रतियोगिकोल्लेखिभेदविषयकज्ञानमपीत्यर्थः । वक्तुं न शक्यत इत्युक्तेराह (तथा च) तथा व्यवहारोऽपीति ॥ उद्दिश्येति । निरूप्येत्यर्थः । वस्तुद्वयसम्बन्धितयेति यावत् ॥ दोषादिति । दूरस्थत्वदोषादित्यर्थः ॥ उपयोग इति । ऐक्यप्रत्ययप्रतिबन्धादिकार्यकारित्व इत्यर्थः ।

### **यादुपत्यम्**

उद्दिश्येति । सम्बन्धीकृत्येत्यर्थः । न तु निर्दिश्येत्यर्थः । ज्ञाने तदभावात् ॥ तत्प्रसङ्गादिति । धर्मिप्रतियोगिभावेन विलक्षणवस्तुद्वयप्रतीतिप्रसङ्गादित्यर्थः ॥ अकिञ्चित्करत्वादिति । अत्र दोषस्य किं धर्मिप्रतियोगितया विलक्षणवस्तुद्वयप्रतीतिप्रतिबन्धकतयोपयाग उताभेदभ्रमजनकतया । नाद्यः । भेदग्रहस्योक्तप्रतीत्यनुकूलत्वे हि तद्विघटकतया दोषः प्रतिबन्धको भवेत् । अन्यस्य तद्विघटनीयस्य तत्राभावात् । कार्यानुकूलकिञ्चिद्विघटकस्यैव प्रतिबन्धकत्वान् न च तदस्ति । भेदस्य स्वरूपसत एवोक्तप्रतीतिजनकत्वाङ्गीकारात् । अत एव न द्वितीयः । स्वरूपसता भेदेनोक्तप्रतीतेर्विरोधिन्या उत्पत्तावभेदभ्रमजननस्यासम्भवात् । न हि विरोधिदर्शनेऽनाहार्यारोपो दोषेण जायमानः क्वचिद्दृष्ट इति भावः ॥

### **श्रीनिवासतीर्थीया** 

उत्तरकालं निर्विकल्पकोत्तरकालम् ॥ यथेति । प्रतीत्यनन्तरं प्रतियोगिस्मरणे जाते सादृश्यादिकं प्रतीयत इत्यर्थः ॥ न प्रतीयेतेति । आदाविति शेषः । तथा अस्यामुना भेद इतीत्यर्थः । भेदं वस्तु । तथा धर्मिप्रतियोगितया । कुतो न शक्यत इत्यत आह एकस्तिन्निति ॥ तदिति । घटाद्घट इति धर्मिप्रतियोगितयोद्देशप्रसङ्ग इत्यर्थः ॥ तदिति । धर्मिप्रतियोगितयोद्देश्यत्वेत्यर्थः । तथा च भेदज्ञानं नापेक्षितमिति नान्योन्याश्रय इति भावः ॥ दूरस्थेति । तत्रापि वास्तवभेदस्य सत्वाद् इमावित्युद्देश्यत्वसम्भवाद्भिन्नावित्येव प्रतीतिः स्यादित्यर्थः । दोषादिति । तथा च तत्र वास्तवभेदे सत्यपि दूरस्थत्वसादृश्यादिदोषवशादुद्देष्टुमशक्यत्वेनाभेदप्रत्यय एव भवतीत्यर्थः ।

### **वाक्यार्थरत्नमाला** 

नातिप्रसङ्ग इति भावेनेति । सविकल्पकादेव व्यवहारसम्भवरूपातिप्रसङ्ग इत्यर्थः । नानुपपत्तिरिति तु स्वरसः पाठः । अभेदप्रत्ययो न स्यादिति । अभेदभ्रान्तिरूप इत्यर्थः । उक्तप्रतीतेरिति । अस्य अमुना भेद इति उद्देशपूर्वकप्रतीतेरित्यर्थः । आहार्यारोपसम्भवाभिप्रायेणानाहार्य इति विशेषणं मूले । तथाचोत्तरकालमित्यत्र तथाचेत्यस्याभेदज्ञानेत्यर्थः ।

[Load More](javaऽcriptःvoid(0))
