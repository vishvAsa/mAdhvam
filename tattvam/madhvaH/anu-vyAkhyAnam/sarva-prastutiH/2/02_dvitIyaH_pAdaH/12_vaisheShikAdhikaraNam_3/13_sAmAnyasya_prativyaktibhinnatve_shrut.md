+++
title = "१३ सामान्यस्य प्रतिव्यक्तिभिन्नत्वे श्रुतिः प्रमाणम्"
upstream_url = "https://dvaitavedanta.in/category-details/7834/975/sharam/sathha/thavat/thavat/vashas/samana"
+++
## श्रुतिरप्याह सादरम्

**सामान्यस्य प्रतिव्यक्तिभिन्नत्वे श्रुतिः प्रमाणम्**

**श्रुतिरप्याह सादरम्**

### **सुधा**

एवं सामान्यादीनां प्रत्याश्रयं भेदे प्रत्यक्षानुमानान्युक्त्वा श्रुतिमप्याह श्रुतिरपीति ।

## **अनुव्याख्यानम्**

***.......... श्रुतिरप्याह सादरम् ॥***

***भिन्नाश्च भिन्नधर्माश्च पदार्था निखिला अपि ॥***

***स्वैः स्वैर्धर्मैरभिन्नाश्च स्वरूपैरपि सर्वशः ॥***

***अनिवृत्तविनाशास्तु धर्मा उभयरूपकाः ॥***

***न केनचिदभिन्नोऽतो भगवान्स्वगुणैर्विना ॥***

***इति .......... .......... ..........***

आह सामान्यादीनां प्रत्याश्रयं भेदमिति शेषः । भिन्नाः परस्परतो भेदवन्तः । अन्योन्यं भिन्ना धर्मा येषां ते भिन्नधर्माः । भिन्नधर्मा इत्यनेनाश्रयतोऽपि भेदोऽभिहित इति शङ्कानिरासार्थमुक्तं स्वैरिति । स्वरूपैरपि यथा भगवान्मत्स्यादिभिः । स्वैः स्वैर्धर्मैरभिन्नाश्चेत्यस्यापवादोऽनिवृत्तेति । अनिवृत्तेऽप्याश्रये विनाशो येषां ते तथोक्ताः । यथाऽऽमघटश्यामतादयः । उभयरूपका भिन्नाभिन्नाः । न केनचिदिति श्रुतिः स्वप्रकृतमुपसंहरति । अत्र सर्वश इत्यादिवचनादुक्तविवरणाच्चादरः प्रतीयते ॥

### **शेषवाक्यार्थचन्द्रिका**

श्रुतिरपीत्युत्तरग्रन्थस्याव्यवहितप्रकृतसामान्यमात्रविषयकताभ्रमनिरासाय प्रतिपाद्यमाह एवमिति । आदिपदेन संयोगादीनां परिग्रहः । भिन्नाः स्वगतभेदवन्त इत्यन्यथाप्रतीतिनिरासायाह भिन्ना इति । अन्योन्यम् आश्रयतश्च भिन्ना धर्मा येषां ते तथोक्ता इत्यन्यथाप्रतीतिनिरासाय भिन्नधर्मा इत्येतव्द्याचष्टे अन्योन्यमिति । ननु प्रतीत एवार्थोऽस्तु किं सङ्कोचेनेत्यत आह भिन्नधर्मा इत्यनेनेति ॥ स्वप्रकृतमिति । श्रुतौ प्रकृतमित्यर्थः ॥ सर्वश इत्यादिवचनादिति । आदिपदेनाखिला इति वचनपरिग्रहः । अखिला इत्युक्त्यैव वा सर्वश इत्युक्त्यैव वा विवक्षितार्थसिद्धावपि यदुभयमुपादीयते तेनादरो वाऽवगम्यत इत्यर्थः ॥ उक्तविवरणाच्चेति । ‘स्वैः स्वैर्धर्मैरभिन्नाश्चे’त्यनेन भिन्नधर्माश्चेत्यस्य ‘अनिवृत्तविनाशाश्च धर्मा उभयरूपका’ इत्यनेन ‘स्वैः स्वैर्धर्मैरभिन्नाश्चेत्यस्य विवरणादित्यर्थः । तत्र च स्वैः स्वैर्धर्मैरभिन्नाश्चेत्यस्य भिन्नधर्मा इत्यनेनाश्रयतोऽपि धर्माणां भेदोऽभिहित इति शङ्कानिरासकतयाऽनिवृत्तेत्यादेस्तु स्वैः स्वैर्धर्मैरभिन्नाश्चेत्युक्तार्थापवादकथनरूपतया तद्विवरणत्वं बोध्यम् । शङ्कानिरासकत्वादिना विवरणस्यानेकप्रकारत्वं चानुभाष्यस्थाद्यश्लोकत्रयस्य भाष्यस्थाद्यश्लोकविवरणरूपत्वं वदद्भिष्टीकाकारैरेवोक्तमनुसन्धेयम् ॥

### **परिमल** 

प्रत्यक्षानुमानानीति । तत्तद्धर्मतयेयत इत्यत्रास्य प्रत्यक्षादिपरत्वेन व्याख्यानादिति भावः ॥ ‘स्वरूपैरपी’त्यस्य स्वकीयावतारविग्रहैरभिन्ना इत्यर्थमुपेत्य तस्य स्थलमाह स्वरूपैरित्यादिना ॥ आमघटेति । अपक्वघटेत्यर्थः । उदाहृतवाक्ये भगवतोऽप्रकृतत्वात्कथं भगवानित्युपसंहार इत्यत आह न केनचिदिति । उपसंहरतीत्यन्वयः । कर्त्राद्याकांक्षायां ‘श्रुतिः स्वप्रकृतमि’त्युक्तम् । मूलकृदनुदाहृते पूर्वभागे प्रकृतमित्यर्थः । ‘श्रुतिरप्याह सादरमि’त्युक्तं मूले । तत्रादरज्ञापकमाह सर्वश इत्यादीति । आदिपदेन ‘अनिवृत्तविनाशाश्चे’त्यपवादवचनग्रहः । आदराभावे सर्वश इति प्रागुक्तस्यापवादं च न ब्रूयादिति भावः । भिन्नधर्मा इत्यत्राश्रयतोऽपि भेदो नाभिमतः । किंत्वेकव्यक्तिधर्मापेक्षया व्यक्त्यन्तरधर्माणामेवेति भावेन ‘स्वैः स्वैर्धर्मैरभिन्ना’ इत्यनेन ‘भिन्नधर्मा’ इ(त्युक्तस्य)त्यस्य विवरणाच्चेत्यर्थः ॥

### **यादुपत्यम्**

सर्वश इत्यादिवचनादिति । अत्रादिपदेनाखिला इति वचनस्य ग्रहणम् । ततश्चाखिला इत्युक्त्यैव विवक्षितार्थलाभे पुनः सर्वश इति वचनादादरो ज्ञायत इत्यर्थः ॥ उक्तविवरणाच्चेति । स्वैः स्वैरित्यनेन भिन्नधर्माश्चेत्युक्तस्य विवरणादित्यर्थः । अत्र धर्माणामाश्रयभेदशङ्कापरिहाराय तदभेदोक्त्या परस्परं भेद एव भिन्नधर्मा इत्यत्र विवक्षित इति विवरणं लभ्यत इति ज्ञातव्यम् । तथा स्वैः स्वैर्धर्मैरभिन्ना इत्युक्तस्यानिवृत्तविनाशा इत्यपवादोक्त्या येऽनिवृत्तविनाशा न भवन्ति तैरेवाभेद इति विवरणादित्यर्थः ॥

### **श्रीनिवासतीर्थीया** 

अन्योन्यं रूपरसादेः परस्परमित्यर्थः ॥ स्वरूपैरिति । तथा च स्वैरभिन्नाः स्वैः स्वैर्धर्मैरभिन्नाश्चेति योज्यम् ॥

### **वाक्यार्थरत्नमाला** 

सङ्कोचेनेत्यत इति । इति शङ्का यतो भवति इति मूलोक्तशङ्कोपपादनम् । अतस् तच्छङ्कानिरासाय । आहः स्वैरित्येतत्प्रवृत्तमित्याहेत्यर्थः ।

------------------------------------------------------------------------

श्रुतिरप्याह सादरम्

**श्रुतिरप्याह सादरम्**

### **सुधा**

ननु घटादेरामद्रव्यस्याग्निना सम्बद्धस्य, अग्न्यभिघातान्नोदनाद्वा तदारम्भकेषु परमाणुषु, कर्माण्युत्पद्यन्ते । तेभ्यो विभागाः, विभागेभ्यस्संयोगविनाशाः । संयोगविनाशेभ्यः कार्यद्रव्यं विनश्यति । तस्मिन्विनष्टे परमाणुष्वग्निसंयोगादौष्ण्यापेक्षाच्छ्यामादीनां विनाशः । पुनरन्यस्मादग्निसंयोगादौष्ण्यापेक्षात्पाकजा जायन्ते । तदनन्तरं भोगिनामदृष्टापेक्षादात्माणुसंयोगादुत्पन्नपाकजेष्वणुषु कर्मोत्पत्तौ तेषां परस्परसंयोगाद्द्य्वणुकादिप्रक्रमेण कार्यद्रव्यमुत्पद्यते । तत्र च कारणगुणप्रक्रमेण रूपाद्युत्पत्तिर्भवति । तत्कथमामघटश्यामत्वादीनामयावद्द्रव्यभावित्वमुच्यते । मैवम् । अत्र प्रमाणाभावात् ।

### **शेषवाक्यार्थचन्द्रिका**

अनिवृत्तविनाशा इति पाकजोत्पत्तिस्थले भाष्यकारीयं द्रव्याविनाशाभिधानं न केवलं पाकजानामयावद्द्रव्यभावित्वप्रतिपादनेन तद्भेदाभेदोपपादनार्थं, किन्नाम कार्यद्रव्यविध्वंसवन्तः परमाणव एव पच्यन्त इति पीलुपाकवाद्युक्तपाकजप्रक्रियानिरासार्थं चेत्यभिप्रेत्य तां निरसितुं पीलुपाकवादाश्रयणेनोक्तानुपपत्तिमाशङ्कते नन्विति । आदिपदेन सर्वपार्थिवोपादानम् । यद्यप्यामेति न घटावयविनो विशेषणं, तस्य सर्वस्यामत्वेन वैयर्थ्यात् । नापि परमाणोः सर्वस्य तस्य पक्वत्वेन विरोधात् । तथाऽप्यापाकनिक्षिप्ताग्निसाध्यपाकापेक्षया पृथिवीमूलकारणपरमाणोरेवैतद्विशेषणमिति ध्येयम् । अग्निना सम्बद्धस्य संयुक्तस्य पाकनिक्षिप्तस्येति यावत् । तदारम्भकेषु घटाद्यारम्भकेषु, परम्परयेति शेषः । परमाणुषु कर्माण्युत्पद्यन्ते । अत्र तदारम्भकेष्विति कार्यनाशादिप्रक्रियासिध्द्यर्थमुक्तम् । कारणनाशस्य कार्यनाशहेतुत्वादिति बोध्यम् । अभिघातान्नोदनाद्वेत्यस्य परमाणुष्वित्यनेनैव सम्बन्धः । न तु घटादेरग्नयभिघातन्नोदनाद्वेति । तथा सति घटादिनिष्ठाभिघातनोदनयोर्घटादावेव कर्मजनकतया परमाणुषु कर्मानुपपत्तिप्रसङ्गात् ।

कः पुनरभिघातनोदनयोर्विशेष इति चेत् । येन संयोगेन जनितं कर्मसंयोगिनोः परस्परं विभागहेतुर्भवति, यः संयोगः शब्दनिमित्तकारणं च भवति स संयोगविशेषोऽभिघातः । यथा पाषाणादेः पादादिसंयोगः । वेगापेक्षेण पादसंयोगेन पाषाणादौ कर्मोपत्तौ, तेन तत्र शब्दविभागयोरुपपत्तेः । येन संयोगेन जनितं कर्मसंयोगिनोः परस्परं विभागहेतुर्न भवति यः संयोगः शब्दकारणनिमित्तं च न भवति स संयोगविशेषो नोदनम् । यथा पङ्के पादसंयोगो नोदनम् । पङ्के पादसंयोगजेन कर्मणा तत्र शब्दविभगयोरजननात् । यदि तत्रापि शब्दविभागयोरुत्पत्तिस्तर्ह्यभिघात एव स इत्यादि विभावनीयम् ॥ एतदेव शाङ्करे काणादसूत्रोपस्कारे पञ्चामाध्यायस्य द्वितीयान्हिके ‘नोदनादभिघातात्संयुक्तसंयोगाच्च पृथिव्यां कर्मे’ति सूत्रव्याख्यानावसरे स्पष्टम् । प्रशस्तपादभाष्ये तु ‘यः संयोगविशेषो विभागापेक्षः परस्परं विभागहेतोरेकस्य कर्मणः कारणं सोऽभिघातः, यस्तु गुरुत्वद्रवत्ववेगप्रयत्नान् समस्तान्व्यस्तान्वाऽपेक्षमाणः परस्परमविभागहेतोरेकस्य कर्मणः कारणं स नोदनमित्यनयोर्विशेषः’ इत्युक्तम् । स्वजनकक्रियासमानाधिकरणक्रियाजनकः संयोग एवाभिघातः स्वजनकक्रियाव्यधिकरणक्रियाजनकसंयोगस्तु नोदनमित्यनयोर्भेद इति केचित् ॥ स्पर्शवद्वेगवद्द्रव्यसंयोगोऽभिघातः, वेगरहितस्पर्शवद्द्रव्यसंयोगस्तु नोदनमिति बहवः ॥ तदुभयं जातिरेवेति प्राञ्चः । तेभ्यः कर्मभ्यो, विभागाः । विभागेभ्यः संयोगविनाशा द्रव्यारम्भकसंयोगनाशाः । कार्यद्रव्यं द्य्वणुकलक्षणं, तस्यैव साक्षात्परमाणुजन्यत्वात् । यद्यपि व्द्यणुकानां बहुत्वाद्बहुषु बहुवचनमिति कार्यद्रव्याणीति बहुवचनमेव प्रयोक्तुमुचितं, तथाऽपि जात्यभिप्रायमेतदेकवचनमित्यवधेयम् ॥ उपलक्षणं चैतत् । व्द्यणुकनाशे सति समवायिकारणनाशात् त्र्यणुकनाश इत्यादिक्रमेण घटान्तं द्रव्यं नश्यतीत्यपि द्रष्टव्यम् ।

द्य्वणुकाद्यन्त्यावयविपर्यन्तं कार्यनाशानन्तरं परमाणुष्वग्निसंयोगाद्रूपादिचतुष्टयं नश्यतीत्याह तस्मिन्निति सौरतेजोवच्चक्षुरादितेजसां न पाचकत्वमिति मन्वानो विशिनष्टि औष्ण्यापेक्षादिति । पृथिव्याः श्यामं रूपमनादीति मतं निराकुर्वञ्जन्मनो भावमाह पुनरिति । अन्यथाऽनादेर्भावस्य नित्यत्वाच्छ्यामादीनां विनाशानुपपत्तिप्रसक्तेरिति भावः । परमाणुषु रूपाद्युत्पादविनाशौ नैकपावकसम्पर्ककारणकौ रूपाद्युत्पादविनाशत्वात् । श्यामाद्युत्पादविनाशवदित्याह अन्यस्मादिति । ननु चैक एवाग्निसंयोगः पूर्वरूपादेर्नाशकोऽन्यस्य रूपादेरुत्पादकश्च भविष्यतीति किमित्युत्पादकनाशकयोरग्निसंयोगयोरन्यत्वाश्रयणम् । न चैकस्योत्पादकत्वनाशकत्वे विरुद्धे कथं स्यातामिति वाच्यम् । एकदोत्पाद्यनाश्यव्यक्तिभेदेन तयोरविरोधात् । तद्यथैक एव शब्दः पूर्वशब्दं नाशयत्युत्तरं चोत्पादयति । अन्यथा तदपि न स्यात्कालभेदाद्वा तयोरविरोधात् । यथोपान्त्यशब्द एकदाऽन्त्यशब्दं नाशयत्यन्यदा तमेवोत्पादयति च । अन्यथोपान्त्यशब्दस्याप्यन्त्यशब्दोत्पादकत्वनाशकत्वाभावापातात् । तत्कथमेतदिति चेत् । सत्यम् । तथाऽपि पाकजेषु व्यक्तिभेदेन कालभेदेन वा नैकस्योत्पादकत्वनाशकत्वे सम्भवतः । कार्यविनाशविशिष्टं कालमपेक्ष्यैव हि रूपादिविनाशो भवति, सति कार्ये कार्यावष्टम्भस्यैव तत्प्रतिबन्धकत्वात् । न चात्र नियामकाभावः । अवयवरूपादिसमानकालत्वाव्याप्यत्वादवयविरूपादेः । सति च कार्यद्रव्ये परमाणुरूपादिनाशेऽवयवरूपाद्यभावेऽप्यवयविरूपादिसद्भावेनोक्तनियमभङ्गापत्तेरेव तत्र नियामकत्वात् । तथा रूपादिविनाशविशिष्टं कालमपेक्ष्यैव रूपाद्युत्पादो भवति । एकदैकस्मिन्नाश्रये नानारूपाननुभवेन सति रूपादौ रूपाद्यन्तरानुपपत्तेः । न चैतावन्तं कालमेकोऽग्निसंयोगोऽनुवर्तितुमीष्टे, तेजसोऽविलम्बगमनशीलत्वादित्याशयात् । पाकजा रूपरसगन्धस्पर्शाः । स्यादेतत् । यद्येवमापरमाण्वन्तो विनाशः स्वतन्त्राश्च परमाणवः पच्यन्ते, तदा कुलालादिव्यापारमन्तरेण घटादीनां पुनरावृत्तौ लोकव्यवहारोच्छेदः, व्यर्थश्च तेषां प्राच्यः प्रयास इत्यत आह तदनन्तरमिति । भोगिनाम् उदकाद्याहरणद्वारेण तत्साध्यसुखदुःखाद्यनुभव भोगिनाम् । अदृष्टापेक्षाद् धर्माधर्मापेक्षात् । आत्माणुसंयोगादित्यत्रात्मग्रहणं स्पष्टार्थं, भोगिनामित्यनेन वाऽऽत्मोपादानात् ॥ अणुष्विति परमाणुष्वित्यर्थः । कर्मणामुत्पत्तौ सत्याम् । तेषां परमाणूनाम् । परस्परम् अन्योन्यम् । संयोगादिति जात्यभिप्रायमेकवचनम् । व्द्यणुकम् आदि यस्य क्रमस्य तेन । कार्यद्रव्यं घटादिलक्षणमुत्पद्यते । तत्र च कारणगुणप्रक्रमेण रूपाद्युत्पत्तिः परमाणुरूपादेर्व्द्यणुकेषु रूपादिकं, व्द्यणुकरूपादेस्त्र्यणुकेषु रूपादिकमित्यनेन क्रमेणेत्यर्थः । प्रमाणाभावेनोक्तप्रक्रियाया एवासिद्धत्वान्न तदाश्रयेणोक्ताक्षेपः सम्भवतीत्याशयेनाह मैवमिति ।

### **परिमल** 

पीलुपाकप्रक्रियामाश्रित्य शङ्कते ननु घटादेरिति । कुम्भकारेण पाकार्थं निक्षिप्तघटादेरित्यर्थः । अभिघातो नाम बलवदग्निसंयोगः । नोदनं नाम स्वस्थानाद्वस्तुनश्चलनहेतुसंयोगविशेषः ॥ कार्यद्रव्यमिति । व्द्यणुकप्रभृत्यन्त्यावयविपर्यन्तं कार्यद्रव्यमित्यर्थः ॥ संयोगनाशविभागादिशब्देन तत्तत्कार्यावयवपरमाणुसंयोगनाशादयो ग्राह्याः ॥ श्यामादीनामिति । रसादिरादिपदार्थः ॥ उत्पन्नपाकजेष्विति । उत्पन्नानि पाकजानि रूपादीनि येषां तेष्वित्यर्थः ॥ कारणगुणप्रक्रमेणेति । कारणगुणाः कार्यगुणानारभन्त इति क्रमेणान्त्यावयविपर्यन्तं रूपाद्युत्पत्तिरित्यर्थः ॥ अत्रेति । उक्तविधनाशोत्पत्त्योः प्रमाणाभावादित्यर्थः ।

### **यादुपत्यम्**

पीलुपाकवादी शङ्कते नन्विति ॥ अग्निसम्बद्धस्येति । आमपाकनिक्षिप्तस्येत्यर्थः । तदारम्भकेषु परमाणुष्वग्न्यभिघातान्नोदनाद्वेत्यन्वयः । अन्यथा घटादेरप्यभिघातादित्यन्वये परमाणुषु कर्मानुपपत्तिः । अग्न्यभिघातान्नोदा(दना)द्वेति । नन्वभिघातनोदनयोः को विशेषः । उच्यते । यः संयोगविशेषः शब्दे निमित्तकारणं भवति यज्जनितं कर्म संयोगिनोः परस्परं विभागहेतुश्च भवति स संयोगविशेषोऽभिघातः । यथा पाषाणादेः पादादिसंयोगोऽभिघातः । वेगापेक्षेण पादसंयोगेन पाषाणे कर्मोत्पत्तौ तेन तत्र शब्दविभागयोरुत्पत्तेः । यस्तु शब्दे निमित्तकारणं न भवति यज्जनितं कर्म संयोगिनोः परस्परं विभागहेतुश्च न भवति स संयोगविशेषो नोदनम् । यथा पङ्के पादसंयोगो नोदनम् । पङ्के पादसंयोगजेन कर्मणा तत्र शब्दविभागयोरजननात् । यदि तत्रापि शब्दविभागयोरुत्पत्तिस्तर्ह्यभिघात एव स इत्यादि विभावनीयम् ॥ कार्यद्रव्यमिति । व्द्यणुकादिघटान्तमित्यर्थः ।

### **श्रीनिवासतीर्थीया** 

नन्वामघटस्य पाकेनापरमाण्वन्तभङ्गे तन्निष्ठश्यामत्वस्यापि नाशेन श्यामत्वस्यापि यावद्द्रव्यभावित्वात्कथमयावद्द्रव्यभाविधर्मत्वं ‘अनिवृत्तविनाशास्त्वि’त्यनेनोच्यते । पीलुपाकप्रक्रियया आश्रयस्यापि नाशेनानिवृत्तेऽप्याश्रये विनाशाभावादित्याशङ्कते नन्वित्यादिना ॥ अग्न्यभिघातादिति । अग्निरूपस्पर्शवद्वेगवद्द्रव्यसम्बन्धरूपादित्यर्थः ॥ नोदनाद्वेति । आमघटे जलेन पूर्णे सत्यामद्रव्यस्य जलेन सम्बद्धस्य जलरूपद्रवद्रव्यसम्बन्धरूपान्नोदनाद्वेत्यर्थः ॥ जायन्त इति । पार्थिवपरमाणुरूपादिगुणा जायन्त इत्यर्थः । उत्पन्नपाकजेषु उत्पन्नाग्निसंयोगजन्यरूपादिमत्स्वित्यर्थः ।

### **वाक्यार्थरत्नमाला** 

सत्येवाश्रये कार्यद्रव्येऽग्निसंयोगेन पूर्वरूपादिनाशे तत्संयोगान्तरेण रूपाद्यन्तरोत्पत्तिरिति मीमांसकाभिमतपिठरपाकपक्षं व्यावर्तयितुमुक्तं परमाणव एवेत्यादि । अत्र परमाणव एवेत्युक्तया पीलुशब्दार्थाः परमाणव इत्युक्तं भवति । पिठरस्त्ववयवी तत्पाक इति चान्यत्रेति सूचितम् । आमेति । प्रकृतपाकापेक्षयेत्यादि किरणावल्यनुसारेणामपदव्याख्यानाय वर्धमानानुसारेणाशङ्क्य निराकरोति । यद्यप्यामेति । एतदुपपादनं वर्धमानव्याख्यानुसारेण ज्ञेयम् । किरणावल्यनुसारेणाह । अग्निना संबद्धस्येत्यादिना । वर्धमानानुसारेणाह । कारणनाशस्येति । अभिघातादित्यादेः पूर्वान्वयभ्रान्तिं निराकर्तुमाह । अभिघातादित्यादि । प्रशस्तपादेति । कर्मपदार्थनिरूपणावसरे तच्च नोदनमित्यादिना तथा व्युत्पादनादिति भावः । ......नु सारेणाह । स्वजनकेति । मुरारिभट्यनुसारेणाह । स्पर्शवदित्यादिना प्रांच इत्यन्तेन । एतन्मतविवेकस्तत्वनिर्णयटीकाव्याख्यानप्रकाशादौ अस्माभिः किञ्चिन्निरूपितोऽस्ति तदनुसारेण ज्ञेयः । किरणावल्यनुसारेणाह । तेभ्य इत्यादिना लक्षणमित्यन्तेन । तत्र विभागेभ्यः संयोगविनाशा इति मूलानुवादः द्रव्येत्यादि व्याख्यानम् । वर्धमानानुसारेणाह । तस्यैवेति । जात्यभिप्रायमेकवचनमिति किरणावल्यनुसारेणाह । यद्यपीत्यादिना । तदनुक्तमप्याह । उपलक्षणं चैतदिति । एतच्च द्य्वणुकादिप्रक्रमेणेत्युत्तरप्रशस्तदेवाचार्योक्तयनुसारेण षट्सहस्य्रां गङ्गापुरीस्थतदनन्तरमित्येतत्समानवाक्यं व्याख्यातं तदनुसारेणाह । द्य्वणुकाद्यन्त्यावयवीति । षट्सहस्रीकिरणावल्यनुसारेणाह । सौरतेजोवदित्यादित्यादिनाऽन्यस्मादितीत्यन्तेन । तत्र वर्धमानानुसारेण निमित्तवचनमन्यथानादेरितीति ध्येयम् । यद्यप्येकस्योत्पत्तिविनाशहेतुत्वमित्यादिकिरणावल्यनुसारेण वर्धमानकृततद्य्वाख्यानपूर्वकमाह । ननु चैक एवेत्यादिना गन्धस्पर्श इत्यन्तेन । किरणावल्यनुसारेणाह । स्यादेतदित्यादिना क्रमेणेत्यर्थ इत्यन्तेन । तत्र आपरमाण्वन्तो विनाश इति । यद्यपि परमाण्वन्त इति वक्तुमुचितम् । तथाप्यन्तशब्दस्यावयववचनत्वभ्रमनिरासेन परमाणूनामवधित्वमाविष्कर्तुमापरमाण्वन्त इत्युक्तम् । तेनैवमुक्तं भवति । तावदयं विनाशो यावत्परमाणवोऽवसानमिति । ...... टीकायामधिकं चोपपादितं ज्ञेयम् । ननु यथा दशान्तः पट इतीति प्रशस्तदेवीयापरमाण्वन्त इत्येतद्य्वाख्यानं द्रव्यकिरणावल्यां कृतम् । तदत्रानुसन्धेयम् ।

------------------------------------------------------------------------

श्रुतिरप्याह सादरम्

**श्रुतिरप्याह सादरम्**

### **सुधा**

नोदनाद्युत्पत्तौ कर्मोपत्तिः प्रमाणम्, कर्मसु विभागाः, तेषु पूर्वसंयोगनिवृत्तिः, तत्र कार्यद्रव्यविनाशः, तत्र च पूर्वरूपादिपरावृत्तिः, तथा रूपाद्यन्तरोत्पत्तिः स्थूलद्रव्योत्पत्तौ प्रमाणम्, सा तदवयवपरम्परायाम्, सा व्द्यणुके, तदुत्पत्तिः परमाणुसंयोगे, स च तत्क्रियायाम्, साऽदृष्टवदात्मसंयोग इति चेन्न । परमाणुष्विव कार्यद्रव्येषु पूर्वरूपादिनिवृत्तेरपूर्वरूपाद्युत्पत्तेरुपपत्तेः । पार्थिवावयविरूपादयः स्वाश्रयविनाशादेव विनश्यन्ति अवयविरूपादित्वाद् दग्धपटरूपादिवत् । कारणगुणेभ्य एवोत्पद्यन्ते तत एव तद्वदेवेति चेन्न । क्वचित्सत्याश्रयेऽपि रूपा(दीनां वि)दिविनाशेऽग्निसंयोगजत्वे च विरोधाभावात् । अन्यथा कार्यद्रव्यं संयोगविनाशादेव विनश्यति कार्यद्रव्यत्वात् । व्द्यणुकवदित्यादिकमपि स्यात् ।

### **शेषवाक्यार्थचन्द्रिका**

कार्यस्यैव कारणे प्रामाण्यात्कथमुक्तप्रक्रियाया अप्रामाणिकत्वमित्याशयेन शङ्कते नोदनाद्युत्पत्तावित्यादिना । कर्मसु विभागा इत्यादौ प्रमाणमित्यनुवर्तनीयम् । विभागशब्दश्च विभागाजन्यविभागपर एव । तस्यैव कर्मकार्यतया स्वकारणे कर्मणि प्रमाणत्वसम्भवात् । न तु विभागसामान्यपरः । तस्यातत्कार्यतयाऽतत्कारणकर्मणि प्रामाण्यानुपपत्तेरित्यवधेयम् । नोदनाद्युत्पत्तौ कर्मोत्पत्तिः प्रमाणं कर्मसु, विभागास्तेषु पूर्वसंयोगनिवृत्तिस्तत्र कार्यद्रव्यविनाश इत्यस्तु । एतेषां कार्यकारणभावावधारणात्कारणं विना च कार्यानुत्पत्तेः । कार्यद्रव्यं विनश्यतीत्यत्र तु किं प्रमाणम् । न हि सति द्रव्ये रूपादीनां विनाशोत्पत्ती नोपपद्येते । परमाणुष्विव कार्यद्रव्येऽपि तयोरविरोधादित्याशयेनाह परमाणुष्विति । अपूर्वरूपाद्युत्पत्तेरित्यतः परं चेति शेषः । स्वाश्रयविनाशादेव विनश्यन्तीत्यत्र साध्ये नष्टघटरूपेणार्थान्तरतापरिहारायैवेत्युक्तम् । परमाणुगतरूपादिभिरनैकान्तिकतापरिहारायावयविग्रहणम् । कार्यगतसत्तादिव्यावृत्त्यै रूपादीत्युक्तम् । कारणगुणेभ्य एवेत्यत्र स्वकारणगुणेभ्य एवेत्यर्थः । तत एवेति । अवयविरूपादित्वादेवेत्यर्थः । तद्वदेवेति । दग्धपटरूपादिवदेवेत्यर्थः । यथा द्रव्यनाशे क्वचित्समवायिकारणनाशो हेतुः क्वचिच्चासमवायिकारणनाशो हेतुः । न तु सर्वत्र द्रव्यनाशे समवायिकारणनाश एव हेतुरिति वाऽसमवायिकारणनाश एव हेतुरिति वा यथा न नियमोऽभिमतः, तथाऽवयविरूपादिनाशेऽपि क्वचिदाश्रयनाशः क्वचिच्चाग्निसंयोगो हेतुर्भविष्यतीत्यप्रयोजकमाद्यमनुमानमित्याशयवानाह क्वचिदिति । क्वचिदवयविनि रूपाद्याश्रये सत्यप्यग्निसंयोगाद्रूपादीनां विनाशे विरोधाभावादित्यर्थः ।

द्वितीयानुमानेऽप्यप्रयोजकतामाह अग्निसंयोगजत्वे चेति । क्वचित्पार्थिवावयविरूपादीनामग्निसंयोगजत्वेऽपि विरोधाभावादित्यर्थः । पार्थिवावयविरूपादीनां स्वाश्रयनाशादेव विनाशाभ्युपगमे तत्कारणगुणेभ्य एवोत्पादाङ्गीकारे चातिप्रसङ्गमाह अन्यथेति । तथा च समवायिकारणनाशस्य कार्यद्रव्यनाशहेतुत्वं तदभिप्रेतं भज्येतेति भावः । आदिपदेन पार्थिवपरमाणुरूपशब्दसुखादय आश्रयनाशविनाश्याः कार्यत्वे सति विशेषगुणत्वाद्घटरूपवदित्याभासान्तरपरिग्रहः । एतेनैवायं पार्थिवोऽवयवी द्रव्यनाशजन्यध्वंसप्रतियोगिरूपादिमान् अवयवरूपजन्यरूपवान्वा परमाणुभिन्नरूपित्वाज्जलावयविव दित्यत्र वा, आमश्यामघटरूपनाश आश्रयनाशजन्योऽग्निसंयोगाजन्यो वा घटरूपनाशत्वात्स्फुटितघटरूपनाशवदित्यत्र वा एतत्तात्पर्यमिति वर्धमानोक्तं निरस्तम्, अन्यथेत्युक्ताभाससाम्यस्यात्राप्यनिस्तारात् ।

### **परिमल** 

उत्तरोत्तरकार्याण्येव पूर्वपूर्वकारणरूपार्थेषु प्रमाणमिति शङ्कते नोदनादीति । अभिघात आदिपदार्थः ॥ परावृत्तिरिति पर्यन्तं प्रमाणमि(त्यनु)त्यावृत्तिः ॥ सेति । रूपाद्यन्तरोत्पत्त्यनुमितस्थूलद्रव्योत्पत्तिरित्यर्थः ॥ कारणगुणेभ्य इति । प्रयोगान्तरे पार्थिवावयविरूपादय इति पक्षस्यानुवृत्तिर्ज्ञेया ॥ तत एवेति । अवयविरूपादित्वात्पटरूपादिवदेवेत्यर्थः ॥ विनाशेऽग्निसंयोगजत्वे चेति । रूपादीनामिति योज्यम् । परमाणाविवेति भावः । तथा च प्रागुक्तप्रयोगावप्रयोजकावित्युक्तं भवति । इत्यादिकमपीति । कार्यद्रव्यं समवायिनाशान्नश्यति कार्यद्रव्यत्वात् । व्द्यणुकादिवदिति प्रयोग आदिपदार्थः ।

### **यादुपत्यम्**

कार्यमेव कारणे प्रमाणं भविष्यतीत्याशङ्कते नोदनाद्युत्पत्तावित्यादिना । कर्मसु विभागा इत्यादौ प्रमाणमित्येतदनुवर्तनीयम् ॥ क्वचित्सतीति । क्वचिदवयविनि रूपाद्याश्रये सत्यपि रूपादीनां विनाश इत्यर्थः । तथा च पूर्वानुमानमप्रयोजकमिति भावः ॥ अग्निसंयोगजत्वे चेति । तथा च द्वितीयानुमानमप्रयोजकमिति भावः ।

### **श्रीनिवासतीर्थीया** 

नोदनादिना नाशो नाप्रामाणिकः । यतः कार्यमेव कारणसद्भावे मानमित्याशयेन शङ्कते नोदनादीत्यादिना । तथा द्रव्यान्तरोत्पत्तिरपि नाप्रमाणिकीत्याह तथेत्यादिना ॥ परमाणुष्विति । यथा सत्स्वेव परमाणुषु पाकेन पूर्वरूपनिवृत्तिरूपान्तरोत्पत्ती भवतः, तथा सत्येव कार्यद्रव्ये पूर्वरूपोत्तररूपविनाशोत्पत्योः सम्भवेन कार्यद्रव्यनाशस्यावक्तव्यत्वादित्यर्थः । तथा च पिठरपाकप्रक्रियैवास्तु न पीलुपाकप्रक्रियेति भावः । कार्यद्रव्यनाशोऽनुमानसिद्धत्वात्स्वीकार्य इत्याशङ्कते पार्थिवेति । उत्पद्यन्ते पार्थिवावयविरूपादय इति वर्तते । यदा कारणगुणजन्यत्वं रूपादेस्तदा कार्यद्रव्यनाशेन द्रव्यान्तरमुत्पद्यते । तत्र च गुणाः कारणगुणेभ्यो जायन्त इति स्यादिति भावः ॥ क्वचिदिति । अवयविरूपादेराश्रये सत्यपि विनाशस्य सम्भवादाद्यानुमानेऽप्रयोजकता । तथा सत्येवावयविद्रव्येऽवयविरूपादेर्घटाग्निसंयोगरूपपाकासमवायिकारणत्वे सम्भवति सति कार्यद्रव्यनाशमङ्गीकृत्य कारणगुणेभ्य एवोत्पत्तिर्नैव वाच्या । तथा च द्वितीयानुमानेऽप्यप्रयोजकतेति भावः । अन्यथेति । यदि रूपादेः स्वाश्रयविनाशेनैव नाशः कारणगुणेभ्य एव चोत्पत्तिरुच्यत इत्यर्थः स्यात् । तथा च समवायिकारणनाशेन द्रव्यनाशः क्वापि न स्यात् । क्वचिद्दृष्टत्वात्तदङ्गीकारे प्रकृतेऽपि तत्तुल्यमिति हृदयम् ।

### **वाक्यार्थरत्नमाला** 

वर्धमानानुसारेण विभागशब्दसङ्ग्राह्यकथनपूर्वकं स्वमतमुपपादयति । कर्मस्वित्यादिना । पूर्वोक्तप्रमेयेऽर्धमङ्गीकृत्यार्धानङ्गीकारेण परमाणुष्विवेति मूलं प्रवृत्तमिति मूलाशयं स्पष्टयन् नोदनाद्युत्पत्तावित्यादिकिरणावल्यनुसारेणाङ्गीकृतप्रमेयादि विविच्याह । नोदनाद्युत्पत्तावित्यादिना । अत्र परमाणुष्विवेति वाक्यार्थस्यैवोत्तरत्र कथनेऽपि विशिष्टार्थस्य प्रतिपादनात्तदनुवादोऽयं परमाणुष्विवेत्यादिरिति न दोषः । तयोरित्येतत्स्वारस्यानुसारेण मूलं योजयति । अपूर्वेति । अत एव नचेत्युत्तरमूलावतारकिरणावल्यां पूर्वरूपादिनिवृत्तिरुत्तररूपाद्युत्पत्तिश्चेत्युक्तमिति भावः । साध्ये हेत्वोर्विशेषणकृत्यं स्वयमाह । स्वाश्रयेत्यादिना । नष्टो यो घट इत्याश्रयनाशोपपादनम् । यद्यप्येवकारव्यावर्त्यो वर्धमानेऽग्निसंयोगेन नाशोभिहितस्तथापि तमादायाप्रयोजकत्वस्य मूलकृतोक्तेस्तत्परित्यागेन कृत्यान्तरं स्वयं कथितम् । इति वा नियम इति पाठः । नत्वभिप्रेत इति सम्बन्धः । इत्याभासान्तरेति इत्याद्याभासान्तरेत्यर्थः । तेन कार्यगतानुगुणा निमित्तकारणादेवोत्पद्यन्ते । कार्यगुणत्वात् । द्वित्वादिवत् । इति द्वितीयानुमानीयाभासान्तरपरिग्रहोऽतो न न्यूनतेति ध्येयम् । पार्थिवावयवीत्यादिकिरणावल्यनुमानस्य परिष्कारो वर्धमाने कृतस्तं दूषयितुमनुवदति । एतेनेत्यादिना ।

[Load More](javaऽcriptःvoid(0))
