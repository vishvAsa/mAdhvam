+++
title = "१४ अनुगतजातेरभावे बाधकाः"
upstream_url = "https://dvaitavedanta.in/category-details/7835/975/sharam/sathha/thavat/thavat/vashas/anagat"
+++
## श्रुतिरप्याह सादरम्

**अनुगतजातेरभावे बाधकाः**

**श्रुतिरप्याह सादरम्**

### **सुधा**

एवं सामान्यस्यानेकवृत्तित्वं प्रमाणैरपाकृतम् । तदयुक्तम् । तस्यानेकवृत्तित्वाभावे बाधकसद्भावात् ।

तथा हि । सर्वेषु गोपिण्डेषु यद्यनुगतमेकं गोत्वसामान्यं न स्यात् तदा तत्र गोशब्दसङ्गतिग्रहणलक्षणा व्युत्पत्तिर्न स्यात् । वृद्धव्यवहारोपदेशादिना हि व्युत्पत्तिर्भवति । न च प्रतिपिण्डं व्यवहारादिकमस्ति । तेषामानन्त्येन व्युत्पत्तावेव पुरुषायुषपर्यवसानप्रसङ्गात् । अतो यत्रोपदेशादिकं तत्रैव व्युत्पत्तिर्व्यवहारश्चेति स्यात् ॥ अथ विनैवैकेन निमित्तेनोपदेशाद्यभावेऽपि गोपिण्डान्तरे गोशब्द(सङ्गतिं)सङ्केतं गृह्णीयात् । तदाऽश्वपिण्डेऽपि किन्न गृह्णीयात् । अविशेषात् । अनुगतगोत्वे तु गोशब्दवृत्तिनिमित्ततयोपदेशादिनाऽवगते नायं दोषः प्रादुष्यात् ॥ तस्मादनेकेष्वेकशब्दसङ्गतिग्रहणान्यथाऽनुपपत्त्याऽनुगतमेकमभ्युपगन्तव्यमेव ।

### **शेषवाक्यार्थचन्द्रिका**

ननु व्युत्पत्तिरपीत्युत्तरभाष्यमनर्थकम् । न चैतत्सादृश्येन सङ्गतिग्रहणादिसम्भवप्रतिपादनार्थमिति वाच्यम् । तत्प्रतिपादनस्य प्रकृतासङ्गतत्वादित्यतः सामान्यस्यानुगतत्वसाधकतया तदभावे बाधकत्वेन पराभिमताया व्युत्पत्याद्यन्यथाऽनुपपत्तेः सादृश्येनान्यथोपपत्तिवर्णनान्निरासेन प्रागुक्ततदनुगतत्वोपपादकतया तत्सङ्गतत्वान्न तद्वर्णनानर्थक्यमित्यभिप्रेत्य वृत्तानुवादपूर्वकं पूर्वसङ्गतिं दर्शयंस्तदाक्षेपसमाधानपरतयोत्तरग्रन्थं सङ्गमयति एवमित्यादिना ॥ अपाकृतमिति । ‘नरत्वादिकमप्येवमि’त्यादिनेति शेषः । तदेवोपपादयति तथा हीत्यादिना । मूले व्युत्पत्तिपदस्य पदवाक्यसाधारण्येन व्युत्पत्तिमात्रपरतायाः क्रियापदं कारकपदं विना नान्वयबोधकमिति सामान्यज्ञानरूपवाक्यव्युत्पत्तौ अनुगतसामान्यस्यानुपयोगेनासम्भवात् पदव्युत्पत्तिमात्रपरत्वमेवेत्यभिप्रेत्य तव्द्याख्याति गोशब्दसङ्गतिग्रहणलक्षणा व्युत्पत्तिरिति । नन्वनुगतसामान्याभावेऽप्यस्तु पदव्युत्पत्तिरित्यप्रयोजकोऽयं तर्क इत्यतोऽनुगतसामान्यस्य पदव्युत्पत्तौ प्रयोजकतामुपदर्शयितुं सम्प्रतिपन्नान् पदव्युत्पत्तिहेतूंस्तावदाह वृद्धव्यवहारेति । चैत्र जलमाहरेति प्रयोजकवृद्धवाक्यश्रवणानन्तरं प्रयोज्यवृद्धस्य जलाहरणविषया प्रवृत्तिर्वृद्धव्यवहारः । अयं गौरित्याप्तवाक्यमुपदेशः । आदिपदेन व्याकरणोपमानकोशवाक्यशेषविवरणप्रसिद्धपदसमभिव्याहाराणां परिग्रहः । ततश्चानुगतसामान्यरूपप्रवृत्तिनिमित्तावधारणद्वारा उपदेशादेर्व्युत्पत्तिहेतुत्वान्न तस्य व्युत्पत्तावप्रयोजकत्वमित्याशयः ।

ननु स्वातन्त्र्येण व्यवहारोपदेशादेर्व्युत्पत्तिहेतुत्वसम्भवान्नानुगतसामान्यरूपप्रवृत्तिनिमित्तावधारकतया व्युत्पत्तिहेतुत्वकल्पनमुचितमित्यत; किमेवं वदतः प्रतिपिण्डमुपदेशादिकं व्युत्पत्तिहेतुतयाऽभिमतं, किं वा व्यक्तिविशेषनिष्टमिति विकल्पद्वयं मनसि निधायासम्भवेनाद्यं प्रत्याचष्टे न चेति । असम्भवे हेतुमाह तेषामिति । द्वितीयेऽपि व्यक्तिशेषनिष्टमुदेशादिकं किं तत्रैव व्युत्पत्तिहेतुरित्यभिमतं, किं वा सार्वत्रिकव्युत्पत्तिहेतुरिति विकल्पद्वयं मनसि निधायाद्यं प्रत्याचष्टे अत इति । ततश्च गोशब्दादपूर्वार्थधीर्न स्यादिति भावः । द्वितीयमतिप्रसङ्गेन दूषयति अथ विनैकेनेति । शक्यतावच्छेदकरूपप्रवृत्तिनिमित्तेनेत्यर्थः । प्रसङ्गमूलभूतव्याप्त्यभावात्तत्कर्माभासोऽयमित्याशङ्क्य यदविशिष्टस्य यस्य यद्भवति तदविशिष्टस्यापरस्यापि तद्भवतीत्यविशेषलक्षणव्याप्तिसद्भावान्नानुपपत्तिरित्याशयेनाह अविशेषादिति । नन्वयं प्रसङ्गस्त्वत्पक्षेऽपि समान इत्यतोऽनुगतसामान्यरूपप्रवृत्तिनिमित्तभावाभावाभ्यां विशेषान्नातिप्रसङ्ग इत्यभिप्रेत्योक्तं प्राक् विनैवैकेन निमित्तेति । तदेव विभावयन्नभिप्रेतमुपदेशादेः प्रवृत्तिनिमित्तावधारणद्वारा सार्वत्रिकव्युत्पत्तिहेतुत्वमप्याह अनुगतेति ।

### **परिमल** 

बाधकेति । शक्तिग्रहकार्यकारणभावग्रहव्याप्तिग्रहसामान्यापवादभावरूपबाधक सद्भावादित्यर्थः ॥ उपदेशादिनेति । व्याकरणोपमानकोशादिरादिपदार्थः ॥ पुरुषायुषेति । ‘अचतुर विचतुरसुचतुरस्त्रीपुंसधेन्वनडुहर्क्सामवाङ्मनसाक्षिभ्रुवदारागवोर्वष्ठीवपदष्ठीवनक्तन्दिवरात्रिन्दिवाहर्विवसरजसनिश्रेयसपुरुषायुषव्द्यायुषत्र्यायुषर्ग्यजुषजातोक्षमहोक्षवृद्धोक्षोपशुनगोष्ठश्वा’ इति निपातनात्साधु ॥ अथ विनैवैकेनेति । असाधारणैकधर्मेण विनेत्यर्थः ।

### **यादुपत्यम्**

अथ विनैकेनेति । शक्यतावच्छेदकरूपप्रवृत्तिनिमित्तेनेत्यर्थः ॥

### **श्रीनिवासतीर्थीया** 

अविशेषादिति । निमित्ताभावोपदेशाभावयोरविशेषादित्यर्थः ॥

### **वाक्यार्थरत्नमाला** 

तदभावे बाधकत्वेन वेति पाठः । व्युत्पन्यथानुपपत्तेर्निरासेनेति सम्बन्धः। तदनुगतत्वेति । सामान्यानुगतत्वेत्यर्थः । तत्सङ्गतत्वादित्यत्र तच्छब्दस्य प्रकृतेत्यर्थः । तदेवेति । बाधकमेवेत्यर्थः । बाधकसद्भावमिति यावत् । पदवाक्येति । पदवाक्यसाधारण्येन या व्युत्पत्तिमात्रपरता तस्या असम्भवादित्यन्वयः । ननु च अत्र मूल इत्याद्युक्तिस् तद्य्वाख्यातीति वचनं च कथम् । मूलावताररूपेण प्रवृत्तशङ्काग्रन्थे मूलस्थपदव्याख्यानावसरग्रस्तत्वादिति चेन्न । अयमत्राशयो ग्रन्थकारस्य । व्युत्पत्तिरपीति मूले व्युत्पत्तिपदस्य पदाभिप्रेतव्युत्पत्तिपरत्वमवाश्रित्य परेण यस्यां व्युत्पत्तावनुगतसामान्योपयोगः स्वीकृतस्तस्या एव सादृश्येनोपपत्तिः प्रतिपादनीया अन्यथा अनुक्तोपलम्भापातात् । परश्च पदवाक्यसाधारणव्युत्पत्तावनुगतसामान्योपयोगं न मन्यते । वाक्यव्युत्पत्तौ तदनुपयोगात् किं तु पदव्युत्पत्तावेव । एवं च शङ्काकाले व्युत्पत्तिविशेषस्वरूपप्रदर्शनपूर्वकं तत्रानुगतसामान्योपयोगशङ्कनेन परिहारावसरेऽपि सादृश्येनोपपत्तिप्रतिपादनं व्युत्पत्तिविशेषस्यैवेति सिध्यतीत्येवमर्थतो मूलस्थव्युत्पत्तिपदव्याख्यानं सिद्धमत एवोक्तमित्यभिप्रेत्येमिति ।

टीकात्वेवं योज्या व्युत्पत्तिमात्रपरताया असम्भवात्पदव्युत्पत्तिमात्रपरत्वमेवेत्यभिप्रेत्येति सम्बन्धः। असम्भवे हेतुः क्रियापदमित्यादि । सामान्यज्ञानरूपा या वाक्यव्युत्पत्तिरिति योज्यम् । अनुपयोगेनेत्यनन्तरं तदंशेऽपि तदुपयोगस्य पूर्वपक्षिणा नाशङ्कनीयतया तदंशे सादृश्येन व्युत्पत्युपपत्तेः । सिद्धान्तिनोऽपि प्रतिपादनीयत्वेति पूरणीयम् । तेन विवक्षितार्थलाभः । अत्रापि सामान्योपयोगः । पदव्युत्पत्तावेव शङ्क्यत इति भावेनाव्युत्पत्तिस्वरूपविशेषकथनमित्यप्यनेनैवोक्तं भवतीति न कश्चित्क्षुद्रोपद्रवः । वाक्यव्युत्पत्तावनुपयोगेनेत्यनेन पदव्युत्पत्तावुपयोगोऽङ्गीकृत इति सूचितम् । अस्तु पदव्युत्पत्तिरिति । वृद्धव्यवहारादिनेति शेषः । उपदर्शयितुमिति । परिशेषेणेति शेषः । तावदित्यनेन तेषां स्वातन्त्र्येण हेतुत्वानुपपत्तिमनुगतसामान्यस्य तदुपपत्तिं च दर्शयतीत्युक्तं भवति । बहवोहि शब्दसङ्गतीत्युत्तरमूलव्याख्यानावसरे उदाहरिष्यमाणशक्तिग्रहं व्याकरणेत्यादि वाक्यानुसारेण क्रममविवक्षित्वा आदिपदसङ्ग्राह्यमाह । आदिपदेनेति । ननूपदेशादेर्व्युत्पत्यहेतुत्वे तद्वैयर्थ्यमेव स्यादित्यतस्तदुपयोगोऽनुगतसामान्यावधारण एवेति परंपरया तस्य व्युत्पत्तावुपयोगो मूलेऽभिप्रेतोऽत एव विनैवैकेन निमित्तेनेति वक्ष्यति । वक्ष्यति चानुगतगोत्वेत्यादि । ततश्च न तद्वैयर्थ्यप्रसङ्गः । नापि सामान्यस्य प्रयोजकत्वालाभ इत्याशयोऽभिप्रेतं प्रयोजकत्वमेतद्वाक्याशयतया दर्शयति । ततश्चानुगतेति । तस्येति । अनुगतसामान्यस्येत्यर्थः । यद्यपि वृद्धेति वाक्ये व्युत्पत्तिहेतुत्वेन संप्रतिपन्नवृद्धव्यवहारादिमात्रं प्रस्ताव्य तस्य स्वातन्त्र्येण व्युत्पत्तिप्रयोजकतानिरासपरत्वेन नचेत्यादि ग्रन्थं योजयित्वा परिशेषसिद्धसामान्यप्रयोजकत्वकथनपरतयाऽनुगतगोत्वेत्युत्तरमूलं प्रवर्त्य तद्वाक्ये ततश्चेत्यादिरयमाशयो वर्णयितुं शक्यते । तथापि विनैकेनेति मध्ये व्यवहारानुसारेणानुगतत्वेतु शब्दप्रवृत्तिनिमित्ततयोपदेशादिनाऽवगत इति सिद्धानुवादान्यथानुपपत्या चोक्ताशयो वृद्धेति पूर्ववाक्य एव वर्णितः । एतेनैवोपदर्शयितुमित्यादेः सामान्यस्य पदव्युत्पत्तौ प्रयोजकतां प्रवृत्तिनिमित्तावधारणोपायत्वाशयेन पदव्युत्पत्तिहेतुतया संप्रतिपन्नहेतूपन्यासेनोपदर्शयतीत्यर्थो व्याख्येय इति सूचितं भवतीति न कश्चिद्दोषः । सति चैवं ननु स्वातन्त्र्येपीत्यादिग्रन्थोऽपि समूलक एवेत्यवधेयम् । एतदभिप्रायस्यात्रार्थतो लाभेऽप्यनुगतगोत्वेत्युत्तरत्र तस्य स्पष्टप्रतिपादनात्तद्विवक्षयोपदर्शयितुमित्युक्तमित्यप्याहुः । अपूर्वार्थेति । पूर्वज्ञातपिण्डविशेषरूपार्थातिरिक्तपिण्डान्तप्रत्ययो न स्यादित्यर्थः ।

------------------------------------------------------------------------

श्रुतिरप्याह सादरम्

**श्रुतिरप्याह सादरम्**

### **सुधा**

ननु कथं तर्हि सामान्यरहितेषु पृथिव्यादिषु भूतमूर्तादिशब्दसङ्गतिग्रहणम् । उच्यते । तत्रापि बाह्यैकेन्द्रियग्राह्यगुणाश्रयत्वेयत्तावच्छिन्नपरिमाणत्वद्युपाधिनिबन्धनैव व्युत्पत्तिः । उपाधीनां व्यावृत्तत्वेऽप्यनुगतसामान्याश्रयत्वेन दोषाभावात् ।

### **शेषवाक्यार्थचन्द्रिका**

ननु भूतत्वमूर्तत्वज्ञेयत्वाभिधेयत्वाद्यनुगतसामान्यरहितेष्वपि पृथिव्यादिषु त्वन्मते एकस्य भूतादिशब्दस्य व्युत्पत्तिवदनुगतसामान्येन विनैव अनेकेष्वपि गोपिण्डेषु एकस्य गोशब्दस्य सङ्गतिग्रहणोपपत्तेर् अनुगतसामान्येन विना व्युत्पत्त्यनुपपत्तेरभावान्न तयाऽनुगतसामान्यसिद्धिरित्याशङ्कते नन्विति । मूर्तादीत्यादिपदेन ज्ञेयाभिधेयादिपरिग्रहः । न च भूतत्वादीन्यप्यनुगतानीति वाच्यम् । तथा सति वक्ष्यमाणरीत्या नित्यत्वस्याप्यनिवार्यतया जातित्वप्रसङ्गान् न चेष्टापत्तिः । भूतत्वमूर्तत्वयोर्जातित्वस्य सङ्करग्रस्तत्वात् । ज्ञेयत्वादेश्च सामान्यदावपि वृत्तेरित्याशयात् ॥ भवेदेवं व्युत्पत्तेरन्यथोपपत्तिः । यद्यनुगतसामान्येन विना भूतादिशब्दव्युत्पत्तिरभिमता स्यात् । न चैतदस्तीत्यभिप्रेत्य तत्कथमित्यतः किमत्र व्युत्पत्तिनिदानं सामान्यमेव नास्तीत्यभिमतं, किंवाऽङ्गीकृत्य सामान्यं तस्यानुगतत्वं नास्तीति विकल्पद्वयं हृदि निधायाद्यं दूषयति तत्रापीति । भूतशब्दव्युत्पत्तिर्बाह्यैकेन्द्रियग्राह्यगुणाश्रयत्वोपाधिनिबन्धना । मूर्तशब्दव्युत्पत्तिर् इयत्तावच्छिन्नपरिमाणत्वोपाधिनिबन्धनेति योज्यम् । परिमाणत्वादीत्यादिशब्देन ज्ञानविषयत्वादिपरिग्रहः । ननु बाह्येन्द्रियग्राह्यगुणाश्रयत्वं परमाणुष्वव्याप्तमिति चेत् । उच्यते । द्रव्यग्राहकयावदिन्द्रियाग्राह्यबहिरिन्द्रियग्राह्यगुणवृत्तिगुणत्वव्याप्यजातिमद्गुणवत्वं तत्वमिति विवक्षितत्वात् । अस्यार्थः । द्रव्यग्राहकाणि यावन्तीन्द्रियाणि चक्षुस्त्वङ्मनांसि, तदग्राह्या बहिरिन्द्रियग्राह्या च या गुणत्वन्यूनवृत्तिर्जाती रूपत्वादिस्तद्गुणवत्वमिति । अस्ति चैतत्परमाणुष्वपीति नाव्याप्तिः । अत्र द्रव्यग्राहकयावदिन्द्रियाग्राह्यत्वविशेषणानुपादाने सङ्ख्यामादायात्मादावतिव्याप्तिः । बहिरिन्द्रियग्राह्या या गुणत्वन्यूनवृत्तिः सङ्ख्यात्वजातिस्तद्वत्याः सङ्ख्याया आत्मादौ सत्वात् । उपादाने त्वस्य नातिव्याप्तिः । सङ्ख्यात्वस्य यावद्द्रव्यग्राहकेन्द्रियग्राह्यत्वात् । न त्वत्र ग्राह्यान्तं गुणविशेषणम् । तथात्वे तादृशत्रसरेणुसंयोग्वृत्तिसंयोगत्वादिजातिनिबन्धनातिव्याप्तितादवस्थ्यात् । द्रव्यग्राहकेत्यपि तदर्थमेव । अन्यथा सङ्ख्यात्वस्यापि यावदिन्द्रियाग्राह्यतयोक्तदोषतादवस्थ्यात् । द्रव्यग्राहकेन्द्रियाणि चक्षुस्त्वङ्मनांसि तदग्राह्यत्वं न रूपत्वदिष्वित्यव्याप्तिरित्यत उक्तं यावदिति । तथा च विशिष्टाभावस्य प्रत्येकं ग्राह्यत्वेऽपि सत्वान्नाव्याप्तिः । द्रव्यगाहकयावदग्राह्यत्वमात्रोक्तौ संयोगत्वस्यापि प्राप्तिः । तस्य द्रव्यग्राहकसन्निकर्षविशेषग्राह्यत्वात् । एवञ्च द्रव्यग्राहकयावदग्राह्या बहिरिन्द्रियग्राह्या च या गुणत्वन्यूनवृत्तिः संयोगत्वजातिस्तद्वतः संयोगस्यात्मन्यपि सत्वादात्मन्यतिव्याप्तिरत्यित उक्तम् इन्द्रियेति ।

संयोगत्वजातिश्च न द्रव्यग्राहकयावदिन्द्रियाग्राह्येति नातिव्याप्तिः । इन्द्रियग्राह्यत्वविशेषणानुपादानेऽप्यात्मन्यतिव्याप्तिः । अनुमानादिमात्रग्राह्ययावद्द्रव्यग्राहकेन्द्रियाग्राह्यधर्मत्वादिजातिमतो धर्मादेरात्मन्यपि सत्वात् । उपादाने तु तस्य नातिव्याप्तिः । धर्मत्वादेरिन्द्रियग्राह्यत्वाभावात् । बहिर्विशेषणानुपादानेऽपि तथा । मनोमात्रग्राह्यतया द्रव्यग्राहकयावदिन्द्रियाग्राह्यज्ञानत्वसुखत्वादिजातिमतो ज्ञानादेस्तत्र सत्वात् । उपादेने तु न दोषः । ज्ञानत्वादेर्बहिरिन्द्रियाग्राह्यत्वात् । बहिरिन्द्रियग्राह्यत्वं चात्र बहिरिन्द्रियजन्यलौकिकप्रत्यक्षविषयत्वमभिमतम् । अन्यथा ज्ञातो घट इति प्रत्यक्षे ज्ञानत्वस्याप्युपनीतभानविषयतया बहिरिन्द्रियग्राह्यत्वेन तद्वज्ज्ञानादिमति आत्मन्यतिव्याप्तिदवस्थ्यात् । प्रभामनोनिष्ठसामान्यगुणसाधारणचक्षुर्मात्रग्राह्योत्कर्षापकर्षरूपजातिमत्परिमाणवन्मनोव्यावृत्तये गुणत्वव्याप्येति जातिविशेषणम् । गुणत्वव्याप्यत्वं चात्र गुणत्वन्यूनवृत्तिजात्यन्यूनवृत्तित्वं विवक्षितम् । उत्कर्षत्वादिरूपजातिस्तु गुणत्वन्यूनवृत्तिपरिमाणत्वन्यूनवृत्तिरेवेति तद्व्युदासः । गुणवृत्तिपदं स्वरूपकथनम् । जातिपदं चाशुविनाशिविशेषगुणत्वशून्यान्यत्वमादाय ज्ञानादिसङ्ग्रहादात्मन्यतिव्याप्तिवारणाय तस्य शब्दज्ञानादिमात्रवृत्तित्वेनोक्तरूपत्वात् । अग्रिमगुणपदं स्वरूपकथनमेवेति सर्वमनवद्यम् । उपलक्षणं चैतत् । बाह्येन्द्रियग्राह्यविशेषगुणवत्वं चेत्यपि द्रष्टव्यम् । यद्यप्येतदपि यथाश्रुतं परमाणुष्वव्याप्तमेव, तथाऽपि महत्वाश्रयेन्द्रियग्राह्यविशेषगुणवृत्तिगुणत्वव्याप्यजातिमद्गुणवत्वमित्यत्र तात्पर्यान्न दोषः । अत्रात्मन्यतिव्याप्तिवारणाय ग्राह्यान्तं गुणविशेषणं, न तु पूर्ववज्जातिविशेषणम् । संस्कारत्वमादाय भावनासाधारण्यादात्मन्यतिव्याप्तितादवस्थ्यात् । महत्वाश्रयग्राह्यत्वमिच्छादावप्यस्ति । आत्मग्राह्यत्वात् । तद्वृत्तिर्गुणत्वव्याप्या जातिरिच्छात्वदिका । तद्वदिच्छादिगुणवत्ताया आत्मन्यपि सत्वात् । तत्रातिव्याप्तिवारणायेन्द्रियेति विशेषणम् । संयोगत्वजातिमादायात्मन्यतिव्याप्तिवारणायोक्तं विशेषेति । सत्तामादायात्मन्यतिव्याप्तिवारणाय गुणत्वव्याप्येति । गुणत्वशून्यान्यत्वमादाय ज्ञानादिसाधारण्यादात्मन्यतिव्याप्तिवारणाय जातिपदम् । अग्रिमगुणपदं स्वरूपकथनमेवेत्यनवद्यम् ।

इयत्तेति । इयत्ता परिच्छेदस्तेनावच्छिन्नं परिच्छिन्नमिति यावत् । एवम्भूतं यत्परिमाणं तद्योगित्वमित्यर्थः । आकाशादिव्यावृत्त्यै इयत्तावच्छिन्नेत्युक्तम् । यद्यपि मूर्तत्वं जातिरेव नोपाधिः । न च भूतत्वेन सङ्करः । सति जातित्वसाधके भूतत्वस्यैवोपाधित्वात् । अवश्यं चैतदेवम् । अन्यथा शरीरत्वेन साङ्कर्यात् पृथिवीत्वमपि जातिर्न स्यात् । गन्धसमवायिकारणतावच्छेदकतया पृथिवीत्वं जातिर् न तु शरीरत्वम् । जातित्वव्यवस्थापकानां कार्यतावच्छेदकत्वादीनामभावादिति चेत् तुल्यं मूर्तत्वेऽपि । जातित्वव्यवस्थापकस्य क्रियासमवायिकारणतावच्छेदकत्वस्य मूर्तत्वे सत्त्वाद्भूतत्वे च तदभावात् । अत एवोक्तं कर्म मूर्तद्रव्यसमवेतमेवेति । तस्मान्मूर्तत्वं जातिरेवेति । जातिनिबन्धनैव मूर्तशब्दव्युत्पत्तिरिति न मन्तव्यम् । तथाऽपि जरन्नैयायिकादिमतमाश्रित्येदमुपाधिनिबन्धनत्वकथनमित्यवधेयम् । उपाधिनिबन्धनेति । उक्तविधभूतत्वाद्यौपाधिकधर्मनिबन्धनेत्यर्थः । न वयं भूतादिशब्दव्युत्पत्तिनिदानं सामान्यमेव नास्तीति ब्रूमः किन्त्वङ्गीकृत्य सामान्यं तस्यानुगतत्वमात्रं निराकुर्म इति द्वितीयं प्रत्याचष्टे उपाधीनामिति । भूतत्वाद्यौपाधिकधर्माणामित्यर्थो ऽनुगतसामान्याश्रयत्वेनेति । अनुगतसामान्यघटितत्वेनेत्यर्थः । औपाधिकधर्माणामुपाद्यतिरेकपक्षे व्यावृत्ततया तेषामननुगतत्वेन व्युत्पत्तिनिदानत्वासम्भवेऽप्युपाध्यनतिरेकवादे तेषां गुणत्वपरिमाणत्वज्ञानत्वाभिधात्वादिजातिमात्ररूपत्वप्राप्त्या तेषां परम्परासम्बन्धेन घटादावप्यनुगतत्वसम्भवाद्युक्तं व्युत्पत्तिनिदानत्वमिति भावः ।

### **परिमल** 

सामान्यरहितेत्विति । भूतमूर्तादिपदशक्यतावच्छेदकतया भूतत्वादिसामान्यरहितेषु पृथिव्यादिषु पञ्चसु गगनं विना मनसा सह पञ्चसु चेत्यर्थः ॥ बाह्यैकेति । बह्यैकेन्द्रियग्राह्यगुणाश्रयत्वोपाधिना भूतपदस्यावच्छिन्नपरिमाणत्वलक्षणोपाधिना मूर्तपदस्य व्युत्पत्तिरित्यर्थः । पृथिव्यादिषु पञ्चसु तादृशा गुणा गन्धरसरूपस्पर्शशब्दा अविभुत्वात्परिच्छिन्नपरिमाणत्वं च बोध्यम् । कालादातिप्रसक्त्यर्थमिन्द्रियग्राह्येति । आत्मन्यनतिप्रसक्तये बाह्येन्द्रियग्राह्येत्युक्तिः । एकेति स्पष्टार्थम् । तच्च स्थूलपृथिव्यादिषु भूतपदव्युत्पत्तिनिमित्तम् । परमाण्वादिसाधारणभूतपदव्युत्पत्तौ तु बहिर्द्रव्यत्वावच्छिन्नर विशेषगुणाश्रयत्वादिकं ज्ञेयम् । अत एवादिपदप्रयोगः । केचित्तु बाह्येन्द्रियग्राह्यजातिमद्गुणाश्रयत्वमिति तदर्थः । एवं च परमाण्वादावपि भूतपदव्युत्पत्तिः सुशकेत्याहुः ॥ अनुगतसामान्येति । गुणत्वरूपानुगतसामान्याश्रयत्वेनानुगमसम्भवादित्यर्थः ।

### **यादुपत्यम्**

सामान्यादिरहितेष्विति । भूतत्वमूर्तत्वादिसामान्यरहितेष्वित्यर्थः । आदिपदेनोपाधिग्रहणम् । भूतत्वमूर्तत्वयोर्न सामान्यरूपत्वं साङ्कर्यात् । उपाधेश्च नानुगततेति भावः । मूर्तादिशब्देति । आदिपदेन भावाभावादिशब्दसङ्ग्रहः ॥ तत्रापिति । भूतशब्दव्युत्पत्तिर्बाह्यैकेन्द्रियग्राह्यगुणाश्रयत्वनिबन्धना । मूर्तशब्दव्युत्पत्तिस्त्वियत्तावच्छिन्नपरिमाणवत्वनिबन्धनेति विवेकः । आदिपदेन नञर्थानुल्लिखितधीविषयत्वाद्युपाधिनिबन्धना भावादिशब्दव्युत्पत्तिरिति ज्ञातव्यम् । अत्रेन्द्रियग्राह्यगुणाश्रयत्वमात्मन्यतिप्रसक्तमतो बाह्येति विशेषणम् । इदं च न भूतशब्दवाच्येषु परमाणुषु सम्भवति । तद्गुणानामतीन्द्रियत्वात् । अतो बाह्येन्द्रियग्राह्यजातिमद्गुणाश्रयत्वं विवक्षितमित्यवश्यं वाच्यम् । एतच्च बाह्येन्द्रियग्राह्यसङ्ख्यात्वादिजातिमत्सङ्ख्याद्याश्रये कालादावतिप्रसक्तमत एकेति विशेषणम् । सङ्ख्यात्वादिकं च न बाह्येन्द्रियग्राह्यमिति सर्वं सार्थकमिति ज्ञातव्यम् । उपाधीनामिति । उपाधिघटकानां पदार्थानामित्यर्थः ॥ अनुगतसामान्येति । अनुगतसामान्यैरनुगतीकृतानां तेषामुपाधिघटकत्वान्नानुगम इति भावः । अत एवाहुः । ‘परम्परासम्बद्धा जातिरेवोपाधिरिति’ ।

### **श्रीनिवासतीर्थीया** 

सामान्यरहितेष्विति । भूतत्वमूर्तत्वरूपजातिरहितेष्वित्यर्थः ॥ भूतेति । अनेकेषु पृथिव्यादिपञ्चकेष्विदं भूतमित्याद्यनुगतव्यहारान्यथाऽनुपपत्त्यैकस्य भूतशब्दस्य सङ्गतिग्रहणं वाच्यम् । न हि तत्रानुगतं भूतत्वं सामान्यं जातिरूपमस्ति । मूर्तत्वेन साङ्कर्यात् । एवमाकाशं विना मनःसहितेषु पृथिव्यादिषु मूर्तशब्दव्यवहारेण मूर्तशब्दस्य सङ्गतिग्रहणमपेक्षितम् । न हि तत्रापि मूर्तत्वमनुगतं सामान्यमस्ति । भूतत्वेन साङ्कर्यादिति भावः । गुणाश्रयत्वमवच्छिन्नपरिमाणत्वं चेति द्वन्द्वः । बाह्येन्द्रियग्राह्यगुणाश्रयत्वं भूतशब्दव्युत्पत्तौ निमित्तमवच्छिन्नपरिमाणत्वं मूर्तशब्दव्युत्पत्तौ निमित्तमिति विवेकः । इन्द्रियग्राह्यगुणाश्रयत्वस्यैव भूतशब्दव्युत्पत्तौ निमित्तत्वे मनोरूपान्तरिन्द्रियग्राह्यज्ञानादिगुणाश्रयत्वस्यात्मन्यपि सत्वात्तत्रापि भूतशब्दव्युत्पत्तिः स्यादतो बाह्येति । एवं तर्हि परमाणौ मूर्तशब्दव्युत्पत्तिर्न स्यात् । तद्गुणानां बाह्येन्द्रियाग्राह्यत्वेनोक्तनिमित्ताभावादिति चेन्न । तत्रपि बाह्येन्द्रियग्राह्यगुणसजातीयगुणाश्रयत्वस्य सत्त्वात् । एवं तर्ह्यात्मन्यपि पुनर्भूतशब्दव्युत्पत्तिः स्यात्तत्रापि बाह्येन्द्रियग्राह्यघटादिनिष्ठैकत्वादिसङ्ख्यारूपगुणसजातीयगुणशश्रयत्वस्य सत्त्वादतो बाह्यैकेन्द्रियेत्येकपदमपि देयमत्रेत्याहुः । उपाधीनां तद्घटकपर्दार्थानाम् ॥ अनुगतेति । इन्द्रियत्वगुणत्वादिरूपानुगतसामान्याश्रयत्वादित्यर्थः । तथा चेन्द्रियत्वादेरनुगतत्वेनेन्द्रियादीनामप्यनुगतत्वात्तद्घटितोपाधीनामप्यनुगतप्रायत्वमिति भावः ।

### **वाक्यार्थरत्नमाला** 

तथा सति वक्ष्यमाणेति । एवं चाङ्गीकार्ये गोत्वादेरिति वक्ष्यमाणेत्यर्थः । संकरेति । परस्परमिति शेषः । बाह्यैकेन्द्रियग्राह्यगुणाश्रयत्वस्य द्रव्यग्राहकेत्यादिरूपेण निरुक्तिर्वर्धमानेन कृता तन्निमित्तं रुचिदत्तानुसारेणाह । ननु बाह्येति । अत्र मूलानुसारेण बाह्येन्द्रियेत्युक्तम् । वस्तुतः बाह्यैकेन्द्रियेति वाच्यम् । किरणावल्यां तथैवोक्तेः । मूलस्यापि तत्रैव तात्पर्यात् । सम्मतं चैतट्टीकाकृतः । द्रव्यग्राहकेतिविवक्षायां यावदित्यस्य तदर्थत्वाश्रयणात् । अत एव बाह्येन्द्रियग्राह्यविशेषणवत्वमिति द्वितीयोपाधेर्निर्वचने यावत्पदाप्रयोग इति ध्येयम् । अव्याप्तमिति । परमाणूनामप्रत्यक्षत्वेन तत्रोक्तलक्षणाभावादिति भावः । अत्र अस्मदादीति विवक्षितम् । अन्यथा योग्यादिकमादायाव्याप्त्यभावापत्तेः । योगिबाह्यैकेन्द्रियग्राह्यपरिमाणादिगुणाश्रयकालादेरपि भूतत्वापत्तेश्चेति ध्येयम् । परमाणुपदं द्य्वणुकस्याप्युपलक्षणम् । तत्रापि उक्ताव्याप्तेः सुवचत्वात् । अत एव परमाण्वादीत्यादिपदं रुचिदत्ते इति द्रष्टव्यम् । वर्धमानेंद्वनुसारेण तदर्थमाह । अस्यार्थ इत्यादिना । गुणत्वव्याप्येत्यस्यार्थो गुणत्वन्यूनवृत्तिरिति । गुणवृत्तिपदं तु स्वरूपकथनत्वान्नात्रांतर्भावितम् । उत्तरत्र तत्स्वरूपकथनत्वोक्तिस्तु यद्यस्ति तत्तर्हि तत्स्वरूपकथनमित्यर्थतया व्याख्येया । परमाणुष्वपीत्युपलक्षणं द्य्वणुकेऽपीत्यपि ग्राह्यम् । पद्मनाभोक्तयनुसारेण द्रव्यग्राहकयावदिन्द्रियाग्राह्यत्वविशेषणकृत्यमाह । अत्र द्रव्येति । रुचिदत्तानुसारेणाह । नत्वत्रेति । अत्राग्राह्यान्तमिति पाठः । रुचिदत्ते मूलकोशे च दर्शनात् । युक्तत्वाच्च । तादृशेति । द्रव्यग्राहकयावदिन्द्रियाग्राह्यो बहिरिन्द्रियग्राह्यश्च यस्त्रसरेणुसंयोगरूपो गुणस्त्वद्वृत्तिगुणत्वव्याप्यसंयोगत्वजातिमान् यो गुणः संयोगस् तद्वत्वस्यात्मनि सत्वादव्याप्तितादवस्थ्यमित्यर्थः । संयोगत्वादीत्यादिपदेन सङ्ख्यात्वादि ग्राह्यम् । एतेन प्राक्संयोगादिकमादायापि अतिव्याप्तिवारणमभिप्रेतमिति सूचयति । सङ्ख्यातुल्यत्वात्संयोगादेरिति ध्येयम् । एतच्च गुणवृत्तिपदसद्भाव एव । अन्यथा गुणविशेषणत्वे एतद्दूषणपर्यन्तधावनानर्थक्यम् । तथाहि न तावद्गुणत्वेत्यत्रत्यगुणविशेषणता । तथा सति बहिरिन्द्रियग्राह्येत्यस्य मध्ये सत्वेनान्वयापत्तेः । तस्यापि तद्गुणविशेषणत्वे च तादृशगुणत्वव्याप्यजातिमद्गुणवत्वस्य कथंचित्त्रसरेणौ सम्भवेऽपि अन्यत्रासम्भवेनासम्भव एव । नापि उत्तरश्रुतगुणविशेषणता उक्तदोषानिस्तारात् । तस्मादयं विचारो गुणवृत्तिपदान्तर्भावपक्ष एव । उपलक्षणं चैतत् । उत्तरश्रुतगुणविशेषणत्वे उक्तरीत्या दूषणं द्रष्टव्यम् । अग्राह्यान्तमित्यप्युपलक्षणम् । ग्राह्यान्तमित्यपि द्रष्टव्यम् । तत्रापि रूपादिनिष्ठरूपत्वादिजातेर्बहिरिन्द्रियग्राह्यो यो गुणस्तस्य भावस्तत्वं तद्य्वाप्यजातित्वाभावेन तद्वद्रूपादिमति पृथिव्यादावसम्भवप्रसङ्गात् । द्वितीये तु परमाणुष्वव्याप्तिरिति द्रष्टव्यम् । तदर्थमेवेति । सङ्ख्यामादायात्मन्यतिव्याप्तिपरिहारायैवेत्यर्थः । सङ्ख्यात्वस्येत्युपलक्षणया संयोगत्वादिपरम् । मध्यदीपिकान्यायेन संयोगत्वादिजातीति मध्ये कीर्तनादिति बोध्यम् । रुचिदत्तानुसारेणाह । द्रव्यग्राहकेति । द्रव्यग्राहकयावदिन्द्रियेषु चक्षुरादीनां प्रविष्टत्वेन चक्षुरादितत्तदिन्द्रियग्राह्ये रूपत्वादौ यावदिन्द्रियाग्राह्यत्वाभावादसम्भव इत्यतोऽत्र यावदिन्द्रियग्राह्यत्वाभावो विवक्षितः । एवं च किञ्चिदिन्द्रियग्राह्याणामपि रूपत्वादीनाम् इन्द्रियान्तरग्राह्यत्वाभावेन यावदिन्द्रियाग्राह्यत्वसम्भव इत्याशयेनाह । तथाचेति ।

रुचिदत्तानुसारेणेन्द्रियपदकृत्यमाह । द्रव्यग्राहकयावदिति । सन्निकर्षविशेषेति । स च दूरस्थले कार्यान्नेय इति भावः । आत्मनीति । आत्मादावित्यर्थः । उपपादयति संयोगत्वेति । रुचिदत्तानुसारेणेन्द्रियग्राह्यत्वबहिःपदयोः कृत्यं स्वयमुपपादनपूर्वकमाह । इन्द्रियेत्यादिना । तत्रेति । आत्मनीत्यर्थः । अभिमतमिति । स्वयं समाध्यभिधानं चैतत् । प्रभामनोनिष्टेति । तादृशः सामान्यगुणस्तु परिमाणरूपस्तत्साधारणी च सा चक्षुर्मात्रग्राह्याच एवंरूपा या उत्कर्षापकर्षरूपा जातिस्तद्वत्परिमाणं तल्लक्षणो गुण इति यावत् । तद्वन्मनस्तद्य्वावृत्तय इत्यर्थः । उत्कर्षापकर्षजातिरपि गुणत्वव्याप्यत्वादाह । गुणत्वव्याप्यत्त्वं चेति । एतच्च वस्तुद्वयगतपरिमाणयोरुत्कर्षापर्करूपा जातिरस्तीति मतेन । तदभावमतेतु गुणत्वव्याप्यपरमनोदेयमेव । रुचिदत्तानुसारेणाह । गुणगतपदमिति । यद्यपि पद्मनाभेन चक्षुर्मात्रग्राह्यप्रभावृत्तिप्रभात्वरूपजात्यधिकरणप्रभावतस्तदवयवस्य प्रभात्वस्यापि गुणत्वन्यूनवृत्तित्वेऽपि गुणत्वन्यूनवृत्तिजात्यपेक्षया न्यूनवृत्तित्वाभावेन गुणत्वव्याप्यपदार्थवत्वेन द्रव्यग्राहकयावदिन्द्रियाग्राह्यबहिरिन्द्रियग्राह्यगुणत्वव्याप्यजातिमदाश्रयत्वमस्तीति प्राप्तातिव्याप्तिपरिहाराय गुणवृत्तीति पदोपादानम् । प्रभायाश्च तेजोरूपतया गुणत्वाभावेन प्रभात्वस्य गुणवृत्तित्वाभावेन न तदादायावयवेऽति व्याप्तिरिति स्थलान्तरातिव्याप्तिपरिहारायैव गुणगतेतिविशेषणमभिहितमिति तथैव वक्तुमुचितम् । अग्रिमगुणपदस्य व्यर्थत्वस्य वक्ष्यमाणत्वेन तस्याव्यावर्तकत्वात् । तथापि प्रभावदवयवस्यापि तेजस्त्वेन लक्ष्यत्वादतिव्याप्तेरभावेन न तद्य्वावृत्यर्थं विशेषणान्तरोपादानं सार्थकमिति भावेन तथानुक्तमिति ध्येयम् । रुचिदत्तानुसारेणाह । जातिपदं चेति । आशुविनाशी यो विशेषगुणस्तस्य भावस्तत्वं तच्छून्यो यः सामान्यगुणस्तदन्यत्वस्योपाधेर् द्रव्यग्राहकयावदिन्द्रियाग्राह्यबहिरिन्द्रियग्राह्यत्वेन तादृशोपाधिज्ञानादिमदात्मन्यतिव्याप्तिवारणायेत्यर्थः । कथं तस्योपाधेर् द्रव्यग्राहकेत्यादिविशेषणोपेतत्वमित्यतस्तदुपपादयति । तस्येति । ततश्चोक्तोपाधेरुक्तरूपत्वात्तद्ज्ञानादिमदात्मानमादायातिव्याप्तिर्युक्तेति भावः । तादृशजातिमदाश्रयत्वमात्रेणैव सर्वव्यावृत्तेर्व्यर्थं गुणपदमित्याह । अग्रिमगुणपदमिति । किरणावलीकृता बाह्येकैकेन्द्रियग्राह्यगुणवत्वस्येव बाह्येन्द्रियग्राह्यविशेषगुणत्वस्याप्युपाधेरुक्तत्वेन तं सङ्गृह्णाति । उपलक्षणं चेति । अस्यापि यथाश्रुतस्य परमाणुष्वव्याप्तिमाशङ्क्य वर्धमानोक्तविवक्षाविशेषेण परिहरति । तथापीति । रुचिदत्तानुसारेण विशेषकृत्यमाह । अत्रेत्यादिना ।

संस्कारत्वमादायेति । भावनाख्यसंस्कारस्य महत्वाश्रयेन्द्रियग्राह्यविशेषगुणभूतभावनावृत्तिर्गुणत्वन्यूनवृत्तिर्या सङ्करत्वजातिस्तत्वेन तादृशभावनावदात्मन्यतिव्याप्तिरित्यर्थः । गुणविशेषणत्वे चात्मगतभावनाया बहिरिन्द्रियाग्राह्यत्वेन महत्वाश्रयेन्द्रियग्राह्यविशेषगुणत्वाभावेन तद्वृत्तिगुणत्वव्याप्यजातिमद्भावनाश्रयत्वानुपपत्याऽतिव्याप्तेरभावादिति भावः । इन्द्रियपदकृत्यमाह । महत्वेति । इयत्ता परिच्छेद इति । अत्रेयत्तेतिपदयुक्तपाठानुसारेणेदं व्याख्यानम् । अवच्छिन्नेति किरणावल्यनुसारेण मूलपाठपक्षेतु अवच्छिन्नं यत्परिमाणं तद्योगित्वमित्यर्थोऽवसेयः । अत एवेयत्तावच्छिन्नमित्यस्य परिच्छिन्नमित्येव तात्पर्यं वर्णितमिति ध्येयम् । ननु कर्मसमवायीकारणतावच्छेदकत्वेनेत्यादि रुचिदत्तानु सारेण मूर्तत्वस्य जातित्वमाक्षिप्य समाधत्ते । यद्यपि मूर्तत्वमित्यादिना । अत्रार्थे शिवादित्यमिश्रवाक्य संमतिमाह । अत एवोक्तमिति । जरन्नैयायिकमतमिति । भूतत्वविरोधस्तावदात्मत्वादिजातावस्तीति सर्ववादिसिद्धम् । तत्र नात्मत्वत्वं विरोधितावच्छेदकम् अनुगमनात् किं तु मूर्तत्वसामानाधिकरणात्यन्ताभावप्रतियोगित्वे सति भूतत्वप्रतियोगिकात्यन्ताभावसामानाधिकरणजातित्वम् । एवं च यदि मूर्तत्वं जातिः स्याद्भूतत्वविरुद्धं स्यादिति न मूर्तत्वं जातिरिति तेषामुपपादनप्रकारः सचायुक्तः । तथा सति शरीरत्वविरोधस्यापि आत्मत्वादौ सत्वे उक्तन्यायस्य तत्राप्यापत्या पृथिवीत्वं यदि जातिः स्यात्तर्हि शरीरत्वविरोधि स्यादिति न्यायसामान्येन पृथिवीत्वस्यापि जातित्वं न स्यात् । व्यक्तयभेदाद्यतिरिक्तबाधकान्तरापत्तेश्चेति तत्रास्वरसो बोध्यः । उपाधित्वानुगमतादवस्थ्यं मत्वा व्याचष्टे । उक्तविधेति । एवमुत्तरत्रापि ।

------------------------------------------------------------------------

श्रुतिरप्याह सादरम्

**श्रुतिरप्याह सादरम्**

### **सुधा**

किञ्चानुगततन्तुत्वपटत्वादिसामान्याभावे कार्यकारणभावावधारणं न स्यात् । ततश्च कायार्थिनः कारणे प्रवृत्तिर्न स्यात् ।

### **शेषवाक्यार्थचन्द्रिका**

एवं मूलेऽन्यथासिद्धत्वेन कण्ठोक्तव्युत्पत्त्यन्यथाऽनुपपत्तिमभिधाय अपिपदेन सङ्गृहीतकार्यकारणभावावधारणाद्यनुपपत्तिमपि तत्साधकतया विवक्षुः कार्यकारणभावावधारणानुपपत्तिं तावदाह किञ्चेति । अनुगतेत्यतः पूर्वं कारणत्वकार्यत्वावच्छेदकेति पूरणीयम् । इष्टापत्त्या तर्कस्याभासतां निरस्यति ततश्चेति ।

### **वाक्यार्थरत्नमाला** 

अन्यथासिद्धत्वेनेति । अन्यथा सादृश्यरूपप्रकारान्तरेण सिद्धतया कण्ठत उक्ता या व्युत्पत्तिस्तस्या अन्यथाऽनुगतसामान्याभावेऽनुपपत्तिमित्यर्थः । कार्यकारणभावावधारणाद्यनुपपत्तिमिति । तदन्यथानुपपत्तिमित्यर्थः ।

------------------------------------------------------------------------

श्रुतिरप्याह सादरम्

**श्रुतिरप्याह सादरम्**

### **सुधा**

कार्यकारणभावे ह्यन्वयव्यतिरेकौ वोपदेशो वा प्रमाणम् । न च व्यावृत्तेषु वस्तुष्वन्वयव्यतिरेकग्रहणमुपपद्यते । नियमव्यभिचारयोर्दुर्ज्ञानत्वात् ।

### **शेषवाक्यार्थचन्द्रिका**

नन्वनुगततन्तुत्वाद्यभावेऽप्यस्तु कार्यकारणभावावधारणमित्यप्रयोजकोऽयं तर्क इत्यतो अनुगतसामान्यस्य कार्यकारणभावावधारणे प्रयोजकतामुपदर्शयितुं सम्प्रतिपन्नं तत्प्रमाणं तावदाह कार्येति । तर्हि ताभ्यामेव कार्यकारणभावावधारणोपपत्तेर्नानुगतसामान्यस्य तत्रोपयोगसिद्धिरिति अप्रयोजकत्वतादवस्थ्यमित्यतो नान्वयव्यतिरेकयोरज्ञातयोस् तदवधारकत्वमतिप्रसङ्गात् । किन्तु ज्ञातयोरेव, तज्ज्ञानं चानुगतसामान्यं विना न सम्भवतीत्यस्त्येवानुगतसामान्यस्यान्वयव्यतिरेकग्रहणोपपादकतया तत्रोपयोग इत्यभिप्रेत्यानुगतसामान्याभावेऽन्वयव्यतिरेकग्रहणासम्भवमुपपादयति न च व्यावृत्तेष्विति । अनुगतकार्यतावच्छेदककारणतावच्छेदकधर्मशून्येष्वित्यर्थः । कुतोऽनुगतसामान्याभावेऽन्वयव्यतिरेकग्रहणानुपपत्तिर्येन तदुपपादकतयाऽनुगतसामन्यस्य प्रयोजकता स्यादित्यतोऽनुगतसामान्यस्यान्वयव्यतिरेकनियमतदनियमरूपव्यभिचारग्रहहेतुत्वादित्यभिप्रेत्य तदभावे तयोर्दुग्रहत्वमाह नियमव्यभिचारयोरिति । व्यक्त्यपेक्षया नियतत्वस्य दण्डादाविव रासभेऽपि सत्वाद् दण्डस्यान्वयव्यतिरेकावेव, रासभस्य च न ताविति न नियमानियमौ ज्ञातुं शक्याविति जात्यपेक्षयैव तौ ग्राह्यौ । ततश्च जातिसद्भावपक्षे दण्डजातीयस्य घटजातीयापेक्षया नियम एव, रासभजातीयस्य च घटजातीयापेक्षयाऽनियम एवेत्येवं नियमानियमयोर्ज्ञातुं शक्यत्वेऽप्यनुगतसामान्याभाववादिमते रासभादाविव दण्डादावपि जात्यभावेन तदपेक्षया नियमस्याप्यसम्भवेन दण्डादेर्नियम एव रासभादेश्चानियम इति न नियमव्यभिचारौ ज्ञातुं शक्यावित्यर्थः ।

### **परिमल** 

नियमव्यभिचारयोर्दुर्ज्ञानत्वादिति । तन्तुपटव्यक्तिविशेषापेक्षया नियमस्य रासभेऽपि सत्वात् । पटान्तरं प्रति रासभो व्यभिचारी चेत्तन्तुरपि तथेति तन्त्वादौ नियमस्य रासभादौ व्यभिचारस्य दुर्ज्ञानत्वेन कारणाकारणविभागो न स्यादिति भवः ।

### **यादुपत्यम्**

अन्वयव्यतिरेकौ वेति । व्यभिचारज्ञानाभावसहकृतमन्वयव्यतिरेकसहचारग्रहणमित्यर्थः । न च व्यवृत्तेष्विति । तेषामानन्त्येन तत्रैव पुरुषायुषपर्यवसानप्रसङ्गादिति भावः । ननु सर्वेषु वस्तुषु तदसम्भवेऽपि प्रसिद्धेषु कतिपयेषु तद्ग्रहणमुपपद्यत एवेत्यत आह नियमेति । अप्रसिद्धेषु वस्तुषु किमेवमन्वयव्यतिरेकयोर्नियम उत क्वचित्तव्द्यभिचार इति निश्चेतुमशक्यत्वादित्यर्थः । तथा चाप्रसिद्धव्यक्त्यन्तरे व्यभिचारसंशयेन क्वाचित्कमन्वयव्यतिरेकग्रहणं न कारणताग्राहकमिति भावः । अनुगतसामान्याङ्गीकारे तु पटत्वतन्तुत्वादौ कार्यकरणभावावच्छेदकतयोपदेशादिनाऽवगते यत्र यत्रावच्छेदकधर्मदर्शनं तत्र तत्रोपदेशाद्यभावेऽपि कार्यकारणभावावधारणमुपपद्यत इति द्रष्टव्यम् ।

### **श्रीनिवासतीर्थीया** 

व्यावृत्तेषु अननुगतैकैकव्यक्तिषु । कुतो नोपपद्यत इत्यत आह नियमव्यभिचारयोरिति । अन्वयव्यतिरेकयोरित्यर्थः । न ह्येकस्मिंस्तन्तौ पटकारणत्वं गृहीतुं शक्यं, तथा सति क्वचिद्रासभसद्भावदशायामपि पटोत्पत्तेस्तस्यापि कारणत्वं गृह्येत । न वैतत्तन्त्वभावे पटाभाव इति व्यभिचारो व्यतिरेको वा गृहीतुं शक्यते, तथा सत्येतत्तन्त्वभावेऽपि कदाचित्पटोत्पत्तिशङ्कापत्तेः । अनुगतसामान्याङ्गीकारे तु तन्तुत्वावच्छिन्ने सति पटत्ववच्छिन्नं भवति तदभावे तदभाव इति तन्तुत्वावच्छेदेन पटत्वावच्छेदेन च कार्यकारणभावग्रहणे नातिप्रसङ्ग इत्याहुः ॥

### **वाक्यार्थरत्नमाला** 

अन्वयव्यतिरेकनियमेति । अन्वयव्यतिरेकनियमस्तदनियमरूपो व्यभिचारश्च तद्ग्रहेत्यर्थः ।

------------------------------------------------------------------------

श्रुतिरप्याह सादरम्

**श्रुतिरप्याह सादरम्**

### **सुधा**

उपदेशश्चानन्तेषु न सम्भवत्येवेत्युक्तम् ।

### **शेषवाक्यार्थचन्द्रिका**

ननु तथाऽप्युपदेशेन कार्यकारणभावावधारणं विनैवानुगतसामान्यं भविष्यतीत्यप्रयोजकत्वमेवेत्यत उपदेशस्यानुगतकारणतावच्छेदककार्यतावच्छेदकधर्मावधारणद्वारा कार्यकारणभावावधारणहेतुत्वेन स्वातन्त्र्येण तद्धेतुत्वाभावाद् अस्त्येवात्राप्यनुगतसामान्यापेक्षेत्यभिप्रेत्य स्वातन्त्र्येणोपदेशस्य कार्यकारणभावावधारणहेतुतां निराचिकीर्षुः किं प्रतिपिण्डमुपदेशः कार्यकारणभावावधारणहेतुरित्यभिमतं, किंवा व्यक्तिविशेषनिष्ठः स तद्धेतुरिति विकल्पद्वयम् । द्वितीयेऽपि व्यक्तिविशेषनिष्ठ उपदेशः किं तत्रैव कार्यकारणभावावधारकः, किं वा सार्वत्रिकतद्धेतुः । नाद्यः । तथा सत्यनुपदिष्टे कारणत्वानवधारणेनाप्रवृत्तिप्रसङ्गात् । न द्वितीयः । विनैवैकेन निमित्तेनोपदेशाभावेऽपि व्यक्त्यन्तरे कारणत्वावधारणे रासभादेरपि तदवधारणप्रसङ्गेन व्यक्तिविशेषनिष्ठस्योपदेशस्यानुगतसामान्यावधारकतया सार्वत्रिकव्युत्पत्तिहेतुत्वस्यावश्याश्रवणीयत्वादनुगतसामान्यसिद्धिरिति नाप्रयोजकत्वं तस्येति द्वितीयपक्षदूषणं चाभिप्रेत्याद्यपक्षदूषणमुक्तदूषणातिदेशेन दूषयति उपदेशश्चेति । तथा सति कार्यकारणभावावधारण एव पुरुषायुषपर्यवसानप्रसक्तेरित्यर्थः ।

### **परिमल** 

इत्युक्तमिति । तेषामानन्त्येन व्युत्पत्तावेव पुरुषायुषपर्यवसानादित्यनेनेति भावः ।

### **वाक्यार्थरत्नमाला** 

अनुगतं सामान्यं विनैवेति सम्बन्धः । विकल्पद्वयमित्यस्याभिप्रेत्येति वक्ष्यमाणेन सम्बन्धः । द्वितीयेऽपीत्यस्येति द्वितीयदूषणं चेति वक्षमाणेनान्वयः ।

### **सुधा**

अपि च व्याप्तिज्ञानमप्यनुगतसामान्याभावेऽनुपपन्नं स्यात् । व्यावृत्तवस्तूनामन्वयव्यतिरेकावगमानुपपत्तेः ।

### **शेषवाक्यार्थचन्द्रिका**

अनुगतेति । व्याप्यव्यापकतावच्छेदकधूमत्ववह्नित्वाद्यनुगतसामान्येत्यर्थः । नन्वनुगतसामान्यस्य व्याप्तिग्रहणेनोपयोगं पश्याम इत्यप्रयोजकोऽयं तर्क इत्याशङ्क्यान्वयव्यतिरेकाभ्यां वोपदेशेन वा व्याप्तिर्ज्ञातव्या । अन्वयव्यतिरेकयोश्च गृहीतयोरेव तद्धेतुत्वम् । तद्ग्रहणं चोक्तरीत्याऽनुगतसामान्यसापेक्षमेवेत्यन्वयव्यतिरेकग्रहणोपपादकतयाऽस्त्येवानुगतसामान्यस्य तत्रोपयोग इत्यभिप्रेत्यानुगतसामान्याभावेऽन्वयव्यतिरेकग्रहणानुपपत्तिमाह व्यावृत्तेति । धूमत्ववह्नित्वाद्यनुगतधर्मशून्यानामित्यर्थः । उक्तरीत्या नियमव्यभिचारयोर्दुर्ज्ञानत्वादिति भावः । उपलक्षणं चैतत् । उपदेशेन व्याप्तिग्रहपक्षेऽपि पूर्ववदुपदेशस्य स्वातन्त्र्येण तद्धेतुत्वानुपपत्त्या धूमत्वादिसामान्यधर्मावधारकतयैव तद्धेतुत्वस्याङ्गीकर्तव्यत्वाद् अस्त्येवानुगतसामान्यापेक्षेत्यपि द्रष्टव्यम् ॥

### **परिमल** 

अन्वयव्यतिरेकावगमेति । व्यक्तिविशेषापेक्षयाऽन्वयस्य रासभेऽपि सत्वाद् एतत्तन्त्वभावे पटाभाव इति व्यतिरेकस्य तादृशव्यक्तिविशेषेऽनुपलम्भात् पटान्तरापेक्षया च व्यतिरेकस्या भावाच्च तदवगमानुपपत्तेरित्यर्थः । एवमग्न्यादावपि ज्ञेयम् । तथा च कार्यकारणानुमित्याद्ययोग इति भावः । अन्वयव्यतिरेकेत्यस्य सहचारावगमानुपपत्तेरिति वार्थः । तत्साध्यत्वाव्द्याप्तिग्रहस्येति भावः ।

### **यादुपत्यम्**

नन्वनुगतसामान्याभावेऽपि व्यभिचारज्ञानाभावसहकृतमन्वयव्यतिरेकसहचारदर्शनमेव व्याप्तिज्ञानजनकं भविष्यतीत्यत आह व्यावृत्तेति । तेषामानन्त्येन ज्ञातुमशक्यत्वादिति भावः । केषाञ्चित्तदवगमस्तूक्तरीत्या व्यभिचारशङ्काकलङ्कितो न व्याप्तिज्ञानजनकः । अनुगतसामान्याङ्गीकारे तु धूमत्वादौ व्याप्त्यवच्छेदकतयोपदेशादिनाऽवगते यत्र यत्र तद्दर्शनं तत्र तत्र व्याप्त्यवधारणमुपदेशाद्यभावे अप्युपपद्यत इति ज्ञातव्यम् ।

### **श्रीनिवासतीर्थीया** 

अन्वयव्यतिरेकेति । व्याप्तीत्यर्थः ।

[Load More](javaऽcriptःvoid(0))
