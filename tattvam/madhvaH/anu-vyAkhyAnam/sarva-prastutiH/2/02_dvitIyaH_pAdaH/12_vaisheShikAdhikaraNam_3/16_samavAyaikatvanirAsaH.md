+++
title = "१६ समवायैकत्वनिरासः"
upstream_url = "https://dvaitavedanta.in/category-details/7837/975/sharam/sathha/thavat/thavat/vashas/samava"
+++
## औपाधिकविशिष्टाद्यमपि तद्वस्तु किं ततः

**समवायैकत्वनिरासः**

**औपाधिकविशिष्टाद्यमपि तद्वस्तु किं ततः**

### **सुधा**

एवं समवायं स्वरूपतो निराकृत्येदानीं यत्समवायस्य सर्वत्रैकत्वं नित्यत्वं च ‘तत्वं भावेने’ति सूत्रेणोक्तम्, तत्वं, समवायस्य सर्वत्रैकत्वं नित्यत्वं च, भावेन, सत्तया व्याख्यातमिति । तदपि निराचिकीर्षुरादौ तावदेकत्वं निराकर्तुं पीठमारचयति औपाधिकेति ।

## **अनुव्याख्यानम्**

***औपाधिकविशिष्टाद्यमपि तद्वस्तु किं ततः ॥***

***अन्यत् .................***

औपाधिकः पाचकयाजकादिर् विशिष्टो नीलाग्निमदादिः । आद्यग्रहणादुपलक्षितग्रहणम् । अपिशब्दो दूषणान्तरसमुच्चयार्थः । तद्वस्तूपाध्यादित्रयम् । किंशब्दस्योभयतः सम्बन्धः । तत उपाध्यादित्रयात् । वस्त्वित्येतदौपाधिकविशिष्टाद्यमित्यनेनापि सम्बध्यते ।

### **शेषवाक्यार्थचन्द्रिका**

‘औपाधिकविशिष्टाद्यमि’त्युत्तरग्रन्थस्यौपाधिकादेरुपाध्याद्यतिरेकानतिरेकविचारपरस्य पूर्वेण सङ्गत्यप्रतीतेरानर्थक्यं तथाऽपि समवायैकत्वं निराकर्तुं तत्पीठिकारचनरूपत्वेनोत्तरग्रन्थसङ्गतत्वान्न तदानर्थक्यमित्यभिप्रेत्य वृत्तानुवादपर्वकमुत्तरग्रन्थसङ्गततया तं योजयति एवमित्यादिना ॥ औपाधिकः पाचकयाजकादिरिति । न चोपाधेरपि विशेषणोपलक्षणान्यतरत्वात् । औपाधिकस्यापि विशिष्टोपलक्षितान्यतरत्वमेवेति तद्ग्रहणेनैव गृहीतत्वात्पृथक् तद्ग्रहणं न युक्तमिति वाच्यम् । विशेष्यप्रतियोगिकतन्निष्ठभेदज्ञापकत्वमुपाधित्वम् अन्यप्रतियोगिकविशेष्यनिष्ठभेदज्ञापकत्वं च विशेषणत्वादिकमिति तद्भेदविवक्षया पृथग्ग्रहणसम्भवात् । उभयत इति । किं तद्वस्तु किं वा ततोऽन्यदित्युभय इत्यर्थः । सम्बध्यत इत्यनेनौपाधिकविशिष्टाद्यं वस्तु किं तद्वस्तु किं वा ततोऽन्यदिति वाक्ययोजनोक्ता भवति ।

### **परिमल** 

तावदेकत्वमिति । एवमेवासतः सत्तासमवाय इति वक्ष्यमाणनित्यत्वनिरासापेक्षया तावच्छब्दः ॥ दूषणान्तरेति । समवायपक्षे प्रागुक्ताप्रामाणिकत्वादिदूषणापेक्षया सिद्धसाधनत्वादिदूषणान्तरेत्यर्थः । औपाधिकविशिष्टाद्यमित्यनूद्य किं तद्वस्तु किं (वा) ततोऽन्यदिति योजनेति भावेन तद्वस्त्वित्यनूद्य तस्यार्थमाह तद्वस्तूपाध्यादित्रयमिति । उपाधिपुरुषतत्सम्बन्धा इत्यर्थः ।

### **वाक्यार्थरत्नमाला** 

तत्वं भावेनेति सूत्रेणोक्तमिति मूलम् इदं च ....... (अत्र कश्चनभागोलुप्तः) शङ्कते । एकत्वं निराकर्तुं पीठमाचरयतीति मूलम् । अनेनास्य चैकत्वात् सिद्धसाधनमित्यादिकमेकत्वनिरासकम् । औपाधिकविशिष्टेत्यादिकं पीठिकारचनरूपमिति विवेकः सूचितः । समवायैकत्वं निराकर्तुं तत्पीठिकेति टीकायामपि पूर्वोक्तमेवाभिप्रेतम् । अत एवोत्तरग्रन्थसङ्गतत्वादित्युक्तम् । तेनास्य चेत्याद्युत्तरग्रन्थेन समवायैकत्वनिराकरणोपयोगितया तत्पीठिकारचनरूपतयौपाधिकेत्यादि भाष्यं प्रवृत्तमिति सूचनात् । एवमेव नित्यत्वनिराकरणपरतयैवमेवेत्यादि भाष्यव्याख्यानानन्तरं यद्वा समवायेत्यादिकं यन्मूलं तदवतारे वाक्यजातस्य समवायैकत्वं निराकर्तुं पीठिकारचनपरतया व्याख्यानमनुचितमिति वाक्येऽपि विवेको ज्ञेयः । विशेषणत्वादिकमिति । आदिपदेनोपलक्षणत्वपरिग्रहः ।

------------------------------------------------------------------------

औपाधिकविशिष्टाद्यमपि तद्वस्तु किं ततः

**औपाधिकविशिष्टाद्यमपि तद्वस्तु किं ततः**

### **सुधा**

अयमर्थः । समवायस्य सर्वत्रैकत्वं वदतेदं तावद्विविच्यताम् । एक एव पुरुषः पचनयजनादिभिरुपाधिभिरवच्छेदकैर्धर्मैः पाचको याजकश्चेत्याद्यभिधीयते; स पाचकयाजकादिरौपाधिकोऽर्थः किं पचनाद्युपाधिपुरुषतत्सम्बन्धेभ्योऽनन्य उतान्य इति । तथा समानाधिकरणं व्यावर्तकं विशेषणम् । यथोत्पलस्य नीलं रूपं पर्वतस्य चाग्निः । व्यधिकरणं तु व्यावर्तकमुपलक्षणम् । यथा नीलरूपगतं नीलत्वमुत्पलस्य ।

अन्ये तु कार्यप्रवेशाप्रवेशाभ्यां विशेषणोपलक्षणयोर्भेदमाचक्षते । यथा लम्बकर्ण आनीयतां चित्रगुरानीयतामिति ॥ अपरे तु शाब्दसामानाधिकरण्यवैयधिकरण्याभ्याम् । यथा दण्डी देवदत्तो जटाभिस्तपस इति ॥ केचित्पुनर्व्यवच्छित्तिसमये सत्त्वासत्त्वाभ्याम् । तत्र विशिष्टं नीलमग्निमान्वा विशेषणविशेष्यतत्सम्बन्धेभ्योऽनन्यद् अन्यद्वा । उपलक्षितं चोपलक्षणोपलक्ष्यतत्सम्बन्धेभ्योऽनन्यद् अन्यद्वेति ।

तत्रान्यत्वपक्षस्तावदनुभवाभ्युपगमोपपत्तिविरुद्धत्वादसम्भावित एव । न हि पाचकादिः पचनादित्रयातिरिक्तोऽनुभूयते । न च योग्यस्याननुभवे सत्त्वं सिद्ध्यति । नाप्यग्निमदादिः पर्वताद्यतिरिक्तोऽनुभूयते । अतिरिक्तत्वे चौपाधिकविशिष्टादेर्द्रव्याद्यन्तर्भावासम्भवात् । षट्पदार्थातिरेकप्रसङ्गेनाभ्युपगमविरोधः स्यात् । यदि चौपाधिकविशिष्टाद्यमतिरिक्तं स्यात् तदा पाचकमानयेत्युक्ते पुरुषाद्यानयनं न क्रियेतेत्याद्युपपत्तिविरोधः ।

### **शेषवाक्यार्थचन्द्रिका**

ननु कथमस्य समवायैकत्वनिराकरणं प्रति पीठिकारचनरूपत्वमित्यतस्तद्दर्शयितुमाह अयमर्थ इति ॥ समानाधिकरणमिति । जटाभिस्तापस इत्यादौ तृतीययोपलक्ष्यमाणोपलक्षणभावे जटादावतिव्याप्तिनिरासाय समानाधिकरणमित्युक्तम् । न च तदपि यत्किञ्चित्समानाधिकरणमिति कथं तेन तन्निरासः । स्वप्रत्याय्यव्यावृत्त्या सहैकाधिकरणत्वस्य समानाधिकरणपदेन विवक्षितत्वात् । तावत्येवोच्यमाने नीलमुत्पलमित्यत्र नैल्यापादिता नीलव्यावृत्त्या सहैकाधिकरणे गगनोत्पलसंयोगादावतिव्याप्तिः । तदर्थं व्यावर्तकमित्युक्तम् । तद्व्यावृत्तिबुद्धिजनकविशिष्टज्ञानावच्छेदकमिति च तदर्थः । अतो न नीलरूपरहितपदार्थव्यावृत्तिसमानाधिकरणे नीलरूपरहितपदार्थतादात्म्याभावलक्षणां व्यावृत्तिं सत्तयैव प्रत्याययति उत्पलेन्द्रियसंयोगादावतिव्याप्तिः । अधिकरणं चात्र देशकालोभयरूपं विवक्षितम् । तेन यत्राश्रये यत्कालीना व्यावृत्तिः प्रत्याय्या तत्कालीनतदधिकरणवृत्ति विशेषणमन्यदुपलक्षणमित्यर्थपर्यवसानात् काककालीनगृहव्यावृत्तिपरे प्रयोगे काकस्य विशेषणत्वेऽपि सामान्यतो गृहविशेषव्यावृत्तिपरे प्रयोगे काकस्योपलक्षणत्वसम्भवान्नोपलक्षणाभावप्रसङ्ग इति ध्येयम् ॥ व्यधिकरणं त्विति । एतच्च विशेषणाऽतिव्याप्तिपरिहारायोक्तम् । व्यधिकरणत्वं च स्वप्रत्याय्यव्यावृत्त्या सह विवक्षितमिति न यत्किञ्चिद्व्यधिकरणे विशेषणेऽतिप्रसङ्गः । तावन्मात्रं विशेष्यस्याप्यस्तीति तत्रातिप्रसङ्गवारणाय व्यावर्तकमित्युक्तम् । व्यावृत्तिबुद्धिजनकविशिष्टज्ञानावच्छेदकमित्यर्थान् नादृष्टेश्वरादावतिव्याप्तिरिति भावः । असम्भावनापरिहाराय तदुभयं क्रमेणोदाहरति यथेति । एवमुत्तरत्रापि द्रष्टव्यम् ।

कार्यप्रवेशेति । कार्यान्वयि विशेषणं तदनन्वय्युपलक्षणमिति कार्यान्वयानन्वयाभ्यामित्यर्थः ॥ शब्देति । एकविभक्त्यन्तपदवाच्यं विशेषणं भिन्नविभक्त्यन्तपदवाच्यमुपलक्षणमिति शाब्दसामानाधिकरण्यवैयधिकरण्याभ्यामित्यर्थः । अत्र चैकत्वं सारूप्यमभिमतं न त्वभेदः । तथा सति दण्डी पुरुष इत्यादौ प्रथमैकवचनव्यक्तिभेदस्य सत्त्वेनैकत्वाभावादसम्भवप्रसङ्गात् । सारूप्यमप्यत्र व्यावर्त्यवाचकपदविभक्त्यैव विवक्षितम् । अन्यथा यत्किञ्चित्तृतीयान्तपदसारुप्यस्य जटाभिरिति तृतीयायामपि सद्भावेन तत्रातिव्याप्त्यपरिहारापातात् । व्यावर्त्यवाचकपदविभक्त्या सारूप्यविवक्षायां तु न तत्रातिव्याप्तिः । व्यावर्त्यः पुरुषस्तद्वाचकं पदं पुरुष इति पदं तत्र या विभक्तिः प्रथमा तया सह सारूप्यस्य जटाभिरित्युपलक्षणे विद्यमानतृतीयाया अभावात् । यद्यपि च प्रथमतृतीययोरपि विभक्तित्वादिना सारूप्यसत्त्वान्न तद्विवक्षयाऽपि तत्प्रतीकारः सम्भवति तथाऽपि विभक्तिविभाजकप्रथमात्वादिधर्मपुरस्कारेण तद्विवक्षणान्नातिप्रसङ्गः । न चैवं जटानां स्तापस इति प्रयोगे जटानामप्युक्तरूपसामानाधिकरण्यसत्त्वाद्विशेषणत्वप्रसङ्ग इति वाच्यम् । तत्र तस्येष्टत्वात् । न चैवमुपलक्षणत्ववादविरोधः । तृतीयाप्रयोगकाले तासामुपलक्षणत्वाभिप्रायेण तदुपपत्तिरिति ध्येयम् । एवं व्यावर्त्यवाचकपदविभक्तिविरूपविभक्त्यन्तपदवाच्यत्वस्यैव द्वितीयलक्षणे विवक्षितत्वान्न कश्चित्क्षुद्रोपद्रव इति ॥ व्यवच्छित्तिसमय इति । स्वप्रत्याय्यव्यावृत्तिसमय इत्यर्थः ।

ततश्च यावत्स्वप्रत्याय्यव्यावृत्तिभावि विशेषणं यावत्स्वप्रत्याय्यव्यावृत्त्यभावि तूपलक्षणमित्युक्तं भवति । मूलेऽन्यत्वपक्षस्यासम्भावितत्वेनानुपपन्नतायाः स्पष्टत्वाददूषणमिति न तददूषणान्न्यूनत्वं शङ्क्यमित्यभिप्रेत्य स्वयं तत्पक्षस्यासम्भावनानिमित्तप्रदर्शनपूर्वकमसम्भाविततामाह तत्रेति । तत्कथमित्यतोऽनुभवविरुद्धतां तावदुपदर्शयति न हीति । प्रतिज्ञातमभ्युपगमविरोधमुपदर्शयति अतिरिक्तत्वे चेति ॥ द्रव्यान्तर्भावासम्भवादिति । गुणादावपि तस्य वृत्तेर्न द्रव्यादित्वं तस्येति भावः । उपपत्तिविरोधमप्युपदर्शयति यदि चेति ॥

### **परिमल** 

समानाधिकरणमिति । स्वबोध्यव्यावृत्तिसमानाश्रयमित्यर्थः । एतेन व्यधिकरणमित्युक्तार्थम्(ः) । अन्यद्वेतीतीतिशब्दस्यायमर्थ इति पूर्वेणान्वयः । अन्यत्वपक्षं स्वयं निराह तत्रान्यत्व पक्ष इत्यादिना अनुपपन्न एवेत्यन्तेन । अनुभवादित्रितयविरोधं क्रमेण व्यनक्ति न हीति, अतिरिक्तत्वे चेति, यदि चेतिग्रन्थेन । अग्निमदादिरित्यादिपदेनप्रागुक्तचतुर्विधोपलक्षितग्रहः ॥ द्रव्याद्यन्तर्भावासम्भवादिति । गुणानाश्रयत्वाद् गुणादावपि वैशिष्ट्यादेः सत्वादिति भावः ।

### **यादुपत्यम्**

समानाधिकरणमिति । प्रत्याय्यव्यावृत्तिसमानाधिकरणमित्यर्थः । एवं व्यधिकरणमित्यत्रापि प्रत्याय्यव्यावृत्तिव्यधिकरणमित्यर्थः । मूलेऽन्यत्वपक्षः स्फुटदूषणत्वान्न दूषित इत्यभिप्रेत्य स्वयं तं दूषयति तत्रान्यत्वपक्ष इत्यादिना ॥ द्रव्याद्यन्तर्भावेति । गुणादावपि तस्य वृत्तेरिति भावः ।

### **श्रीनिवासतीर्थीया** 

शाब्दसामानाधिकरण्यम् एकविभक्त्यन्तपदवाच्यत्वम् । भिन्नविभक्त्यन्तपदवाच्यत्वं वैयधिकरण्यम् । एताभ्यां विशेषणोपलक्षणयोर्भेदमाचक्षत इत्यनुवर्तते । व्यवच्छित्तिर् व्यावृत्तिः । तद्बोधसमये यत्सत्तद्विशेषणम् । यथा दण्डो देवदत्तस्य । व्यावृत्तिबोधसमये यदसत्तदुपलक्षणम् । यथा काको गृहस्येति । एताभ्यां विशेषणोपलक्षणयोर्भेदमाचक्षत इति सम्बन्धः । अनुभवादिविरोधं क्रमेणोपपादयति न हीत्यादिना । नन्वननुभूयमानस्याप्यतिरिक्ततया सत्वं किं न स्यादित्यत आह न चेति ॥

### **वाक्यार्थरत्नमाला** 

शेषानन्तपण्डितेन तृतीययोपलक्ष्यमाणे युक्तावपि स्पष्टत्वार्थमुक्तं तृतीययेति । तृतीयया उपलक्ष्यमाण उपलक्षणभाव उपलक्षणत्वे यस्येत्यर्थः । तृतीयाप्रयोगान्यथानुपपत्या जटानामुपलक्षणत्वमिति भावः । एतेच विशेषणोपलक्षणयोः स्वप्रत्याय्यव्यावृत्या सह द्रष्टव्ये इति शेषानन्तोक्तयनुसारेण समानाधिकरणशब्देन स्वप्रत्याय्येत्यादि हरिहरदीक्षित्यनुसारेण चाह । स्वप्रत्याय्येति । हरिहरोक्तयनुसारेणात्र स्वपदं तच्च स्वरूपकथनार्थम् । न तु व्यावर्तकम् । अत एव शेषानन्तेन प्रत्याय्येत्येवोक्तम् । अन्यथा जटादौ स्वपदातिरेकेणैव प्रत्याय्येत्यनेनातिव्याप्तिनिरासेन तद्वैय्यर्थ्यापातात् । वक्ष्यमाणगगनोत्पलसंयोगादावतिव्याप्त्यभिधानानुपपत्तिप्रसङ्गाच्च । सम्मतं चैतट्टीकाकृतः । नैल्यापादितेति स्पष्टमेव नैल्यस्य व्यावृत्तिप्रत्यायकत्वमभिधाय तदेकाधिकरणे गगनोत्पलसंयोगेति व्याप्त्यभिधानात् । तथा अनन्तोक्तयनुसारेणैव व्यावर्तकत्वस्य तद्य्वावृत्तिबुद्धीत्यादि प्रकारान्तरेण व्याख्यातत्वान्न ज्ञानापेक्ष इति हरिहरेण ज्ञातपदस्योत्पलेन्द्रियसंयोगव्यावर्तकतया स्वीकृतत्वेऽपि तस्याप्यत्र निवेशनाभाव इति ध्येयम् । प्रत्याय्या बोध्या । हरिहरदीक्षित्यनुसारेणैवाह । तावत्येवेति । नैल्यापादितेति । नैल्येन ज्ञापितेत्यर्थः । तद्य्वावृत्तीति । तत्र स्वाश्रये या व्यावृत्तिबुद्धिस्तज्जनकं यद्विशिष्टज्ञानं तत्र विषयतया अवच्छेदकमित्यर्थः । गगनोत्पलसंयोगस्य व्यावृत्तिबुद्धिजनकत्वस्यैवाभावेन तावन्मात्रेण तत्रातिव्याप्त्यभावाद्विशिष्टज्ञानावच्छेदकत्वपर्यन्तधावनेन व्याख्यानानर्थक्यमित्यतस्तत्प्रयोजनं हरिहरानुसारेणाह । अतो नीलेति । नीलरूपरहितपदार्थव्यावृत्तिश्च वक्ष्यमाणोत्पलेन्द्रियसंयोगजन्या ग्राह्या । अनैल्यात्यन्ताभावरूपव्यावृत्तेर्नैल्यसाध्यत्वादुक्तं तादात्म्याभावलक्षणमिति । सत्तयैव प्रत्याययतीत्युक्तया न तूत्पलेन्द्रियसंयोगज्ञानं व्यावृत्तिबुद्धिजनकं येनोत्पलेन्द्रियसंयोगस्य तज्ज्ञानावच्छेदकत्वेन विशिष्टव्यावर्तकत्वं तत्र स्यादित्येवम् अतिव्याप्तिपरिहारप्रकारः सूचितः ।

नन्वेवं तर्हि कालस्यापि विशेषणतापत्तिः । तस्यापि स्वप्रत्याय्यव्यावृत्या सहैकाधिकरणत्वे सति तद्य्वावृत्तिबुद्धिजनकविशिष्टज्ञानं प्रति विषयतयाऽवच्छेदकत्वात् । ततश्चोपलक्षणाभावप्रसङ्ग इत्यतो ऽनन्तोक्तयनुसारेणाह । अधिकरणं चेति । ननु यत्राश्रय इत्यादि विवक्षायाम् उत्पलत्वस्य उत्पलरूपाश्रये नैल्यप्रत्याय्यव्यावृत्तिकालीनत्वेन तदधिकरणत्वेन व्यावृत्तिबुद्धिजनकविशिष्टज्ञानावच्छेदकत्वेन च तत्रातिव्याप्तिस्स्यादिति चेन्न । विशिष्टज्ञानं प्रति विषयत्वस्य नील इवोत्पलत्वेऽप्यविशेषेऽपि विशिष्टज्ञानस्य व्यावर्तकत्वं विशेषणविषयत्वेनैव पर्यवसन्नमतो विषयतया जनकतावच्छेदकत्वं नीलरूपस्यैवेति न तत्रातिव्याप्तिः । अत उत्पलत्वे वोत्पलत्वप्रत्याय्यव्यावृत्तिस्थले उत्पलत्वविषयकत्वेनैव ज्ञानस्य व्यावर्तकतेति तादृशज्ञानं प्रति विषयतयाऽवच्छेदकस्योत्पलत्वस्य विशेषणत्वमेवेति बोध्यम् । एतच्चेति । व्यावर्तकत्वमात्रं विशेषणेऽतिव्याप्तमिति तत्परिहाराय व्यधिकरणत्वं विशेषणमित्यर्थः । स्वप्रत्याय्येति । अत्रापि स्वपदं स्वरूपकथनम् । हरिहरोक्तयनुसारेणाप्रत्याय्येत्येवोक्तावपि अतिप्रसङ्गाभावादिति बोध्यम् । व्यावृत्तिबुद्धिजनकेति । अत्रापि पूर्ववद्देवदत्तादिरूपविशेष्यस्य प्रत्याय्यस्य व्यावृत्तिव्यधिकरणत्वे सति व्यावृत्तिबुद्धिजनकविशिष्टज्ञानं प्रति विषयतयाऽवच्छेदकत्वादतिव्याप्तितादवस्थ्यमित्याशङ्कापरिहाराय व्यावृत्तिबुद्धिजनकविशिष्टज्ञाननिष्टजनकतावच्छेदकत्वमर्थो द्रष्टव्यः ।

नन्वर्थसामानाधिकरण्यनिरूपणावसरे अर्थव्यधिकरणस्य नीलत्वस्यैव समानाधिकरणपदव्यावर्त्यतया अभिधातव्यत्वेनात्रोपलक्षणतयाभिमते नीलत्वे तत्त्वादेव व्यावर्तकेऽतिव्याप्तिपरिहाराय समानाधिकरणेतीत्येव वक्तव्यतया कथं शाब्दव्यधिकरणजटादिकं व्यावर्त्यत्वेनाभिहितमिति चेत् । सत्यम् । अत्र तथैव वक्तव्ये शेषानन्तोक्तयनुसारेणोक्तिः किं तत्साधुत्वासाधुत्वविचारेणेत्यभिप्रायेण । वस्तुतस्तु अर्थव्यधिकरणनीलत्वेऽतिव्याप्तिपरिहार एव तात्पर्यमिति न दोषः । एवमुत्तरपदकृत्यस्थलेऽप्यवधेयम् । केचित्तु तथैव पाठ इत्याहुः । स्वप्रत्याय्यव्यावृत्येति । ननु स्वेतिपदेनैवोत्पलाकाशसंयोगादेर्व्यावृत्तेः सम्भवाद्य्वावर्तकपदवैय्यर्थ्यमिति चेन्न । तथाप्युत्पलेन्द्रियसंयोगादौ वक्ष्यमाणरीत्या स्वप्रत्याय्यव्यावृत्यसमानाधिकरणत्वस्य सत्वेन तद्य्वावृत्यर्थत्वात् । न च व्यावर्तकत्वं च तत्रास्तीति वाच्यम् । व्यावृत्तिबुद्धीत्यादिविवक्षणेन परिहारादिति । वस्तुतः स्वशब्दस्य नीलपरत्वम् । ततश्च नीलरूपप्रत्याय्यव्यावृत्या समानाधिकरणत्वलाभे गगनोत्पलसंयोगादावतिव्याप्तेः सम्भवेन तद्य्वावृत्यर्थतया व्यावर्त्तकत्वविशेषणसार्थक्यात् । न च तर्ह्युत्तरत्रापि स्वशब्दस्य नीलपरत्वावष्टंभेनैवातिव्याप्तिर्वाच्या स्यादिति वाच्यम् । इष्टापत्तेः । अत एव नीलरूपसाध्यव्यावृत्तिं नीलरूपरहितपदार्थव्यावृत्तित्वेनाभिधायोत्पलेन्द्रियसंयोगसाध्यव्यावृत्तिं नीलरूपरहितपदार्थतादात्म्याभावलक्षणमिति सर्वसाधारणव्यावृत्तित्वेनाह । नीलरूपरहितपदार्थान्तरात्मकताव्यावृत्तिहेतुत्वेऽपि नीलसाध्यानीलव्यावृत्तिहेतुत्वाभावात् । नीलत्वसाध्यत्वात्तद्य्वावृत्तेः । अस्तु वा एकप्रकारव्यावृत्तिजनकत्वं तावताप्युत्पलेन्द्रियसंयोगे नीलप्रत्याय्यव्यावृत्या समानाधिकरणत्वमनिवार्यमिति दिक् । तदुभयं क्रमेणेति । यद्यपि मूले विशेषणलक्षणकथनानन्तरमेव विशेषणमुदाहृतमिति तस्थल एव तदुदाहरणनिमित्तकथनपूर्वकं तदवतार्यात्रोदाहरणमवतारणीयम् । तथापि बुध्या विवेकेनोभयं मिलित्वैकत्रैवावतारितम् । तत्प्रयोजनं चोत्तरत्रोक्तिलाघवेनोक्तप्रकारातिदेशनमिति ज्ञेयम् । अतीतकालादेरेवोपलक्षणता विद्यमानस्य तु विशेषणतेति विशेषाश्रयणान्न व्यधिकरणत्वाभावप्रयुक्तकालादावव्याप्तिरिति पूर्वमेव टीकायां प्रतिपादितं द्रष्टव्यम् । शेषानन्तोक्तितद्य्वाख्यानपटवर्धनानुसारेण शाब्दसामानाधिकरण्यमुपपादयति । अत्र चैकत्वमित्यादिना ध्येयमित्यन्तेन । विभक्तिविभाजकेति । अत्र प्रथमात्वादिरूपविभक्तिविभाजकधर्मविवक्षयैव प्रथमादिविभक्तिसाम्येऽपि सुब्लोपादिभावाभावाभ्यां विभक्तयोर्वैरूप्यमित्येवा(षा)शङ्कापि निराकृता वेदितव्या । अल्पनीलमुत्पलं पृथूत्पलमित्यादौ सुब्लोपभावाभावरूपवैषम्येऽपि सुबन्तत्वाहानेः सर्वसंमतत्वेन तद्विभक्तिकत्वादेरविघातात् । अन्यथा यत्किञ्चिद्वैषम्यस्य सर्वत्र वक्तुं शक्यतया साम्ये कुत्रापि न भवेदित्याशयः । व्यधिकरणलक्षणेऽप्येवं विचारः कार्य इत्येतदपि विशेषणोपलक्षणयोर्द्रष्टव्यम् । न कश्चिदिति । विशेषणविभक्तिस्थलेऽपि व्यक्तिभेदादतिप्रसङ्ग इति यत्किञ्चिद्वैरूप्यविवक्षायां विशेषणेऽतिव्याप्तिः । सर्वथा तद्विवक्षायामप्रसिद्धिरिति चोपद्रवो नेत्यर्थः । ततश्च यावदिति । यावत्स्वप्रत्याय्यव्यावृत्तिभावितदभाविरूपविशेषणोपलक्षणयोरुदाहरणं दण्डकाकादिकं स्पष्टमेवेति नोक्तम् । स्पष्टत्वाददूषणमिति । तत्पक्षस्य दूषणं न कृतमित्यर्थः ।

------------------------------------------------------------------------

औपाधिकविशिष्टाद्यमपि तद्वस्तु किं ततः

**औपाधिकविशिष्टाद्यमपि तद्वस्तु किं ततः**

### **सुधा**

नन्ववच्छित्तिरौपाधिकत्वं, व्यवच्छित्तिश्च वैशिष्ट्यं त्रितयाद्भिन्नमेवेति चेन्न । अवच्छित्तेरनिरूपणात् । सा किमुपाधिसम्बन्धो वा पुरुषस्यैकत्वं वा स्वगतो भेदो वा । आद्ये न त्रयातिरेकः । द्वितीये त्वनौपाधिकादविशेषः । तृतीये त्वसत्त्वप्रसङ्गः । व्यवच्छित्तिर्वैशिष्ट्यमिति चायुक्तम् । तस्या नीलादिपदार्थत्वाभावात् । सा हि वैशिष्ट्यप्रतीतिफलविषयतया अनुभूयते ।

### **शेषवाक्यार्थचन्द्रिका**

सा किमिति । उपाधिसम्बन्धादेकमेव वस्तु भिद्यत इति सर्वैरङ्गीकृतत्वादौपाधिकस्थलेऽवच्छित्तिपदार्थतया क्रमेणोपाधिसम्बन्धादीनां विकल्पकोटितया प्रसक्तिरित्यवधेयम् ॥ आद्य इति । उपाधिसम्बन्धस्य त्रितयान्तर्भूतत्वादिति भावः ॥ अविशेष इति । तत्रापि पुरुषैकत्वसद्भावादिति भावः ॥ असत्वप्रसङ्ग इति । स्वाभिन्ने स्वस्मिन्स्वप्रतियोगिकभेदस्य विरुद्धत्वेनासत्त्वात्तदात्मकस्यौपाधिकत्वस्यासत्त्वप्रसङ्ग इत्यर्थः । न च स्वाभिन्ने स्वस्मिन्न स्वभेदो विरुध्यते । स्वस्मिन्स्वाभेदस्य स्वाभाविकत्वाद्भेदस्य चौपाधिकत्वात्स्वाभाविकौपाधिकयाश्चाविरोधस्य बहुलमुपलम्भादिति वाच्यम् । औपाधिकस्यापि स्वाभाविकवदेव सत्यत्वेन तदविशिष्टतया त्वन्मते विरोधापरिहारादित्याशयात् । नन्वपोहपदार्थवादिनं प्रति व्यावृत्तेर्नीलादिपदार्थत्वाभावोऽसिद्ध इत्यतस्तमनुभवविरोधेन दूषयति सा हीति । वैशिष्ट्यप्रतीतेः फलं या व्यावृत्तिप्रतीतिस्तद्विषयतयेत्यर्थः । नीलादिपदजनितनीलरूपादिविशिष्टप्रत्ययानन्तरं ह्यनीलादिप्रतीतिव्यावृत्तिर्हि जायते । तथा च व्यवच्छित्तिर्वैशिष्ट्यज्ञाप्यैव न वैशिष्ट्य रूपेति भावः ।

### **परिमल** 

असत्वप्रसङ्ग इति । स्वप्रतियोगिकस्वगतभेदस्यासत्वादिति भावः ॥ तस्या इति । व्यवच्छित्तषरित्यर्थः ॥ सा हीति । व्यवच्छित्तिर् वैशिष्ट्यप्रतीतेर्यत्फलं व्यावृत्तिधीस्तद्विषयतया साक्षिसिद्धेत्यर्थः ।

### **यादुपत्यम्**

सा किमुपाधिसम्बन्धो वेत्यादि । अत्र ह्युपाधिसम्बन्धादेकमेव वस्तु भिद्यत इति परैरङ्गीकृतत्वादवच्छित्तिशब्दार्थतया क्रमेणोपाधिसम्बन्धादीनां विकल्पकोटितया प्रसक्तिरित्यवधेयम् ॥ असत्वप्रसङ्ग इति । स्वाभिन्ने स्वस्मिन्स्वप्रतियोगिकभेदस्य विरुद्धत्वेनासत्वात्तदात्मकस्यौपाधिकत्वस्यासत्त्वप्रसङ्ग इत्यर्थः । ननु पुरुषेऽभेदस्य स्वाभाविकत्वेन तत्र स्वाभाविकभेदासम्भवेऽप्यौपाधिको भेदो न विरुद्ध इति कथं तस्यासत्त्वमिति चेन्न । ‘यद्यस्यौपाधिको भेदः कुत एकत्वमिष्यते । नानिर्वाच्यं हि तेनेष्टमि’त्यादिनाऽस्याः शङ्कया अग्रे निराकरिष्यमाणत्वात् ॥ फलविषयतयेति । फलीभूतप्रतीतिविषयतयेत्यर्थः । नीलादिपदजनितनीलरूपादिविशिष्टप्रत्ययानन्तरं ह्यनीलादिव्यावृत्तिप्रतीतिर्जायते । तथा च व्यवच्छित्तिर्वैशिष्ट्यज्ञाप्यैव न वैशिष्ट्यरूपेति भावः ॥

### **श्रीनिवासतीर्थीया** 

न त्रयातिरेक इति । पचनाद्युपाधिपुरुषतत्सम्बन्धेभ्योऽतिरेको भेदो न । उपाधिसम्बन्धरूपावच्छित्तेरिति शेषः । अविशेष एकत्वस्य पुरुषे स्वाभाविकत्वादुपाधिकथनं व्यर्थमित्याशयः । तस्या व्यवच्छित्तेः ॥ पदार्थेति । पदप्रतिपाद्यत्वेत्यर्थः । सा हि व्यवच्छित्तिः ।

### **वाक्यार्थरत्नमाला** 

प्रसक्तिरिति । व्यक्तयाकृतिजातिसन्निधौ प्रयुज्यमानगोशब्दस्य प्रत्येकमेलनेन तत्तद्वादिरीत्या व्यक्तयादीनां वाच्यत्वप्रसक्तिदर्शनादिति भावः । विरोधापरिहारादिति । इति वक्ष्यमाणत्वादिति शेषः । तमिति । अपोहपदार्थवादमित्यर्थः । वादिनमित्यत्र बुध्या विवेकेन वादं पृथक्कृत्य परामर्शोऽयम् । तद्विषयतयेति वादिव्यावृत्तिप्रतीतिं प्रति व्यावृत्तेरेव विषयत्वादिति भावः ।

------------------------------------------------------------------------

औपाधिकविशिष्टाद्यमपि तद्वस्तु किं ततः

**औपाधिकविशिष्टाद्यमपि तद्वस्तु किं ततः**

### **सुधा**

विशेषणविशेष्यसम्बन्धावगाह्येकं वा विज्ञानमविरलमनेकं वा विशिष्टमिति कश्चित् । यथाऽऽह ‘विशेषणं विशेष्यं च तत्सम्बन्धफलार्पकम् । ज्ञानरूपं स्वसामर्थ्याद्विशिष्टमिति कीर्तितमि’ति । तन्न । विशिष्टस्य बाह्यार्थतयाऽनुभवात् । अन्यथा साध्यधर्मविशिष्टः पक्षः । सोऽनुमानेन प्रज्ञापनीय इत्याद्ययुक्तं स्यात् । तस्मादतिरेकपक्षोऽनुपपन्न एव ।

### **शेषवाक्यार्थचन्द्रिका**

लीलावतीकारोक्तं ‘विशेषणविशेष्यतत्सम्बन्धेभ्योऽतिरिक्तं विशिष्टपदार्थं’ दूषयितुमनुवदति विशेषणेति । अत्र टीकायां विशेषणविशेष्यसम्बन्धावगाहीत्येव पाठः, चिरन्तनकोशेषु तथा दर्शनात् । खण्डनादिषु विशेषणविशेष्ययोरिव तत्सम्बन्धस्याप्येकानेकज्ञानविषयतायाः स्पष्टमुक्तत्वाच्च । क्वचिद्विशेषणविशेष्यस्वरूपावगाहीति पाठः । तत्रापि स्वरूपपदं सम्बन्धपरमेव । तथा च विशेषणविशेष्यसम्बन्धावगाह्येकं ज्ञानं विशिष्टम् । अथवा तदवगाह्यनेकमविरलं विज्ञानं विशिष्टमिति पक्षद्वयमुक्तं भवति । आद्ये लक्षणे विशेषणाद्येकैकमात्रविषयकेषु ज्ञानेष्वति प्रसङ्गनिवारणायाद्यं विशेषणम् । घटपटौ रूपं समवेतमित्यनेकप्रतीतिषु तद्वारणाय द्वितीयमिति द्रष्टव्यम् । विशेषणविशेष्यसम्बन्धावगाहिनि भिन्नेन्द्रियजन्यानेकज्ञानात्मके सुरभिचन्दनमित्यादिविशिष्टे एकज्ञानत्वाभावादव्याप्तिवारणायाविरलमिति द्वितीयपक्षसङ्कीर्तनम् । अत्र चाविरलत्वमव्यवहितत्वं कालविलम्बेनानुत्पन्नत्वमिति यावत् । अत्र कालविलम्बेनोत्पद्यमानानां विशेषणाद्यवगाहिनानाज्ञानानां विशिष्टत्वप्रसङ्गं निवारयितुमविरलमित्युक्तम् । उक्तविशेषणकस्य विशेष्यानवगाह्यनेकज्ञानस्य व्यवच्छेदा योक्तं विशेष्येति । उक्तविशेष्यकस्य विशेषणानवगाह्यनेकज्ञानस्य तत्प्रसङ्गोच्छेदायोक्तं विशेषणेति । उक्तविशेषणकस्य सम्बन्धानवगाह्यनेकज्ञानस्य तद्व्यवच्छेदाय सम्बन्धेत्युक्तम् । न चैकज्ञानात्मके विशिष्टे द्वितीयस्यानेकज्ञानात्मके च तस्मिन्नाद्यस्य लक्षणस्याभावात्परस्पराव्याप्तिरति वाच्यम् । उभयान्यतरत्वे तात्पर्यात् । तस्य चोभयत्रापि सत्वेन तदनवकाशात् । नन्वेवंरूपं विशिष्टं लीलावतीकृतोक्तमिति कुतो विज्ञायत इत्यतस्तद्वाक्यादेवेत्यभिप्रेत्य तदुदाहरति यथेति । यद्यप्यत्र ज्ञानेन रूप्यते निरूप्यते विषयीक्रियत इति यावज् ज्ञानरूपं ज्ञानविषयो विशेषणं विशेष्यं चशब्दात्सम्बन्ध इत्येतत्स्वसामर्थ्याद् यतो विशिष्टव्यवहारजनकमता विशिष्टमिति कीर्तितमिति योजना प्रतीयते, सम्मता चेयं सर्वतान्त्रिकाणामेकज्ञानारूढो वाऽविरलानेकज्ञानारूढो वाऽनेकोऽर्थः सम्बन्धश्च विशिष्टपदार्थ इत्येतन्मतस्य खण्डनादावाशङ्क्य निराकरणादुक्तयोजनानभिमतौ तस्यानवकाशात् । एवं चैकज्ञानोपरूढानां वाऽविरलानेकज्ञानोपरूढानां वा विशेषणविशेष्यसम्बन्धानां विशिष्टत्वप्रतिपादक एवायं ग्रन्थः । न त्वेकस्य ज्ञानस्य अनेकस्य ज्ञानस्य वा विशिष्टत्वप्रतिपादक इति नास्योपयोगः प्रकृत इति तदुपन्यासोऽनुचित इत्याभाति । तथाऽपि तथा योजनायां विशेषणमित्यादिग्रन्थस्य किं वैशिष्ट्यं ज्ञानविशेष इत्यादिप्रश्नपरिहारात्मकतत्पूर्वग्रन्थविरोधप्रसङ्गात्तामुपेक्ष्योक्तरीत्या ज्ञानरूपं ज्ञानविषयो विशेषणं विशेष्यं चशब्दात्सम्बन्धश्च विशेषणविशेष्यतत्सम्बन्धावगाहिज्ञानमिति यावत् । तच्चैकमविरलमनेकं वा विशिष्टमिति कीर्तितमिति योजनान्तरमाश्रित्य ज्ञानस्य विशिष्टपदार्थत्वप्रतिपादकत्वलाभेन प्रकृतोपयोगोऽस्तीत्याशयेनैतदुपन्यास इति द्रष्टव्यम् ।

ज्ञानस्य तत्सम्बन्धफलार्थकमिति विशिष्टव्यवहारजनकत्वकथनं तु प्रसिद्धस्यापि विशिष्टस्य विशिष्टपदार्थतायां नियामकतया पराभिमतस्य विशिष्टव्यवहारजनकत्वस्य प्रसिद्धे विशिष्ट इवोक्तरूपज्ञानेऽपि सत्वाद्युक्तं तस्य विशिष्टपदार्थत्वमित्यभिप्रेत्य, तथा च तत्सम्बन्धफलार्थकं तयोर्विशेषणविशेष्ययोर्यः सम्बन्धो वैशिष्ट्याख्यः स यथा विष्टिव्यवहारं जनयतीति विशिष्टनामा । तथा ज्ञानमपि, फलं विशिष्टव्यहारं जनयतीत्यतो विशिष्टमिति कीर्तितमिति योज्यम् । स्वसामर्थ्यादिति स्वभाववादानुसरणं तु शङ्कान्तरनिरासाय कृतम् । तथा हि । विशिष्टव्यवहारः सम्बन्धकार्यः । तस्य कथं ज्ञानं हेतुः स्यात् । अन्यकार्यस्वान्येनाजननादन्यथाऽतिप्रसङ्गः स्यादिति शङ्किते यथा वैशिष्ट्यनिमित्तकत्वेऽपि विशिष्टव्यवहारस्य न वैशिष्ट्यं स्वविशिष्टव्यवहारं वैशिष्ट्याज्जनयति तत्रैव तद्वृत्तेरप्रामाणिकत्वेनासम्भवात् । किन्तु स्वभावादेव । अत एव नातिप्रसङ्गः । तथा विवक्षितज्ञानविशेषोऽपि स्वभावादेव विशिष्टव्यवहारजनकोऽतो नातिप्रसङ्ग इति सर्वमनवद्यम् ।

अनुभवादिति । तथा च विशिष्टस्य बाह्यार्थत्वस्थित्या नान्तरत्वेनानुभूयमानज्ञानरूपता तस्येत्यर्थः ॥ इत्याद्ययुक्तं स्यादिति । ज्ञानस्य मानसप्रत्यक्षत्वादिति भावः । आदिपदेन दण्डिनमानयेत्यादौ विशिष्टस्यानयनकर्मत्वानुपपत्तिपरिग्रहः । ज्ञानस्यामूर्तत्वेनानयनाद्यसम्भवादिति द्रष्टव्यम् । अतिरेकपक्षस्योपपादितमसम्भावितत्वमुपसंहरति तस्मादिति । अनुभवादिविरुद्धत्वादित्यर्थः । एवेत्यतः परम् ‘इति स्फुटमेवेत्यतो न मूलकृता दूषितः’ इति शेषः ।

### **परिमल** 

अविरलमिति । अगृहीतविवेकमनेकं विज्ञानमित्यनुषङ्गः ॥ यथाऽऽहेति । ज्ञानरूपमगृहीतविवेकमेकं वाऽनेकरूपं ज्ञानं वा विशिष्टमिति कीर्तितम् । सामर्थ्यात्तत्सम्बन्धफलार्पकम् । तयोः सम्बन्धे सति सम्बन्धबुद्धौ सत्यां यत्फलं विशिष्टव्यवहारादिकं तदर्पकं सद्विशिष्टमित्युच्यते । तत्सम्बन्धेत्यत्र तच्छब्दपरामर्शविषयः क इत्यत उक्तं विशेषणमिति । विशेषणं विशेष्यं च यद्वर्तते तयोः सम्बन्धे सति ।

### **यादुपत्यम्**

अविरलमिति । अगृहीतभेदमित्यर्थः । ननु विशेषणविशेष्यावगाह्यविरलानेकज्ञानं कथं विशिष्टं, तस्य तदुभयस्बन्धाविषयकत्वेनातद्व्यावृत्तिप्रत्ययादिरूपफलजनकत्वासम्बवादित्याशङ्गां तत्सम्मतिप्रदर्शनव्याजेन परिहरति यथेति । ज्ञानरूपमविरलज्ञानयोः स्वरूपसम्बन्धाविषयकत्वेप्यगऽहीतभेदत्वेन सम्बन्धविषयकैकैकज्ञानसादृश्यरूपात्स्वसामर्थ्यात् । यद्विशेषणं विशेष्यंर च तत्सम्बन्धफलार्पकं, तयोर्विशेषणविशेष्ययोः सम्बन्धे तद्विषयकज्ञाने सति यत्फलमतद्य्वावृत्तिप्रत्ययादिरूपं तज्जनकं विशिष्टमिति कीर्तितमित्यर्थः ॥ इत्याद्ययुक्तमिति । ज्ञानस्य मानसप्रत्यक्षत्वादिति भावः । आदिपदेन दण्डविशिष्टमानयेत्यादौ विशिष्टस्यानयनादिकर्मत्वमयुक्तं स्यादिति ग्राह्यम् । ज्ञानस्यानयनाद्यसम्भवाति द्रष्टव्यम् ।

### **श्रीनिवासतीर्थीया** 

एकं विज्ञानं वेत्यन्वयः ॥ बाह्यार्थतयेति । तथा चान्तरज्ञानरूपत्वकथनमयुक्तमिति भावः ॥ अन्यथा बाह्यतयाऽनुभूयमानस्यापि ज्ञानरूपत्वे ।

### **वाक्यार्थरत्नमाला** 

खण्डनादिष्विति । एकज्ञानारूढो वा विरलनानाज्ञानारूढो वाऽनेकोऽर्थः सम्बन्धश्च विशिष्टपदार्थ इति चेत्यादावित्यर्थः । लीलावतीवाक्यस्य लक्षणद्वयपरत्वं सविवरं ....... अनुसारेण प्रतिपादयति । आद्ये लक्षण इत्यादिना तदनवकाशादित्यन्तेन । किं वैशिष्ट्यं ज्ञानविशेष इत्यादीति लक्षणविचारे किं वैशिष्ट्यमित्याशङ्क्य तत्परिहारकतया ज्ञानविशेष इत्युत्तरस्याभिहितत्वेन प्रश्नपरिहारात्मकत्वं विशेषणं चेत्येतत्पूर्वग्रन्थस्येत्यर्थः । उदाहरणनिष्ठतया प्रश्नः कृत इत्यनुवादः । मतुपेत्यधिकं क्वचिदस्ति । तत्रापि मतुपाचेति चशब्दाध्याहारेण प्रतिपत्तिसौकर्यार्थमेवाग्निमतो भावस्याग्निरूपत्वेऽपि कोऽग्निरित्युक्ते विवक्षितार्थाप्रतिभासादग्निमत्वमित्युक्तमित्यर्थो ज्ञेयः । उत तत्रान्यतमदिति मूलटीकयोः प्रयुक्तम् । पददोषाद्यन्यतममिति जिज्ञासाधिकरणीय‘‘मिथ्यायाः साधकत्वं चे’’ति भाष्यमूले ब्रह्माद्यन्यतममिति तत्वप्रकाशिकायां च तदधिकरणे ‘‘परोदिवा पर’’ इत्येतद्भाष्यव्याख्यावसरे प्रयोगः, वाक्यत्वादृष्टविषयवाक्यत्वादृष्टप्रमाणवाक्यत्वानामन्यतमदिति तत्त्वनिर्णयटीकायामपौरुषेयत्ववादे प्रयोगः । एवमन्यत्रापि तथा तथा तत्र तत्र प्रयोगाः ।

ननु किं ‘‘यत्तदोरि’’ति सूत्रेण किमादिशब्देभ्य एव तरबादिविधानादन्यशब्दात्तदप्राप्तिर् एकाच्च प्राचामिति सूत्रप्रक्रियां तु अन्यशब्दादुत्तम इति केचिदित्युक्तेः ‘‘सर्वादीनि सर्वनामानी’’ति सूत्रमञ्जर्याम् । संयोगसमवाययोरन्यतरदिति तत्रावृत्यैकशेषाणामन्यतमाश्रयणादिति च प्रयोगात्कथञ्चिदुत्तमप्राप्तावप्यन्यतरशब्दपाठवदन्यतमशब्दस्य सर्वादिगणे पाठाभावाददड्डतरादिभ्यः पञ्चभ्य’’ इत्युक्तमन्तर्गणकार्यं कथमित्यादि शङ्कायाः परिहारो जिज्ञासाधिकरणेऽस्माभिः कृतोऽत्राप्यवधेयः । अत्रापि लेख्योऽस्ति ।

------------------------------------------------------------------------

तदेव चेदग्निमत्वं किं तत्र भण्यते

**तदेव चेदग्निमत्वं किं तत्र भण्यते**

### **सुधा**

अस्तु तर्ह्यैपाधिकविशिष्टाद्यं त्रितयानन्यदित्यत आह तदेवेति ।

## **अनुव्याख्यानम्**

***........ तदेव चेदग्निमत्वं किं तत्र भण्यते ॥***

प्रतिदत्तिसौकर्यायोदाहरणनिष्ठतया मतुपा प्रश्नः कृतोऽग्निमत्वमिति । धूमाद्यनुमानसाध्यं विशिष्टमित्यर्थः । औपाधिकादेरप्युपलक्षणमेतत् । अयमर्थः । अग्निमदादिविशिष्टं च यदि विशेषणविशेष्यतत्सम्बन्धेभ्योऽनन्यदङ्गीक्रियते । तदाऽपि वक्तव्यम् । किं तत्त्रितयमपि प्रत्येकं विशिष्टमुता(तत्र)न्यतमम् । द्वितीयेऽपि किं विशेषणभूतोऽग्निरेवाग्निमच्छब्दार्थः, उत विशेष्यरूपः पर्वतः, अथ सम्बन्धः संयोगलक्षणः । संयोगपक्षेऽपि किं निर्विशेषणसंयोगः किंवाऽग्निना संयोग; । उत्तरत्रापि किमग्निसंयोगमात्रम् । उत पर्वतस्याग्निसंयोग इति । एवं पाचकादेरपि पचनादित्रयानन्यत्वे विकल्पो द्रष्टव्यः ।

### **शेषवाक्यार्थचन्द्रिका**

ननु चात्रौपाधिकविशिष्टोऽयमिति प्रकमानुरोधाद्विशिष्टं किं तत्र भण्यत इति विशिष्टमात्रनिष्ठतया विकल्पप्रश्नः कर्तव्यः, तत्कथमग्निमत्वं तत्र भण्यत इति विशिष्टविशेषाग्निमत्वनिष्ठतया विकल्पप्रश्र्न इत्यतो मन्दानां प्रतिपत्तिसौकर्यार्थमेवोदाहरणनिष्ठतया प्रश्नः कृतो न त्वस्य यथाश्रुत एवार्थः, किन्तु धूमाद्यनुमानसाध्यं विशिष्टं किं तत्र भण्यत इत्येवेत्यतो न प्रकृतानानुगुण्यमित्याह प्रतिपत्तीति । ननु तथाऽप्यौपाधिकविशिष्टाद्यं तदेवोपाध्यादित्रितयानन्यदिति शङ्काग्रन्थानुरोधेन विशिष्टस्येवौपाधिकोपलक्षितयोरप्यत्र ग्राह्यत्वाद्विशिष्टमात्रे विकल्पप्रश्नानुपपत्तिरित्यतो विशिष्टोक्तेत्रौपाधिकोपलक्षितोपलक्षणत्वेन विशिष्टमात्रपरत्वाभावान्नानुपपत्तिरित्यभिप्रेत्य तदुपलक्षणतया विशिष्टोक्तिं योजयति औपाधिकेति । नन्वग्निमत्वं किं तत्र भण्यत इति कथं विकल्पप्रश्नः कोटीनामनिर्देशेन तदलाभात् । न चाग्निसंयोगमात्रं चेदिति भूधरस्याग्निसंयोग इति कोटिद्वयप्रदर्शनशङ्काग्रन्धानुरोधेनात्राग्निसंयोगो वाऽग्निमच्छब्दार्थः । भूधरस्याग्निसंयोगो वेति कोटिद्वयलाभान्नानुपपत्तिरिति वाच्यम् । विशिष्टस्य विशेषणादित्रितयानन्यत्ववादिना विशेषणविशेष्ययोरपि विशिष्टताया वक्तुं शक्यत्वेन तत्परित्यागेन संयोगमात्रस्यैव विशिष्टपदार्थत्वस्य शङ्कितुमशक्यत्वादित्याशङ्क्य साक्षात्परम्परासाधारण्येन कोटीनामतिबाहुल्यादत्र तदनिर्देश इत्यभिप्रेत्य तदुपदर्शनेन विकल्पप्रश्नमुपपादयितुमाह अयमर्थ इति ॥

प्रत्येकं विशिष्टमिति । अग्निरपि पर्वतोऽपि सम्बन्धोऽपीत्येवं सर्वमपि विशिष्टमित्यर्थः । उत तत्राप्यन्यतम(मि)दिति विशेषणादित्रये यत्किञ्चिदेकमेव विशिष्टं न तु सर्वमित्येतत्कल्पार्थः । विशेष्यरूपः पर्वत इति । विशेष्यरूपः पर्वत एवाग्निमच्छब्दार्थ इति पूर्वेणान्वयः ॥ एवमिति । अयमर्थः । औपाधिकं यद्युपाधिपुरुषतत्सम्बन्धेभ्योऽनन्यदङ्गीक्रियते तदा वक्तव्यं किं तदुपाध्यादित्रितयमपि प्रत्येकमौपाधिकमुत तत्रान्यतमत्(म्) । द्वितीयेऽपि किमुपाधिभूतः पाक एव पाचकशब्दार्थः, उत विशेष्यरूप; पुरुषः, अथ सम्बन्धः समवायलक्षणः । समवायपक्षेऽपि किं निर्विशेषणः समवायः किंवा पाकेन समवायः । उत्तरत्रापि पाकसमवायमात्रमुत पुरुषस्य पाकसमवाय इति । एमवेवोपलक्षितस्याप्युपलक्षणादित्रितयानन्यत्वे विकल्पो द्रष्टव्यः ।

### **परिमल** 

तत्रान्यतमदिति । अन्यतममिति पाठः साधुर् न त्वन्यतमदिति । ‘अड्डतरादिभ्यः पञ्चभ्य’ इत्यत्रोपात्तेभ्यो डतरडतमइतरअन्यअन्यतरशब्देभ्योऽन्यतमशब्दस्य पृथगुक्तेः । अन्यतमान्यतरशब्दावव्युत्पन्नौ स्वभावादेव द्विबहुत्वविषयौ । निर्धारणे कर्तृभेद इति पस्पशाह्निके कैयटोक्तेः ।

### **यादुपत्यम्**

प्रत्येकं विशिष्टमिति । विशेषणादिकं समस्तमपि विशिष्टमित्येतत्कल्पार्थः ।

### **श्रीनिवासतीर्थीया** 

उदाहरणेति । अग्निमत्वरूपविशिष्टोदाहरणनिष्ठत्वेनाग्निमत्वं किं तत्र भण्यत इति प्रश्नः कृतः ।

------------------------------------------------------------------------

अग्निसंयोगमात्रं चेद्भवेत्तत्सिद्धसाधनम्

**अग्निसंयोगमात्रं चेद्भवेत्तत्सिद्धसाधनम्**

### **सुधा**

अन्त्यपक्षातिरिक्तान्सर्वपक्षानपाकरोति अग्नीति ।

## **अनुव्याख्यानम्**

***अग्निसंयोगमात्रं चेद्भवेत्तत्सिद्धसाधनम् ॥***

अग्निसंयोगमात्रमिति सर्वपक्षोपलक्षणम् । चेद् अग्निमच्छब्दार्थ इति शेषः । तद् धूमवत्वाद्यनुमानमग्निपर्वतसंयोगानां समस्तानां व्यस्तानामग्निना संयोगस्य चाग्निमच्छब्दवाच्यविशिष्टत्वे धूमानुमानं सिद्धसाधनं स्यात् । विशिष्टस्यानुमानसाध्यत्वात् । अग्न्यादेर्विशिष्टस्य मानान्तरत एव सिद्धत्वादिति ।

### **शेषवाक्यार्थचन्द्रिका**

नन्वेवमभिप्रायवर्णनेऽग्निसंयोगमात्रं चेदित्याद्युत्तरग्रन्थविरोधः । तत्राग्निसंयोगमात्रस्याग्निमच्छब्दवाच्यविशिष्टतामाशङ्क्य निराकरणादित्यतो भवेदेवं यदि त्वदुक्तरीत्याऽग्निसंयोगमात्रस्य विशिष्टत्वमाशङ्क्य तन्निरासपरमिदं स्यात् । न चैतदस्ति । किन्तर्हि विशेषणादीनां सर्वेषामपि विशिष्टतामाशङ्क्य तन्निरासपरमिति न तद्विरोध इत्यभिप्रेत्य विशेषणादित्रितयमपि प्रत्येकमपि विशिष्टमिति विकल्पितानेकपक्षनिरासपरतया योजयति अन्त्यपक्षेति । भूधरस्याग्निसंयोग इत्येतत्पक्षव्यतिरिक्तसर्वपक्षानित्यर्थः । नन्वत्रग्निसंयोगमात्रमित्युक्तेः कथमस्य विकल्पिताशेषपक्षनिरासकत्वमित्यतोऽस्य विकल्पितानेकोपलक्षणत्वेन मुख्यवृत्त्याऽग्निसंयोगमात्रपरत्वाभावान्नानुपपत्तिरित्यभिप्रेत्य सर्वपक्षोपलक्षणतया तद्योजयति अग्निसंयोगमात्रमितीति । सर्वोपलक्षणम् अन्त्यपक्षव्यतिरिक्तसर्वोपलक्षणामित्यर्थः ॥ समस्तानामिति । अग्निरपि पर्वतोऽपि संयोगोऽपीत्येवं प्रत्येकं विशिष्टभूतानां सर्वेषामित्यर्थः ॥ व्यस्तानामिति । अग्निरेव, पर्वत एव, संयोग एवेत्येवमन्यतमरूपेणैव विशिष्टभूतानामित्यर्थः ।

### **परिमल** 

चेदित्यनूद्य तदन्विततयाऽऽकाङ्क्षितं पूरयति चेदग्निमच्छब्दार्थ इति शेष इति । तदिति मूलानुवादः । धूमेत्यादि व्याख्या ॥ समस्तानामिति । प्रत्येकं विशिष्टमिति पक्षोक्तानां विशेषणविशेष्यतत्सम्बन्धानां मिलितानां त्रयाणामित्यर्थः ॥ व्यस्तानामिति । अन्यतममित्युक्तपक्षावान्तरभेदभिन्नानामित्यर्थः ॥ संयोगस्य चेति । संयोगपक्षेऽपीत्युक्तपक्षावान्तरभेदभिन्नस्येत्यर्थः ।

### **यादुपत्यम्**

सर्वान्पक्षानिति । अत्र सर्वशब्देन प्रत्येकं विशिष्टमिति प्रथमपक्षोऽपि सङ्ग्राह्यतया विवक्षितः । तेन तत्पक्षदूषणाभावान्न्यूनतेति शङ्काऽनवकाश इति ध्येयम् । अत एवाह समस्तानामिति । सर्वेषामित्यर्थः ॥ व्यस्तानामिति । अन्यतमरूपाणामित्यर्थः ।

### **श्रीनिवासतीर्थीया** 

समस्तानामिति । त्रितयमपि प्रत्येकं विशिष्टमिति पक्षे त्रयाणामपीत्यर्थः । उत तत्रान्यतम(मि)दिति पक्षे व्यस्तानामित्युक्तम् । एकैकस्य वेति यावत् ।

------------------------------------------------------------------------

भूधरस्याग्निसंयोगो यदि षष्ठ्यर्थ एव कः

**भूधरस्याग्निसंयोगो यदि षष्ठ्यर्थ एव कः**

### **सुधा**

अस्तु तर्हि पर्वतस्याग्निना संयोगो विशिष्टरूपोऽग्निमच्छब्दार्थोऽनुमानसाध्य इत्यन्तिमः पक्षः । तत्रोक्तदोषाभावात् । पर्वताग्निसंयोगानां समस्तानां व्यस्तानामग्निसंयोगस्य च सिद्धत्वेऽपि पर्वतस्याग्निना यः संयोगस्तस्यानुमानतः प्रागसिद्धेरिति शङ्कते भूधरस्येति ।

## **अनुव्याख्यानम्**

***भूधरस्याग्निसंयोगो यदि षष्ठ्यर्थ एव कः ॥***

अग्निमच्छब्दार्थो विशिष्टोऽनुमानसाध्य इति शेषः । दूषयितुं पृच्छति षष्ठ्यर्थ इति । पर्वतस्याग्नि संयोगस्य च सिद्धत्वेऽपि पर्वतस्य योऽग्निसंयोगः स न सिद्ध इत्यतः स एव विशिष्टोऽग्निमच्छब्दार्थोऽनुमानवेद्य इति वदता पर्वतस्येति षष्ठ्या निर्दिष्टः सम्बन्ध एव विशिष्टोऽग्निमच्छब्दार्थोऽनुमानवेद्य इत्युक्तं भवति । अन्यस्य सर्वस्य सिद्धत्वात् । षष्ठ्यर्थाश्च सम्बन्धा वैयाकरणैरनेके गणिताः । अतः कोऽत्र सम्बन्धो विवक्षित इति प्रश्नार्थः । एवशब्दस् तस्यैव प्राधान्यद्योतनार्थः ॥

### **शेषवाक्यार्थचन्द्रिका**

कुतस्तस्य स्वीकार इत्यत आह तत्रेति ॥ उक्तदोषेति । सिद्धसाधनत्वा भावादित्यर्थः । दोषाभावमेवोपपादयति पर्वतेति । अपेक्षितपूरणेनान्तिमपक्षशङ्कापरत्वं घटयति अग्निमच्छब्दार्थ इत्यादिना । ननु षष्ठ्यर्थ एव क इति षष्ठ्यर्थसम्बन्धविकल्पोऽनुपपन्नः । प्रकृतशङ्काननुगुणत्वात् । न च षष्ट्यर्थसम्बन्धस्य अनुमानवेद्यत्वसम्भवप्रदर्शनार्थत्वेन प्रकृतसङ्गत्वान् न तदिति वाच्यम् । भूधरस्याग्निसंयोगमनुमानवेद्यमङ्गीकुर्वता षष्ठ्यर्थसम्बन्धस्यैवानुमानवेद्यतया स्वीकर्तव्यत्वनिर्बन्धे कारणाभावेन तदसिद्धेः । कथञ्चित्तत्सिद्धावपि कः षष्ठ्यर्थ इति षष्ठ्यसम्बन्धविकल्पानुपपत्तिरेव षष्ठ्यर्थसम्बन्धस्यानेकत्वासिध्द्या निर्बीजत्वादित्यतः षष्ठ्यर्थसम्बन्धस्यानुमानवेद्यतया स्वीकर्तव्यतोपपादनपूर्वकं विकल्पप्रश्नबीजोपदर्शनेन तमुपपादयति पर्वतस्येत्यादिना ॥ वैव्याकरणैरिति । ‘षष्ठी स्थानेयोगे’त्यत्र, ‘एकशतं षष्ठ्यर्थाः’ इति महाभाष्ये, ‘ते च स्वस्वामिभावादयः सम्बन्धाः षष्ठीदण्डके पठिताः’ इति कैयटे चोक्तेरिति भावः ॥ प्राधान्यज्ञापनार्थ इति । प्राधान्यं च ‘कस्यात्रासिध्द्या साध्यत्वमन्यस्यासम्भवात् षष्ठ्यर्थस्य समवायस्येति वाच्यमि’त्यादि चोत्तरत्र स्फुटीभविष्यतीति ध्येयम् ।

### **परिमल** 

वैव्याकरणैरनेके गणिता इति । षष्ठी स्थानेयोगेत्याद्याध्यायाद्यपादीयसूत्रार्थमहाभाष्ये एकशतं षष्ठ्यर्था इत्युक्तेः । ते च स्वस्वामिभावादयो दण्डके पठिता इति कैयटाद्युक्तेरिति भावः ।

### **श्रीनिवासतीर्थीया** 

कुतः षष्ठ्या निर्दिष्टः सम्बन्ध एव विशिष्टाग्निमच्छब्दार्थोऽनुमानवेद्य इत्याशङ्कायामेवशब्दद्योतितं प्राधान्यं तस्योपपादयति अन्यस्य सर्वस्येति । अन्यस्य सर्वस्य पर्वतस्य वाऽग्निसंयोगस्य वा प्रत्यक्षादिमानान्तरतः सिद्धत्वेन पर्वतस्येति षष्ठ्या निर्दिष्टो यः सम्बन्धस्तस्यैवानुमानवेद्यतया प्राधान्यमिति सूचयितुमेवशब्द इत्यर्थः ।

------------------------------------------------------------------------

समवायो यदि हि

**समवायो यदि हि**

### **सुधा**

उत्तरं शङ्कते समवाय इति ।

## **अनुव्याख्यानम्**

***समवायो यदि हि......***

संयोगो हि गुणः पर्वतश्च गुणी गुणगुणिनोश्च समवायः सम्बन्ध इति प्रसिद्धमिति हिशब्दार्थः । षष्ठ्यर्थ इति वर्तते ।

निराकरोति अस्य चेति ।

**अनुव्याख्यानम्**

***.............अस्य चैकत्वात्सिद्धसाधनम् ॥***

पर्वतादेरिवास्य समवायस्य च सिद्धत्वादिति शेषः । सिद्धसाधनं धूमाद्यनुमानमिति शेषः । कथं समवायस्य सिद्धत्वमित्यत उक्तम् एकत्वादिति । यस्तन्तुपटयोः समवायः स एव हि पर्वताग्निसंयोगयोः समवायः परेणाङ्गीकृतः । तन्तुपटयोः समवायश्च प्रत्यक्षेण वाऽनुमानेन वा सिद्ध एवेति ।

### **शेषवाक्यार्थचन्द्रिका**

न्यायमतमाश्रित्याह प्रत्यक्षेणेति । वैशेषिकमतमाश्रित्याह अनुमानेन वेति ।

### **श्रीनिवासतीर्थीया** 

समवाय ऐन्द्रियक इति मतानुसारेण प्रत्यक्षेण वेत्युक्तम् । अतीन्द्रिय इति मतानुसारेणानुमानेन वेत्युक्तम् । इह तन्तुषु पट इत्यादिविशिष्टप्रत्ययः सम्बन्धिभिन्नसम्बन्धनिबन्धनो ऽबाधितेहप्रत्ययत्वादिह कुण्डे बदराणीति प्रत्ययवदित्यनुमानं द्रष्टव्यम् ।

------------------------------------------------------------------------

समवायो यदि हि

**समवायो यदि हि**

### **सुधा**

अयमत्र समुदायार्थः । यद्येक एव सर्वत्र समवायः स्यात्तदा सर्वानुमानानां सिद्धसाधनता स्यात् । यद्यपि याथार्थ्यमेव प्रामाण्यं तथाऽपि शब्दवत्परार्थानुमानस्य परापेक्षया प्रवृत्तत्वात्सिद्धसाधनता दोष एव ।

तथा हि । सर्वमप्यनुमानं न वस्तुस्वरूपमात्रपरम् । तस्यासिद्धावाश्रयासिद्धेः । सिद्धौ च सिद्धसाधनत्वात् । किन्तु केनचिदुपहितं वा विशिष्टं वोपलक्षितं वेति वक्तव्यम् । तच्च विशिष्टादिकं न विशेषणादित्रयादन्यदेवेति युक्तम् । अनुपलम्भादिबाधात् । त्रयानन्यत्वेऽपि न विशेषणमात्रम् । तस्य अनुमानात्प्राक् सिद्धत्वात् । असिद्धौ चाप्रसिद्धविशेषणत्वापत्तेः । अग्नेरेवाग्निमच्छब्दार्थत्वे मतुपो वैयर्थ्यापत्तेश्च । नापि धर्मिस्वरूपमात्रम् । उक्तदोषात् । पर्वतोऽग्निमानित्येतयोरेकार्थत्वापत्तेश्च । न च सम्बन्धमात्रम् । संयोगो हि क्वचित्सम्बन्धः स्याद् यथाऽग्निपर्वतयोः । क्वचित्समवायः यथा रसाद्रूपानुमाने । द्वावपि स्वरूपतः सिद्धाविति सिद्धसाधनमेव । संयोगमात्रस्य सिद्धत्वेऽप्यग्न्यादिसंयोगः साध्य इत्यपि न वाच्यम् । तस्यापि महानसादौ सिद्धत्वात् ॥ अथ पर्वतादेरग्न्यादिसंयोगः साध्यः । अत्रापि विवेक्तव्यम् । कस्यात्रासिध्द्या साध्यत्वमिति । अन्यस्यासम्भवात् । षष्ठ्यर्थस्य समवायस्येति वक्तव्यम् । स च सर्वत्रैक एव चेत्पुनः सिद्धसाधनतैव स्यात् । अतः सर्वानुमानोच्छेदप्रसङ्गात्सर्वत्र समवायैक्यमयुक्तमिति ।

### **शेषवाक्यार्थचन्द्रिका**

ननु वस्तुस्वरूपमात्रपरत्वादनुमानस्य मानान्तरसिद्धविशिष्टाद्याकारपरत्वाभावान्न सिद्धसाधनत्वम् । अस्तु वा विशिष्टाकारपरत्वमेव तस्य । न च सिद्धसाधकत्वप्रसङ्गो दोषः । तादृशस्यापि यथावस्थितार्थज्ञानजनकतया प्रामाण्यसम्भवेन तदविघातकतया तस्य दोषत्वासम्मतेरित्यतो वस्तुस्वरूपमात्रपरत्वासम्भवं याथार्थ्येऽपि प्रामाण्यासम्भवं च व्युत्पादयन्नेव प्रतिपत्तिसौकर्याय औपाधिकमित्यादेरेकत्वात्सिद्धसाधनमित्यन्तस्य ग्रन्थस्याकाङ्क्षाक्रमेणाभिप्रायमाह अयमत्रेति । केनचिदुपहितं विशिष्टमुपलक्षितं वेत्यतःपरं यत्तत्परमिति पूरणीयम् । नुपलम्भादिबाधादित्यत्रादिपेदेनाभ्युपगमोपपत्त्योः परिग्रहः । विशेषणमात्रमिति । नन्वेतत्त्रितयानन्यत्वेऽप्यन्यतममेव विशिष्टमित्येतत्पक्षस्यैव निराकरणं तत्रैव विशेषणमात्रं विशेष्यमात्रमित्यादिविकल्पानां सत्त्वात् । न तु तत्पक्षे विशेषणादित्रितयमपि विशिष्टमिति प्राग्विकल्पितपक्षनिराकरणं तत्रोक्तविकल्पानामसम्भवात् । तथा च तदनिरासान्न्यूनत्वम् । न च तस्यानिरास्यत्वादेवात्र तदनिरासोपपत्तेर्न तदिति वाच्यम् । ‘अन्त्यपक्षव्यतिरिक्तान्पक्षानपाकरोती’ति पर्वताग्निसंयोगानां समस्तानां व्यस्तानामग्निसंयोगस्य च सिद्धत्वेनेत्यादिपूर्वग्रन्थानुरोदेन तत्पक्षस्यापि निरस्यत्वस्य सिद्धत्वेन तदनिरस्यत्वस्य कल्पयितुमशक्यत्वादिति चेत् । उच्यते । न विशेषणमात्रमित्याद्यन्यतमपक्षनिरासकानां ‘प्राक् सिद्धत्वादसिद्धौ चाप्रसिद्धविशेषणत्वापत्तेरि’त्यादियुक्तीनां पक्षद्वयसाधारण्येनैतत्पक्षनिरासेनैव तन्निरासस्यापि सिध्द्या पृथगनिरासोपपत्तेरिति । यद्वा न विशेषणमात्रमित्यादावुपलक्षणमेतन्न विशेषणमित्यादियोजना पक्षद्वयनिरासपरतयैवायं ग्रन्थो योज्यः । अत एव त्रितयानन्यत्वेऽपीत्येवोक्तम् । अन्यथाऽन्यतमत्वपक्ष इत्येवावक्ष्यदिति द्रष्टव्यम् । अप्रसिद्धविशेषणत्वं न स्वमते दोष इत्याशयेन दोषान्तरमाह अग्नेरेवेति ॥ उक्तदोषादिति । तदसिद्धावाश्रयासिद्धिः सिद्धौ च सिद्धसाधनत्वादित्युक्तदोषादित्यर्थः । आश्रयासिद्धिर्न स्वमते दोष इत्यतोऽत्र दोषान्तरमाह पर्वतोऽग्निमानित्येतयोरिति । ततश्च पर्यायत्वप्रसक्त्या सहप्रयोगाभावप्रसङ्गादिति भावः ॥ सिद्धसाधनतैवेति । तथा सति यस्तन्तुपटयोः समवायः स एव पर्वताग्निसंयोगयोः समवाय इति प्राप्त्या तन्तुपटसमवायस्य च प्रत्यक्षेणानुमानेन वा सिद्धत्वात्पर्वताग्निसंयोगसमवायस्यापि सिद्धत्वप्राप्तिरति भावः । इतीत्यस्येत्ययं समुदायार्थ इति पूर्वेण सम्बन्धः ।

### **परिमल** 

ननु याथार्थ्यमेव मानत्वमित्युक्तत्वात्सिद्धसाधनेऽपि तस्य सत्वात्को दोष इत्यत आह यद्यपीति ॥ उपहितमिति केनचिदुपाधिना युक्तमित्यर्थः ॥ अनुपलम्भादीति । प्रागुक्तदिशाऽनुभवाभ्युपगमोपपत्तिबाधादित्यर्थः ॥

### **यादुपत्यम्**

किन्तु केनचिदुपहितं वा विशिष्टं वोपलक्षितं वेत्यस्यानन्तरं यत्तत्परमिति शेषः ॥ अनुपलम्भादीति । आदिपदेन अम्युपगमोपपत्तिपरिग्रहः ॥

### **श्रीनिवासतीर्थीया** 

नन्वस्तूक्तानुमानेषु सिद्धसाधनता । अथाऽपि याथार्थ्यरूपं प्रामाण्यं त्वक्षतमेवेति को दोष इत्याशङ्क्य निषेधति यद्यपीत्यादिना ॥ केनचिदिति । उपाधिना विशेषणेन वोपलक्षणेनेत्यर्थः ॥ उक्तेति । न धर्मिस्वरूपमात्रमनुमानवेद्यम् । सिद्धत्वात् । असिद्धौ चाश्रयासिद्धेरित्युक्तदोषादित्यर्थः । पर्वतस्यैवाग्निमच्छब्दार्थत्वे पौनरुक्त्यं चेत्याह पर्वत इति । रसाद्रूपानुमान इति । तयोरेकार्थसमवेतत्वमेव सम्बन्धः । समवायस्येत्यनन्तरमसिध्द्या साध्यत्वमिति शेषः ।

------------------------------------------------------------------------

यद्यस्यौपाधिको भेदः कुत एकत्वमिष्यते

**यद्यस्यौपाधिको भेदः कुत एकत्वमिष्यते**

### **सुधा**

ननु तन्तुषु पटादिसमवायः पर्वताग्निसंयोगादिसमवायश्च यद्यपि स्वरूपेणैक एव, तथापि तन्तुपटादिपर्वताग्निसंयोगाद्युपाधिनिमित्तः समवायस्य भेदोऽप्यस्ति । ततः सिद्धत्वेऽपि साध्यत्वमुपपद्यत इत्यत आह यदीति ।

## **अनुव्याख्यानम्**

***यद्यस्यौपाधिको भेदः कुत एकत्वमिष्यते ॥***

यदि अस्य समवायस्य साध्यत्वसिध्द्यर्थमौपाधिको भेद इष्यते तदैकत्वं कुत इष्यते । समवायस्यैकत्वं हि न सङ्ख्याविशेषः । निर्गुणत्वात् । किन्त्वभेदः । न च भेदाभेदौ क्वापि परेणाङ्गीकृतौ । तस्मात्समवाये भेदस्याङ्गीकृतौ तद्विरुद्धोऽभेदो नाङ्गीकर्तुमुचित इति ।

ननु स्वाभाविकमेकत्वं स्वाभाविकेनैव भेदेन विरुद्ध्यते न पुनरौपाधिकेन । स्वभावतो ऽभिन्नेऽपि गगनादावौपाधिकभेददर्शनात् । समवाये चौपाधिक एव भेदोऽभ्युपगतः । तत्कथं स्वाभाविकैकत्वाङ्गीकारोऽनुचित इत्यत आह नेति ।

**अनुव्याख्यानम्**

***नानिर्वाच्यं हि तेनेष्टमत औपाधिकान्ययोः ॥***

***सत्यत्वात्को विशेषः स्यात्......***

विरुद्धाभिमतयोरविरोधो हि कालभेदेन भवति । यथा तत्रैव भूतले तस्यैव घटस्य भावाभावयोः । देशभेदेन वा । यथा तदैव तस्यैव घटस्यास्तित्वनास्तित्वयोः । व्यक्तिभेदेन वा । यथा तत्रैव भूतले यदैकस्य घटस्य भावस्तदैव घटान्तरस्याभावः । पारमार्थिकत्वापारमार्थिकत्वाभ्यां वा । यथा गगने रूपतदभावयोः । तत्र तावत्समवायेऽभेदभेदयोर्नाद्यं विधात्रयं सम्भवतीति परस्यापि सम्प्रतिपन्नम् । नापि चतुर्थी विधा सम्भवति । समवायभेदस्यापारमार्थिकत्वमसत्वमनिर्वाच्यत्वं वा । आद्ये सिद्धसाधनत्वं तदवस्थमेव । द्वितीये त्विदमुपतिष्ठते । हि यस्मात्तेन वैशेषिकादिनाऽनिर्वाच्यं वस्तु नेष्टमतोऽसत्त्वानिर्वाच्यत्वाभावादौपाधिकस्य स्वाभाविकस्य च सत्यत्वात्को विशेषः स्यात् । औपाधिकस्यापि स्वाभाविकवत्सत्यत्वात्पारमार्थिकत्वापारमार्थिकत्वलक्षणस्य विरोधशान्तिहेतोर् अभावादौपाधिकत्वाद्युक्त्या न किञ्चित्कृतं स्यादिति भावः ।

### **शेषवाक्यार्थचन्द्रिका**

ननु नानिर्वाच्यं हि तेनेष्टमित्यनिर्वाच्यत्वस्य वैशेषिकानङ्गीकृतत्ववर्णनाय न प्रकृतसङ्गतिरिति तद्वर्णनमनर्थकम् । न च भेदस्यापारमार्थिकत्वाभावप्रतिपादनार्थं तदिति वाच्यम् । अनिर्वाच्यत्वाभावे असत्वेनैव अपारमार्थिकत्वसम्भवेनानिर्वाच्यत्वाभावमात्रेणापारमार्थिकत्वाभावासिद्ध्या तदयोगात् । अस्तु वा कथञ्चित्तत्सिद्धिः । तथाऽपि तत्प्रतिपादनस्य प्रकृतानपियोगादसङ्गतिरेव । न च भेदाभेदयोः पारमार्थिकत्वापारमार्थिकत्वाभ्यामविरोधासम्भवप्रदर्शनार्थत्वान्नासङ्गतिरिति वाच्यम् । तयोरविरोधोपपादकत्वस्यैवासिध्द्या तदयोगात् । सिद्धावपि वा पारमार्थिकत्वापारमार्थिकत्वयोरिवान्येषामविरोधहेतूनां बहूनां सद्भावेन भेदाभेदयोर्विरोधोपपादनाय तावद्धेत्वसम्भवस्यापीह वर्णनीयत्वेन तमव्युत्पाद्य एतन्मात्रासम्भववर्णनस्य तयोर्विरोधानुपपादकतयाऽश्लिष्टत्वादित्यतः सम्प्रतिपन्नानेकतद्धेतून्प्रदर्शयन्नेव तेषामिहासम्भववर्णने निमित्तं च दर्शयन्नेव पारमार्थिकत्वापारमार्थिकत्वाभ्यामविरोधपक्षेऽपि प्रकारन्तरेणापारमार्थिकत्वासम्भवं चोपर्येव दर्शयन्नेव परिशिष्टस्य सत्यत्वानिर्वचनीयत्वाभ्यां भेदाभेदयोरविरोधस्य असम्भवोपपादकतया मूलं योजयति विरुद्धेत्यादिना । वस्तुतो विरुद्धयोर्नोपायसहस्त्रेणाप्यविरोधसिद्धिरिति भावेनाभिमतयोरित्युक्तम् ।

### **परिमल** 

भावाभावयोरिति । अविरोध इत्यनुषङ्गः । एवमस्तित्वनास्तित्वयोरित्यत्र व्यक्तिभेदेनेत्यादौ चानुषङ्गो ध्येयः ॥ इदमुपतिष्ठत इति । नानिर्वाच्यमित्यादिमूलवाक्यमित्यर्थः । तद्व्याचष्टे हि यस्मादित्यादिना ।

### **श्रीनिवासतीर्थीया** 

औपाधिकभेददर्शनादिति । उपाधिकृतभेददर्शनादित्यर्थः । औपाधिकस्य स्वाभाविकस्य चेत्यत्र स्वाभाविकस्येत्यन्यशब्दार्थः ।

### **वाक्यार्थरत्नमाला** 

न प्रकृतसङ्गतिरिति । स्वाभाविकमेकत्वमित्यादिशङ्कानिरासपरत्वप्रतीत्यभावादसङ्गतिरित्यर्थः । न तु स्थलान्तर इव भाष्यावतारिकाया अवतारोऽयमिति स्फुटम् । प्रकृतानुपयोगादित्यादावपि प्रकृतैतच्छङ्कानिरासोपयोगाभावादिकमेवार्थ इति ज्ञेयम् । मूलं योजयतीति । तेन स्वाभाविकत्वमित्यादिशङ्कानिरासोपयोगितयेति पूरणीयम् । ततश्च प्रकृतसङ्गतिरिति भावः ।

------------------------------------------------------------------------

मायावद्यन्यथा वदेत्

**मायावद्यन्यथा वदेत्**

### **सुधा**

इष्यते समवायभेदस्यानिर्वाच्यत्वं मया चेत्तदा को दोष इति चेदपसिद्धान्त इत्याह मायेति ।

## **अनुव्याख्यानम्**

***........ मायावद्यन्यथा वदेत् ॥***

अनिर्वाच्यवस्त्वङ्गीकारे वैशेषिकादिरपि मायावादी भवेदित्यर्थः ।

ननु प्रकारभेदेनापि विरोधशान्तिर्भव(विष्य)ति । यथा तत्रैव तदैव नीलपटसद्भावेऽपि पीतपटाभावः । तथा समवायेऽप्यौपाधिको भेदो न स्वाभाविकमभेदं विरुणद्धीत्यत आह उपाधीति ।

**अनुव्याख्यानम्**

***उपाधिजन्यं तद्गम्यमिति चौपाधिकं भवेत् ॥***

उपाधिशब्दात्तृतीयासमर्थाज्जन्यगम्ययोः शेषिके ठकि कृते सति औपाधिकमिति भवति । ततः किमित्यत आह उभयत्रेति ।

**अनुव्याख्यानम्**

***उभयत्राप्यनन्ताः स्युः समवाया इतस्ततः ॥***

एवं सति समवायभेदस्यौपाधिकत्वं नामोपाधिजन्यत्वं वोपाधिगम्यत्वं वा वक्तव्यम् । तथा च पक्षद्वयेऽप्यनन्ताः समवायाः स्युः । तत्कथमित्यत आह इतस्तत इति । सर्वदेशकालगतानामवयवावयव्याद्युपाधीनामनन्तत्वादिति शेषः । उपाधीनामनन्तत्वेऽपि समवायानन्त्यं कुत इत्यत आह भिन्नत्वमिति ।

**अनुव्याख्यानम्**

***भिन्नत्वं चैव तेष्वस्ति ..........***

चो यस्मादित्यर्थे । न ह्यौपाधिको भेदो नामोपाधीनामेव भेदः । तथा सति समवायस्येति न स्यात् । उक्तदोषपरिहारश्च न भवेत् । किन्तु तेषु समवायेष्वेवोपाधिजन्यं तदवगम्यं वा भिन्नत्वमस्ति । भेदहेतवश्चोपाधयोऽनन्ता इति कथं न समवायानन्त्यम् । तथाऽप्यौपाधिकमेव तदानन्त्यमित्युक्तस्य किमायातमित्यत आह क इति ।

**अनुव्याख्यानम्**

***......... को विशेष उपाधिगे ॥***

उपाधिगस्तत्सम्बन्धी औपाधिक इति यावत् । औपाधिकभेदे को विशेषो येनासावभेदं न विरुणद्धीत्यर्थः ।

### **शेषवाक्यार्थचन्द्रिका**

ननूपाधिजन्यं तद्गम्यमित्यौपाधिकशब्दनिर्वचनपरोत्तरग्रन्थानर्थक्यम् । न चैतत्प्रकारभेदेन भेदाभेदयोरविरोधशङ्कापरिहारार्थत्वान्न तदिति वाच्यम् । प्रकारभेदस्य विरोधशान्तिहेतुत्वस्यैवासिध्द्या तमादाय विरोधशङ्काया एवानुदयादित्यतः प्रकारभेदस्य दृष्टान्तोपदर्शनेन विरोधशान्तिहेतुत्वव्युत्पादनपूर्वकं तमादाय विरोधशङ्कामुत्थापयति नन्विति ॥ पीतपटाभाव इति । तस्यैव पटस्य पीतरूपविशिष्टतयाऽभाव इत्यर्थः । उपाधिशब्दादित्यादेरयमर्थः । उपाधिशब्दाज्जन्यगम्ययोरर्थयोष्ठकि ठस्येक इति सूत्रेण तस्येकादेशे किति चेत्याद्यचो वृद्धौ सत्यां यस्येति चेतीकारलोपे औपाधिकशब्दनिष्पत्तिरिति । नन्वपत्याद्यर्थ इव जन्यगम्ययोरर्थयोष्ठकोऽस्मरणात्कथमुपाधिशब्दादुक्तयोरर्थयोष्ठक् व्याख्यायत इत्यतः शेष इति लक्षणेनापत्यादिचतुरर्थादन्यस्मिञ्जन्यगम्यादिरूपे शेषे यथायथमणादिप्रत्ययविधानेन चाक्षुषं रूपं, श्रावणः शब्द, इत्यादौ गम्यत इत्याद्यर्थे अणादिवदुपाधिशब्दादप्युक्तार्थे तेनैव ठकोऽप्युपपत्तेरित्याशयेनोक्तं शैषिक इति । मूले आपादकानुक्तेराह सर्वेति ॥ उक्तदोषपरिहारश्चति । सिद्धसाधनतारूपोक्तदोषपरिहारश्चेत्यर्थः ।

### **परिमल** 

पीतपटाभाव इति । सत्यपि विशेष्ये पटे विशेषणाभावनिबन्धनस्तदभावो यथा न विरुद्धस्तथौपाधिकभेदसत्वेऽपि स्वाभाविकभेदाभावेनाभेदो न विरुद्ध इत्यर्थः ॥ जन्यगम्ययोरिति । उपाधिना जन्य उपाधिना गम्य इत्यर्थे शेष इति सूत्रेण ठक्प्रत्यये ठस्येक इतीकादेशे किति चेति सूत्रेणादिवृद्धौ यस्येति सूत्रेणान्त्यवर्णलोपे चौपाधिकेति रूपसिद्धेरुभयथापि विकल्पः कृत इति भावः ।

### **यादुपत्यम्**

पीतपटाभाव इति । तस्यैव पटस्य विशिष्टरूपतयाऽभाव इत्यर्थः । ननु टकोऽपत्याद्यर्थे विहितस्य कथमत्र प्राप्तिरित्यत आह शैषिक इति । इत्यधिकत्यविहित इत्यर्थः यद्यप्युपाधिशब्दादुक्तेऽर्थे शैषिकष्ठक् विहितो न दृश्यते तथाऽपि ‘विचित्रा हि तद्धितगतिरि’ति वचनादेतदुक्तमित्यवगन्तव्यम् । तथा चोपाधिशब्दात्तृतीयासमर्थादुक्तेऽर्थे ठकि कृते, तस्य ठस्येक इतीकादेशे, किति चेत्याद्यचो वृद्धौ, यस्येति चेतीकारलोपे, औपाधिकमिति भवतीति भावः ॥ उक्तदोषेति । सिद्धसाधनतारूपोक्तदोषपरिहारश्च न भवेदित्यर्थः ।

### **श्रीनिवासतीर्थीया** 

ननु यथैकस्मिन्नेव पटे नीलरूपविशिष्टत्वपीतरूपविशिष्टत्वरूपप्रकारभेदेनैकस्यैव पटस्य भावाभावौ न विरुद्धौ, तथैकस्मिन्नेव रूपसमवाये स्वाभाविकेऽभेदे सत्यप्यौपाधिको भेदः सम्भवति तयोर्भेदाभेदयोरौपाधिकत्वस्वाभाविकत्वरूपप्रकारभेदेनाविरोधसम्भवादित्याशङ्कते ननु प्रकारेत्यादिना । नन्वित्यनन्तरं देशकालादिभेदेन वेति शेषः । जन्यगम्ययोरर्थयोर्वाच्ययोः सतोः । तथा चोपाधिशब्दात् शैषिके शेषे इत्यधिकृत्य विहिते ठकप्रत्यये कृते ठस्येक इतीकादेशे यस्येति चेत्यनेन भसंज्ञकस्य धकारस्थस्येकारस्य लोपे उकारस्यौकाररूपवृद्धौ सत्यामौपाध इक औपाधिकेति रूपम् ॥ तथा सतीति । यद्युपाधीनामेव भेदस्तत्प्रयुक्तो भेदः समवाये नास्ति, तर्हि समवायस्य भेद इति न स्यात् । तथा च समवाये भेदाभावेनैकत्वस्यैव सत्वेन तस्य तन्तुपटादौ सिद्धतया धूमानुमाने सिद्धसाधनता चेत्युक्तदोषपरिहारोऽपि न स्यादित्यर्थः ।

### **वाक्यार्थरत्नमाला** 

प्रकाराभावप्रयुक्तत्वमुपपादयितुमाह । तस्यैव पटस्येति । तस्यैवेत्यनुक्तौ कस्यचिन्नीलस्य पटस्याभावः । पीतस्य पटान्तरस्य सद्भाव इति धर्मिभेदप्राप्त्या विरोधशङ्कापरिहारो व्यक्तिभेदेनैव शङ्क्यत इति प्रतीतिः स्यादिति भावः । अपत्यादिचतुरर्थादिति । अपत्यादेर्व्यवहितात्सन्निहितप्रकृताच्च तदस्मिन्नस्तीति देशे तन्नामि्न । ते च निवृतस्तस्य निवासः । अदूरभवश्चेति सूत्रोक्तचतुरर्थादन्यस्मिन्नित्यर्थः। उपयुक्तादन्यो हि शेषः । उपयुक्तश्चापत्यादिरुक्तचतुर्थान्तः । तथा चोपयुक्ता दपत्यादेस्तस्मिन्नस्तीत्यादि चतुर्थान्तादन्यस्मिन्नित्युक्तं भवति । शिष्टमुदाहरणादिकं ‘‘रचने’’ति सूत्रीयनादेयं चाभिसर्पतीत्येतद्य्वुत्पादनटीकाप्रपञ्चे प्रागेव निरूपितमिति तत एव प्रतिपत्तव्यम् ॥

------------------------------------------------------------------------

मायावद्यन्यथा वदेत्

**मायावद्यन्यथा वदेत्**

### **सुधा**

एतदुक्तं भवति । नीलपटसद्भावेऽपि पीतपटाभाव इत्यत्र हि यदि विशिष्टविषयौ विधिनिषेधौ, तदा भिन्नविषयत्वेन विरोधाभावः । नीलपीतपटयोर्भिन्नत्वात् । न चैवं प्रकृते । भेदविशेषाभावेऽपि भेदान्तराभ्युपगमापत्तेः । तथा चैकत्वोक्तिरयुक्तैव । न हि पार्थिवपरमाणौ रूपादयोऽग्निसंयोगजा न त्वाप्यपरमाणुरूपादय इव स्वाभाविका इत्येतावता रूपादिरहितोऽसौ भवति । यदि च विशेषणविषयौ तदा समवाये भेदोऽस्त्येव । स तु सम्बन्धिभिरुपाधिभिः कृतो न त्वकृत्रिम इत्युक्तं स्यात् । तथा च घटादिभेदेन तुल्य इति रिक्तैवाभेदोक्तिः । उपधीनां च सर्वदाऽनपायान्न भेदस्यागन्तुकत्वं युक्तमिति ।

### **शेषवाक्यार्थचन्द्रिका**

ननु तथाऽपि प्रकारभेदेन विरोधशान्तिशङ्काया न परिहार इत्यत आह एतदुक्तं भवतीति ॥ भिन्नविषयत्वेनेति । ततश्च भिन्नविषयत्वेनैव तत्र विरोधपरिहारो न तु प्रकारभेदेनेति नायं प्रकारभेदेन विरोधपरिहारे दृष्टान्त इति भावः । कथं तत्र भिन्नविषयत्वमित्यतस्तद्दर्शयति नीलपीतपटयोरिति । विशिष्टस्य खण्डितत्वेन विशेष्याद्भिन्नाभिन्नतया नीलरूपविशिष्टपीतरूपविशिष्टपटयोः परस्परं भिन्नत्वादित्यर्थः । अस्तु तर्हि तेनैव प्रकारेण प्रकृतेऽपि विरोधपरिहार इत्यत आह न चैवं प्रकृत इति । स्वाभाविकत्वौपाधिकत्वविशिष्टयोर्भेदयोरपि भिन्नत्वादत्रापि भिन्नविषयत्वेनैव विरोधपरिहार इति च नेत्यर्थः । तत्र हेतुमाह भेदविशेषेति । स्वाभाविकभेदाभावेऽप्यारैपाधिकभेदाभ्युपगमापत्तेरित्यर्थः । अत्रेष्टापत्तिं परिहरति तथा चेति । भेदाभावरूपैकत्वोक्तिरित्यर्थः । प्रतियोगिसत्वस्याभावविरोधित्वादिति भावः । ननु च स्वाभाविकप्रतियोगिसत्वमेव विरोधि न त्वौपाधिकमपि तत् । न चैतत्प्रकृत इति नैकत्वोक्तिविरोध इत्यत आह न हीति ॥ यदि चेति । पटे नैल्यरूपविशेषणविषयो विधिः पीतत्वरूपविशेषणविषयस्य निषेधो यदीत्यर्थः ॥ तदा समवाय इति । तथा सति समवायगतभेदेऽपि औपाधिकत्वरूपविशेषणविषयो विधिर् निषेधस्तु स्वाभाविकत्वरूपविशेषणविषयः स्यादित्यर्थः । अकृत्रिमः स्वाभाविकः । इष्टापत्तिमाशङ्क्याह तदा चेति । तथा च यथा घटपटभेदस्य जन्यत्वेऽपि सत्यत्वादभेदविरोधित्वमेवं समवायभेदस्य जन्यत्वेऽपि सत्यत्वादभेदविरोधित्वं स्यादेवेति समवायेऽभेदोक्तिर्निर्विषयैवापाद्यत इत्यर्थः । अङ्गीकृत्य चेदमुदितम् । वस्तुतस्तु समवाये भेदोऽप्यकृत्रिम एवेत्याह उपाधीनां चेति । नित्योपाधीनामपि सत्यत्वादिति भावः । न चैवमौपाधिकत्वानुपपत्तिः । उपाधिगम्यत्वेनापि तदुपपत्तेरित्याशयात् । इतीत्यस्येत्येतदिति पूर्वेण सम्बन्धः ।

### **परिमल** 

नीलपीतपटयोर्भिन्नत्वादिति । विशेषणभेदे विशिष्टयोर्भेदादिति भावः ॥ यदि च विशेषणविषयाविति । नीलपटोऽस्ति पीतपटो नास्ति समवाय उपाधिभेदभिन्नो भवति स्वाभाविकभेदभिन्नो न भवतीत्यादिविधिनिषेधाविति योज्यम् ।

### **यादुपत्यम्**

भिन्नविषयत्वेनेति । भिन्नविषयत्वेनैव विरोधाभावस्तत्र न प्रकारभेदेनेति भावः । कथं तत्र भिन्नविषयत्वमित्यतस्तदुपपादयति नीलपीतपटयोरिति । विशिष्टस्य खण्डितत्वे विशेष्याद्भिन्नाभिन्नत्वेन नीलरूपविशिष्टपीतरूपविशिष्टपटयोः परस्परं भिन्नत्वादित्यर्थः । नन्वेवमेकविशेष्यकयो र्विशिष्टयोर्भेदे तत्वोद्योतादौ सोऽयं देवदत्त इति प्रत्यभिज्ञाविषययोस्तत्तेदन्ताविशिष्टयोः परस्परमैक्यस्योक्तत्वात्तद्विरोध इति चेत् । उच्यते । यत्र खण्डितं विशिष्टद्वयं प्रति केवलं विशेष्यमेवोपादनं, तत्र विशिष्टयोः परस्परं भेदः । यत्र तु विशिष्टमेव विशिष्टान्तररोपादानं, तत्र तयोरभेदः । उपादानोपादेययोरभेदस्यावश्यकत्वात् । एवं च नीलपीतपटयोः पट एवोपादानमिति तयोर्भेदः । प्रत्यभिज्ञाविषययोश्च विशिष्टयोस्तत्तेदन्तान्यतरविशिष्ट एवोपादानमिति तयोरभेद आवश्यक इति तत्राभिप्रायोऽतो न कोऽपि विरोध इति । एवमन्यत्रापि दण्डी कुण्डलीत्यादिविशिष्टवैशिष्ट्यधीविषययोरपि विशिष्टयोरभेदो वाच्यः । तत्राप्येकविशेणविशिष्टस्यैवापरविशेषणविशिष्टं प्रत्युपादनत्वादिति ज्ञातव्यम् ॥

न चैवं प्रकृत इति । स्वाभाविकत्वौपाधिकत्वविशिष्टयोर्भेदयोर्भिन्नत्वादत्रापि भिन्नविषयत्वेनैव विरोधाभाव इति न वाच्यमित्यर्थः ॥ भेदविशेषेति । स्वाभाविकभेदाभावेऽप्यौपाधिकभेदाभ्युपगमापत्तेरित्यर्थः । अत्रेष्टापत्तिं परिहरति तथा चैकत्वोक्तिरिति । भेदाभावरूपैकत्वोक्तिरित्यर्थः । प्रतियोगिसत्वस्याभावविरोधित्वादिति भावः । ननु स्वाभाविकप्रतियोगिसत्त्वमेवाभावविरेधि नौपाधिकं तदित्यत आह न हि पार्थिवेति ॥ यदि च विशेषणेति । पटे नैल्परूपविशेषणविषयो विधिः पैत्यरूपविशेषणविषयो निषेधो यदीत्यर्थः ॥ तदा समवाय इति । प्रकृतेऽपि समवायगतभेदे विधिरारैपाधिकत्वरूपविशेषणविषयो निषेधस्तु स्वाभाविकत्वरूपविशेषणविषय इति स्यादित्यर्थः । अकृत्रिमः स्वामाविकः । इष्टापत्तिं परिहरति तथा चेति । यथा घटपटभेदस्य जन्यत्वेऽपि तस्य सत्यत्वादभेदविरोधित्वम् एवं समवायभेदस्य जन्यत्वेऽपि सत्वादभेदविरोधित्वं स्येदेव तथा च समवायेऽभेदोक्तिः रिक्ता निर्विषयेत्यर्थः । अम्युपेत्य चेदमुदितम् । वस्तुतस्तु समवायभेदोऽकृत्रिम एवेत्याह उपाधीनां चेति । नित्यानामपि सत्वादिति भावः । न चैवमौपाधिकत्वानुपपत्तिः । उपाधिगम्यतयाऽपि तदुपपत्तेरित्याशयात् ।

### **श्रीनिवासतीर्थीया** 

न चैवं प्रकृत इति । नीलपटसद्भावेऽपि पीतपटाभाव इव समवायेऽप्यौपाधिकभेदसद्भावेऽपि स्वाभाविकभेदो नास्तीत्येवं विधिनिषेधौ विशिष्टविषयावेवेति भिन्नविषयत्वेनैव विरोधाभावो न प्रकारभेदेनेति न वाच्यमित्यर्थः । कुतो न चेत्यत आह भेदविशेषेति । स्वाभाविकभेदाभावेऽपीत्यर्थः ॥ भेदान्तरेति । औपाधिकभेदेत्यर्थः ॥ विशेषणविषयाविति । विधिनिषेधाविति वर्तते । समवायभेदे स्वाभाविकत्वरूपविशेषणनिषेध औपाधिकत्वरूपविशेषणविधिरित्यर्थः ।

[Load More](javaऽcriptःvoid(0))
