+++
title = "१५ बाधकोद्धारः"
upstream_url = "https://dvaitavedanta.in/category-details/7836/975/sharam/sathha/thavat/thavat/vashas/bthhak"
+++
## व्युत्पत्तिरपि हि सादृश्येनैव गम्यते

**बाधकोद्धारः**

**व्युत्पत्तिरपि हि सादृश्येनैव गम्यते**

### **सुधा**

एवञ्चाङ्गीकार्ये गोत्वादेरनुगमे नित्यत्वमप्यनिवार्यमित्यत आह व्युत्पत्तिरपीति ।

## **अनुव्याख्यानम्**

***........व्युत्पत्तिरपि हि सादृश्येनैव गम्यते ॥***

अपिपदं कार्यकारणभावावधारणादिसमुच्चयार्थम् । हिशब्दो यस्मादित्यर्थे । गम्यते अभ्युपगभ्यतेऽवगम्यत इति वा । अस्ति तावत्सादृश्यं नाम पदार्थान्तरम् । गोसदृशो गवय इत्याद्यध्यक्षसिद्धत्वात् । तेनैव चोपपद्यते व्युत्पत्त्यादिकम् । कस्मान्न तदर्थं गोत्वादेरनुगतत्वं कल्पनीयम् ।

### **शेषवाक्यार्थचन्द्रिका**

नित्यत्वमप्यनिवार्यमिति । व्यक्तौ नष्टायामपि जातेरनुभूयमानत्वादनित्यत्वे तदयोगान्नित्यत्वसिद्धिरिति भावः । मूलेऽपिपदानर्थक्यमाशङ्क्य कार्यकारणभावावधारणादिसमुच्चयार्थत्वान्न तदिति भावेन तदर्थतया अपिशब्दं व्याचष्टे अपिपदमिति । आदिपदेन व्याप्तिज्ञानादिपरिग्रहः । मूले हिशब्दस्य तद् आशङ्क्य एतद्वाक्यार्थस्य हेतुत्वसूचनार्थत्वान्न तदिति भावेन हिशब्दं तदर्थतया व्याचष्टे हिशब्द इति । उपसर्गा हि धातुलीनस्यार्थस्य व्यञ्जका एवेतिमतमाश्रित्य गम्यत इत्येतव्द्याचष्टे गम्यतेऽभ्युपगम्यत इति । अभ्युपगममात्रस्य वस्तुव्यवस्थापकत्वाभावान्न तेन व्युत्पत्यादेरन्यथैवोपपत्तिसिद्धिरिति तदर्थकैवशब्दानुपपत्तिमाशङ्क्य तदुक्तान्यथैवोपपत्तिसिध्द्यर्थं गम्यत इत्येतत्प्रकारान्तरेण व्याचष्टष अवगम्यत इति वेति । ननु प्रमाणाभावात्सादृश्यमेव नास्ति । सत्वेऽपि वा सिद्धान्ते तदनुपपत्तिरेव । तथा हि । न तावत् ‘सामान्यान्येव भूयांसि गुणावयवकर्मणाम् । भिन्नप्रधानसामान्यवर्तिसादृश्यमुच्यत’ इत्युक्तरीत्या गोगवययोर्गुणावयवकर्मगतसामान्यान्येव सादृश्यमिति वक्तुं शक्यम् । अनुगतसामान्यानभ्युगपमात् । नापि तद्भिन्नत्वे सति तद्गतभूयोधर्मवत्वं, धर्ममात्रस्य प्रातिस्विकताङ्गीकारेण गोगवययोः परस्परगतधर्मवत्वाभावेन सादृश्याभावाप्रसङ्गात् । तद्गतधर्मशब्देन तद्गतधर्मसदृशधर्माभिधाने च स्फुटमात्माश्रयत्वम् । तत्कथं सादृश्येन व्युत्पत्त्यादेरन्यथोपपत्तिवर्णनमित्यत; प्रमाणोपन्यासेन तत्सद्भावं तावदाह अस्ति तावदिति । सामान्याद् भिन्नं परमते सामान्यादिवदखण्डमेव सादृश्यमित्यङ्गीकारान्न सिद्धान्ते तदनुपपत्तिरपीत्याशयेनोक्तं पदार्थान्तरमिति ।

### **परिमल** 

नित्यत्वमपीति । एकव्यक्तिनाशेऽपि व्यक्त्यन्तरे दर्शनादिति भावः ॥ अवगम्यत इति वेति । सादृश्येन शब्दशक्त्यादिकमनुमेयमित्यर्थः । यदि अवयवगुणकर्मवृत्तिसामान्यान्येव सादृश्यं, तदा किमधिकमाचीर्णमित्यत आह पदार्थान्तरमिति ।

### **यादुपत्यम्**

नित्यत्वमपीति । एकव्यक्तिनाशेऽप्यन्यत्र तदवस्थानसम्भवादिति भावः । नन्वनुगतसामान्याभावे सादृश्यस्याप्यभावः ‘सामान्यान्येव भूयांसि गुणावयवकर्मणाम् । भिन्नप्रधानसामान्यवर्ति सादृश्यमुच्यत’ इत्युक्त्वेन गोगवययोर्गुणावयवकर्मगतसामान्यानामेव सादृश्यरूपत्वादित्यत आह पदार्थान्तरमिति । सामान्यभिन्नमित्यर्थः । नन्वेवं सादृश्यस्य न निर्वचनं सम्भवति । धर्ममात्रस्य प्रातिस्विकतया तद्भिन्नत्वे सति तद्गतभूयोधर्मवत्वरूपस्य निर्वचनस्यासम्भवात् । तद्धर्मसदृशधर्मवत्वरूपस्य चात्माश्रयेण दुष्टत्वादिति चेत् । सत्यम् । परमते सामान्यमिवास्मन्मते सादृश्यमखण्डमेवाङ्गीकार्यमिति साम्प्रदायिकाः । अन्ये तु गणनव्यवहारासाधारणकारणं सङ्ख्येत्यादाविव सदृशप्रतीतिविषयत्वमेव सादृश्यमिति तन्निर्वचनेऽपि न दोष इत्याहुः ॥

------------------------------------------------------------------------

सर्वेषु युगपच्छब्दः सदृशेषु प्रवर्तते

**सर्वेषु युगपच्छब्दः सदृशेषु प्रवर्तते**

### **सुधा**

सादृश्येन तावत् शब्दव्युत्पत्तिप्रकारं दर्शयितुमुपक्रमते सर्वेष्विति ।

## **अनुव्याख्यानम्**

***सर्वेषु युगपच्छब्दः सदृशेषु प्रवर्तते ॥***

बहवो हि शब्दसङ्गतिग्रहणोपायाः । तत्र यदोपदेशतो व्युत्पद्यते तदाऽयं गौरित्युपदेशवाक्यं व्याप्तिग्राहकतयोपयुज्यते । कथम् । सादृश्योपधानेन सर्वेषु गोपिण्डेषु युगपदेककालमयमित्यादिशब्दः प्रवर्तते । अयं गौरित्यस्यायमेतत्सदृशाः सर्वेऽपि गोशब्दवाच्या इत्यर्थो वक्त्रा अभिप्रेयते । श्रोत्रा चावधार्यत इति यावत् । द्वयोरपि सार्वत्रिकव्युत्पत्तिकामत्वेन वाक्यस्यैकपिण्डविषय(क)त्वकल्पनानुपपत्तेरिति भावः ।

### **शेषवाक्यार्थचन्द्रिका**

ननु सर्वेष्वित्युत्तरवाक्यमनर्थकम् । न चोपदेशस्य व्याप्तिग्राहकतामुपदर्शयितुं तदिति वाच्यम् । तदुपदर्शनस्य प्रकृतानुपयोगादित्याशङ्क्य ‘व्युत्पत्तिरपि ही’ति पूर्ववाक्यप्रतिज्ञातस्य सादृश्येन व्युत्पत्तिभवनप्रकारस्योपदर्शनाय तदुपक्रमरूपत्वात्तस्य न तदिति भावेन तदुपक्रमरूपतया तद्योजयति सादृश्येनेति । उपक्रमे उपदेशस्य व्याप्तिग्राहकत्वोक्त्या प्रसक्तां भाष्ये तन्मात्रस्य शब्दसङ्गतिग्रहणोपायत्वभ्रान्तिं तदुपायानेकत्वकथनेन तावत्पहिरति बहवो हीति । ‘शक्तिग्रहं व्याकरणोपमानकोशाप्तवाक्यैर्व्यवहारतश्च । वाक्यस्य शेषाद्विवृवेर्वदन्ति सान्निध्यतः सिद्धपदस्य वृद्धाः’ इत्यादिप्रसिद्धिद्येतनार्थो हिशब्दः । तर्ह्युपदेशस्य व्याप्तिग्राहकत्वोक्तिर्भाष्यकारीया अनुपपन्ना स्यादित्यतो भवेदेवं यदि सा उपदेशमात्रस्य सङ्गतिग्रहणोपायत्वाभिप्राया स्यात् । न चैवम् । उपायानेकत्वस्य प्रमितत्वेन तदयोगात् । किन्त्वन्याभिप्रायैवेत्यतो नानुपपत्तिरित्यभिप्रेत्य तदुक्तेरभिप्रायमाह तत्रेति । बहुषूपायेषु ॥

व्यक्तिविशेषस्य गोशब्दवाच्यत्वपरतया प्रतिभासादुपदेशस्य व्याप्तिग्राहकत्वं न सम्भवतीति भाष्यकारीयं तद्वर्णनमनुपपन्नमित्याशयेन पृच्छति कथमिति । उपदेशवाक्यस्थस्यायमित्यादेर्व्यक्तिविशेषनिष्ठत्वाभावात्तद्ग्राहकत्वोपपत्तिरिति भावेनायं गौरित्युपदेशवाक्यस्य व्याप्तिग्राहकत्वोपपादकतया भाष्यं योजयति सादृश्योपधानेनेति। तेन निमित्तेनेत्यर्थः । तथा चायमिति शब्दस्य सन्निहिते गवि मुख्यैव वृत्तिः । असन्निहितगोव्यक्तिषु सादृश्येन निमित्तेन प्रवृत्तत्वाद्गौणी । युगपद्वृत्तिद्वयविरोधश्च न दूषणमित्युक्तं भवति । तथाऽप्युपदेशस्य कथं व्याप्तिग्राहकत्वसिद्धिरित्यतस्तत्तात्पर्यमाह अयं गौरित्येतस्येति । ननु नायमित्यादेर्गौण्याऽसन्निहितपिण्डपरत्वं सम्भवति । तन्निमित्तभूताया अन्वयानुपपत्तेरभावेन । गौण्याश्रयणस्यानुचितत्वादित्यतो अन्वयानुपपत्तिरेव न तत्र निमित्तम् । तथा सति यष्टीः प्रवेशयेत्यादौ तदभावेन लक्षणाभावप्रसङ्गात् । किन्तु क्वचित्तात्पर्यानुपपत्तिरपि । तथा चेहान्वयानुपपत्तेरभावेऽपि तात्पर्यानुपपत्तेः सद्भावाद्युक्तममुख्यवृत्त्याश्रयणमित्यभिप्रेत्य तात्पर्यानुपपत्तिमुपपादयति द्वयोरिति । वक्तृश्रोत्रोरित्यर्थः ॥ सार्वत्रिकेति । श्रोतुर्मम सार्वत्रिकव्युत्पत्तिर्भवत्विति कामनावत्वेन वक्तुरप्यस्य सार्वत्रिकव्युत्पात्तेर्भवत्विति कामनावत्वेनेत्यर्थः ।

### **परिमल** 

बहवो हीति । ‘शक्तिग्रहं व्याकरणोपमानकोशाप्तवाक्यैर्व्यवहारतश्च । वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः’ इत्युक्तदिशा व्याकरणादयो बहव इत्यर्थः ॥ उपदेशत इति । आप्तवाक्यरूपादित्यर्थः ॥ सादृश्योपधानेनेति । सादृश्यरूपनिमित्तेर्नत्यर्थः ।

### **यादुपत्यम्**

बहवो हीति । ‘शक्तिग्रहं व्याकरणोपमानकोशाप्तवाक्यैर्व्यवहारतश्च । वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः’ इत्युक्तेरिति भावः ॥ सादृश्योपधानेनेति । सादृश्यरूपनिमित्तेनेत्यर्थः । तथा चायमितिशब्दस्य सन्निहितगवि मुख्यैव वृत्तिरसन्निहितगोषु गौणी सादृश्येन निमित्तेन प्रवृत्तत्वादित्युक्तं भवति । युगपद्वृत्तिद्वयविरोधश्च नास्मन्मते दोष इति भावः ॥ श्रोत्रा चेति । यष्टीः प्रवेशयेत्यादाविव प्रकरणबलादिति भावः । सार्वत्रिकेति । श्रोतुर्मम सार्वत्रिकव्युत्पत्तिर्भूयादिति कामनावत्वेन वक्तुरप्यस्य सार्वत्रिकव्युत्पत्तिर्भवत्विति कामनावत्वेनेत्यर्थः । अनेन तात्पर्यानुपपत्तिरमुख्यवृत्त्याश्रयणे बीजभूतोपपादिता भवतीति ज्ञातव्यम् ।

### **श्रीनिवासतीर्थीया** 

बहवो हीति । ‘शक्तिग्रहं व्याकरणोपमानकोशाप्तवाक्यैर्व्यवहारतश्च । वाक्यस्य शेषाद्विवृतेर्वदन्ति सान्निध्यतः सिद्धिपदस्य वृद्धाः’ इत्युक्तेरिति भावः ॥ उपदेशत आप्तवाक्यादित्यर्थः ।

------------------------------------------------------------------------

तथाऽपि प्राप्तितस्त्वेकवचनाच्च विशेषतः

**तथाऽपि प्राप्तितस्त्वेकवचनाच्च विशेषतः**

### **सुधा**

यद्ययं गौरित्यदिवाक्यं नैकपिण्डमात्रविषयम् । किन्त्वयं चैतत्सदृशाश्च सर्वे गोशब्दवाच्या इति व्याप्तिपरं तदा सङ्गतग्रहणोत्तरकालं गामानयेत्युक्ते गोशब्दात्सर्वगोप्रतिपत्तिः स्यात् । अभीष्टगोप्रतिपत्तिस्तु जायते सा कथमिति तटस्थस्य चोद्यं परिहरति तथाऽपीति ।

## **अनुव्याख्यानम्**

***तथाऽपि प्राप्तितस्त्वेकवचनाच्च विशेषतः ॥***

***अभीष्टावगतिश्च स्यात् ...........***

यद्यप्युपदेशो नैकपिण्डविशेषगोचरस्तथाऽपि गामानयेत्युक्तेऽभीष्टगोपिण्डावगतिः स्यादेव । कथम् । प्राप्तितो योग्यत्वात् । अतीतानागतानामत्यन्तविप्रकृष्टदेशस्थानां गवामानयनयोग्यताऽभावमालोच्य तत्परित्याग इत्यर्थः । तर्हि सन्निहितसर्वगोप्रतिपत्तिः कुतो न भवति इति चेन्न । गामित्येकवचनात् । तथाऽपि यस्य कस्यचिदेकस्य गोपिण्डस्य प्रतिपत्तिः स्यात् । नाभीष्टस्यैवेति चेन्न । शबलां बहुलां कालाक्षीमित्यादिविशेषणात् । एतदुक्तं भवति । गोशब्दाद्भवत्येव सर्वगोप्रतिपत्तिः । किन्तु लिङ्गप्रकरणादिबलात् पिण्डविशेषे कार्यप्रतिपत्तिरिति ।

### **शेषवाक्यार्थचन्द्रिका**

ननु तथाऽपीत्युत्तरभाष्यमनर्थकम् । न च गामानयेत्यादिवाक्यस्याभीष्टावगमकत्वव्युत्पादनार्थं तदिति वाच्यम् । तद्व्युत्पादनस्याप्यनर्थकत्वात् । न चोक्तरीत्या गोशब्दस्य सकलगोपिण्डेषु सङ्गतिग्रहणाभ्युपगमे तदुत्तरकालं गामानयेत्युक्ते गोशब्दात्सर्वगोव्यक्त्युपस्थित्या सर्वत्र कार्यप्रतीतिप्रसङ्गेन पिण्डविशेषे कार्यप्रतिपत्त्यनुपपत्तिशङ्कापरिहारार्थत्वात्तद्य्वुत्पादनमर्थवदिति वाच्यम् । तथा सति पूर्ववादिमतेऽपि सङ्गतिग्रहणकाले गोत्वसामान्यलक्षणप्रत्यासत्त्या सर्वगोव्यक्तीनामुपस्थित्या सर्वोपसंहारेणैव सङ्गतिग्रहणात्तदुत्तरकालं गामानयेत्युक्ते गोशब्दात्सर्वगोव्यक्तीनामुपस्थित्या सर्वत्र कार्यप्रतिपत्तिसङ्गेन पिण्डविशेषे तदनुपपत्तिप्रसङ्गस्य तुल्यत्वेन तस्योभयसमाधेयतया तेनोक्तविधयाऽतिप्रसङ्गशङ्कायाः कर्तुमशक्यत्वेन तत्परिहारार्थत्वायोगादित्यतः प्रतिवादिनस्तथा शङ्काया असम्भवेऽपि तटस्थस्य तच्छङ्कायाः सम्भवेन तत्परिहारार्थतया न तदानर्थक्यमिति भावेन तटस्थशङ्कानिवर्तकतया तद्योजयितुं तामुत्थापयति यदीति । ननु च गामानयेत्यादौ गोशब्दात्सर्वगोप्रतीतिरिष्टैवेति न तदापादनं युक्तमित्यतस् तथा सति सर्वत्र कार्यप्रतिपत्तिप्रसङ्गेन व्यक्तिविशेष एव तदनुपपत्तिप्रसक्तिरिति भावेन पिण्डविशेषे कार्यप्रतिपत्त्यनुपपत्तिमाह अभीष्टेति । अभीष्टगोपिण्डावगतिरित्यादौ सर्वत्रायमेवार्थः ।

ननु नानेन भाष्येणोक्तशङ्कापरिहारः । प्रसिद्धस्योक्तावगतिकरणस्यात्रानुपन्यासादित्यतो यद्यप्युपदेशो नैकपिण्डगोचरो यद्यपि च सङ्गतिग्रहणोत्तरकालं गामानयेत्युक्ते गोशब्दात्सर्वगोप्रतिपत्तिरेव भवति, तथापि अभीष्टावगतिः पिण्डविशेषे कार्यप्रतिपत्तिर्युज्यत एवेति मूलयोजनामभिप्रेत्योक्तशङ्कापरिहारं भाष्यारूढतया दर्शयति एतदुक्तं भवतीति ॥ गोशब्दादिति । तथा च तदापादनमिष्टापादनत्वान्नायुक्तमिति भावः । तर्हि सर्वत्र कार्यप्रतिपत्तिप्रसङ्गेन व्यक्तिविशेष एव तदनुपपत्तिः स्यादित्यभिप्रेत्य पृच्छति किन्त्विति । मूले प्राप्तित इत्याद्यनेकविशेषणसूचितहेतुबलात्तदुपपत्तिरिति समाधत्ते लिङ्गेति । अभीष्टावगतिरित्यस्य विवरणं पिण्डविशेषे कार्यप्रतिपत्तिरितीति । आनयनप्रतिपत्तिरित्यर्थः । इतीत्यस्येत्येतदिति पूर्वेणान्वयः ।

### **परिमल** 

एतत्सदृशा इत्यस्यायमेतत्सदृशश्चेत्यर्थो ध्येयः । सामान्यप्रत्यासत्तिवादिनं प्रतीदं चोद्यं सममिति वा शक्त्याद्यग्रहचोद्यसमाधिप्रस्तावे एतच्छोद्यसमाध्योर्विजातीयत्वात्तटस्थस्य चोद्यमित्युक्तम् । विशेषत इत्यस्यार्थ इत्यादिविशेषणादिति ॥ लिङ्गप्रकरणादीति । शबलत्वादिलिङ्गेत्यर्थः । आदिपदेन सान्निध्ययोग्यत्वादिग्रहः ॥ कार्येति । आनयनबन्धनादिकार्यप्रतिपत्तिरित्यर्थः ॥

### **यादुपत्यम्**

तथस्थस्येति । वैशेषिकमते शक्तिग्रहकाले गोत्वसामान्य लक्षणया सर्वगोव्यक्त्युपस्थितौ तत्र सर्वगोशब्दसङ्गतेर्गृहीतत्वे नास्याः शङ्कायास्तेनापि समाधेयत्वान्न तस्येयं शङ्केति भावः । कार्यप्रतिपत्तिरिति । कृतिसाध्यानयनादि प्रतिपत्तिरित्यर्थः । अनेन असन्निहित पिण्डेष्वानयनं कृत्यसाध्यमिति तत्परित्याग इति सूचयति ।

### **श्रीनिवासतीर्थीया** 

बहुलां कपिलाम् । ‘बहुला कपिला धेनुरि’त्यमरः । कार्यप्रपित्तिरिति । आनयनादेः कर्तव्यताप्रतिपत्तिरित्यर्थः ।

------------------------------------------------------------------------

शक्तिः सादृश्यगा यतः

**शक्तिः सादृश्यगा यतः**

### **सुधा**

अस्त्वयं गोरित्यादिवाक्यं व्याप्तिपरम् । ततः किमित्यत आह शक्तिरिति

## **अनुव्याख्यानम्**

***.............शक्तिः सादृश्यगा यतः ॥***

***तादृशोऽयं च तच्छब्द इति ज्ञापयति स्फुटम् ॥***

यतो वाचकत्वशक्तिः शब्दस्य सादृश्यगा सादृश्यसम्बन्धिनी सादृश्य(स्य)व्यापिकेति यावत् । अस्माद्वाक्यादवधारितेति शेषः । अतस्तां शक्तिं तत्तद्विषयतया सादृश्यं स्फुटं ज्ञापयति ॥ कथमित्यतः प्रयोगप्रकारं दर्शयति तादृश इति ।

चो यस्मादित्यर्थे । अयं परिदृश्यमानो यस्मात्तादृश उपदेशकाले सन्निहितेन पिण्डेन सदृशस्तस्मात् । तच्छब्दः स शब्दो यस्य वाचकोऽसौ तथोक्तः । इतिशब्दः प्रकारवाची ।

### **परिमल** 

अस्माद्वाक्यादिति । अयं गौरित्यादिवाक्यादित्यर्थः ।

### **श्रीनिवासतीर्थीया** 

सादृश्यव्यापिकेति । सादृश्यस्य व्यापिकेत्यर्थः । तत्तद्विषयतया गवादिविषयकतया, तद्वाचकतया ।

------------------------------------------------------------------------

शक्तिः सादृश्यगा यतः

**शक्तिः सादृश्यगा यतः**

### **सुधा**

अयमत्र समुदायार्थः । व्युत्पत्त्यर्थं तावन्नानुगतं किप्यङ्गीकरणीयम् । सादृश्येनैव तदुपपत्तेः । न च वाच्यं सादृश्यमप्यनुगतं चेत् किं सामान्येनापराद्धम् । व्यावृत्तत्वे कथं सार्वत्रिकव्युत्पत्त्यङ्गमिति । न हि सादृश्यं शब्दशक्तिविषयतया प्रवृत्तिनिमित्ततया वा अभ्युपगम्यते । किन्नाम लिङ्गतया । यथा हि गन्धवत्वं न पृथिवीशब्दवाच्यम्, नापि तत्प्रवृत्तिनिमित्तम्, किन्तु पृथिवीत्ववत्या व्यक्तेः पृथिवीशब्दवाच्यत्वे लिङ्गमेव । तथा ते ते व्यावृत्ताकारा एव तैस्तैर्व्यावृत्तैर्द्रव्यगुणकर्मसामान्यादिभिर्निमित्तैस्तत्तच्छब्दवाच्याः । सादृश्यं तु व्यावृत्तमपि तदवबोधे लिङ्गतयोपयुज्यते । तथा हि । यदाऽयं गौरित्युपदेशपूर्विका व्युत्पत्तिस्तदा तद्वाक्यं व्याप्तिग्राहकम् । अयं चैतत्सदृशाश्च सर्वे गोशब्दवाच्या इत्येवम्परत्वात् । व्यवहारादिपूर्विकायां तु व्युत्पत्तौ भूयोव्यवहारादिदर्शनेन सादृश्यव्याप्यताऽवगमो भवति । ततश्चैतद्वाक्यादिनाऽवगतव्याप्तिरनुमिमीते ‘अयं गोशब्दवाच्यो भवितुमर्हति तत्सदृशत्वाद् यस्तत्सदृशस्स गोशब्दवाच्यस्तथा चायं तत्सदृशस्तस्माद्गोशब्दवाच्यः’ इति ।

### **शेषवाक्यार्थचन्द्रिका**

मूले स्फुटपदानर्थक्यमाशङ्क्य सादृश्यस्य सङ्गतिग्राहकत्वपक्षेऽनुपपत्तिलेशो नास्तीति सूचनार्थत्वान्न तदिति भावेन तत्रानुपपत्त्यभावमुपपादयन्नेवाकाङ्क्षाक्रमेण ‘व्युत्पत्तिरपी’त्यादेः स्फुटमित्यन्तस्य ग्रन्थस्याभिप्रायमाह अयमत्रेति ॥ किमपीति । सामान्यमपोहश्चेत्येवं किमपीत्यर्थः । तत्कुत इत्यतो भवेदेवं सामान्यादेरनुगतस्याङ्गीकर्तव्यत्वं, यदि तेन विना व्युत्पत्त्यनुपपत्तिः स्यात् । न च साऽस्तीत्याशयेनान्यथैव तदुपपत्तिमाह सादृश्येनैवेति । ननु सादृश्यस्य न व्युत्पत्त्यङ्गत्वं वक्तुं शक्यते । तद्धि गवादिव्यक्तिवत्सादृश्यस्य शब्दशक्तिविषयतया वा वाच्यं, गोत्वादिवत्प्रवृत्तिनिमित्ततया वा, तृतीयप्रकाराभावात् । तदुभयं च सादृश्यस्यानुगतत्वपक्षे यद्यपि सम्भवति । तत्र सादृश्यस्यैकत्वप्राप्त्या तत्र प्रवृत्तिनिमित्तताग्रहे वा पुरुषायुषपर्यवसानाप्रसङ्गात् । तथाऽप्यनुगतत्वं न तस्य त्वया वक्तुं शक्यम् । तथा सति धर्माणामनुगतत्वपक्षे बाधकस्य तदाश्रयाभेदप्रसङ्गस्य सामान्यानुगतत्वे इव, सादृश्यानुगतत्वेऽप्यविशिष्टत्वेन सामान्यसादृश्ययोरुभयोरप्यनुगतत्वस्यैव वाऽङ्गीकर्तव्यत्वेन तथाऽनङ्गीकृत्य सामान्यमननुगतं सादृश्यं त्वनुगतमित्यर्धजरतीयाश्रयणायोगात् । अतो व्यावृत्तत्वमेव तस्य त्वया वाच्यम् । न च तत्पक्षे व्युत्पत्त्यङ्गत्वं तस्योक्तविधया सम्भवति । तत्पक्षे सादृश्यानामनन्तत्वप्रसक्त्या तत्र शक्तिग्रहे प्रवृत्तिनिमित्ताग्रहे वा तत्रैव पुरुषायुषपर्यवसानप्रसङ्गात्तत्कथं तेन व्युत्पत्तेरन्यथैवोपपत्तिवर्णनमित्याशङ्क्य निषेधति न चेति ।

कुतो नेत्यतः सादृश्यस्योक्तप्रकारद्वयेन व्युत्पत्त्यङ्गत्वपक्षेऽनुगतत्वाननुगतत्वविकल्पतद्दोषप्रसक्तावपि तथा व्युत्पत्त्यङ्गत्वानभ्युपगमान्न तत्प्रसङ्ग इत्याह न हीति । तर्हि प्रकारान्तराभावात्सादृश्येनैव तदुपपत्तिरिति रिक्तं वच इत्याशङ्कते किन्नामेति । अस्ति लिङ्गतया व्युत्पत्त्यङ्गत्वं नाम तृतीयप्रकार इति परिहरति लिङ्गतयेति । उक्तरूपतृतीयप्रकारे विप्रतिपद्यमानं प्रति अनुरूपदृष्टान्तोपदर्शनव्याजेन विपक्षे बाधकमाह यथा हीति ॥ न पृथिवीशब्दवाच्यमिति । तच्छब्दात्तदप्रतिभासादिति भावः ॥ नापीति । गन्धवत्वस्य पृथिवीशब्दशक्यतया सह समनियतत्वेऽपि गोत्ववत्तया ज्ञात एव गोशब्दशक्तिग्रहवद्गन्धवत्तया ज्ञात एव पृथिवीशब्दशक्तेरग्रहान्न प्रवृत्तिनिमित्तत्वं तस्येति भावः । व्यावृत्ताकारा इति । व्यक्तिविशेषा इत्यर्थः । द्रव्यगुणकर्मेत्यादि । दण्ड्यादिशब्दे द्रव्यं, शुक्लादिशब्दे गुणः, पाचकादिशब्दे कर्म, गवादिशब्दे सामन्यं, डित्थादिशब्दे त्वादिशब्दोक्त आकारविशेषः प्रवृत्तिनिमित्तमिति विवेको द्रष्टव्यः । सहयोगे चेयं तृतीया । ततश्च व्यक्तीनामिव प्रवृत्तिनिमित्तानामपि तच्छब्दवाच्यत्वमेवात्राभिमतम् । न च गोत्वस्य प्रवृत्तिनिमित्तत्वे शक्यतावच्छेदकत्वेन पृथिवीशब्दे गन्धवत्वस्येवाशक्यत्वं स्यात् । ततश्च गोशब्दजन्यधीविषयत्वं न स्यादिति वाच्यम् । अवच्छेदकं हि द्विविधम् । एकं सत्तया, यथा पृथिवीत्वजातिनिमित्तके पृथिवीशब्दे गन्धवत्वम् । तस्य पृथिवीशब्दशक्यतया सह समनियतत्वेऽपि गन्धवत्तया ज्ञात एव पृथिवीशब्दशक्तेरग्रहात् । अपरं ज्ञाततया यथा गोत्वजातिनिमित्तके गोशब्दे गोत्वम् । गोत्ववत्तया ज्ञत एव गोशब्दशक्तिग्रहात् । तत्राद्यं न प्रवृत्तिनिमित्तं किन्तु द्वितीयमेव । तच्च शक्यमेव । यो ह्येतच्छब्दनिष्ठशक्तेरयं विषय इति ज्ञाने शक्तिं प्रति विषयतया भासते स एव हि शक्यः । शक्तिं प्रति विषयतया भानं विशेष्यरूपायां व्यक्ताविवविशेषणभूते गोत्वेऽप्यस्त्येव । तथा च कथं शक्यत्वव्याप्येन प्रवृत्तिनिमित्तत्वेन तस्याशक्यत्वापादनम् । युक्तं च घटादिनिष्ठसाक्षात्कारजकतावच्छेदकस्यापि उद्भूतरूपस्य तज्जनकत्ववद् घटोऽयमिति ज्ञानं प्रति घटनिष्ठविषयतावच्छेदकस्यापि घटत्वस्य तद्विषयत्ववच्च, शक्यतावच्छेदकस्यापि शक्यत्वम् । शक्यत्वाविशेषे अपीदं प्रवृत्तिनिमित्तमिदं नेति व्यवस्था तु विशेषणत्वविशेष्यत्वाभ्यामेव युक्ता । व्यक्तय एव वाच्या इति पद्धतिग्रन्थे तु ‘विशेष्यतये’ति शेषपूरणान्न तद्विरोध इत्यवधेयम् ।

यद्वा हेतावियं तृतीया । तेन व्यक्तीनामेव वाच्यत्वं न निमित्तानामिति सिध्द्यति । तथा च पद्धतिग्रन्थोऽपि यथाश्रुत एव सङ्गच्छते । अत्र च पक्षे पूर्वोक्तज्ञाने शक्तिं प्रति विषयतया भासमानत्वे सति यद्विशेष्यं तदेव शक्यमभिमतम् । तथा च गोत्वमप्यशक्यमेव शक्यतावच्छेदकम् । शब्दात्तद्धीस्तु शक्यत्ववच्छक्यतावच्चेदकत्वस्यापि शाब्दधीविषयत्वे तन्त्रत्वाद्युक्ता । अत एव च परमते पारिभाषिकाकाशादिपदाद् अशक्यस्यापि शब्दाश्रयत्वस्य धीरिति द्रष्टव्यम् । अत्र च द्रव्यगुणकर्मसामान्यादिभिरिति वदता द्रव्यादीनां निमित्तानामननुगमेऽपि यथा दण्ड्यादिशब्दव्युत्पत्तिस् तथा गोत्वादिसामान्यस्याननुगमेऽपि गवादिशब्दनां व्युत्पत्तिरित्यस्तु । न च तत्रापि दण्डत्वादिकमनुगतमिति वाच्यम् । तथाऽपि निमित्तीभूतदण्डादेरनुगतत्वालाभात् । न हि पितुः पाण्डित्येन पुत्रः पण्डितो भवतीति सूचितमिति ज्ञातव्यम् ॥ तदवबोध इति । तत्तत्प्रवृत्तिनिमित्तविशिष्टव्यक्तिविशेषाणां तत्तच्छब्दवाच्यतावबोध इत्यर्थः।

नन्वस्त्वेवं यत्रोपदेशतो व्युत्पद्यते तत्रोपदेशस्योक्तरीत्या व्याप्तिग्राहकत्वेन सादृश्यस्य व्याप्त्यवधारणात्तेन तच्छब्दवाच्यत्वानुमितिः । यत्र तु व्यवहारादिना व्युत्पद्यते तत्र सादृश्यस्य व्याप्यत्वानवधारणात्कथं तेन तदनुमितिः । न ह्युपदेशत एव व्युत्पद्यते न व्यवहारादिनेति तवापि मनोगतं भविष्यति । नापि युक्तमेतदित्यतस्तत्पक्षे सादृश्यस्य व्याप्यावावधारणे उपायमाह व्यवहारादीति ।

### **परिमल** 

कथं सार्वत्रिकेति । विप्रकृष्टानामनुपस्थितेः शक्तिं प्रति विषयत्वेन वा निमित्तत्वेन वा सादृश्यमनुप्रविशेत्तदानन्त्येन तद्विषयकत्वादिना शक्तिग्रहस्याशक्यत्वाच्चेति भावः ॥ न हीति । एतेन गोशब्दात्सादृश्यधीप्रसङ्गोपि प्रत्युक्तः । व्यावृत्ताकाराः पदार्था इति शेषः । अत्र तैस्तैर्व्यावृत्तैः सामान्यैरित्येव प्रकृतत्वाद्वक्तव्ये द्रव्यगुणकर्मणामप्युक्तिर्दृष्टान्तार्था । यथा दण्डी चैत्रः शुक्लः पटः पाचको याजक इत्यादौ दण्डादिद्रव्यगुणकर्मणामननुगमेऽपि दण्ड्यादिषु दण्ड्यादिशब्दव्युत्पत्तिस् तथा गोत्वादिसामान्यस्याननुगमेऽपि गवादिशब्दानां व्युत्पत्तिरस्तु । न च तत्र दण्डत्वशुक्लत्वादिकमनुगतमिति वाच्यम् । तथापि निमित्तस्य दण्डादेरननुगमात् । न हि पितुः पाण्डित्येन पुत्रः पण्डितो भवतीत्युक्तं तर्कताण्डवे ॥ भूयो व्यवहारादीति । विसदृशेऽप्रयोगात्सदृशेष्वेव प्रयोगात्सादृश्यं शक्तिव्याप्यमिति गृह्णातीत्यर्थः । आदिपदेन विसदृशे व्यवहाराभावग्रहः ।

### **यादुपत्यम्**

शब्दशक्तिविषयतयेत्यादि । येनाननुगतसादृश्येषु शब्दशक्तिग्रहे प्रवृत्तिनिमित्तताग्रहे वा पुरुषायुषपर्यवसानं स्यादिति भावः ॥ ते ते व्यावृत्ताकारा इति । ते ते व्यक्तिविशेषा इत्यर्थः ॥ द्रव्यगुणकर्मेत्यादि । दण्ड्यादिशब्दे द्रव्यं, शुक्लादिशब्दे गुणः, पाचकादिशब्देकर्म, गवादिशब्दे सामान्यं, प्रवृत्तिनिमित्तमिति विवेको द्रष्टव्यः । आदिशब्दात् हित्त्थादिशब्दप्रवृत्तिनिमित्तभूत आकारविशेषो ग्राह्यः । सहयोगे चेयं तृतीया । ततश्च प्रवृत्तिनिमित्तानामपि तत्तच्छब्दवाच्यता अनेनोक्ता भवतीति ज्ञातव्यम् । युक्तं चैतत् । यो ह्येतच्छब्दनिष्ठशक्तेरयं विषय इति ज्ञाने शक्तिं प्रति विषयतया भासते स एव वाच्यः । शक्तिं प्रति विषयतया भानं च विशेष्यरूपायां व्यक्ताविव विशेषणभूतेषु निमित्तेष्वस्त्यतेवेति । वाच्यत्वाविशेषेऽपीदं प्रवृत्तिनिमित्तम् इदं नेति व्यवस्था तु विशेषणत्वविशेष्यत्वाभ्यामेव युक्ता । व्यक्तय एव वाच्या इति पद्धतिवाक्यं तु विशेष्यतयेति शेषपूरणेन व्याख्येयम् । अतो न विरोध इति ज्ञातव्यम् । ‘हेतावियं तृतीया । तेन व्यक्तीनामेव वाच्यत्वं न निमित्तानाम् । पूर्वोक्तज्ञानशक्तिं प्रति विषयतया भासमानत्वे सति यद्विशेष्यं तस्येव वाच्यत्वात् । शब्दप्रवृत्तिनिमित्तधीस्तु वाच्यत्ववद्वाच्यतावच्छेदकत्वस्यापि शाब्दधीविषयत्वे तन्त्रत्वाद्युक्ता । कथमन्यथा परमते पारिभाषिकाकाशादिपदाशक्यस्य शब्दाश्रयत्वस्य धीरि’त्याप्याहुः । द्रव्यगुणकर्मसामान्यादिभिरिति वदता द्रव्यादीनां निमित्तानामननुगमेऽपि यथा दण्ड्यादिशब्दव्युत्पत्तिस्तथा सामान्यस्याप्यननुगमे गवादिशब्दव्युत्पत्त्युपपत्तिरस्तु । न च तत्रापि दण्डत्वादिकमनुगतमिति वाच्यम् । तथाऽपि निमित्तदण्डादेरननुगमात् । हि पितुः पाण्डित्येन पुत्रः पण्डितो भवतीति सूचितमिति ज्ञातव्यम् । तदवबोध इति । तत्तत्प्रवृत्तिनिमित्तविशिष्टव्यक्तिविशेषाणां तत्तच्छब्दवाच्यताबोध इत्यर्थः ।

### **श्रीनिवासतीर्थीया** 

शब्दशक्तीत्यादि । यथा परमते गोपदस्य गोत्वरूपजातौ शक्तिस् तथा चानुगतं गोत्वमेव गोपदशक्यं, तत्पदशक्तिविषयः । तदेव च गोपदप्रवृत्तौ निमित्तम् । न हि तथा सादृश्यमस्माभिरुच्यमानं गवादिपदशक्तिविषयः । गोपदस्य सादृश्ये शक्तिर्नेति यावत् । गवादिपदप्रवृत्तिनिमित्तं वाऽभ्युपगम्यते । यद्यनुगतं सादृश्यमेव पदशक्यं प्रवृत्तिनिमित्तं चेत्यभ्युपगम्येत तर्ह्येव सादृश्यमप्यनुगतं चेत्किं सामान्येनापराद्धम् । व्यावृत्तत्वे कथं सार्वत्रिकव्युत्पत्त्यङ्गत्वमिति दूषणावकाशः स्यान्न चैवमभ्युपगम्यते किन्नाम लिङ्गतयेत्यर्थः ॥ सादृश्यव्याप्यतेति । गोशब्दवाच्यत्वं प्रति सादृश्यस्य व्याप्यतेत्यर्थः ।

### **वाक्यार्थरत्नमाला** 

सहयोगेचेयमित्यादि । स्वप्ने पदशक्तिनिर्णयतर्कताण्डवे ते व्यावृत्ते इत्यत्रत्यमूलसंमतिकथनानन्तरं न च गोत्वस्येत्यादि शङ्कादिकमस्ति । तदनुसारेण प्रवृत्तो यो नच गोत्वस्येत्यादिरुत्तरटीकाग्रन्थस्तदनुसारेण सहयोगेचेयमित्येतद्य्वाख्यातप्रायमिति मन्वानस्तदभिप्रायं कथयंस्तर्कताण्डवानुसारेण प्रवृत्तिनिमित्तस्य वाच्यत्वादिकमुपपादयति । न च गोत्वस्येत्यादिना । यद्वा हेतावित्यादिकमप्युक्तग्रन्थानुसारेण ।

------------------------------------------------------------------------

शक्तिः सादृश्यगा यतः

**शक्तिः सादृश्यगा यतः**

### **सुधा**

नन्वत्र को दृष्टान्तः । उपदेशकाले सन्निहितो गोपिण्ड इति चेन्न । तस्य तत्सदृशत्वा भावात् । मैवम् । दृष्टान्तनियमस्य निरस्तत्वात् । न च सास्त्रादिमत्वमेव लिङ्गमस्तु किं सादृश्येनेति वाच्यम् । तस्य गोत्ववत्प्रतिव्यक्तिव्यावृत्तत्वात् । सादृश्यस्य तु व्यावृत्तत्वेऽपि प्रतियोगिनिरूप्यत्वेनानुगतफलसाधकत्वानुभवात् ॥ सास्नादिमत्वस्यापि सादृश्योपहितस्य लिङ्गत्वमभ्युपगच्छामः । न च वाच्यं गोसादृश्यमश्वेऽप्यस्तीति तत्रापि गोशब्दवाच्यतानुमानप्रसङ्ग इति । जातिनिमित्तत्वेऽप्येवं प्रसङ्गस्य समानत्वात् ॥ जातिविशेषो निमित्ततयाऽङ्गीक्रियते योऽव्यभिचारीति चेत् । तर्हि सादृश्यविशेष एव लिङ्गं यो लक्षणभूत इति वदामः ।

### **शेषवाक्यार्थचन्द्रिका**

तस्येति । पुरोवर्तिगोपिण्डस्य स्वप्रतियोगिकसादृश्यभावादित्यर्थः । दृष्टान्तनियमस्येति । दृष्टान्त एव व्याप्तिरुपदर्शनीयेति नियमस्येत्यर्थः ॥ निरस्तत्वादिति । ‘असार्वत्रकश्च दृष्टान्तदोषः । न हि सर्वत्र दृष्टान्त एव व्याप्तिरुपदर्शनीयेत्यस्ति नियमः । आनुमानिकागमिकव्याप्तेस्तदनपेक्षणादि’त्यादिना युक्तिपाद इति शेषः । तथा च यदोपदेशपूर्विका व्युत्पत्तिस्तदा व्याप्तेरागमगम्यत्वात् । यदा च व्यवहारादिपूर्विका व्युत्पत्तिस् तदा भूयोदर्शनाद्यवगतव्यतिरेकव्याप्त्या सादृश्यस्य शक्तिव्याप्यत्वानुमानेन तस्यानुमानिकत्वान्न दृष्टान्तापेक्षेति भावः । ननु तथाऽप्यनुगतसामान्याभावे प्रत्यासत्त्याभावेन सर्वव्यक्त्युपस्थित्यभावात्सर्वोपसंहारेण व्याप्तिग्रहानुपपत्तौ कथमनुमानेन वाच्यताग्रह इति चेन्न । सामान्याकारेण सर्वव्यक्त्युपस्थितेः साक्षिरूपत्वेन प्राणभृन्मात्रसिद्धत्वात् । यद्वक्ष्यति । ‘अतः सर्वपदार्थाश्च सामान्यात्साक्षिगोचराः’ इति । किं सास्नादिमत्त्वमात्रं लिङ्गमस्त्वित्यभिप्राय उत सदृशसास्नादिमत्त्वमिति विकल्पद्वयं मनसि निधायाद्यं दूषयति तस्येति । एकस्य सास्नादिमत्वस्य सन्निहितासन्निहितसकलपिण्डसम्बन्धाभावान्न तन्मात्रस्य लिङ्गत्वमित्यर्थः । तर्हि तद्वदेव सादृश्यस्यापि प्रतिव्यक्तिव्यावृत्तत्वादलिङ्गत्वं स्यादित्यतो व्यावृत्तस्यापि सादृश्यस्यास्त्येव सन्निहितासन्निहितसर्वसम्बन्धित्वम् । यथा हि त्रिवक्रम एकेन पादेनोर्ध्वलोकमन्येनाधरं लोकं स्पृशति तथा सादृश्यं प्रतियोगितारूपसम्बन्धेनातीतादिकं धर्मित्वरूपसम्बन्धेन पुरोवर्तिनमपि स्पृशत्येव । न च वैरूप्यमुभयानुगतस्य निरूपकत्वस्यैकरपूत्वात् । ततश्च सर्वसम्बन्धित्वाद्युज्यते तस्य सार्वत्रिकव्युत्पत्त्यङ्गत्वमित्याशयवानाह सादृश्यस्य तु व्यावृत्तत्वेऽपीति ।

अत्र सादृश्यस्य प्रतियोगिनिरूप्यत्वेन तत्सम्बन्धित्वस्यापि सम्भवात्सर्वसम्बन्धितया शक्तिग्राहकत्वोपपत्तषरिति वक्तव्ये यदनुगतफलसाधकत्वानुभवादिति सामान्येन वचनं तदनुगतजात्यभावे सर्वव्यक्त्युपस्थितिरेव न स्यात् । कथञ्चित्तत्सम्भवेऽपि क्रोडीकारकस्यैकस्य गोत्वादेरभावेन सर्वगवादिव्यक्त्युपसंहारेणर शक्तिग्रहो न स्यात् । तथा विनैवैकेन निमित्तेनोपदेशाद्याभावेऽपि यदि गोपिण्डान्तरे शक्तिं गृह्णीयात् तदाऽश्वपिण्डेऽपि तां गृह्णीयादित्यतिप्रसङ्गश्चेत्युपदेशादिना शक्तिग्रहे प्रसक्तदोषत्रयस्यापि परिहारार्थमिति ज्ञेयम् । तथा हि । न तावत्सर्वव्यक्त्यनुपस्थितिप्रसङ्गदोषः । परमते सामान्यप्रत्यासत्तिभूतेन शक्यत्वावच्छेदकेनैवैकेन गोत्वेनेव मन्मतेऽप्युपदेशव्यवहारभूयोदर्शनादिना शक्तिग्रहकाले उपस्थितगवादिव्यक्तिविशेषधर्मिकेणातीतानागतसकलगवादिव्यक्तिप्रतियोगिकेणैकेन सादृश्येनातीतानागतसकलशक्यव्यक्तिनामुपस्थितिसम्भवात् । इयांस्तु भेदः । त्वन्मते जातिरतीताद्याश्रिता, मन्मते तु सादृश्यं ध्वंसादिवत्प्रतियोगित्वेन तत्सम्बद्धमिति । युक्तं च तदनाश्रितत्वेऽपि संस्कारवत्प्रत्यासत्तित्वेन तदुपस्थापकत्वम् । प्रत्युत त्वन्मत एवातीतादेरसत्वाज्जात्याश्रयत्वमयुक्तमिति । नापि द्वितीयो दोषः । त्वन्मते एकजात्येव मन्मतेऽप्युक्तरीत्या सर्वव्यक्तिसम्बन्धिनैकेन सादृश्येन क्रोडीकृतासु व्यक्तिषु शक्तिग्रहसम्भवात् । इयांस्तु भेदः । त्वन्मते गोत्वं ज्ञातं सत्प्रत्यासत्तिः, मन्मते तु सादृश्यमज्ञातमेव प्रत्यासत्तिः । एवं त्वन्मते गोत्वं शक्तिग्रहे विशेषणत्वाच्छाब्दज्ञाने विषयत्वेन प्रविशति, मन्मते तु सादृश्यं प्रत्यासत्तिमात्रत्वान्न तत्र प्रविशतीति गोशब्दद्गोसदृशधीर्न भवति । यद्वा तवेव ममापि पुरोवृत्तिगोवृत्तिगोत्वं ज्ञातमेव प्रत्यासत्तिः किन्तु तदेकमिति स्वविशिष्टव्यक्त्युपस्थापकं, मम तु नानेति स्वविशिष्टसादृश्यप्रतियोगिगोत्वान्तरविशिष्टोपस्थापकमिति । विस्तरस्तु तर्कताण्डवे द्रष्टव्यः । नापि तृतीयो दोषः । सादृश्यस्योक्तरीत्या सन्निहितासन्निहितसकलसम्बद्धत्वेन तद्भावाभावाभ्यां विशेषवत्वेन तदनवकाशात् । एवञ्चात्र टीकायामनुगतं फलं, सर्वव्यक्त्युपस्थितिः सर्वत्र शक्तिग्रहोऽतिप्रसङ्गपरिहारश्चेति त्रितयमपि, विवक्षितमित्यवधेयम् । सदृशसास्नादिमत्वं लिङ्गमस्त्विति द्वितीयपक्षाङ्गीकारेण समाधत्ते सास्नादीति ॥ सादृश्येति । सादृश्यविशिष्टस्येत्यर्थः । सन्निहितगोपिण्डवृत्तिसास्नादिमत्वं लिङ्गं भवत्येवेत्यर्थः ॥ अनुमानप्रसङ्ग इतीति । अन्यथा तत्रैव व्यभिचरितं गोसादृश्यं गव्यपि तच्छब्दवाच्यत्वानुमापकं न स्यादिति भावः । अव्यभिचरितसादृश्यविशेषस्यैव लिङ्गत्वान्न व्यभिचार इत्यभिप्रेत्य विशेषस्य निमित्ततां परमुखेनैव वाचयितुं प्रतिबन्दीं तावद्गृह्णाति जातिनिमित्तत्वेऽपीति । गोगतद्रव्यत्वादिजातेर्गोव्यक्तयन्तर इवाश्वादि व्यक्तावपि सत्वेन तस्यापि गोशब्दवाच्यताप्रसङ्गादित्यर्थः । उपलक्षणं चैतत् । उपमितौ गोसदृशपश्वन्तरस्य गवयशब्दवाच्यताधीः स्यादित्यपि द्रष्टव्यम् । आवापोद्वापाभ्यां गोत्वादिजातेरेव निमित्तताया ग्रहान् न अतिपसक्तजातिमादाय अश्वादेर् गोशब्दवाच्यता प्रसङ्गः । उपमितावपि अन्तरङ्गसादृश्यस्यैव आवापोद्वापाभ्यां निमित्ततया ग्रहान् न गोसदृशपश्वन्तरस्य गवयशब्दवाच्यताधीप्रसङ्ग इत्याशयेन शङ्कते जातिविशेष इति । अत्रापि पूर्ववदुपलक्षणम् । एवं तर्ह्यत्राप्यश्वादिव्यावृत्तमन्तरङ्गं सास्नादिमत्वगोत्वादिप्रयुक्तं सादृश्यमेव तत्र लिङ्गमिति नाश्वादौ गोशब्दवाच्यतानुमानप्रसङ्गो न वा तत्रैव व्यभिचारप्रसङ्ग इत्याह तर्हीति ॥ लक्षणभूतो ऽव्याप्त्यादिशून्यः ।

### **परिमल** 

दृष्टान्तनियमस्य निरस्तत्वादिति । ‘व्याप्तिरेव तु सा स्मृते’त्येतव्द्याख्यानावसरे नविलक्षणत्वाधिकरणे व्याप्तिरेवानुमानाङ्गं न पुनः सपक्षे तदुपदर्शनमपीति लिङ्गराहित्यमव्याप्तिरि’त्येतव्द्याख्यावसरे चागमिकानुमानिकव्याप्तेर्दृष्यान्तानपेक्षणादिति निरस्तत्वदित्यर्थः । तथा च प्रकृते उपदेशगम्यत्वाद् व्याप्तेरागमिकत्वान्न दृष्टान्तापेक्षा । व्यवहारावगतव्याप्तेरपि व्युत्पन्नपिण्डेषु कश्चित्पिण्डो दृष्टान्तः व्यतिरेकदृष्टान्तो वेति भावः । सादृश्यमपि नानुगतमित्यत आह सादृश्यस्य त्विति । पक्षीकृते पुरोवर्तिनि विद्यमानं देशकालव्यवहितानन्तगोव्यक्तिप्रतियोगिकमपि परमतेऽनन्तगोपिण्डसम्बद्धगोत्वमिव प्रतियोग्यनुयोगिभावसम्बन्धेन देशकालविप्रकृष्टानन्तगोसम्बद्धं पुरोवर्तिधर्मिकतया पुरोवर्त्तिसम्बद्धं च भवतीत्यनुगतधर्मस्य यत्फलम् अनन्तव्यक्त्युपस्थितिरूपमुक्तरूपेणानन्तगोव्यक्तिसम्बन्धेन क्रोडीकृतानन्तव्यक्तिषु शक्तिग्रहरूपं वा तस्य साधकत्वानुभवादित्यर्थस्तर्कताण्डवे व्यक्तः ॥ सादृश्योपहितस्येति । सादृश्योपाधियुक्तस्य । अयं गोशब्दवाच्यः पूर्वदृष्टगोधर्मसदृशसास्नादिमत्वादित्येवंरूपेण लिङ्गत्वमित्यर्थः । एतच्च सास्नादिमान्गौरिति लक्षणवा(क्यस्थयुक्ति)क्याच्छक्तिग्रहाभिप्रायेणेति ज्ञेयम् ॥ जातीति । अयं गौरित्युपदेशेन शक्तिग्रहे त्वन्मतेऽपि गोत्वन्यायेन द्रव्यत्वादिजात्यन्तरस्य निमित्तताप्रतीत्या अश्वेऽपि गोशब्दवाच्यत्वधीः स्यादित्यर्थः ॥ जातिविशेष इति । गोत्वादिः । अन्तरङ्गत्वादिति भावः ॥ लक्षणभूत इति । अतिव्याप्तिशून्य इत्यर्थः ।

### **यादुपत्यम्**

निरस्तत्वादिति । न हि सर्वत्र दृष्टान्त एव व्याप्तिर्दर्शनीयेत्यस्ति नियमः । आनुमानिकागमिकव्याप्तेस्तदनपेक्षणादित्यादिना युक्तिपादे निरस्तत्वदित्यर्थः । तथा च यदोपदेशपूर्विका व्युत्पत्तिस्तदा व्याप्तेरागमगम्यत्वान्न दृष्टान्तापेक्षा । यदा च व्यवहारादिपूर्विका तदापि भूयोव्यवहारादिदर्शनेन व्यतिरेकव्याप्त्यवगमे तेन सादृश्यस्य शक्तिव्याप्यतावगमोऽनुमितिरूपो भवतीति न तत्रापि दृष्टान्तापेक्षेति भावः । ननु तथाऽप्यनुगतसामान्याभावे प्रत्यासत्त्यभावेन सर्वव्यक्युपस्थित्यसम्भवात्सर्वोपसंहारेण व्याप्तिग्रहानुपपत्तौ कथमनुमानेन वाच्यताग्रह इति चेन्न । सामान्याकारेण सर्वव्यक्त्युपस्थितेः साक्षिरूपत्वेन प्राणभृन्मात्रसिद्धत्वात् । यद्वक्ष्यति ‘अतः सर्वे पदार्थाश्च सामान्यात्साक्षिगोचरा’’ इति । प्रतिव्यक्ति व्यावृत्तत्वादिति । तथा च नैकस्य सास्नादिमत्वस्य सन्निहितासन्निहितगोपिण्डसम्बन्धः सम्भवतीति भावः ॥ प्रतियोगिनिरूप्यत्वेनेति । अनेनासन्निहितगोपिण्डवृत्तिसादृश्यस्य सन्निहितगोपिण्डेनापि सम्बन्ध उक्तो भवतीति ज्ञातव्यम् । अनुगतफलेति । अतिप्रसङगवारणाय सार्वत्रिकव्युत्पत्त्यादिरूपं यदनुगतफलं तत्साधकत्वानुभवादित्यर्थः । अयमाशयः । उपदेशादिना यत्र पिण्डे शक्तिग्रहस्तत्सम्बद्धेनैकेन निमित्तेन विनोपदेशाद्यभावेऽपि यदि गोपिण्डान्तरे शक्तिं गृह्णीयात्तदाऽश्वपिण्डेऽपि किन्न गृह्णीयादविशेषादित्यतिप्रसङ्गवारणाय तावदुपदेशादिकाले सन्निहितासन्निहितपिण्डसम्बद्धमेकं निमित्तं वाच्यम् । तच्च त्वन्मते यथा प्रवृत्तिनिमित्तरूपं गोत्वं तथा मन्मते लिङ्गभूतं सादृश्यमेव । इयांस्तु विशेषः । त्वन्मते गोत्वं सन्निहितासन्निहितगोपिण्डाश्रितम् । मन्मते त्वसन्निहितपिण्डाश्रितं सादृश्यं प्रतियोगिनिरूप्यत्वेन सन्निहितगोपिण्रडेनापि सम्बद्धमिति । सास्नादिमत्वं तु न सादृश्यवत्सन्निहितासन्निहितगोपिण्डसम्बद्धमेकमस्ति । अतो न तदुक्तानुगतफलसाधकमिति । नन्वेवं सास्नादिमत्वस्य गोलक्षणत्वेन प्रसिद्धस्य व्यवहारार्थत्वानुपपत्तिरित्यत आह सास्नादिमत्वस्यापीति ॥ सादृश्योपहितस्येति । सादृश्यविशिष्टस्येत्यर्थः । सन्निहितगोपिण्डवृत्तिसास्नादिमत्त्वसदृशसास्नादिमत्वमेव लिङ्गं, न केवलं, येन सन्निहितासन्निहितगोपिण्डसम्बन्धस्यैकस्मिन्नभावेन व्यवहारार्थता न स्यादिति भावः ॥ एवं प्रसङ्गस्येति । अतिप्रसक्तद्रव्यत्वादिजातिमादायेति भावः ॥ लक्षणभूत इति । अतिव्याप्त्यादिशून्य इत्यर्थः ।

### **श्रीनिवासतीर्थीया** 

अश्वेऽप्यस्तीति । चतुष्पात्त्वादिसादृश्यमश्वेऽप्यस्तीत्यर्थः ॥ प्रसङ्ग इतीति । तथा चोक्तानुमाने व्यभिचार इति भावः ॥ एवं प्रसङ्गस्येति । यदि गोशब्दप्रवृत्तौ जातिर्निमित्तं तर्हि गवादिनिष्ठद्रव्यत्वादिजातेरश्वेऽपि सत्वेन तत्रापि गोशब्दप्रवृत्तिः स्यादिति भावः । जातिविशेषो गोत्वरूपः ।

### **वाक्यार्थरत्नमाला** 

तर्हि तद्वदेवेति । अत्र प्रकारेण तथाहि न तावत्सर्वव्यक्तयनुपस्थितीत्यादितर्कताण्डवानुसारेण न चैतत्सर्वमन्यापोहनिबन्धनमित्यारभ्यैवमनुगतसामान्यानभ्युपगमेनैवेत्येतत्पर्यन्तमूलटीकाविचारः कर्तव्योऽस्ति ।

------------------------------------------------------------------------

शक्तिः सादृश्यगा यतः

**शक्तिः सादृश्यगा यतः**

### **सुधा**

एतेन कार्यकारणभावावधारणादिकमपि समाहितं वेदितव्यम् । सादृश्येनैव तदुपपत्तेः । अन्त्यविशेषे हि न किञ्चिदनुगतमस्ति, नाप्यनुगताश्रय उपाधिः । तद्भावे द्रव्यगुणकर्मवदत्यन्तव्यावर्तकत्वस्वरूपहानिप्रसङ्गात् । तथाऽप्यस्ति तत्र विशेषशब्दव्युत्पत्तिर् अत्यन्तव्यावृ(त्ति)त्तबुद्धिं प्रति कारणत्वावधारणमित्यादि । तत्र परेणापि लक्षणरूपं सादृश्यमेवादरणीयमिति ॥

### **शेषवाक्यार्थचन्द्रिका**

शक्तिग्रहे उक्तं प्रकारं कार्यकारणभावावधारणादावप्यतिदिशति एतेनेति । तथा च न तदन्यथाऽनुपपत्त्याऽप्यनुगतसामान्यसिद्धिरिति भावः । एतेनेत्युक्तमेव विशदयति सादृश्येनैवेति । उपदेशादिना सन्निहितदण्डघटप्रतियोगिकसादृश्यस्य कार्यकारणभावव्याप्तत्वमवधार्यते । ततश्चैतद्वाक्यादिनाऽवगतव्याप्तिरसन्निहितेऽपि पिण्डे उपदेशसन्निहितपिण्डसादृश्येन लिङ्गेन कार्यकारणभावमनुमिमीत इति सादृश्येनैव कार्यकारणभावावाधारणम् । आदिपदेन व्याप्त्यवधारणादिपरिग्रहः । तत्राप्युपदेशादिना सन्निहितधूमादिपिण्डसादृश्यस्य वह्न्यादिव्याप्यताव्याप्तिरवधार्यते । ततश्चोपदेशादिनाऽवगतव्याप्तिरसन्निहितधूमादिपिण्डे सन्निहितधूमादिप्रतियोगिकसादृश्येन वन्ह्यादिव्याप्यतामनुमिमीत इति सादृश्येनैव व्याप्त्यवधारणम् । एवं सन्निहितासन्निहितसम्बद्धसादृश्यपुरस्कारेण प्रवृत्तस्योत्सर्गप्रमाणस्यापवादविषयेऽपि प्रवृत्तिसम्भवान्न सामान्यापवादानुपपत्तिरपीत्याशयः । मूले सादृश्येनैवेत्यवधारणानर्थक्यमाशङ्क्य क्वचिव्द्युत्पत्त्याद्यङ्गत्वेन सादृश्यस्यैव परेण समाश्रयणीयत्वात्तस्यैव सर्वत्र व्युत्पत्त्याद्यङ्गत्वकल्पने कल्पनालाघवम् । इतरथा क्वचित्सादृश्यं व्युत्पत्त्याद्यङ्गमन्यत्र सामान्यमिति कल्पनागौरवमित्येतदर्थसूचकत्वान्न तदानर्थक्यमित्याशयेन भवेदेवं यदि क्वचिदपि व्युत्पत्त्याद्यङ्गत्वेन सादृश्यं परेण समाश्रयणीयं स्यात्, तदेव तु कुत इत्यतस्तदुपपादयति अन्त्यविशेषहीति ॥ किञ्चिदिति । सामान्यमपोहश्चेत्येवं किञ्चिदित्यर्थः ॥ अनुगताश्रय इति । अनुगतजातिघटित इत्यर्थः । उभयाभावे हेतुमाह तद्भाव इति । अन्त्यविशेषेषु जातिरूपस्यौपाधिकस्य वा उक्तरूपस्य धर्मस्य स्वीकारे तादृशद्रव्यगुणकर्मवत् तेषामनुगतत्वप्रसङ्गेन व्यावृत्तैकस्वभावात्मकस्वरूपहानिः स्यात् । न हि साक्षात्सम्बद्धेन धर्मेणानुगमे व्यावृत्तैकस्वभावहानिः । न तु परम्परासम्बद्धेनानुगम इति सम्भवतीति भावः ॥ लक्षणरूपमिति । अव्यभिचरितमित्यर्थः । न च, न लक्षणरूपसादृश्यमपि तत्र परेणाङ्गीकर्तुं शक्यम्, तदङ्गीकारेऽप्यत्यन्तव्यावर्तकत्वस्वरूपहानिप्रसङ्गस्य तुल्यत्वादिति वाच्यम् । सादृश्यस्य परेणानुवृत्तिहेतुताया अनङ्गीकारादित्याशयात् ॥

### **परिमल** 

एतेन कार्यकारणभावावधारणादिकमिति । व्याप्त्यवधारणं लक्ष्यलक्षणावधारणम् । उत्सर्गापवादावधारणमादिपदार्थः । विवृतमेतत्तर्कताण्डवे ‘घटजातीयोत्पत्तौ दण्डजातीयस्य नियमो दण्डस्य घटकारणत्वम् । धूमजातीयस्य वह्निजातीयरहितेऽवृत्तिर् धूमस्य वह्निव्याप्तिः । लक्षणजातीयस्य लक्ष्यजातीयेऽवृत्तिरव्याप्तिः, अलक्ष्यजातीये वृत्तिरतिव्याप्तिरित्यादिव्यवस्था युक्ता । इयांस्तु विशेषः । परमते साजात्यमेकजात्याश्रयत्वमेव, मन्मते त्वेकजातीयसदृशजात्याश्रयत्वमि’त्यादिना । लक्षणरूपम् अव्यभिचारिरूपम् ॥ अनुगतजात्यभावेऽपि सादृश्येनेव व्युत्पत्त्याद्युक्तिः ॥

### **यादुपत्यम्**

एतेनेत्युक्तं विवृणोति सादृश्येनैवेति । उपदेशादिना सन्निहितकार्यकारणव्यक्तिप्रतियोगिकसादृश्यस्य कार्यकारणभावव्याप्यतावगमे तेनैवासन्निहितदण्डादावपि कारणत्वाद्यवधारणस्योक्तरीत्योपपत्तेरित्यर्थः । आदिपदेन व्याप्त्यवधारणसामान्यापवादन्यायपरिग्रहः । उपदेशादिना सन्निहितधूमादिसादृश्यस्य वन्ह्यादिव्याप्तिव्याप्यतावगमेऽसन्निहितधूमादावनुमानेनैव व्याप्त्यवधारणसम्भवात् । एवं सन्निहितासन्निहितसम्बन्धसादृश्यपुरस्कारेण प्रवृत्तस्योत्सर्गप्रमाणस्यापवादविषयेऽपि प्रवृत्तिसम्भवात्सामान्यापवादन्यायोऽपि नानुपपन्न इति भावः । सादृश्येन व्युत्पत्त्यादिकं परेणाप्याश्रयणीयमिति वक्तुमाह अन्त्यविशेष हीति ॥ अत्यन्तेति केवलेत्यर्थः । तथा च यथा द्रव्यगुणकर्मणामनुगतसामान्याश्रयत्वेनानुवृत्तिहेतुत्वान्न व्यवृत्तिमात्रहेतुत्वरूपमत्यन्तव्यावर्तकत्वं तथा विशेषणामप्यनुगतधर्माश्रयत्वेऽनुवृत्तिहेतुत्वस्यापि प्रसङ्गेनात्यन्तव्यावर्तकत्वरूपं यद्विशेषाणां स्वरूपं तद्धातिप्रसङ्गादित्यर्थः ॥ लक्षणरूपमिति । अतिव्याप्त्यादिशून्यमित्यर्थः । अथवा लक्षणं रूपं घटकं यस्य तल्लक्षणरूपं लक्षणघटितमित्यर्थः । न चैवं तत्र सादृश्याङ्गीकारेऽप्यत्यन्तव्यावर्तकत्वहानिप्रसङ्गः । सादृश्यस्य परेण सामान्यवदनुवृत्तिहेतुत्वानङ्गीकारादित्याशयात् ।

### **श्रीनिवासतीर्थीया** 

कार्येत्यादि । एतद्दण्डसदृशे दण्डे सति एतद्घटसदृशघटो जायते, तदभावे तदभाव इत्यादिरूपेणेत्यर्थः ॥ अस्तीति । तथा च विशेषेष्वनुगतसामान्यानङ्गीकारात्तत्रानुगतव्यवहारो न स्यादित्यर्थः ॥ अनुगताश्रय इति । अनुगताश्रयघटित इत्यर्थः । तथा च विशेषेष्वनुगतव्यवहारेऽनुगतजातेर्निमित्तत्वाभावेऽप्यनुगतं यद्द्रव्यत्वं तदाश्रयभूतं यद् यावन्नित्यद्रव्यजातं तद्घटितो यावन्नित्यद्रव्यवृत्तित्वरूपो य औपाधिको धर्मः स एव विशेषेष्वनुगतव्यवहारे निमित्तभूत इति भावः ।

------------------------------------------------------------------------

जातितश्चेत्कथं तासु

**जातितश्चेत्कथं तासु**

### **सुधा**

एवमनुगतसामान्यानभ्युपगमेनैव व्युत्पत्त्यादिकं समर्थितम् । यस्तु मन्यते अनुगतसामान्येनैव व्युत्पत्त्यादिकं नान्यथेति तस्य बाधकमाह जातितश्चेदिति ।

## **अनुव्याख्यानम्**

***जातितश्चेत्कथं तासु.........***

यद्यनुगतजातिनिमित्तैव सर्वत्र व्युत्पत्तिः कार्यकारणभावावधारणादिकं च स्यात् । तदा तासु जातिषु कथं जात्यादिशब्दव्युत्पत्तिरनुगतबुद्धिकारणत्वावधारणं, गोत्वं नित्यं जातित्वादित्यादिव्याप्तिज्ञानमित्यादिकं स्यात् । जातिषु जात्यभावेन तत्र व्युत्पत्त्यादिकं न स्यादित्यर्थः ॥

### **शेषवाक्यार्थचन्द्रिका**

जातित इत्याद्युत्तरग्रन्थस्य व्युत्पत्त्याद्यङ्गत्वोपपादकपूर्वग्रन्थशेषत्वभ्रमनिरासाय वृत्तानुवादपूर्वकं प्रयोजनमाह एवमिति ।

### **परिमल** 

अनुगतबुद्धीति । इयं जातिरियं जातिरित्येवं रूपानुगतबुद्धीत्यर्थः ॥ इत्यादिकमिति । जातिर्व्यक्तिरिति द्वेधेत्युत्सर्गः, दोषात्तु नेत्यपवादः, इत्युत्सर्गापवाद आदिपदार्थः ।

------------------------------------------------------------------------

तत्र चेदनवस्थितिः

**तत्र चेदनवस्थितिः**

### **सुधा**

यदि वैयात्यात्कश्चिद्ब्रूयात् ‘अस्ति जातिष्वपि जातित्वं नाम जातिस्तद्वशात्तत्र सर्वमुपपद्यते’ इति । तं प्रत्याह तत्र चेदिति ।

## **अनुव्याख्यानम्**

***........ तत्र चेदनवस्थितिः ॥***

यदि तत्र जातिष्वपि जातित्वं नाम जातिरङ्गीक्रियते तदाऽनवस्थितिः स्यात् । तथा हि गोत्वादिजातिषु जातिशब्दप्रवृत्तिनिमित्तं या जातित्वं नाम जातिः सा न तावत्स्वरूपे वर्तते । स्ववृत्तेरप्रामाणिकत्वात् । अतः स्वव्यतिरिक्तास्वेव जातिषु वर्तत इति वाच्यम् । तथा च स्वव्यतिरिक्तजातिषु जातिशब्दप्रवृत्तावियं निमित्तं स्यान्न तु स्वरूपेऽपि । अतस्तस्यां तव्द्यतिरिक्तासु जातिष्वेकस्य जातिशब्दस्य प्रवृत्तौ निमित्तं जात्यन्तरमङ्गीकरणीयम् । तत्राप्येवमेवेत्यनवस्थेति ।

### **शेषवाक्यार्थचन्द्रिका**

स्ववृत्तेरप्रामाणिकत्वादिति । देशकालादेः स्ववृत्तिस्तु प्रमाणबलादाश्रीयते । न च जातित्वस्य स्वस्मिन्वृत्तौ प्रमाणमस्तीत्यतो न स्ववृतित्वं तस्येति भावः ॥ तत्राप्येवमिति । जातित्वजातौ तव्द्यतिरिक्तासु गोत्वादिजातिषु च जातिशब्दप्रवृत्तिनिमित्तं यज्जात्यन्तरमङ्गीक्रियते तन्न तावत्स्वरूपेऽपि वर्तते । स्ववृत्तेरप्रमाणिकत्वादित्यतः स्वव्यतिरिक्तास्वेव जातिषु तद्वर्तत इति वाच्यम् । तथा च स्वव्यतिरिक्तजातिषु जातिशब्दप्रवृत्ताविदं निमित्तं स्यात् । न तु स्वरूप इत्यतस्तस्मिस्तव्द्यतिरिक्तासु जातिषु चैकजातिशब्दप्रवृत्तौ निमित्तं जात्यन्तरमेवाङ्गीकरणीयमित्येवमर्थः ।

### **श्रीनिवासतीर्थीया** 

स्वरूप इति । स्वस्मिञ्जातित्व इत्यर्थः ॥ तस्यां जातित्वरूपजातौ ।

------------------------------------------------------------------------

तत्र चेदनवस्थितिः

**तत्र चेदनवस्थितिः**

### **सुधा**

ननु गोत्वादिजातिषु जातित्वप्रयुक्तो जातिशब्दः । जातित्वे तूपदेशाधीनो भवतु । तस्या एकत्वादिति । मैवम् । न ह्यस्माभिः सादृश्यमिव भवता जातिः (जाति)शब्दवृत्तौ ज्ञापकतयोपेयते । येन क्वचिदुपदेशो निवेश्यते । किन्तु निमित्ततया । तत्रोपदेशोपन्यासस्य क्वोपयोगः ।

### **शेषवाक्यार्थचन्द्रिका**

जातित्वप्रयुक्त इति । गोत्वादिजातीनामनन्तत्वेन तत्र जातिशब्दव्युत्पत्तेरुपदेशाधीनतायास्तत्रैव पुरुषायुषपर्यवसानप्रसङ्गबाधितत्वेनासम्भवादिति भावः ॥ तस्या इति । तथा च न तत्र जातिशब्दव्युत्पत्तेरुपदेशाधीनतायां तत्रैव पुरुषायुषपर्यवसानप्रसङ्ग इति भावः ॥ क्वचिदिति । जातिरूपज्ञापकाभाववत्यां जातित्वजातावित्यर्थः । ज्ञापकाननुगमस्यादोषत्वादिति भावः ॥ निमित्ततयेति । शक्तिस्थित्यवच्छेदकतयेत्यर्थः ॥ उपयोग इति । प्रवृत्तिनिमित्ताननुगमस्य दोषत्वादिति भावः ।

### **परिमल** 

ज्ञापकतयोपेयत इति । तथात्वे उपदेशेन ज्ञापकेन जातित्वे जातिविशेषपदशक्तिर्ज्ञाप्या स्यात् । न चैवम् । निमित्तत्वेन त्वया स्वीकारात् । तथा च जातित्वरूपजातौ जात्यन्तरस्याभावे निमित्ताभावेन तत्र जातिपदशक्तिग्रहो न स्यादित्यर्थः ।

### **यादुपत्यम्**

क्वचिदिति । जातिरूप ज्ञापकाभावस्थलेत्यर्थः । निमित्ततयेति । शक्तिस्थित्यवच्छेदकतयेत्यर्थ ।

### **श्रीनिवासतीर्थीया** 

तस्या जातिनिष्ठाया जातित्वरूपजातेः । तथा चोपदेशस्यानन्त्येन कर्तुमशक्यत्वादित्युक्तदूषणावकाशो नेत्यर्थः । ज्ञापकतया लिङ्गत्वेनेत्यर्थः । एवं चास्मन्मते सादृश्यस्य लिङ्गत्वात्तज्ज्ञानं क्वचिदुपदेशेन सम्भवति । न हि तद्वत् त्वया जातेर्लिङ्गत्वमङ्गीकृतमिति भावः ॥ किन्तु निमित्ततयेति । जातित्वे जातिशब्दः किम्प्रयुक्त इति शङ्कायामुपदेशाधीन इत्येतदसङ्गततरम् । यथाऽस्मन्मते सादृश्यं शब्दवाच्यत्वे लिङ्गत्वेनोपयुज्यते इति क्वचिदुपदेशो लिङ्गभूततज्ज्ञापकत्वेनोपयुज्यते । तथा त्वन्मते जातिर्न ज्ञापकतया लिङ्गत्वेनोपयुज्यते, किन्नामायं शब्दोऽत्रास्मान्निमित्तात्प्रवर्तत इति शब्दप्रवृत्तौ निमित्ततया । ततश्च जातित्वे जातिशब्दः केन प्रवृत्तिनिमित्तेन प्रवर्तत इत्याशङ्कायामुपदेशाधीनो जातित्वे जातिशब्द इत्यस्यासङ्गतत्वात् । न ह्युपदेशो जातित्वे जातिशब्दप्रवृत्तौ निमित्तं, येनेदं वचनं सङ्गतं स्यादित्यर्थः ।

------------------------------------------------------------------------

तथैव व्यक्तिविज्ञानं व्यक्तित्वाभावदूषितम्

**तथैव व्यक्तिविज्ञानं व्यक्तित्वाभावदूषितम्**

### **सुधा**

स्थानान्तरेऽपि बाधकमाह तथैवेति ।

## **अनुव्याख्यानम्**

***तथैव व्यक्तिविज्ञानं व्यक्तित्वाभावदूषितम् ॥***

यथा जातिविज्ञानं जातित्वाभावेन दूषितं तथैव व्यक्तिविज्ञानं व्यक्तीनां व्यक्तिशब्दवाच्यत्वविज्ञानं तन्निमित्तव्यक्तित्वजात्यभावेन दूषितम् । द्रव्यगुणकर्माणि खलु व्यक्तय उच्यन्ते । न च तत्र व्यक्तित्वं नाम सामान्यमस्ति । सत्तया परापरभावाभावात् । तस्मात्तत्र व्यक्तिशब्दवाच्यत्वज्ञानं न स्यात् । मा भूद्य्वतिरिक्तं व्यक्तित्वं सत्तैव व्यक्तिशब्दप्रवृत्तौ निमित्तं भविष्यतीति चेन्न । सामान्यस्य पर्यायप्रवृत्तौ निमित्तत्वात् । सद्य्वक्तिशब्दयोरपर्यायत्वात् । अन्यथा संयोग्यादिशब्दानामपि द्रव्यादिशब्दपर्यायत्वं स्यात् ।

### **शेषवाक्यार्थचन्द्रिका**

जातिविज्ञानमिति । जातीनां गोत्वादीनां विज्ञानं जातिशब्दवाच्यत्वज्ञानं जातिविज्ञानमित्यर्थः । जातित्वाभावेन तन्निमित्तजातित्वजात्यभावेनेत्यर्थः ॥ सत्तयेति । द्रव्यगुणकर्मसु विद्यमाना सत्ताभिन्ना सर्वाऽपि जातिः सत्ताव्याप्यैव दृष्टेत्यतस्तत्र वर्तमाना व्यक्तित्वरूपजातिरपि सत्ताव्याप्यैव इत्यतः सत्ता व्यापिका व्यक्तित्वं व्याप्यमित्येवं सत्तया व्याप्यव्यापकभावो व्यक्तित्वस्य वाच्यः । न चासौ युज्यते । सत्ताव्यक्तित्वयोर्द्रव्यगुणकर्ममात्रवृत्तितया सत्ताव्याप्यत्वनियामकस्य तदपेक्षया न्यूनवृत्तित्वस्य व्यक्तित्वे, व्यक्तित्वव्यापकतानियामकस्य तदपेक्षयाऽधिकवृत्तित्वस्य च सत्तायामभावादित्यर्थः । द्रव्यगुणकर्ममात्रवृत्तिव्यक्तित्वस्य तन्मात्रवृत्तिसत्तापेक्षया न्यूनवृत्तित्वाभावेन सत्ताव्याप्यत्वस्य तदपेक्षयाऽधिकवृत्तित्वाभावेन तव्द्यापकत्वस्य चासम्भवात्समनियतजात्यन्तरस्य च तुल्यत्वरूपबाधकवशात्परेण द्रव्यादावनभ्युपगमान्न व्यक्तित्वं जातिरित्यर्थ इत्याहुः ॥ सामान्यस्य पर्यायप्रवृत्ताविति । घटशब्दप्रवृत्तिनिमित्तघटत्वस्यैव तत्पर्यायकरीरादिशब्दप्रवृत्तिनिमित्ततादर्शनादिति भावः । भवतु तर्हि तद्वदेव सच्छब्दप्रवृत्तिनिमित्तभूतसत्ताया एव तत्पर्यायभूतव्यक्तिशब्दप्रवृत्तावपि निमित्तत्वमित्यतो भवेदेवं यदि घटकरीरादिशब्दवत् सव्द्यक्तिशब्दयोरपि पर्यायत्वं स्यान्न च तदस्तीत्याह सव्द्यक्तिशब्दयोरिति । सहप्रयोगदर्शनान्न तयोः पर्यायत्वमिति भावः ॥ अन्यथेति । एकप्रवृत्तिनिमित्तकत्वेन सव्द्यक्तिशब्दयोः पर्यायत्वाभ्युपगम इत्यर्थः ॥ संयोगादीति । द्रव्यशब्दप्रवृत्तिनिमित्तस्य द्रव्यत्वस्यैव संयोगिशब्दप्रवृत्तिनिमित्तत्वसम्भवेनैकप्रवृत्तिनिमित्तकताया वक्तुं शक्यत्वादिति भावः ।

### **परिमल** 

बाधकमाहेति । अनुगतजात्यैव शक्यादिग्रहाङ्गीकार इति योज्यम् । परापरभावेति । व्यापकव्याप्यभावेत्यर्थः । परत्वे जात्यादेरपि व्यक्तित्वापत्तिः । अपरत्वे द्रव्यादिषु कस्यचिद्य्वक्तित्वं न स्यात् । तथा च सत्तया तुल्यव्यक्तिकत्वापत्त्या करीरत्वादेरिव न जातित्वमिति भावः ॥ सामान्यस्येति । परजातेरपरजेतेर्वे(रेवे)ति भावः । यथा घटत्वस्य करीरकलशकुम्भादिशब्दप्रवृत्तौ निमित्तत्वं तथा सत्तारूपपरसामान्यस्यापि सत् सत्यं पारमार्थिकमबाधितमित्यादिपर्यायशब्दप्रवृत्तौ निमित्तत्वात्सच्छब्दव्यक्तिशब्दयोरपर्यायत्वान्न व्यक्तिशब्दप्रवृत्तौ तस्य निमित्तत्वमित्यर्थः ॥ अन्यथेति । सच्छब्दव्यक्तिशब्दयोरन्यूनानधिकविषयत्वमात्रेण पर्यायत्वोपगम इत्यर्थः ।

### **यादुपत्यम्**

परापरेति । न्यूनाधिकवृत्तित्वाभावादित्यर्थः । तथा च तुल्यत्वाख्यं जातिबाधकमायातीति भावः । पर्यायप्रवृत्ताविति । यथा घटत्वमेव करीरादिशब्दप्रवृत्तावपि निमित्तमित्यर्थः ॥ अन्यथेति । सव्द्यक्तिशब्दयोरप्येकप्रवृत्तिनिमित्तकत्वेन पर्यायत्व इत्यर्थः ॥ संयोग्यादीति । तत्रापि द्रव्यत्वस्यैकस्य निमित्तस्योभयत्र सम्भवादिति भावः ।

### **श्रीनिवासतीर्थीया** 

व्यतिरिक्तम् । व्यक्तिव्यतिरिक्तम् ॥ अपर्यायत्वादिति । यथा घटकरीरशब्दयोः पर्यायत्वाद्घटत्वं करीरादिशब्दप्रवृत्तशै निमित्तं दृष्टं, एवं सव्द्यक्तिशब्दयोः पर्यायत्वे हि सत्ता व्यक्तिशब्द प्रवृत्तौ निमित्तं स्यात् । न चैवमित्यर्थः ।

### **वाक्यार्थरत्नमाला** 

परापरभावानुपपत्तेरित्येतदन्योन्यनिरूपितव्याप्यव्यापकभावानुपपत्तेरित्यर्थकमिति भ्रान्तिनिरासाय प्रकारान्तरेण व्याचष्टे । द्रव्यगुणकर्मस्विति । ननु तत्तदपेक्षया न्यूनवृत्तित्वाधिकवृत्तित्वयोः कथं व्याप्यव्यापकभावनियामकत्वम् । कृतकत्वानित्यत्वादौ तदभावेन व्यभिचारात् । न च समनियतजात्यङ्गीकारे तुल्यत्वं बाधकमित्यत्र तात्पर्यमिति वाच्यम् । तथासति केचित्पक्षान्तर्भावप्रसङ्गेनास्य पक्षस्य पार्थक्यायोगादिति चेन्न । केचित्पक्षे समनियतत्वे तुल्यत्वरूपबाधकोक्तावपि तत्परित्यागेनाव्यवहितयदितत्रास्तीत्युत्तरानुव्याख्यानोक्तावस्थितेरेवात्र पक्षे बाधकत्वाश्रयणे तात्पर्येणादोषात् । अत्र केचित्पक्षे सत्तापेक्षया परत्वाश्रयणेन दोषोक्तिरयुक्ता । नह्यत्र संकरस्थल इव परापरभावोपस्थितिरस्ति । किं तु द्वयोरेकस्य व्याप्यत्वेऽपरस्य तद्य्वापकत्वमित्येव । तथा च सर्वापि जातिः सत्ताव्याप्यैवेत्युक्तरीत्या तावन्मात्रखण्डनं विहाय द्वितीयस्य तद्य्वाप्यत्वखण्डनं च व्यर्थमित्यस्वरसो ध्येयः ।

ननु सद्य्वक्तिशब्दयोः समनियतप्रवृत्तिमत्वात्पर्यायतेत्यत आह । अन्यथेति । संयोग्यादीत्यादिशब्देन प्रमेयत्वाभिधेयत्वादीनां समनियतानां ग्रहणम् । अथवा इत्येतावान्ग्रन्थो ऽन्यथेति एकप्रवृत्तिनिमित्तकत्वेनेत्यतः प्राक् टीकायां पूरणीयः । नन्वत्र एकप्रवृत्तिनिमित्तकत्वे शङ्किते अपर्यायत्वेन तदनुपपत्तौ सिद्धान्तिनोक्तायां पर्यायत्वाङ्गीकारः परस्य अन्योन्याश्रयापत्या कल्पकाभावेन चायुक्त इति चेन्न । तुल्यत्वरूपं जातिबाधकं वदता परापरभावापन्नतावन्मात्रव्यक्तिवृत्तिद्वितीयजात्यनङ्गीकारेण घटादिषु घटत्वाद्येकैकजात्यैव सङ्गतिग्रहणाद्युपपत्तिरिति तावत्परेण स्वीकृतम् । तत एव सत्तायाः प्रवृत्तिनिमित्तत्वमाशङ्कितम् । तत्रैकप्रवृत्तिनिमित्तकत्वमपर्यायत्वान्नेत्युक्ते परो वदति । नापर्यायत्वं स्वीक्रियते । अपि तु अनेनैव निमित्तेन पर्यायत्वं च । एकप्रवृत्तिनिमित्तकत्वोपपत्तये पर्यायत्वं चाभ्युपगम्यत इति यावत् । एवं च सिद्धान्तिना सत्तया परापरभावानुपपत्तावुक्तायां परेणैकैव जातिः प्रवृत्तिनिमित्तभूता स्वीकृता । तदुपपत्तये पर्यायत्वं चाङ्गीकृतमिति न कश्चिद्दोष इति । पर्यायत्वं च क्रमप्रयोज्यत्वम् । वक्ष्यति च ‘‘पर्यायत्वेन ते शब्दा’’ इत्युत्तरानुव्याख्यानमूले क्रमप्रयोज्यत्वेनेत्यर्थ इति । यद्यप्येकप्रवृत्तिनिमित्तकत्वस्थले तदुपपादकं पर्यायत्वमप्यस्तीत्युच्यते । तर्हि त्वद्रीत्यैव परापरभावापन्नधर्मान्तरमनभ्युपगम्य द्रव्यशब्दप्रवृत्तिनिमित्तस्य द्रव्यत्वस्यैव संयोगिशब्दप्रवृत्तिनिमित्तत्वसम्भवेनैकप्रवृत्तिनिमित्तकतया वक्तुं शक्यत्वात्तत्रापि तदुपपादकं पर्यायत्वं स्वीक्रियतामित्याशयेन व्याचष्टे । द्रव्यशब्देति सर्वमनवद्यम् । मूले संयोग्यादीत्यादिपदेन सङ्ख्यावदादिशब्दचतुष्टयपरिग्रहः ।

------------------------------------------------------------------------

यदि तच्चास्ति तस्यापि विशेषेष्वनवस्थितिः

**यदि तच्चास्ति तस्यापि विशेषेष्वनवस्थितिः**

### **सुधा**

ननु शब्दमात्रस्य जातिनिमित्तत्वात्सत्तया परापरभावशून्यमपि द्रव्यगुणकर्मसु व्यक्तित्वमस्त्येवेत्यतो नोक्तदोष इत्यत आह यदीति ।

## **अनुव्याख्यानम्**

***यदि तच्चास्ति तस्यापि विशेषेष्वनवस्थितिः ॥***

तर्हि तस्य व्यक्तित्वस्यापि विशेषेषु व्यक्तिषु प्रवेशः स्यात् । तथा चानवस्थितिरिति योजना । तथा हि । यः शब्दोऽनेकवाचकः स सर्वो जातिनिमित्तक इति स्वीकृत्य द्रव्यगुणकर्मसु व्यक्तित्वं नाम जातिर्यद्यङ्गीक्रियते । तर्हि तस्यामन्यासु च जातिषु जातिशब्दप्रवृत्तये जातित्वं नाम जातिरङ्गीकर्तव्या स्यात् । ओमिति चेत् । तर्हि सा व्यक्तित्वजातिरपि जातित्वजातिं प्रति व्यक्तिः स्यात् । न च सा स्वरूपे वर्तते ततो द्रव्यादित्रये तस्यां च व्यक्तिशब्दप्रवृत्त्यर्थमपरं व्यक्तित्वमङ्गीकरणीयम् । तत्र पुनर्जातिशब्दप्रवृत्तये जातित्वमभ्युपगन्तव्यमिति साऽपि व्यक्तिः स्यात् । तस्यां पुनर्व्यक्तित्वान्तरमित्येवमनवस्थेति ।

### **शेषवाक्यार्थचन्द्रिका**

द्रव्यगुणकर्मसु व्यक्तित्वसामान्यनिराकरणावसरे विशेषेष्वनवस्थितिप्रतिपादनासङ्गतिमाशङ्क्यापेक्षितं पूरयन्प्रकृतोपयोगितया व्याचष्टे तर्हीत्यादिना । ननु कथं व्यक्तित्वस्य व्यक्तिषु प्रवेशः कथं च तन्मात्रेणानवस्था इत्यतस्तदुभयमुपपादयितुं प्रतिजानीते तथा हीति ॥ अङ्गीकर्तव्येति । अनेकवाचकस्य सर्वस्यापि शब्दस्य जातिनिमित्तकत्वाङ्गीकाराज्जातिशब्दस्य चानेकवाचकत्वादिति भावः ॥ न च सेति । स्ववृत्तेरप्रामाणिकत्वादिति भावः । तत्रेति । अपरस्मिन् व्यक्तित्व इत्यर्थः ॥ साऽपीति । व्यक्तित्वान्तररूपा जातिरपीत्यर्थः ॥ तदाश्रयतयेति । जातित्वजात्याश्रयतयेत्यर्थः ॥ तस्यामिति । व्यक्तित्वजातिरूपव्यक्तावित्यर्थः ॥ व्यक्तित्वान्तरमिति । अन्यथा व्यक्तिशब्दप्रवृत्त्यनुपपत्तेः प्रवृत्तेश्चाप्रामाणिकत्वादिति भावः ।

### **परिमल** 

अन्यथानुपपत्त्या सत्त(आप्तत)या तुल्यव्यक्तिकस्यापि व्यक्तित्वस्य जातित्वमुपेयत इति शङ्कते नन शब्दमात्रेति ॥ तस्यामन्यासु चेति । व्यक्तित्वरूपजातौ द्रव्यगुणकर्मत्वादिरूपासु चेत्यर्थः ॥ न च सेति । व्यक्ति(जाति)त्वजातिरित्यर्थः । स्ववृत्तित्वस्याप्रामाणिकत्वादिति भावः । तस्यां चेति । व्यक्तित्वजातौ चेत्यर्थः ।

### **श्रीनिवासतीर्थीया** 

अनेकवाचक इति । एकवाचकत्वे तच्छब्दस्य तत्र प्रवृत्तौ न जातिर्निमित्तम् । व्यक्त्यभेदस्य जातिबाधकत्वेन तत्र जातेरभावात् । यथाऽऽकाशत्वमिति भावः । तस्यां व्यक्तित्वजातौ अन्यासु द्रव्यत्वाद्यासु । सा व्यक्तित्वजातिः । तस्यां व्यक्तित्वजातौ । तत्र व्यक्तित्वे । साऽपि व्यक्तित्वरूपव्यक्तिनिष्ठा व्यक्तित्वजातिः ।

### **वाक्यार्थरत्नमाला** 

प्रतिपादनासङ्गतिमिति । विशेषाख्यषष्टपदार्थस्येहाप्रस्तुतत्वेना नवस्थित्या तन्निराकरणस्यासङ्गतत्वादित्यर्थः । प्रकृतेति । नायं विशेषशब्दः षष्टपदार्थपरः । अपि तु सामान्यविशेषेत्यादौ प्रयुज्यमानव्यक्तिरूपविशेषविषय इति । प्रकृते व्यक्तिष्वित्येवोक्तं भवतीत्येवं प्रकृतोपयोगितयेत्यर्थः । अप्रामाणिकत्वादिति भाव इत्यनन्तरं तस्यां चेति । व्यक्तित्वजातिरूपव्यक्तावित्यर्थ इति वाक्यं तदनन्तरं तत्रेतीति ग्रन्थपाठः । तस्यामितीत्यनन्तरं व्यक्तित्वान्तरजातिरूपव्यक्तावित्यर्थ इति पाठः । अन्यथा व्यक्तीति । स्ववाक्ये स्ववृत्तेश्चाप्रामाणिकत्वादिति पाठः । अन्यथापाठो लेखकदोषात् तथैव व्यक्तिविज्ञानमिति ।

------------------------------------------------------------------------

कथं स्वरूपत्वमपि ज्ञायतेऽनुगतं यदि

**कथं स्वरूपत्वमपि ज्ञायतेऽनुगतं यदि**

### **सुधा**

स्थलान्तरे बाधकमाह कथमिति ।

## **अनुव्याख्यानम्**

***कथं स्वरूपत्वमपि ज्ञायतेऽनुगतं यदि ॥***

***एकव्युत्पत्तिपर्यन्तमनवस्थादिदूषितम् ॥***

अत्र स्वरूपमित्यध्याहर्तव्यम् । ततश्चायमर्थः । यद्यनुगतसामान्यनिबन्धनैव सर्वत्र व्युत्पत्तिस्तदा सकलपदार्थस्वरूपं स्वरूपशब्दवाच्यतया कथं ज्ञायते । अनुगतस्य स्वरूपत्वसामान्यस्याभावात् । स्वरूपेषु स्वरूपशब्दव्युत्पत्तिर्न स्यादिति । ननु च सर्वस्वरूपेष्वनुगतं स्वरूपत्वमङ्गीक्रियते मयाऽतो नोक्तदोष इत्यत उक्तं ‘स्वरूपत्वमपि यद्यनुगतमङ्गीक्रियते तदा अनवस्थादिदूषितं भवती’ति । तथा हि । सर्वेषु स्वरूपेषु यत्स्वरूपशब्दप्रवृत्तिनिमित्तं स्वरूपत्वं नाम सामान्यमभ्युपगम्यते, तदपि तावत्स्वरूपमेव । न च तत्र स्वयमेव वर्तते । आत्माश्रयत्वस्यालौकिकत्वात् । अतस्तस्मिन्नन्येषु च स्वरूपेषु स्वरूपशब्दप्रवृत्तयेऽन्यत्स्वरूपत्वं नाम सामान्यमङ्गीकार्यम् । तदपि स्वरूपमेवेत्यनवस्था । आदिपदेनान्त्यविशेषस्वरूपेषु स्वरूपत्वसामान्याङ्गीकारेऽत्यन्तव्यावृत्तिधीहेतुत्वं न स्यात् । समवायाभावस्वरूपे च सम्बन्धाभाव इति ज्ञातव्यम् ।

अनवस्थाद्यनिष्टप्रसङ्गस्य विपर्यये पर्यवसानं सूचयति एकव्युत्पत्तिपर्यन्तमिति । एकं केवलमनुगतसामान्यहीनमिति यावत् । तस्मिन्व्युत्पत्तिरेकव्युत्पत्तिस्तत्पर्यन्तं तावदिदं दूषणमुपप्लवत एव । यावदनुगतसामान्यनिबन्धनैव सर्वत्र व्युत्पत्तिरिति पक्षं परित्यज्य सामान्यहीनेऽपि व्युत्पत्तिमङ्गीकुर्यादित्यर्थः। अनवस्थादिपरिहारायानुगतसामान्येन विनाऽपि व्युत्पत्तिरङ्गीकरणीयेति भावः ।

### **शेषवाक्यार्थचन्द्रिका**

अत्र स्वरूपमित्यध्याहर्तव्यमिति । उपलक्षणं चैतत् । स्वरूपशब्दवाच्यतयेत्यध्याहर्तव्यमित्यपि द्रष्टव्यम् । दूषितं भवतीत्यत्र दूषितमिति भावे क्तः । भवतीत्यध्याहृतोक्तिः । तथा च दूषणं भवतीत्यर्थः । अत एवोत्तरत्र दूषणमित्येवानुवाद इति द्रष्टव्यम् ॥ अत्यन्तव्यावृत्तिधीहेतुत्वं न स्यादिति । अनुगतस्वरूपत्वसामान्याश्रयत्वात्तेषां द्रव्यगुणकर्मवदनुगतकल्पत्वेनानुवृत्तिबुद्धिहेतुत्वस्यापि सद्भावादिति भावः । ततश्च स्वरूपहानिरिति हृदयम् । समवायाभावस्वरूपे चेत्यतःपरं स्वरूपत्वसामान्याङ्गीकार इत्यनुवर्तते ।

### **परिमल** 

बाधकमाहेति । व्युत्पत्त्यादेरनुगतजातिहेतुकत्वे इति योज्यम् ॥ समवायाभावस्वरूपे चेति । समवायाभावयोः स्वरूपे च स्वरूपत्वजातिस्वीकारे तत्र समवायानभ्युपगमेन सम्बन्धाभाव इत्यर्थः । इदं दूषणमिति । मूले दूषितमिति पदं भावार्थनिष्ठान्तमिति भावः ।

### **यादुपत्यम्**

दूषणं भवतीति । अनेनानवस्थादिदूषितमिति मूले भावे क्तो भवतीत्यध्याहार इति सूचयति ।

### **श्रीनिवासतीर्थीया** 

न स्यादिति । विशेषेष्वनुगतस्वरूपत्वजात्यङ्गीकारे तेषामपि साजात्यापत्त्यैकस्मिन्पार्थिवे परमाणौ सजातीयपरमाण्वन्तरव्यावृत्तिबोधकत्वं न स्यादित्यर्थः । रूपहानिरिति त्वदुक्तेरिति भावः ॥ स्वरूपे चेति । स्वरूपत्वजात्यङ्गीकारे इति वर्तते । समवायस्वरूपस्य तन्निष्ठस्वरूपत्वस्य च न संयोगोऽद्रव्यत्वात् । नापि समवायः समवायान्तराभावात् । तस्यैव चाङ्गीकारे आत्माश्रयात् । तथाऽभावस्वरूपतन्निष्ठस्वरूपत्वयोश्च न संयोगसमवायौ । उक्तरीत्याऽसम्भवादेवेत्यर्थः । ‘रूपहानिरसम्बन्धः’ इति समवायस्वरूपे जात्यङ्गीकारे सम्बन्धाभावस्य बाधकतया परेणोक्तत्वादिति भावः । अङ्गीकुर्यादिति एवमङ्गीकारे तु नोपप्लव इत्याशयः । सूचितं विपर्ययपर्यवसानं दर्शयति अनवस्थादीति ।

### **वाक्यार्थरत्नमाला** 

पूर्वत्रेव स्वरूपम् अनुगतस्वरूपत्वाभावे कथं ज्ञायत इति प्रथमतो वचनानन्तरं स्वरूपत्वमनुगतं यदीत्यादेर्वक्तव्यत्वात्प्रथमत एवैतद्वचनासङ्गतिरित्यतोऽत्रापि अध्याहारेण वाक्यभेदाश्रयणेन योजनाया अभिप्रेतत्वान्नानुपत्तिरित्याशयेनाह । मूले अत्रेत्यादिना । अनेनानुगतं यदि सामान्यं तदा स्वरूपं कथं ज्ञायते इत्येका योजना । अनुगतं स्वरूपत्वमनुगतं यदि तदाऽनवस्थादिदूषितमित्यपरा योजनेति सूचितमिति ज्ञेयम् । स्वरूपमित्यध्याहारोक्तेरध्याहरान्तरोपलक्षणत्वमाह । उपलक्षणं चेति । अनुवाद इति । तावदिदं दूषणमुपप्लवत एवेति मूलेऽनवस्थादिदूषितम् इति भाष्यस्थदूषितशब्दस्य दूषणपदेनानुवाद इत्यर्थः । ततश्च स्वरूपहानिरितीति । अनेन रूपहानिरूपं जातिबाधकमुक्तम् । एवमुत्तरत्रापि स्वरूपहानिः रूपहानिरूपजातिबाधकरूपैव ग्राह्या । अत एवोत्तरत्र न रूपहानिरिति मूलकृद्वक्ष्यतीति ज्ञेयम् । आदिपदेनेति मूलवाक्ये इति ज्ञातव्यमित्यतः प्रागिति दूषणस्य सङ्ग्रह इति शेषः ।

[Load More](javaऽcriptःvoid(0))
