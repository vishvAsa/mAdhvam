+++
title = "११ संयोगादिगुणा नानेकाश्रिताः"
upstream_url = "https://dvaitavedanta.in/category-details/7832/975/sharam/sathha/thavat/thavat/vashas/sayaga"
+++
## संयोगश्च विभागश्च भेदश्चैव पृथक् पृथक्

**संयोगादिगुणा नानेकाश्रिताः**

**संयोगश्च विभागश्च भेदश्चैव पृथक् पृथक्**

### **सुधा**

अथापि स्यात् । अवयव्यादीनामवयवादिभिरभेदो नोपपद्यते । एको ह्यवयव्यनेके चावयवाः । तदभेदेऽवयवानामप्यभेदोऽवयविनो वा भेदः प्रसज्येत । तथा गुणाश्च केचिदनेकाश्रिताः । एकैव हि संयोगव्यक्तिर्द्वयोर्द्वयोर्वर्तते । तथा विभागव्यक्तिरपि । सङ्ख्या च द्विविधा । एकत्वानेकत्वभेदात् । तत्रैकत्वस्यैकद्रव्यगतत्वेऽपि द्वित्वादिकमनेकाश्रितम् । एवं पृथक्त्वमपि द्विविधम् । एकपृथक्त्वमनेकपृथक्त्वं च । तत्रैकपृथक्त्वस्यैकद्रव्यवृत्तित्वेऽपि द्विपृथक्त्वादिकमने(कद्रव्याश्रि)काश्रितमेव । एवञ्च गुणानां गुणिनैक्ये संयोगाद्याश्रयानेकद्रव्याभेदो वा संयोगादिभेदो वाऽऽपद्येत । सामान्यं चैकमनेकाश्रितम् । तस्य व्यक्त्यभेदे व्यक्तीनामप्यभेदः सामान्यस्य वा भेदः प्रसज्येतेत्यतः संयोगविभागपृथक्त्वानां तावदनेकाश्रितत्वं नास्तीत्याह संयोगश्चेति ।

## **अनुव्याख्यानम्**

***संयोगश्च विभागश्च भेदश्चैव पृथक् पृथक् ॥***

भेद इति पृथक्त्वमुच्यते । चशब्दा इतरेतरयोगे । पृथक्पृथगेव एकैकद्रव्याश्रिता एवेत्यर्थः । ततश्चैकेन गुणेनाभिन्नत्वे द्रव्ययोरप्यभेदः स्यादित्यतिप्रसङ्गस्यापादकासिद्धिः । अनेकद्रव्याभिन्नत्वे गुणस्यापि भेदः स्यादित्यस्येष्टापत्तिदूषणमित्युक्तं भवति ।

### **शेषवाक्यार्थचन्द्रिका**

ननु संयोगविभागादेरेकैकद्रव्याश्रितत्ववर्णनस्य पूर्वेण सङ्गत्यभावात् तत्परोत्तरग्रन्थानर्थक्यमाशङ्क्याव्यवहितपूर्वेण तस्य सङ्गत्यभावेऽपि ‘अभेदेन प्रतीतिश्च कार्यकारणपूर्वके’ इत्यादिव्यवहितपूर्वग्रन्थोक्तगुणगुण्याद्यभेदे प्राप्तानुपपत्तिपरिहारेण तदुपपादकतया तत्सङ्गतिसम्भवान्न तत्परोत्तरग्रन्थानर्थक्यमिति भावेन तत्सङ्गततया उत्तरग्रन्थं योजयितुं तद्वाक्यार्थमाक्षिपति अथापि स्यादिति ॥ अवयवानामप्यभेद इति । नीलतन्त्वभिन्नपटाभिन्नस्य पीततन्तोर्नीलतन्त्वभेदः स्यात् । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति नियमादिति भावः । अवयविनो वा भेद इति ॥ अत्यन्तभिन्नानेकावयवात्मकत्वादिति भावस् तथेति । एकैव विभागव्यक्तिर्द्वयोर्द्वयोर्वर्तत इत्यर्थः । संयोगाद्याश्रयानेकद्रव्याभेद इति । घटभिन्नपटस्यापि घटाभेदः स्यादित्यर्थः । यद्यदत्यन्ताभिन्नेनात्यन्ताभिन्नं तत्तेनात्यन्ताभिन्नमिति व्याप्तेरिति भावः संयोगादिभेदो वेति । अत्यन्तभिन्नानेकद्रव्याभिन्नत्वादिति भावः ॥ व्यक्तीनामप्यभेद इति । घटाभिन्नद्रव्यत्वाभिन्नपटस्यापि घटाभेदः स्यादुक्तव्याप्तेरिति भावः ॥ सामान्यस्य वेति । अत्यन्तभिन्नानेकद्रव्याभिन्नत्वादिति भावः । नरत्वादिकमप्येवमित्यादिना सामान्यस्यापि तन्निरूपणात्तावदित्युक्तम् ॥ पृथक्त्वमुच्यत इति । ननु च परेण द्विपृथक्त्वस्यैवानेकाश्रितत्वेनाङ्गीकारात्तस्यैवानेकाश्रयत्वाभावोपपादनार्थं प्रवृत्तेऽत्र वाक्ये भेद इति द्विपृथक्त्वमुच्यत इत्येव व्याख्यातत्वात् पृथक्त्वमुच्यत इति कथं व्याख्यानमिति चेन्न । प्रसङ्गात् पृथक्त्वमात्रस्य अनेकाश्रयत्वाभावोपपादनार्थं प्रवृत्तमूलगतभेदशब्दानुसारेण तथा व्याख्यानसम्भवात् । अत एव घटाद्भिन्नः पट इत्युदाहरणमप्युपपन्नम् अन्यथैकपृथकत्वस्यैकैकाश्रयत्वपरतादृशोदाहरणासङ्गतेरिति ध्येयम् ॥ इतरेतरयोग इति । ननु चात्र संयोगादिष्वेकद्रव्याश्रितत्वरूपपृथक्त्वसमुच्चयार्थतयैव चशब्दाः कुतो न व्याख्याता इति चेत् । उच्यते । स्यादेतदेवं यद्येकाश्रितत्वमात्रमत्र विधेयं स्यात् । न चैवम् । पृथगित्येवाश्रवणात् । किन्त्वेकैकद्रव्याश्रितत्वमेव पृथक् पृथगित्युक्तत्वात् । तत्सम्बन्धश्च न प्रत्येकं संयोगादौ सम्भवति । किन्तु मिलितेष्वेव । ततश्च साहित्यप्रतियोगिनां संयोगादीनां परस्परानपेक्षाणामेककार्यसम्बन्धाभावेन समुच्चयस्य बाधितत्वान्न समुच्चयार्थत्वं युक्तं, किन्तु तेषां परस्परसापेक्षाणामेककार्यसम्बन्धादितरेतरयोगस्यैव न्यायप्राप्तत्वात्तदर्थतया व्याख्यानमित्याशयात् । एकेन गुणेनेति । एकेन संयोगादिनेत्यर्थः ।

### **परिमल** 

संयोगविभागपृथक्त्वानां तावदिति । नरत्वादिकमप्येवमिति सामान्यस्यानेकवृत्तित्वं नास्तीति वक्ष्यतीति तावच्छब्दार्थः । एवकारान्वयेनानूद्यार्थमाह पृथक्पृथगेवैकैकव्याश्रिता एवेत्यर्थ इति ॥ एकेन गुणेनेति । संयोगेनेत्यर्थः ।

### **यादुपत्यम्**

इतरेतरयोग इति । ननु संयोगादिष्वेकद्रव्याश्रितत्वरूपपृथक्त्वसमुच्चय एव कुतो न चशब्दो व्याख्यात इति चेत् । उच्यते । स्यादेतदेवं यद्येकाश्रितत्वमात्रमत्र विधेयं स्यात् । न चैवम् । पृथक् पृथगित्युक्तत्वात् । किन्त्वेकैकाश्रितत्वम् । तत्सम्बन्धश्च न प्रत्येकं संयोगादौ सम्भवति किन्तु मिलित एव । अतः साहित्यप्रतियोगिनामेककार्यसम्बन्धे इतरेतरयोगस्य विहितत्वादितरेतरयोग एव व्याख्यात इति द्रष्टव्यम् ॥ गुणेनेति । संयोगादिनेत्यर्थः ।

### **श्रीनिवासतीर्थीया** 

तदभेदे एकेनावयविनाऽनेकेषामवयवानामभेदे । अभेदो यद्यदभिन्नाभिन्नं तत्तेनाभिन्नमिति व्याप्तेरिति भावः । एतव्द्याप्तिबलादेवोत्तरत्राप्यभेदोपपादनं द्रष्टव्यम् । भेदो ऽनेकावयवाभिन्नत्वादित्यर्थः । एवमुत्तरत्रापि भेदोपपादनं ज्ञेयम् । भेदो ऽनेकत्वम् ॥ एकद्रव्यगतत्वेऽपीति । तथा न तेनाभेदो युक्त उक्तदोषाभावादिति भावः । एवमुत्तरवाक्यभावोऽपि ज्ञेयः । द्रव्याभेदः द्रव्याणामभेदः । तस्य सामान्यस्य । द्रव्यगुणकर्माणि व्यक्तय उच्यन्ते । द्रव्ययोरिति पूर्वोत्तराभ्यां सम्बद्ध्यते ॥ आपादकासिद्धिरिति । संयोगादेर्गुणस्यानेकत्वेनैकेन गुणेनाभिन्नत्वं नास्तीत्यापादकासिद्धिरित्यर्थः ।

### **वाक्यार्थरत्नमाला** 

यद्यदत्यन्ताभिन्नेति । न चात्र दृष्टान्ताभावः । यावद्रव्यभाविरूपादिनाऽत्यन्ताभिन्नेन पटादिद्रव्येणात्यन्ताभिन्नस्य पटादेरेवोक्तरूपादिनाऽत्यन्ताभेदसत्वात्तत्र व्याप्तिग्रहोपपत्तेर् अवयविनस्त्वेकत्वेऽपि न कश्चिद्दोषः । आकाशस्य स्वावयवैरभेदवदवयवानामप्यभेदस्यांगीकृतत्वादिति तत्रैकवचनं यत्तद्विप्राणामिति उत्तरानुव्याख्यानमूले उक्तेराकाशावयवानां वा दृष्टान्तत्वम् ईश्वरगुणक्रियादीनां वा सर्वे सर्वगुणात्मानः सर्वकर्तार इति परमतः सेतून्मानेत्यधिकरणानुव्याख्यानमूलानुसारात् । अव्याकृतब्राह्मणे गुणानां परस्परात्मकत्वोक्तेश्च । इन्द्रायाहि चित्रभानो इत्येतदृग्भाष्यस्थाभिदेत्येतट्टीकायाम्, ननु चितेस्तत्वादीनां भगवद्धर्माणां कथं ज्ञानतेजोधर्मत्वमित्यत उक्तम् । अभिदेति । ज्ञानतेजसोः परमेश्वरेण अभिदाकारणेनोक्तं युक्तमित्यर्थ इति उक्तेश्च । नन्वेवं व्याप्तौ घटादिरूपादिषु व्यभिचारः । यद्रूपं येन रसेनात्यन्ताभिन्नेन पटेनात्यन्ताभिन्नं भवति तत्तेन रसेनात्यन्ताभिन्नं नेति व्याप्यस्य व्यापकाभाववति वृत्तेरिति चेदत्र ब्रूमः । यावद्रव्यभाविषु पुरुषादिषु परस्परात्यन्ताभेदस्यापि सत्वेन व्यभिचाराभावात् । तत्रापि व्याप्तिग्रहसम्भवाच्च । अयावद्रव्यभाविषु तु अत्यन्ताभेदस्यैवाभावेन व्याप्यविरहादेव व्यभिचाराभावः । उक्तं चान्यथाख्यातिस्थलीय एवं खण्डो गौः शुक्लः पट इत्यादय इत्येतद्विवरणोक्तातिप्रसङ्गनिरासावसरे ।

ननु च गुणादीनामाश्रयेण परस्परं चाभेदो भगवतो मुनेः सिद्धान्तः । क्वचिद्भेदाभेदौचेत्यादि । सविशेषत्वाङ्गीकारादिति परिहारश्च । उक्तं च तट्टीकायां क्वचिदित्ययावद्रव्यभाविगुणादिस्थले गुणादीना माश्रयेण परस्परसविशेषाभेदाङ्गीकारान्नानुपपत्तिरित्याह । सविशेषत्वेतीति ज्ञेयम् । क्वचिदयावद्द्रव्यभाविगुणस्थदिस्थले गुणादीनामाश्रयेण तत्तस्थले एतेषां दृष्टान्तानामुपयोगो ज्ञेयः । सिद्धान्तिनं प्रति शङ्कित्रा एतत्प्रकरणेऽवयवानामभेदादिकमापाद्यते । तदनुसारेणैतेषु दृष्टान्तेषु मध्ये स्वपरसम्मतो वाऽस्मन्मात्रसंमतोवा दृष्टान्तो ज्ञेयः । एवमवयवादिष्वपि व्यभिचाराभावो बोध्य इति । तथाविभागेत्यत्रत्यं तथेत्येतदुपादत्ते । तयेतीति । सामान्यस्यापि तन्निरूपणादिति । अवयविसङ्ख्ययोस्त्वनेकाश्रितत्वेऽपि नाश्रयाभेदप्रसक्तिरिति तु वक्ष्यत इति भावति शेषः । अन्यथा संयोगविभागपृथक्त्वसामान्यानामनेकाश्रितत्वनिरासेनाश्रयाभेदाप्रसंगेऽप्यवयविसङ्ख्ययोस्तदनिरासप्रयुक्तन्यूनताशङ्का स्यात् । अत्रायं विवेकः । यत्संख्याश्रयाभेदनिराकरणमुत्तरत्र क्रियते तत्तु मूलात्तल्लाभ आनुषङ्गिकः । तन्मात्रेणोक्तशङ्कापरिहारस्यापि सिद्धेरिति भावेन । न तु स्वतन्त्रतया । अत एव सामान्ये तन्निराकरणपरग्रन्थस्येदानीं सामान्यस्येत्यादिरूपेणावतारकरणेऽपि सङ्ख्यायां तन्निराकरणपरस्य तथावताराभावः । अवयविनि तन्निराकरणं त्वनुभाष्यासंस्पृष्टं स्वयमेव मूलकृताक्रियत इति । भेदशब्दस्य स्वरूपभेदादिपरताव्युदासाय पराभिमतपृथग्व्यवहारासाधारणरूप पृथक्त्वलाभाय तदर्थकतया तं व्याचष्टे । भेद इतीति मूलम् । द्विपृथक्त्वस्यैवेति । द्विपृथक्त्वादेरेवेत्यर्थः । एवमुत्तरत्र । पृथक्त्वमात्रस्येति । एकपृथक्त्वसाधारण्येन समस्तपृथक्त्वस्येत्यर्थः । उदाहरणमपीति । उत्तरत्रेतिशेषः । उपलक्षणं चैतत् । अत एवैकपृथक्त्वे पार्थक्यमङ्गीकृत्यद्विपृथक्त्वादौ पार्थक्याभावाशङ्कापरिहाराय भिन्ना इत्युत्तरभाष्यं प्रवृत्तमित्यपि ज्ञेयम् । समुच्चेयपक्षमङ्गीकृत्य मूलकृताऽभ्युपगतमितरेतरयोगपक्षं समुच्चयपक्षे बाधकोपदर्शनपूर्वकं स्पष्टयितुं समुच्चयपक्षमाशङ्कते । ननु चेति । एकद्रव्याश्रितत्वेति । एकमात्रद्रव्याश्रितत्वरूपेत्यर्थः । ततश्च न केवलं संयोगः पृथगपि तु विभागोऽपि । तथा न केवलं विभागोपि तु भेदोपीति समुच्चयार्थतयैव व्याख्यानं कुतो न कृतमित्यर्थः । एकाश्रितत्वमात्रमिति । एकैकमात्राश्रितत्वमात्र इत्यर्थः । यद्वक्ष्यति । एकैकद्रव्यमात्राश्रितत्वसाधनमिति । तत्सम्बन्धश्चेति । एकैकद्रव्याश्रितत्वरूपकार्यसम्बन्धश्चेत्यर्थः । एतत्स्पष्ठनीयमस्ति ।

------------------------------------------------------------------------

अन्योन्यप्रतियोगेन ह्युभयोरपि दृश्यते

**अन्योन्यप्रतियोगेन ह्युभयोरपि दृश्यते**

### **सुधा**

ननु घटपटसंयोगविभागभेदा घटपटसम्बन्धितयाऽनुभूयन्ते । तत्कथमेकैकाश्रिताः । तथात्वे चैकैकस्मिन्नेव संयुक्तादिप्रत्ययप्रसङ्गम् इत्यत आह अन्योन्येति ।

## **अनुव्याख्यानम्**

***अन्योन्यप्रतियोगेन ह्युभयोरपि दृश्यते ॥***

प्रतियोगः प्रतियोगित्वम् । अन्योन्यस्य प्रतियोगोऽन्योन्यप्रतियोग; । यत्संयोगादिरुभयोरपि दृश्यते तदन्योन्यप्रतियोगेन हि निमित्तेन । अत्रोभयोरपीत्यनेकोपलक्षणम् । भेदस्य बहुसम्बन्धितयाऽपि प्रतीतेः । एतदुक्तं भवति । घटप्रतियोगिकः संयोगादिः पटेऽस्ति । तथा पटप्रतियोगिको घटेऽस्ति । तस्मादुभयसम्बन्धितया प्रतिभासोऽतिप्रसङ्गाभावश्च युज्यत इति ।

### **शेषवाक्यार्थचन्द्रिका**

अन्योन्यप्रतियोगेनेत्युत्तरग्रन्थानर्थक्यमाशङ्क्य संयोगादीनामनेकाश्रितत्वसाधकप्रमाणस्यैकाश्रयत्वबाधकस्य चान्यथासिद्धिव्युत्पादनेन निरासार्थत्वान्न तदिति भावेन तत्परतया तद्योजयितुमनेकाश्रितत्वसाधकमेकाश्रयत्वे बाधकं चाशङ्कते नन्विति ॥ भेदस्य बहुसम्बन्धितयाऽपीति । अत्र भेदस्येत्युपलक्षणम् । संयोगादेरित्यपि द्रष्टव्यम् । अत एवोत्तरत्र संयोगस्यापि संयुक्ताविमौ संयुक्ता इमे इति बहुसम्बन्धितया प्रतीत्युदाहरणमिति ध्येयम् । कथमनेन परोक्तसाधकस्य बाधकस्य चान्यथासिद्धिसमर्थनमित्यत आह एतदुक्तं भवतीति ॥ अतिप्रसङ्गाभावश्चेति । एकस्मिन्नेव संयुक्तादिप्रत्ययप्रसङ्गरूपातिप्रसङ्गाभावश्चेत्यर्थः ।

### **परिमल** 

भेदस्य बहुसम्बन्धितयेति । एते पृथगिति बहुसम्बन्धितया पृथक्त्वस्य प्रतीतेरित्यर्थः । अतिप्रसङ्गाभावश्चेति । एकस्मिन्नेव संयुक्तादीत्युक्तातिप्रसङ्गस्याभावश्चेत्यर्थः ।

### **यादुपत्यम्**

अतिप्रसङ्गाभावश्चेति । एकस्मिन्नेव संयुक्तादिप्रत्ययप्रसङ्गम् इत्यतिप्रसङ्गश्चेत्यर्थः ।

### **श्रीनिवासतीर्थीया** 

सम्बन्धितयेति । घटपटयोः संयोग इति घटपटोभयाश्रितत्वेनेत्यर्थः । तथात्वे एकैकाश्रितत्वे । ननु तर्ह्येकैकाश्रितत्वे एकस्मिन्संयुक्तादिप्रत्ययः स्यादित्यतिप्रसङ्ग इति चेत्तत्राह अतिप्रसङ्गाभावश्चेति । एकैकाश्रितत्वेऽपि प्रतियोगिनिरूप्यत्वात्तदप्रतीतौ धर्मिभूतैकैकमात्रप्रतीतौ तत्र संयोगो न प्रतीयत इत्यर्थः ।

### **वाक्यार्थरत्नमाला** 

संयोगश्च विभागश्च भेदश्चेत्यस्यानुवृत्तिमाश्रित्याह । यत्संयोगादिरिति मूलम् । वक्ष्यति च । अन्यथाधर्मीति टीकायाम् ।

------------------------------------------------------------------------

अन्योन्यप्रतियोगेन ह्युभयोरपि दृश्यते

**अन्योन्यप्रतियोगेन ह्युभयोरपि दृश्यते**

### **सुधा**

स्यादेतद्यदि संयोगादीनामेकैकवृत्तित्वे प्रमाणं स्यात् तदेव नास्तीत्यत आह अन्योन्येति । पृथक् पृथगेवेत्यनुवर्तते । अन्योन्यप्रतियोगेन हेतुना संयोगादिकमुभयोरपि पृथक् पृथगेव हि दृश्यते ।

अयमर्थः । पटो घटेन संयुक्तो घटाद्विभक्तो घटाद्भिन्न इति पटधर्मः संयोगादिर्घटप्रतियोगिकतया प्रतीयते । यश्च यत्प्रतियोगिको नासौ तद्धर्मः । यथा स्थविरप्रतियोगिकमपरत्वं न स्थविरधर्मः । तस्मान्नायं संयोगादिर्घटधर्मः । एवं घटधर्मः संयोगादिः पटप्रतियोगितयोपलभ्यमानो न पटधर्मो भवितुमर्हति । तथा च पृथक् पृथगेव संयोगादिरनेकधर्मोऽवगम्यत इति ।

### **शेषवाक्यार्थचन्द्रिका**

ननु संयोगश्च विभागश्चेत्यादिना संयोगादीनामेकैकाश्रयत्वं प्रतिज्ञातं तन्मात्रं च न साधकम् । विपरीतप्रतिज्ञया विपर्ययस्यापि सिद्धिप्रसङ्गादित्यतः ‘अन्योन्यप्रतियोगेनेत्ये’तन्न केवलं परोक्तसाधकबाधकान्यथासिद्धिप्रतिपादनेन तन्निरासमात्रपरं किन्तु स्वपक्षे साधकप्रमाणप्रदर्शनपरं चेति नातिप्रसङ्ग इति भावेन तत्परतया तद्योजयितुं साधकाभावशङ्कामुत्थापयति स्यादेतदिति । एकैकद्रव्यमात्राश्रितत्वरूपसाध्यस्यानुक्त्या प्रसक्तां तदनुवृत्तिकथनेन परिहरति पृथक् पृथगित्यनुवर्तत इति । उपलक्षणं चैतत् । संयोगश्चेत्यादिकमनुवर्तत इत्यपि द्रष्टव्यम् । अन्यथा धर्म्यनिर्देशप्रयुक्ततत्तादवस्थ्यात् । अत एव संयोगादिकमिति संयोगाद्यन्तर्भावेणैव योजनाप्रदर्शनमुत्तरत्रेत्यवधेयम् ॥ अत्योन्यप्रतियोगेन हेतुनेति । अन्योन्यप्रतियोगिकत्वेन हेतुनेत्यर्थः ।

ननु भवेद्घटपटसंयोगादेरन्योन्यप्रतियोगिकत्वेनैकैकद्रव्यमात्राश्रितत्वसाधनं, यद्यन्योन्यप्रतियोगि कत्वमेव तस्य सिद्धं स्यात् । न च तदस्ति । तत्साधकमानाभावात् । तथा च हेत्वसिद्धेर्नानुमानसम्भवः। दृष्टान्ताभावेन व्याप्त्यसिद्ध्या व्याप्यत्वसिद्धेश्चेत्यत आह अयमर्थ इति । घटप्रतियोगिकत्वसाधकप्रतीतिमेवाभिनयेनोपदर्शयति पटो घटेनेत्यादिना । विशेषव्याप्तौ दृष्टान्ताभावेन तदसम्भवेऽपि सामान्यव्याप्तिरविकलैव तत्र दृष्टान्तस्य सत्त्वादिति भावेन तामाह यश्चेति ॥ अयमिति । पटधर्म इत्यर्थः । पटप्रतियोगिकतयोपलभ्यमान इति । घटः पटेन संयुक्तः पटाद्विभक्तः पटाद्भिन्न इति पटप्रतियोगिकतयोपलभ्यमान इत्यर्थः । उभयोरपीत्यनेकोपलक्षणमिति पूर्वोक्तं मनसि निधायाह अनेकधर्म इति । इतीत्यस्यायमिति सम्बन्धः ।

### **परिमल** 

अन्योन्येतिवाक्यमन्यथापि व्याचष्टे स्यादेतदित्यादिना ॥ घटाद्भिन्न इति । घटात्पृथगित्यर्थः ॥ न स्थविरधर्म इति । किन्तु युवधर्म इति भावः । उभयोरपि दृश्यत इत्येतदानुमानिकज्ञप्तिपरतया व्याचष्टे अनेकधर्मोऽवगम्यत इति ।

### **श्रीनिवासतीर्थीया** 

घटधर्म इति । प्रतियोगिभूतघटेत्यर्थः । पटधर्मः प्रतियोगिभूतपटधर्म इत्यर्थः ॥ पृथक् पृथगेवेति । एकप्रतियोगिकमपरनिष्ठं चेत्यर्थः ।

------------------------------------------------------------------------

भिन्ना इति तु भेदानां समुदायो हि दृश्यते

**भिन्ना इति तु भेदानां समुदायो हि दृश्यते**

### **सुधा**

नन्वस्तु संयोगविभागयोरियं गतिः । न तु पृथक्त्वे । यद्धि घटात्पटः पृथक् पटाच्च घटः पृथगित्यन्योन्यप्रतियोगिकतया प्रतीयते तदेकपृथक्त्वं पृथक् पृथगेवाभ्युपगम्यते । यत्तु भिन्नाविमौ भिन्ना इमे इति प्रतीयते तदनेकपृथक्त्वमनेकाश्रितमेव प्रतियोग्यनिरूप्यस्यैकाश्रित(श्रय)त्वे मानाभावादित्यत आह भिन्न इति ।

## **अनुव्याख्यानम्**

***भिन्ना इति तु भेदानां समुदायो हि दृश्यते ॥***

***यथैव च पदार्थानाम् ........ ..........***

इमे भिन्ना इत्यादिप्रतीतौ भेदानां समुदायोऽनेकत्वं हि दृश्यते । कथम् । यथैव च पदार्थानाम् ।

एतदुक्तं भवति । यथा हि शुक्ला इमे पटा इत्यादिप्रतीतावनेके पटा अनेकानि च तद्विशेषणानि शौक्ल्यान्यवभासन्ते । तथा भिन्ना इम इत्यादिप्रतीतावप्यनेके पदार्था अनेके च भेदाः प्रकाशन्ते इत्यभ्युपगन्तव्यम् । न च विशेषप्रमाणमस्ति । येनात्रान्यो विधिर्भविष्यतीति । एते नसंयुक्ताविमावित्यादिप्रतीतिरपि व्याख्याता वेदितव्या ।

### **शेषवाक्यार्थचन्द्रिका**

इयं गतिरिति । इदं च गुडजिह्विकामात्रम् । पृथक्त्वदृष्टान्तेनैव पटो घटेन संयुक्तः घटाद्विभक्त इति घटः पटेन संयुक्तः पटाद्विभक्त इति चान्योन्यप्रतियोगिकतया प्रतीयमानसंयोगविभागयोरेकैकमात्रवृत्तित्वस्य तावता प्राप्तावपीमौ संयुक्ताविमे संयुक्ता इति च प्रतीयमानसंयोगादेरनेकाश्रितत्वस्यैव, प्रतियोग्यनिरूप्यस्यैकाश्रयत्वे मानाभावेन, शङ्कितुं शक्यत्वात् । अत एव ‘एतेन संयुक्ताविमावित्यादिप्रतीतिरपि व्याख्याता वेदितव्ये’ति तुल्यन्यायत्वोक्तिः सिद्धान्ते सङ्गच्छत इत्यवधेयम् ॥ यत्तु भिन्नाविमावित्यादि । इमौ द्वावित्यादौ द्वित्वस्येवेमौ भिन्नावित्यादौ भेदस्यैकत्वमेव विषयः । अन्यथा द्वित्वस्यापि तथात्वापत्तेरिति भावः ।

‘यथैव च पदार्थानामि’त्यभिहितदृष्टान्तव्युत्पादनपूर्वकं दार्ष्टान्तिकं व्युत्पादयितुमाह एतदुक्तं भवतीति । नन्विमे भिन्ना इत्यादेरिमे शुक्ला इत्येतत्साम्यमेव कुतो वक्तव्यम् । इमेऽनेके इत्येत्साम्यस्यापि वक्तुं शक्यत्वादित्यत आह न चात्रेति । भेदस्यैकत्वे प्रमाणाभावाद्द्वित्वस्य चैकत्वे तत्सत्त्वान्न भिन्ना इत्यस्येमेऽनेके इत्येतत्साम्यं, किन्तु इमे शुक्ला इत्येतत्साम्यमेवेति भावः । इमौ भिन्नाविमे भिन्ना इति प्रतीतिव्याख्यानमन्यत्राप्यतिदिशति एतेनेति । यथा हि शुक्ला इमे पटा इत्यादिप्रतीतावप्यनेके पटा अनेकानि च तद्विशेषणानि शौक्ल्यान्येव भासन्ते, तथा इमे संयुक्ता इत्यादिप्रतीतावपि अनेके पदार्था अनेके च संयोगाः प्रकाशन्त इत्यभ्युपगन्तव्यम् । न चात्र विशेषप्रमाणमस्ति । येनात्रान्यो विधिर्भविष्यति । अन्यथेमे शुक्ला इत्यादिप्रतीत्याऽनेकाश्रितैकशौक्ल्यादिसिद्धिप्रसङ्गादिति व्याख्याता वेदितव्येत्यर्थः ।

### **परिमल** 

भिन्नाविमाविति । भेदशब्दोऽत्र पृथकत्वपरो ज्ञेयः ॥ मानाभावादिति । यश्च यत्प्रतियोगिक इति प्रागुक्तयुक्तेरत्रापि सत्वादिति भावः ॥ एतेनेति । पृथक्त्वप्रतीतिव्याख्यानेन । संयु(क्ताविति)क्तौ विभक्ताविति धीरपि संयोगादिसमुदायविषयतया व्याख्यातेत्यर्थः । अत्र प्रकरणेऽसकृदुपात्तो भेदशब्दः पृथक्त्वपर इत्युपेत्य पृथक्त्वमुपलभ्यत इत्युक्तम् ॥ इत्यादिप्रतीतिरपीति । तत्राप्यस्यामुना संयोगोऽस्य विभाग इत्यनेन संयोगादिविषया धीरिति व्याख्यातेत्यर्थः ।

### **श्रीनिवासतीर्थीया** 

अनेकाश्रितत्वमुपपादयति प्रतियोगीति । यो यत्प्रतियोगिको नासौ तद्धर्म इति व्याप्तिबलादेकाश्रितत्वं वक्तव्यम् । न हीमौ भेदवन्तावित्यादौ प्रतियोगिनिरूपितत्वं प्रतीयते । अत एकाश्रितत्वे न मानमस्तीत्यर्थः ॥ शुक्ला इम इति । अनेन ‘यथैव च पदार्थानामि’त्येतदुक्तार्थम् । ननु भिन्ना इम इत्यादिप्रतीतावप्येकस्यैव भेदस्यानेकाश्रितत्वं प्रतीयत इति चेत्तत्राह न च विशेषप्रमाणेति । एकस्यैवानेकनिष्ठत्वे विशेषप्रमाणं नास्तीत्यर्थः । अन्यो विधिर् भेदवन्ताविमावित्यत्रानेकाश्रित एक एव भेद इति त्वयोच्यमान; प्रकारः ।

### **वाक्यार्थरत्नमाला** 

वक्तुं शक्यत्वादिति । ततश्च तद्दृष्टान्ते नन्विमे भिन्ना इत्यस्याप्येकभेदविषयत्वमेवेति भावः ।

------------------------------------------------------------------------

अनयोर्भेद इत्यपि

**अनयोर्भेद इत्यपि**

### **सुधा**

नन्वनयोर्भेदोऽमीषां भेद इति प्रतीतावनेकाश्रितं पृथक्त्वमुपलभ्यते । तत्कथमेतदिति चेत् । किमत्रानेकस्य धर्मितयाऽवभासं प्रमाणयसि, उत धर्मस्यैकत्वावभासम्, उतोभयावभासम् । पक्षत्रयेऽप्युत्तरमाह अनयोरिति ।

## **अनुव्याख्यानम्**

***......... ..........अनयोर्भेद इत्यपि ॥***

***इतोऽमुष्यामुतोऽमुष्य भेदो दृष्टो द्विधर्मिकः ॥***

अस्यामपि प्रतीतावितो घटादमुष्य पटस्यामुतः पटादमुष्य घटस्य भेद इत्येवं द्विधर्मिको भेदो दृष्टः । तथा चानेकस्य धर्मित्वेऽपि धर्मस्यैकत्वावभासासम्मतेर्नानेनाभिमतार्थसिद्धिरित्युक्तं भवति । अनेनैवानयोः संयोग इत्यादिप्रतीतिरपि व्याख्याता द्रष्टव्या ।

### **शेषवाक्यार्थचन्द्रिका**

अनेकाश्रितं पृथक्त्वमुपलभ्यत इति । उपलक्षणं चैतत् । अनयोः संयोगोऽमीषां संयोग इत्यादिप्रतीतौ संयोगादेरप्यनेकाश्रितत्वोपलम्भात्संयोगादेरपि नैकैकाश्रितत्वमित्यपि द्रष्टव्यम् ॥ एकत्वावभासासम्मतेरिति । एकवचनस्यान्यथासिद्धेर्वक्ष्यमाणत्वादिति भावः । अनेन मूलेऽनेकपदमध्याहार्यमिति सूचयति । अत एवानेकधर्मिकानेकभेदविषयत्वमित्युत्तरत्रानुवाद; सङ्गच्छत इति द्रष्टव्यम् । व्याख्याता द्रष्टव्येति । अस्यामपि प्रतीतौ घटस्य पटेन संयोग; पटस्य घटेन संयोग इत्येवं द्विधर्मिकः संयोगो दृष्टः । तथा चानेकस्य धर्मित्वेऽपि धर्मस्यैकत्वावभासासम्मतेर्नानेनाभिमतार्थसिद्धिरिति व्याख्याता द्रष्टव्येत्यर्थः ।

### **यादुपत्यम्**

एकत्वावभासेति । एकवचनस्यान्यथासिद्धेर्वक्ष्यमाणत्वादिति भावः । अनेन मूलेऽनेक इति पदमध्याहार्यमिति सूचयति ।

### **श्रीनिवासतीर्थीया** 

अत्रेति । एकस्यानेकाश्रितत्व इत्यर्थः ।

### **वाक्यार्थरत्नमाला** 

अनेकपदमध्याहार्यमिति । अनेको भेदो दृष्ट इत्यध्याहार्यमित्यर्थः ।

------------------------------------------------------------------------

तत्रैकवचनं यत्तद्विप्राणां भोजनं यथा

**तत्रैकवचनं यत्तद्विप्राणां भोजनं यथा**

### **सुधा**

ननु वचनलिङ्गा हि वक्तुरभिप्रायाः । भेद इति चैकवचनं प्रयुज्यते । तेन अनुमीयतेऽस्यां प्रतीतावेक एव भेदो द्विधर्मिको दृष्ट इति । तस्मादन्योन्यप्रतियोगिकानेकधर्मिकानेकभेदविषयत्वं प्रतीतेर्न वक्तुं शक्यमित्यत आह तत्रेति ।

## **अनुव्याख्यानम्**

***तत्रैकवचनं यत्तद्विप्राणां भोजनं यथा ॥***

तत्र अनयोर्भेद इत्यादिवाक्ये, भेदद्वये वा । भोजनमित्येकवचनं यथा तथेत्यर्थः । एतेन एकवचनेन प्रतीतेरेकार्थविषयत्वानुमानेऽनैकान्तिकत्वं समुदायविषयत्वेनान्यथासिद्धिश्चेत्युक्तं भवति । अवयविनस्त्वेकत्वेऽपि न कश्चिद्दोषः । आकाशस्य स्वावयवैरभेदवदवयवानामप्यभेदस्य अङ्गीकृतत्वात् । पटस्य च यादृशेन तन्तुसमुदायेनात्यन्ताभेदोऽभिहितः स एक एव । व्यतिषक्तानां तन्तूनां विशिष्टाकारो ह्यसौ । स चागन्तुकत्वात्तन्तुभ्यो भिन्नाभिन्न एव । एकैकेन तन्तुना सर्वैश्चाभेदेऽपि भेदस्यापि विद्यमानत्वान्नान्योन्याभेदप्रसक्तिरिति स्वयमेवोह्यतामिति नोक्तम् ।

### **शेषवाक्यार्थचन्द्रिका**

तत्रैकवचनमिति भेद इत्येकवचनगतिकथनानर्थक्यमाशङ्क्य प्रतीतिकार्यव्यवहारे एकवचनप्रयोगात् कारणीभूतप्रतीतेरेकार्थविषयत्वसिध्द्या पूर्वोक्तस्य प्रतीतेरन्योन्यप्रतियोगिकानेकधर्मिकानेकभेदविषयत्वस्यानुपपत्तिशङ्कानिरासार्थत्वान्न तदिति भावेन तत्परतया तद्योजयितुमुक्तानुपपत्तिशङ्कामुत्थापयति नन्विति ॥ एक एव भेदो द्विधर्मिको दृष्ट इति । उपलक्षणं चैतत् । संयोगो विभाग इति चैकवचनं प्रयुज्यते, तेनानुमीयतेऽस्यां प्रतीतावेक एव संयोगादिर्द्विधर्मिको दृष्ट इत्यपि द्रष्टव्यम् । भेदेत्युपलक्षणम् । अन्योन्यप्रतियोगिकानेकधर्मिकानेकसंयोगादिविषयत्वं प्रतीतेर्न वक्तुं शक्यत इत्यपि द्रष्टव्यम् ॥ अनैकान्तिकत्वमिति । सत्यपि भोजनमित्येकवचनप्रयोगे व्यवहारकारणीभूतभोजनप्रतीतेरेकार्थविषयत्वाभावादिति भावः ॥ समुदायविषयत्वेनेति । भेवत् प्रतीतिकार्यव्यवहारे एकवचनप्रयोगात् तत्कारणप्रतीतेर् एकार्थविषयत्वानुमानं, यदि प्रतीतेरेकार्थविषयत्वं विना तत्कार्ये व्यवहारे एकवचनमनुपपन्नं स्यात्, न चैतदस्ति । प्रतीतेरेकार्थविषयत्वाभावेऽपि समुदायविषयतामात्रेणैकवचनप्रयोगनिर्वाहादन्यथासिद्धिश्चेत्यर्थः । गुणगुण्याद्यभेदानुपपत्तिपरिहारवद् अवश्यवक्तव्यस्यावयवावयव्यभेदानुपपत्तिपरिहारस्य मूलेऽनुक्त्या प्रसक्तां न्यूनतां तदनुक्तौ निमित्तकथनेन परिहरिष्यन्नेव स्वयं तां परिहरति अवयविनस्त्विति । अवयवैरिति शेषः ॥ न कश्चिदिति । अवयवानामभेदप्रसङ्गरूपो वाऽवयविनो भेदप्रसङ्गरूपो वेत्येवं न कश्चिदित्यर्थः ।

तत्कथमित्यत उक्तो दोषः किमाकाशादावभिप्रेतः किंवा पटादाविति विकल्पद्वयं मनसि निधायाद्यं प्रत्याह आकाशस्येति ॥ अवयवानामपीति । परस्परमिति शेषः । तथा च तत्रावयवाभेदापादनमिष्टापादनमिति भावः । द्वितीये त्वाह पटस्य चेति ॥ स एक एवेति । तथा च तत्राप्यैक्यापादनमिष्टापादनत्वादनुपपन्नमिति भावः । यादृशेन समुदायेनेत्युक्तमेव विशदयति व्यतिषक्तानामिति ॥ असाविति । समुदाय इत्यर्थः । ननु विशिष्टाकारेणैव पटस्याभेदेन तन्तुभिरभेदस्यानभ्युपगमात्पटैक्येनतन्तूनामभेदापादनासम्भवेऽप्येकस्य विशिष्टाकारस्यानेकतन्त्वभेदाद्विशिष्टाकारैक्येणैव तन्तूनां परस्परमभेदापादनमनिवार्यमेवेत्यतो भवेदेतदेवं यदि विशिष्टाकारस्य तन्तुभिरत्यन्ताभेदः स्यान्न चैतदस्तीत्याह स चेति । आगन्तुकत्वादिति विशिष्टाकारस्य तन्तुभ्यो भिन्नत्वे खण्डितत्वरूपहेतुकथनम् । ननु पटैक्येन न विशिष्टाकारैक्यमापादयामो, येनेष्टापादनं स्या किन्त्वयं तन्तुस्तन्त्वन्तराभिन्नस्तदभिन्नपटाभिन्नत्वात् । सर्वतन्तवो वा परस्परमभिन्ना अन्योन्याभिन्नपटाभिन्नत्वादिति तन्तूनामेवायोन्याभेदमेवेति नेष्टापत्तिरित्यतो भवेदेतदेवं यदि पटस्यैकैकेन तन्तुनाऽविवक्षितव्यतिषङ्गैः सर्वतन्तुभिर्वाऽत्यन्ताभेदः स्यान्न चासावस्तीति न तदापत्तिरिति पूर्वोक्तमेव परिहारं स्मारयति एकैकेनेति । ततश्च यद् यदभिन्नाभिन्नं तत्तेनाभिन्नमिति व्याप्तिरत्यन्ताभेदस्थलमात्रनिष्ठेति भावः । अत एवाकाशावयवानां पूर्वमन्योन्याभेद उक्त इति ज्ञातव्यम् ॥ स्वयमेवोह्यतामिति । स्पष्टत्वाच्छिष्यैरिति शेषः । नोक्तं भाष्यकृतेति शेषः ।

### **परिमल** 

वचनलिङ्गा इति बहुव्रीहिः ॥ तेनानुमीयत इति । अनयोर्भेद इत्यादिवाक्ये प्रतीतं पृथक्त्वादिकमप्येकैकमेव भवितुमर्हति एकवचनान्ततयाऽऽप्तोक्तत्वात् । घटोऽस्तीत्यादिवाक्यप्रतीतघटादिवदित्यनुमीयत इत्यर्थः । यदुक्तं प्रागेको ह्यवयवी अनेके चावयवा; तदभेदेऽवयवानामप्यभेदो ऽवयविनो वा भेदः प्रसज्यत’ इति तदुद्धरति अवयविनस्त्वेकत्वेऽपीति । अवयविपदेनाकाशादिर कार्योऽभिमतः, अथ कार्यो घटादिरुभयत्रापि क्रमेण समाधिमाह आकाशस्येत्यादिना । एकेन पटेनाभेदे तन्तूनामन्योन्याभेदापादनं किं व्यतिषङ्गदशायामथान्यदा । आद्ये नानिष्टमित्याह यादृशेनेति । अन्त्ये आह स चेति ॥ तन्तुभ्य इति । अव्यतिषक्तेभ्य इति भावः । तावता कथमुक्तदोषनिरास इत्यत आह एकैकेनेति । नोक्तं ग्रन्थकृतेति योज्यम् ।

### **यादुपत्यम्**

मूलमुपलक्षणपरमित्यभिप्रेत्याह अवयविनस्त्विति । उक्तो दोषः किमत्राकाशादावखण्डितेऽवयविन्युताखण्डिते पटादाविति विकल्पमभिप्रेत्याद्यं दूषयति अकाशस्येति । तथा चावयविन एकत्वेऽवयवानामभेदापादनं तत्रेष्टमेवेति भावः । द्वितीये त्वाह पटस्य चेति ॥ स एक एवेति । तथा च तत्रैक्यापादनमिष्टमेवेति भावः । ननु न व्यतिषङ्गविशिष्टे तन्तुसमदाये ऐक्यमापाद्यते, येनेष्टापादनं स्यात् । किन्त्वविवक्षितव्यतिषङ्गेष्वेव सर्वतन्तुष्विति शङ्कायां तत्र पटेनात्यन्ताभेदरूपतापादकमेवासिद्धमित्याह व्यतिषक्तानामित्यादिना । नन्वथाऽप्ययं तन्तुस्तन्त्वन्तराभिन्नस्तदभिन्नपटाभिन्नत्वात् । सर्वतन्तवो वाऽन्योन्याभिन्न अन्योन्याभिन्नपटाभिन्नत्वादिति तन्तूनामेवान्योन्याभेदप्रसक्तिरित्यत आह एकैकेनेत्यादिना । ततश्च यद् यदभिन्नाभिन्नं तत्तदभिन्नमिति व्याप्तिरत्यन्ताभेदस्थलमात्रनिष्ठेति भावः । अत एवाकाशावयवानां पूर्वमन्योन्याभेद उक्त इति ज्ञातव्यम् ॥

### **श्रीनिवासतीर्थीया** 

वचनलिङ्गा वचनरूपलिङ्गेनानुमेयाः । अनुमाने अयं पुरुष एकार्थविषयप्रतीतिमान् एकवचनप्रयोक्तृत्वादित्यनुमानेऽनैकान्तिकत्वम्, विप्राणां भोजनमित्यत्रैकवचनप्रयोग एकार्थ विषयप्रतीतिं विना समुदायविषयत्वेनाप्युपपन्न इत्यन्यथासिद्धिः । नन्वेके न संयोगादिनाऽभिन्नत्वात्तदा श्रयाणामप्यभेदः स्यादिति दूषणं यद्यपि नास्ति, संयोगस्यानेकत्वेनापादकासिद्धेः । तथाऽप्येकेनावयविनाऽभिन्नत्वादवयवानामभेदः स्यादिति यद्दूषणं ‘अथापि स्या’दित्यादिना ग्रन्थेनोक्तं तदपरिहार्यमेव । तत्र संयोगादिन्यायासम्भवादित्यत आह अवयविनस्त्विति । नन्वेकावयव्यभिन्नत्वेऽवयवानामप्यन्योन्यमभेदः स्यादुक्तव्याप्त्या इत्यस्ति दोष इति चेत्तत्राह आकाशस्येति । अभेदवद् अत्यन्ताभेदवत् । अङ्गीकृतत्वात् तथा चेष्टापत्तिर्गगनाद्यवयविविषये इति भावः । ननु तर्हि तत्र माऽस्तु । तथाऽप्येकेन पटरूपेणावयविनाऽभिन्नतन्तूनां परस्परमभेदः स्यादित्यापाद्यत इति चेत्तत्राह पटस्येति । यादृशेन व्यतिषङ्गविशेषविशिष्टतन्तुसमुदायेन । स एक एवेति । तथा च तत्रावयवभूतस्य विवक्षिततन्तुसमुदायस्यैकत्वेनावयवाभेदः स्यादित्यापादनमिष्टमित्यर्थः । ननु तन्तूनां विशिष्टाकारस्यैव पटत्वात्तदभिन्नानां विवक्षितविशेषतन्तूनामपि परस्परमभेदः स्यादुक्तव्याप्त्येत्यत आह व्यतिषक्तानामिति । असौ पटः ॥ स चेति । तन्तुनिष्ठः पटरूपो विशिष्टाकारः । भिन्नाभिन्नत्वे उक्तामुक्तिं स्मारयति आगन्तुकत्वादिति । केवलतन्तुषु सत्स्वपि पटरूपविशिष्टाकारस्यासत्त्वादित्यर्थः । तन्तुभ्यः व्यतिषङ्गविशेषरहिततन्तुभ्यः ॥

[Load More](javaऽcriptःvoid(0))
