+++
title = "१२ सामान्यं नानेकानुवृत्तम्"
upstream_url = "https://dvaitavedanta.in/category-details/7833/975/sharam/sathha/thavat/thavat/vashas/samana"
+++
## नरत्वादिकमप्येवम्

**सामान्यं नानेकानुवृत्तं**

**नरत्वादिकमप्येवं**

### **सुधा**

इदानीं सामान्यस्यैकैकाश्रितत्वमाह नरत्वादिकमिति ।

## **अनुव्याख्यानम्**

***नरत्वादिकमप्येवं ..........***

एवं संयोगादिवदेकैकवृत्तीत्यर्थः । सामान्यमपीति वक्तव्ये ब्राह्मणत्वादेरयावद्द्रव्यभावित्वेनापि तत्र परिहारः सम्भवतीति ज्ञापयितुं नरत्वादिकमित्युक्तम् । उपपादनं च नैकप्रकारमिति योगविभागः ॥ कुतो नरत्वादिकं प्रतिव्यक्ति भिन्नमित्यत आह तत्तदिति ।

**अनुव्याख्यानम्**

***.........तत्तद्धर्मतयेयते ॥***

यथाहि नरेषूपलभ्यमानेषु तदीयं रूपादिकं प्रतिनियतमुपलभ्यते । तथा नरत्वादिकमपि तत्तन्नियतधर्मतयैवेयते दृश्यते इति प्रत्यक्षमुक्तम् । यद्वा योऽनेकाश्रितो धर्मो नासावेकैकप्रतीतौ प्रतीयते, यथा द्वित्वादि । प्रतीयते च नरत्वादिकमेकैकप्रतीतावतो नानुगतमित्यनुमानमनेन सूचयति ।

### **शेषवाक्यार्थचन्द्रिका**

एवमित्यनेन पृथक् पृथगिति साध्यस्येवान्योन्यप्रतियोगेनेति साधनस्याप्यतिदेश इति भ्रान्तिवारणाय तदर्थमाह एवमिति । ब्राह्मणत्वादेरिति । महापातकेन ब्राह्मणत्वजातेरपायान्न पिण्डेन तस्या अत्यन्ताभेदः, किन्तु अयावद्द्रव्यभावित्वात्पिण्डेन भेदाभेदावेव । ततश्च तत्र भेदाभेदाभ्यामेव व्यक्त्यभेदेऽपि सामान्यस्याश्रयाभेदादेः परिहारसम्भवान्नैकेकद्रव्यवृत्तित्वापेक्षत्वमिति भावः । न च महापातकेन ब्राह्मणत्वजातेरपाये मानाभावः शङ्क्यः, ‘मासेन शूद्रो भवति ब्राह्मणः क्षीरविक्रयादि’त्यादिस्मृतेरेव तत्र मानत्वात् । नन्वेतैर्वाक्यैर्न विवक्षितार्थसिद्धिः । एतानि कर्मनिन्दावचनानि वर्णत्रयकर्महानिप्रतिपादनार्थानि चेति भाट्टैरुक्तत्वादिति चेन्न । शूद्रशब्दस्य बाधकं विना जातिरूपस्वार्थपरित्यागेनान्यपरत्वायोगात् । किञ्च कर्मनिन्दापरत्वे तस्माद् ब्राह्मणाय नावगुरेदित्यवगोरणादिनिषेधशेषभूतानां योऽवगुरेत्तं शतेन यातयेदि’ति शतयातनादिवाक्यानामपि कर्मनिन्दापरत्वात्फलपरत्वाभावप्रसङ्गेनावगोरणनयभङ्गप्रसङ्गात् । वर्णत्रयकर्महानिप्रतिपादनार्थत्वे च ‘वसन्ते ब्राह्मणोऽग्नीनादधीते’त्यादावपि ब्राह्मणशब्दस्य क्षत्रियवैश्यकर्मराहित्यपरत्वस्य वक्तुं शक्यत्वाच्छूद्रस्याप्यग्निविद्यासम्भवेन वैदिककर्माधिकारापत्त्याऽपशूद्राधिकरणभङ्गप्रसङ्गाच्च । विश्वामित्रत्रिशङ्क्वादीनां च वरशापादिना क्षत्रियत्वापायेन ब्राह्मणत्वादिप्राप्तिस्मरणाच्च । न च तान्यपि ब्राह्मणकर्मयोग्यत्वप्रतिपादनार्थानीति युक्तम् । ब्राह्मणत्वजातेरभावे ब्राह्मण्योद्देश्येन विहितकर्मयोग्यताया एवासम्भवादित्यास्तां विस्तरः ॥ योगविभाग इति । ‘संयोगश्च विभागश्चे’ति ‘नरत्वादिकमप्येवं’ इतीत्येवंरूपो वाक्यभेद इत्यर्थः ॥ अनुमानमिति । नरत्वादिकमनेकाश्रितो धर्मो न, एकैकप्रतीतौ प्रतीयमानत्वादित्यनुमानमित्यर्थः ।

### **परिमल** 

अयावद्द्रव्यभावित्वेनापीति । महापातकादिना ब्राह्मणत्वादेर्नाशेन तस्य यावत्स्वाश्रयभावित्वाभावेन स्वाश्रयाद्भेदस्यापि सम्भवाद्ब्राह्मणत्वादेरनेकव्यक्त्यनुगतस्य व्यक्त्या साकमभेदे व्यक्तीनामन्योन्यमभेदः स्यादिति दोषपरिहारः सम्भवति । नरत्वादेरनेकानुगतस्य व्यक्तयभेदे व्यक्तीनामभेदो दुष्परिहरः । अतस्तस्य प्रतिव्यक्ति भिन्नत्वोक्तौ च व्यक्तिभेदापत्तिदोषपरिहारार्थ इति ज्ञापयितुमित्यर्थः । ननु ‘संयोगश्च विभागश्च भेदश्चैव पृथक्पृथगिति’ वाक्य एव नरत्वादिसामान्यमप्यसङ्गृह्य ‘नरत्वादिकमप्येवमि’ति भिन्नवाक्येन सामान्यस्यैकाश्रितत्वं किमर्थमुक्तमित्यत आह उपपादनं चेति । संयोगादेर् घटः पटेन संयुक्तः पटाद्विभक्त इति पटाद्यन्यप्रतियोगिकतया घटादिधर्मिकतया प्रतीत्या प्रतियोगिधर्मिताऽयोगेनैकधर्मत्वम् । जातेस्त्वेकप्रतीतावेव प्रतीतेरेकधर्मित्वमित्येवं धर्मिप्रतियोगिविभागाद्वाक्यभेदः ।

### **यादुपत्यम्**

अयावद्द्रव्यभावित्वेनापीति । अयावद्द्रव्यभावित्वे भेदस्यापि सत्त्वेनाश्रयाभेदाप्रसक्तेरिति भावः ॥

### **श्रीनिवासतीर्थीया** 

परिहार इति । ब्राह्मणत्वस्य व्यक्त्यभेदे तासामपि परस्परमभेदः स्यादित्याक्षेपेऽयावद्द्रव्यभावित्वेन खण्डितत्वाद्भेदाभेदोक्त्या परिहारः सम्भवतीत्यर्थः । सत्यपि धर्मिणि रसविक्रयादिना व्राह्यण्यनाशस्य ‘मासेन शूद्रो भवति ब्राह्मणो रसविक्रयादि’त्यागमसिद्धत्वादिति भावः । अतो यावद्द्रव्यभावि नरत्वाद्येव गृहीतम् । ननु संयोगादिवन्नरत्वादेरपि प्रातिस्विकत्वे ‘संयोगश्च विभागश्च भेदश्चैव पृथक् पृथक् । नरत्वादि चेति’ तत्रैव कस्मात्संयोगादिसमकक्षत्वेन नोक्तमतो वाक्यभेदो व्यर्थ इत्यत आह उपपादनमिति । योगो वाक्यम् ॥ सूचयतीति । नरत्वादिकं नानेकानुगतमेकैकप्रतीतौ प्रतीयमानत्वाद्व्यतिरेकेण द्वित्वादिवदित्यनुमानं सूचयतीत्यर्थः ॥

### **वाक्यार्थरत्नमाला** 

अपि च महापातकादिनेत्याद्यनुगतजातौ बाधकतर्कताण्डवतत्वविवेकटीकाव्याख्यानरूपव्यासतीर्थ्यनुसारेणाह । महापातकेन ब्राह्मणत्वजातेरिति । नन्वेतैर्वाक्यैरित्यादिना आस्तां विस्तर इत्यन्तम् । एतानीति । क्षीरविक्रयकर्मनिन्दापराणीत्यर्थः । वर्णत्रयेति । ब्रह्मक्षत्रवैश्यानां यत्कर्म तद्धानिप्रतिपादनानीत्यर्थः । अनेन मासेन त्यागमस्य क्षीरविक्रयकर्मनिन्दापरत्वाद् वर्णत्रयकर्महानिप्रतिपादनार्थत्वाद्वा जातिरूपस्यार्थपरत्वाभावेन ब्राह्मणत्वाभावस्यानेनाप्राप्तिरित्यर्थः सूचितो भवति । भट्टैरुक्तत्वादिति । कर्मनिन्दापरत्वेनान्यथासिद्धिं दूषयति । कर्मनिन्देति । ब्राह्मणं नावगुरेदिति पाठः । ब्राह्मणायेत्यपि पाठो बहुभिः स्वीकृतोऽतस्तदनुसारेणायं पाठः । अवगोरणनयेऽतिशयौच सर्वपरिशब्दादिति तृतीयाध्यायचतुर्थपादीयावगोरणनयभङ्गेत्यर्थः । तत्र शतयातनादेः क्रत्वर्थपुरुषार्थत्वसंशये पुरुषार्थत्वस्यैव निर्णीतत्वादिति भावः । वर्णत्रयकर्महानिप्रतिपादनार्थत्वेनान्यथासिद्धिमपि पराह । वर्णेति । शूद्रस्यापीति । तस्यापि क्षत्रियवैश्यकर्मराहित्येन ब्राह्मणपदविषयतासद्भावादिति भावः । अपशूद्राधिकरणेति । षष्टाद्यपादस्थचातुर्वर्ण्यमविशेषादित्यधिकरणेत्यर्थः । तत्राग्निहोत्रादिषु किं चतुर्णामपि वर्णानामधिकार उतापशूद्राणामितीति संशयं प्राप्य अपशूद्राणामेवेति सिद्धान्तितत्वादिति भावः । ब्रह्मणत्वादिप्रप्तिस्मरणाच्चेति ।

गाधेरभून्महातेजाः समिद्ध इव पावकः ।

तपसा क्षात्रमुसृज्य यो लभेद्ब्रह्मवर्चसम् ।

इत्यादिरूपागमाद् विश्वामित्रस्य ब्राह्मणत्वप्राप्तेः स्मरणात् ।

तस्य सत्यव्रतः पुत्रस्त्रिशङ्कुरिति विश्रुतः ।

प्राप्तश्चण्डालतां शापाद्गुरोः .......... ।

इत्यादिनवमस्कन्धसप्तमस्थागमरूपात् त्रिशङ्कोश्चण्डालताप्राप्तिस्मरणादेवमन्येषामपि तत्तन्निमित्त तज्जातिप्राप्तिस्मरणाच्चेत्यर्थः । आस्तां विस्तर इति । असति बाधके ब्राह्मणशब्दस्य जातिरूपस्वार्थत्यागेनान्यपरत्वायोगात् । जातिनित्यत्वस्याद्याप्यसिद्धेश्चेति तदर्थः ।

------------------------------------------------------------------------

न सर्वधर्म एकोऽस्ति

**न सर्वधर्म एकोऽस्ति**

### **सुधा**

किञ्च नरत्वादिकं नानेकानुवृत्तं धर्मत्वाद्रूपादिवत् । अस्याभासोद्धारं करोति नेति

## **अनुव्याख्यानम्**

***न सर्वधर्म एकोऽस्ति .... ....***

सर्वधर्मो ऽनेकवृत्तिधर्मः । तेन धर्मत्वं न भग्नव्याप्तिकमिति शेषः । पक्षधर्मता तु स्फुटैवेति ।

### **शेषवाक्यार्थचन्द्रिका**

ननु ‘न सर्वधर्म एकोऽस्ती’त्येकस्य धर्मस्यानेकवृत्तित्वाभावप्रतिपादनमनर्थकम् । न च धर्मत्वस्य व्याप्तिभङ्गराहित्यप्रतिपादनार्थं तदिति वाच्यम् । तत्प्रतिपादनस्यापि प्रकृतोपयोगादर्शनेनानर्थकत्वादित्यतः पूर्वोक्तार्थे तदुपयोगाभावेऽपि सामान्यस्यानेकवृत्तित्वाभावसाधकतयाऽभिप्रेतानुमाने आभासोद्धारार्थकत्वात्तस्य न तत्प्रतिपादनानर्थक्यमिति भावेनाभिप्रेतानुमाने तदुद्धारपरतया तद्योजयितुमभिप्रेतमनुमानं तावदाह किञ्चेति । नन्वत्र धर्मस्यानेकवृत्तित्वाभावमात्रमुच्यते न तु धर्मत्वस्य भग्नव्याप्तिकत्वराहित्यमिति कथमस्याभासोद्धारपरत्वमित्यतोऽपेक्षितं शेषमाह तेनेति । नन्वेवमाभासोद्धारार्थं प्रवृत्तेन व्याप्तिभङ्गराहित्यवद् अपक्षधर्मत्वराहित्यस्याप्युपदर्शनीयत्वात् पक्षधर्मताया अपि वक्तव्यत्वेनावश्यवक्तव्यानुक्त्या भाष्ये न्यूनत्वमित्याशङ्क्य स्पष्टत्वाच्छिष्यैरेव तस्या ज्ञातुं शक्यत्वेन अवश्यवक्तव्यात्वाभावान्न तदनुक्तिर्न्यूनत्वापादिकेत्याशयेनाह पक्षधर्मता त्विति । अतो न स्वयमुपदर्शितेति वाक्यशेषः । उपलक्षणं चैतत् । व्याप्तिवदावश्यकत्वाभावज्ञापनार्थं चेत्यपि द्रष्टव्यम् ।

------------------------------------------------------------------------

समुदायस्तु भिन्नगः

**समुदायस्तु भिन्नगः**

### **सुधा**

नन्वनेकत्वसङ्ख्या तावदनेकाश्रिता । एकैकस्मिन्द्वित्वादेः शङ्कितुमप्यशक्यत्वात् । न हि द्वित्वादिकमेकैकप्रतीतौ प्रतीयते । न च प्रतियोगिनिरूप्यम् । धर्मितयैवानेकेषामनुभवात् । अतो धर्मत्वहेतोस्तत्रानैकान्त्यमित्यत आह समुदायस्त्विति ।

## **अनुव्याख्यानम्**

***.........समुदायस्तु भिन्नगः ॥***

समुदायोऽनेकत्वं भिन्नगोऽनेकाश्रितः । सत्यमनेकत्वसङ्ख्याऽनेकाश्रिता । तथाऽपि तदन्यत्वेन हेतुविशेषणाददोष इति भावः । सा चापेक्षाबुद्धिजन्यत्वादयावद्द्रव्यभाविनी भिन्नाभिन्नेति नाश्रययोरभेदापत्तिः ।

### **शेषवाक्यार्थचन्द्रिका**

तथाऽपि समुदायस्तु भिन्नग इत्यनेकत्वसङ्ख्याया अनेकाश्रितत्ववर्णनमनर्थकमित्याशङ्क्यानेकत्वसङ्ख्यायामुक्तहेतोर्व्यभिचारपरिहारार्थत्वान्न तदिति भावेन तच्छङ्कापरिहारकतया तद्योजयितुं तच्छङ्कामुत्थापयति नन्विति । शङ्कितुमशक्यत्वादित्युक्तं तत्कुत इत्यतो बाधकसद्भावादित्यत आह न हीति । एकैकवृत्तित्वे एकैकप्रतीतावेव प्रतीयेत । न च तथा प्रतीयते । तस्मान्न तस्यैकैकवृत्तित्वमिति भावः । एकैकवृत्तित्वेऽपि संयोगादिवत्प्रतियोगिनिरूप्यत्वमात्रेणैकप्रतीतावेव प्रतीत्यभावः किन्न स्यादित्यत आह न चेति । यद्वा द्वित्वादेरेकैकवृत्तित्वस्य शङ्कितुमशक्यत्वादित्युक्तम्, तत्कुत इत्यत एकैकवृत्तित्वसाधकतया भवदभिमतयुक्तिद्वयस्याप्यत्रासम्भवादित्याशयवान्किं तस्य सामान्यवदेकैकप्रतीतावेव प्रतीयमानतयैकैकवृत्तित्वमभिमतं किंवा संयोगादिवदन्योन्यप्रतियोगिकत्वादिति विकल्पद्वयं मनसि निधायाद्यं निराचष्टे न हीति । धर्मत्वं च गहननिविष्टत्वान्न तत्साधकमित्याशयः । द्वितीयं निराचष्टे न चेति । तत्कुत इत्यत आह धर्मितयैवेति । न तु प्रतियोगितयेत्येवार्थः । यद्यप्यत्र समुदायस्तु भिन्नग इति मूलानुरोधात्समुदायमात्रे व्यभिचारः शङ्कनीय इत्यनेकत्वसङ्ख्याया तच्छङ्का न स्वरसा, तथाऽपि विशिष्टाकरस्य विशेष्याश्रितद्रव्यान्तरतया प्रधानत्वादुपसर्जनत्वरूपधर्मत्वाभावेन तत्साधारण्येन व्यभिचारशङ्काऽनुदयादनेकत्वसङ्ख्यामात्राश्रयणेन तच्छङ्केति द्रष्टव्यम् ॥

समुदायोऽनेकत्वमिति । न चानेकत्वातिरिक्तसमुदायस्यैवाभावाद्व्यर्थं व्याख्यानमिति वाच्यम् । वनमिति प्रतीतिविषयीभूतवृक्षसमुदायस्य एकस्थानसम्बन्धनिमित्तकविशिष्टाकाररूपत्वेनानेकत्वसङ्ख्यातिरिक्तस्यापि समुदायस्य सत्वेन तद्य्वावर्तनार्थत्वात् । न चैकस्थानसम्बन्ध एव वनमिति प्रतीतिविषयो न तु तन्निमित्तकविशिष्टाकार इति वाच्यम् । तथा सति दण्डीत्यादिप्रतीतेरपि दण्डसम्बन्धमात्रविषयकत्वापत्तौ अतिरिक्तविशिष्टासिद्धिप्रसङ्गात् । तथा च तत्रेव वनमित्यत्रापि विशिष्टाकार एव विषय इति कथमनेकत्वातिरिक्तसमुदायाभाव इत्युपपन्नं व्याख्यानमिति ध्येयम् । नन्वनेन वाक्येन समुदायस्यानेकाश्रितत्वाभिधानाद्य्वभिचार एव दृढीकृतो न तु परिहृत इति कथं तत्परिहारकतया ग्रन्थावतार इत्यतोऽभिप्रायमाह सत्यमित्यादिना । एवं तर्हि व्यभिचाराभावेऽप्यनेकत्वसङ्ख्याया आश्रयाभेदादाश्रयाणामभेदप्रसङ्गोऽनेकत्वसङ्ख्याया वा भेदप्रसङ्ग इति प्रागुक्तं दोषं प्रसङ्गात्परिहरति सा चेति । नाश्रययोरभेदापत्तिरित्युपलक्षणम् । नानेकत्वसङ्ख्याया भेदापत्तिरित्यपि द्रष्टव्यम् । अनेकत्वसङ्ख्ययेव अयावद्द्रव्यभाविविशेषणविशिष्टाकारेणापीश्वरस्य भेदाभेदावेवाभिमतौ समुदायमृत इत्यत्र विशिष्टाकारस्याप्यभिमतत्वादिति बहवः ।

### **परिमल** 

नन्वेकप्रतीतावप्रतीयमानद्वित्वादिकं संयोगदिवदेकैकाश्रितमस्त्वित्यत आह न च प्रतियोगिनिरूप्यमिति । एवं तर्हि प्रागुक्ततदाश्रितव्यक्त्यभेददोषः स्यादेवेत्यत आह सा चेति ।

### **यादुपत्यम्**

न हि द्वित्वादिकमिति । येन नरत्वादिवदनेकाश्रितं स्यादिति भावः । न च प्रतियोगिनिरूप्यमिति । तथा च संयोगादिवदपिश्रिनैकमात्रातत्वमिति भावः ।

### **श्रीनिवासतीर्थीया** 

न च प्रतियोगिनिरूप्यमिति । येन, यो यत्प्रतियोगिको नासौ तद्धर्म इत्युक्तव्याप्तिबलात्संयोगनरत्वादिवदेकमात्राश्रितं स्यादिति भावः । कुतो न प्रतियोगिनिरूप्यं द्वित्वमित्यत आह धर्मितयेति ॥

### **वाक्यार्थरत्नमाला** 

समुदायमृत इत्यत्रेति । समुदायस्तु भिन्नग इत्यस्यार्थानुवादोऽयमित्यदोषः।

------------------------------------------------------------------------

एतादृशं च सादृश्यं पदार्थेषु पृथक् पृथक्

**एतादृशं च सादृश्यं पदार्थेषु पृथक् पृथक्**

### **सुधा**

प्राभाकरास्त्वाहुः । सादृश्यं तावदेकमनेकानुगतं, तत्र धर्मत्वहेतोर्व्यभिचारः । न च वाच्यं सामान्यमेव सादृश्यमतः पक्षे व्यभिचारचोदनेयमनुपपन्नेति । जातिसङ्करप्रसङ्गात् । अस्ति हि कयोश्चिदश्वरासभव्यक्त्योः सादृश्यं, तत्र यदि सादृश्यमश्वत्वात्परं तदा सर्वेषामप्यश्वानां रासभसादृश्यं स्यात् । यदि चापरं तदा रासभव्यक्तावप्यश्वत्वं स्यात् । एवं रासभत्वेऽपि वाच्यम् । न सादृश्यमश्वरासभवृत्ति ब्रूमः । किन्तु तदवयववृत्ति । द्रव्यगुणावयवकर्मवृत्तीनि सामान्यान्येव हि सादृश्यनामान्यभ्युपगच्छामोऽतो न जातिसङ्करदोष इति चेन्न । गौर्गवयेन सदृशीत्यादिव्यवहाराणाममुख्यत्वप्रसङ्गात् । न च सामान्यं प्रतियोगिनिरूप्यम् । तन्निरूप्यं च सादृश्यमिति स्फुटोऽनयोर्भेद इत्यत आह एतादृशं चेति ।

## **अनुव्याख्यानम्**

***एतादृशं च सादृश्यं पदार्थेषु पृथक् पृथक् ॥***

भवतु सादृश्यं सामान्यतो भिन्नं तथाऽपि तत्पदार्थेषु पृथक् पृथगेवेति न तेन धर्मत्वहेतोर्व्यभिचारः । एतादृशमिति तत्रोक्तहेत्वतिदेशः । न हि सादृश्यस्यानेकवृत्तित्वे प्रमाणमस्ति । सदृशाविमावित्यादेः शुक्लाविमावित्यादिवदुपपत्तेः । अनयोः सादृश्यमित्यादेश्चास्यानेन सादृश्यमस्यानेन सादृश्यमित्युपपत्तेः । एकवचनस्य (च) विप्राणां भोजनमित्यादिवदुपपन्नत्वात्प्रतियोगिनो धर्मित्वासम्भवाच्च । एकाश्रितत्वेऽपि प्रतियोगिनिरूप्यत्वेनैकैकप्रतीतावपि अप्रतीतिसम्भवाच्चेति ।

### **शेषवाक्यार्थचन्द्रिका**

ननु ‘एतादृशं च सादृश्यमि’ति सादृश्यस्यैकैकव्यक्तिमात्रवृत्तित्ववर्णनमनर्थकम् । न च साध्यस्य तत्रोपपादनेन धर्मत्वहेतोर्व्यभिचारपरिहारार्थं तदिति वाच्यम् । परमते सादृश्यस्य सामान्यरूपतया पक्षत्वेन तत्र व्यभिचारस्य शङ्कितुमशक्यत्वादित्यतो नेयं प्रतिवादिनः शङ्का, किन्तु प्राभाकरस्य । तेन च सादृश्यस्य सामान्यातिरिक्तत्वाङ्गीकारेणापक्षतया तत्र व्यभिचारचोदनाया युक्तत्वान्न तत्परिहारकोत्तरग्रन्थवैयर्थ्यमित्यभिप्रेत्य तदभिमतं सादृश्यसामान्ययोर्भेदसमर्थनप्रकारमुपदर्शयन्नेव प्राभाकररीत्या तत्र व्यभिचारशङ्कामुत्थापयति प्राभाकरास्त्विति ॥ अत इति । सर्वत्र पक्षे व्यभिचारचोदनप्रसङ्गेनानुमानमात्रोच्छेदकत्वादिति भावः ॥ अश्वत्वात्परमिति । अश्वत्वव्यापकमित्यर्थः ॥ तदेति । यत्राश्वत्वं तत्र रासभसादृश्यमिति व्याप्तेरिति भावः ॥ अपरमिति । अश्वत्वव्याप्यमित्यर्थः । अश्वत्वं स्यादिति । तत्रापि सादृश्यस्य सत्वाद्य्वाप्यवति च व्यापकावश्यम्भाव नियमादिति भावः ॥ एवं रासभत्वेऽपीति । सादृश्यं यदि रासभत्वव्यापकं तर्हि सर्वेषामपि रासभानामश्वसादृश्यं स्यात् । यदि च रासभत्वव्याप्यं तदाऽश्वव्यक्तावपि रासभत्वं स्यादिति वाच्यमित्यर्थः । अश्वरासभवृत्तीत्यतःपरं सामान्यमिति शेषः । अश्वरासभवृत्ति सामान्यं न तयोः सादृश्यमित्यर्थः । तर्हि सामान्यमेव सादृश्यमिति रिक्तं वच इति पृच्छति किन्त्विति । परिहरति तदवयववृत्तीति । अत्रापि सामान्यमिति शेषः । अश्वरासभयोर्येऽवयवास्तद्वृत्ति सामान्यमश्वरासभयोः सादृश्यमित्यर्थः । उपलक्षणं चैतत् । तद्गुणकर्मवृत्तीत्यपि दृष्टव्यम् ॥ द्रव्यगुणावयवेति । द्रव्ययोर्यानि गुणावयवकर्माणि तद्वृत्तीनि सामान्यान्येवेत्यर्थः । अत एवोक्तं–

सामान्यान्येव भूयांसि गुणावयवकर्मणाम् ।

भिन्नप्रधानसामान्यवर्तिसादृश्यमुच्यते इति ।

अयमर्थः । इह गुणादिगतसामान्यापेक्षया गोत्वगवयत्वयोः प्राधान्यं भिन्ने पृथक्कृते प्रधानसामान्ये गोत्वगवयत्वलक्षणे ययोस्तौ गोगवयौ भिन्नप्रधानसामान्यौ तयोर्वर्तमानं सादृश्यं नाम गोगवयसम्बन्धिनां गुणावयवकर्मणां यानि सामान्यानि तान्येव नान्यदिति वादिभिरुच्यत इति । अत्र च प्रधानसामान्ययोर्भिन्नत्वं सम्भवदपेक्षयोक्तम् । तदभावेऽपि द्वयोर्घटयोरेकजातिव्यंग्ययोरेव गुणादिगतसामान्यद्वारेण सादृश्यव्यवहारदर्शनात् । अत्र गुणावयवकर्मणामित्युपलक्षणम् । ततोऽन्यत्रापि जात्या सदृशः, कुलेन सदृशो, विद्यया सदृश इत्यादिव्यवहारदर्शनादित्यवधेयम् ॥ अमुख्यत्वेति । तत्रोक्तव्यवहारस्य तद्गुणावयवकर्मगतसामान्यनिबन्धनत्वेन गोगवयगतसामान्यानिबन्धनत्वादिति भावः । तर्योभेदे युक्तयन्तरमाह न चेति । नापीत्यर्थः । सप्रतियोगिकत्वनिष्प्रतियोगिकत्वरूपविरुद्धधर्माधिकरणत्वाच्च सादृश्यसामान्ययोर्भेद इति भावः । उपलक्षणं चैतत् सादृश्यस्योत्कर्षापकर्षरूपवत्वाज्जात्यादौ वर्तमानत्वाच्च । जातेस्तु तदभावात्तयोर्भेद इत्यपि द्रष्टव्यम् ।

‘सादृश्यं पदार्थेषु पृथक् पृथगि’त्येतावतैवानेकवृत्तित्वाभावप्रतिपादने सादृश्ये व्यभिचारपरिहारसिद्धेरेतादृशमिति भाष्यखण्डवैयर्थ्यमित्याशङ्क्य पदार्थेषु पृथक् पृथगित्युक्तानेकवृत्तित्वाभावस्यानेकवृत्तित्वे प्रामाणाभावरूपहेतूक्त्या समर्थनेन तदसिद्धिपरिहारार्थत्वान्नानर्थक्यमिति भावेन तत्तात्पर्यमाह एतादृशमितीति । तमेव दर्शयति न हीति । ननु सदृशाविमावितीमे सदृशा इति चानेकाश्रितत्वेन सादृश्यप्रतीतिरेव तत्र प्रमाणं भविष्यतीति कथं प्रमाणाभाव इत्यत आह सदृशाविमावित्यादेरिति । यथा हीमौ शुक्लाविमे शुक्ला इति प्रतीतावनेके पटा अनेकानि च तद्विशेषणानि शौङ्क्यान्यवभासन्ते तथेमौ सदृशाविमे सदृशा इत्यादिप्रतीतावप्यनेके पदार्था अनेकानि च सादृश्यानि प्रतीयन्त इत्येवाभ्युपगन्तव्यम् । विशेषप्रमाणाभावात् । ततो नानया प्रतीत्या सादृश्यस्यानेकाश्रितत्वसिद्धिरिति भावः । नन्वनयोः सादृश्यममीषां सादृश्यमिति प्रतीतावनेकाश्रितमेव सादृश्यं प्रतीयते तत्कथं तत्र प्रमाणाभाव इति चेत् । किमत्रानेकस्य धर्मितयाऽवभासं प्रमाणयस्युत धर्मस्यैकत्वावभासमुतोभयावभासम् । पक्षत्रयेऽप्युत्तरमाह अनयोरित्यादि । तथा चानेकस्य धर्मित्वेऽपि द्विधर्मिकस्यानेकस्य सादृश्यस्यैवात्र प्रतिभासेन धर्मस्यैकत्वावभासासम्मतेर्नानेनाप्यभिमतसिद्धिरिति भावः ।

ननु वचनलिङ्गो हि वक्तुरभिप्रायः । सादृश्यमिति चात्रैकवचनं प्रयुज्यते । तेनानुमीयतेऽस्यां प्रतीतावेकमेव सादृश्यं द्विधर्मिकं दृष्टमिति । तस्मादन्योन्यप्रतियोगिकानेकधर्मिकानेकसादृश्यविषयत्वं प्रतीतेर्न वक्तुं शक्यत इत्यत आह एकवचनस्य चेति । नैकवचनेन प्रतीतेरेकार्थविषयत्वमनुमातुं शक्यते । विप्राणां भोजनमित्यादौ सत्यप्येकवचनप्रयोगे तन्मूलप्रतीतेरेकार्थविषयत्वाभावेनानैकान्त्यात्समुदायविषयत्वेनान्यथासिद्धत्वाच्चेति भावः । स्यादेतदेवं यदि सादृश्यस्यैकैकद्रव्याश्रितत्वे प्रमाणं स्यान्न चैतदस्तीत्यत आह प्रतियोगिन इति । पटधर्मः सादृश्यं नान्यधर्मस्तत्प्रतियोगिकत्वात् । यो यत्प्रतियोगिको नासौ तद्धर्मः । यथा स्थविरप्रतियोगिकमपरत्वं न स्थविरधर्म इत्यनुमानमेव तत्र प्रमाणमिति भावः । ननु सादृश्यमेकैकाश्रितमभ्युपगन्तुं शक्यम् । तथा सत्येकप्रतीतावेव सादृश्यप्रत्ययप्रसङ्गादित्यत आह एकाश्रितत्वेऽपीति ॥ प्रतियोगिनिरूप्यत्वेनेति । तज्ज्ञानाधीनज्ञानत्वेनेत्यर्थः । यथा स्थविरप्रतियोगिकस्यापरत्वस्य युवमात्रधर्मत्वेऽपि युवप्रतीतावेव न प्रतीतिः । स्थविररूपप्रतियोगिज्ञानविरहेण प्रतीतिसामग्रीविरहात् । तथेहापि प्रतियोगिज्ञानरूपकारणविरहान्नैकैकप्रतीतावपि सादृश्यप्रतीतिरिति भावः ।

### **परिमल** 

संकरप्रसङ्गादिति । अश्वत्वादिजात्येति योज्यम् ॥ यदि सादृश्यमिति । त्वया जातित्वेनोपेतमश्वनिष्ठं रासभव्यक्तिसादृश्यमश्वत्वात्परमश्वत्वजातिव्यापकजातिरित्यर्थः । अश्वत्वं व्याप्यं स्यादिति यावत् । व्यापकमित्यर्थः । अपरमिति । अश्वत्वव्याप्यमित्यर्थः ॥ रासभव्यक्ताविति । रासभव्यक्तौ रासभान्तरसादृश्यस्य सत्वाद्व्याप्यवृत्तौ व्यापकसत्वनियमादिति भावः । एवं रासभत्वेऽपीति । रासभविशेषस्थमश्वसाम्यं सादृश्यं जातिरूपं चेद्रासभत्वात् परं चेत्तदा सर्वरासभानामश्वसादृश्यप्रसङ्गः । यदि चापरं तदा अश्वव्यक्तावपि तत्सादृश्यस्य सत्त्वाद्रासभत्वं स्यादित्येवं वाच्यमित्यर्थः । तथा च परस्परपरिहारेण सतोरश्वत्वरासभसादृश्ययोर् एकव्यक्तिविशेषेऽश्वादौ समावेशात्सांकर्यमतो न जातिः सादृश्यमित्यर्थः ॥ अश्वरासभवृत्तीति । सामान्यमिति विशेष्यमनुषज्यते ॥ तदवयववृत्तीति । तदवयवादिवृत्तिसामान्यमेव सादृश्यं ब्रूम इत्यर्थः । ‘सामान्यान्येव भूयांसि गुणावयवकर्मणाम् । भिन्नप्रधानसामान्यवृत्तिसादृश्यमुच्यत इति श्लोकार्थोक्त्या पराभिप्रायं व्यनक्ति द्रव्यगुणेति । ययोर्द्रव्ययोः सादृश्यमुच्यते तयोर्द्रव्ययोर्ये गुणा ये चावयवा यानि च कर्माणि तद्वृत्तीनि सामान्यान्येवेत्यर्थः । भिन्नप्रधानेत्यस्य भिन्ने प्रधानसामान्ये गोत्वगवयत्वे ययोस्तौ गोगवयौ तद्वृत्तीत्यर्थः ॥ अतिदेशमेव व्यनक्ति न हीत्यादिना ॥ प्रतियोगिन इति । अनयोः सादृश्यमित्यत्रान्यतरस्य प्रतियोगित्वनियमेन तस्य धर्मित्वायोगात्कथमनेकाश्रितत्वं सादृश्यस्येत्यर्थः ।

### **यादुपत्यम्**

अश्वत्वात्परमिति । अश्वत्वव्यापकमित्यर्थः ॥ एवं रासभत्वेऽपीति । अश्वसादृश्यस्य रासभत्वव्यापकत्वे सर्वेषामपि रासभानामश्वसादृश्यं स्यात् । तद्व्याप्यत्वेऽश्वव्यक्तावपि रासभत्वापत्तिरिति वाच्यमित्यर्थः । अश्वरासभवृत्तीत्यनन्तरं सामान्यमिति शेषः । तदवयववृत्तीत्युपलक्षणम् । तद्गुणकर्मवृत्तीत्यपि द्रष्टव्यम् ॥ द्रव्यगुणावयवेति । द्रव्ययोर्यानि गुणावयवकर्माणि तद्द्वत्तीनीत्यर्थः । यथाऽऽहुः । सामान्यान्येव भूयांसि गुणावयवकर्मणाम् । भिन्नप्रधानसामान्यवर्तिसादृश्यमुच्यत । भिन्ने प्रधानसामान्ये गोत्वगवयत्वरूपे ययोस्तौ गोगवयौ भिन्नप्रधानसामान्यौ तद्वृत्तीत्यर्थः ।

### **श्रीनिवासतीर्थीया** 

पक्ष इति । नरत्वादिसामान्यस्यैव पक्षत्वादिति भावः ॥ जातीति । यदि सादृश्यं जातिस्तर्ह्यश्वत्वेन रासभत्वेन च साङ्कर्यं स्यादित्यर्थः । कथमिति चेदित्थम् । यद्यश्वत्वाद्रासभसादृश्यं परं व्यापकं तदा यत्राश्वत्वं तत्र सर्वत्रापि रासभसादृश्यमिति व्याप्तिः स्यात् । न चैषा सम्भवति अश्वान्तरे रासभासदृशे व्यभिचारात् । यदि वा रासभसादृश्यमपरं व्याप्यं तदा यत्र रासभसादृश्यं तत्राश्वत्वमिति न व्याप्तिः । रासभसदृशे रासभान्तरे व्यभिचारात् । समावेशस्तु रासभसादृश्याश्वत्वयो रासभसदृशे कस्मिंश्चिदश्वे । तथाऽश्वसादृश्यमपि न जातिः । रासभत्वेन साङ्कर्यात् । अश्वसादृश्यं रासभत्वं विहायाश्वान्तरेऽस्ति । रासभत्वं चाश्वसादृश्यं विहाय रासभान्तरेऽश्वा सदृशेऽप्यस्ति । तयोः समावेशस्त्वश्वसदृशे कस्मिंश्चिद्रासभेऽस्तीत्येवं जातिसाङ्कर्यं भङ्ग्यन्तरेणोपपादयति अस्ति हीत्यादिना । अस्ति हीत्यनेन समावेश उक्तो ध्येयः । सादृश्यं रासभसादृश्यम् । ननु न साङ्कर्यम् । द्रव्यस्य ये गुणा ये चावयवा यच्च कर्म तन्निष्ठानि यानि सामान्यानि तेषामेव सादृश्यसंज्ञकत्वात्तथा च रासभसादृश्याश्वत्वयोर्नैकत्राश्वे समावेशः । रासभसादृश्यस्याश्वभिन्नेऽश्वावयव एव सत्वेनाश्वत्वजातेश्चाश्वरूपावयविन्येव सत्वेन तयोरेकत्र समावेशायोगात् । तथाऽश्वसादृश्यरासभत्वयोरपि न समावेशो रासभे । अश्वसादृश्यस्य रासभावयवे सत्वेन रासभरूपावयविन्येव रासभत्वजातेः सत्वेन तयोरेकत्रासमावेशता । तथा च सादृश्यस्य सामान्यरूपत्वे दोषाभावान्न पक्षे व्यभिचारचोदना युक्तेत्याशयेन शङ्कते न सादृश्यमित्यादिना ॥ गौरिति । एतद्य्ववहारेण गोरूपावयविन्येव गवयसादृश्यस्य प्रतीयमानत्वेन तस्यावयवनिष्ठत्वे व्यवहारोऽमुख्यः स्यादित्यर्थः । तमेव दर्शयति न हीत्यादिना ॥ इत्यादेरिति । द्विवचनस्येत्यर्थः ॥ प्रतियोगिन इति । सादृश्यस्यानेकवृत्तित्वे प्रतियोगिवृत्तित्वप्राप्त्या तस्य धर्मित्वं प्राप्तं तन्न सम्भवतीत्यर्थः । ननु सादृश्यस्यैकैकाश्रितत्वे एकप्रतीतौ प्रतीतिः स्यादिति चेतत्राह एकाश्रितत्वेऽपीति ।

### **वाक्यार्थरत्नमाला** 

सादृश्यस्य सामान्यातिरिक्तत्वाङ्गीकारेणेति । वक्ष्यमाणरीत्येति शेषः । तर्हि सर्वेषामपीति । यत्र रासभत्वं तत्राश्वसादृश्यमिति व्याप्तेरिति भावः । रासभत्वं स्यादिति । तत्रापि अश्वसादृश्यसत्वाद्य्वाप्यवति व्यापकावश्यंभावनियमादिति भावः । द्रव्यगुणेत्युत्तरमूलानुसारेण शेषमाह । सामान्यमितीति । शङ्कितुः सामान्यमेव सादृश्यमित्यभिप्रेतमित्याशयेनाह । तर्हि सामान्यमेवेति । अश्वेत्यादेरुपक्रमादश्वरासभव्यक्तिस्थल एव गुणावयववृत्तिसामान्यमित्येव न । किं तु यत्र यत्र सादृश्यमुच्यते तत्र सर्वत्रापीति वक्तुं साधारण्येनाभ्युपगमप्रकारमाह । द्रव्यगुणेति मूलम् । एतेन तदवयववृत्तीत्यन्तेन पूर्तेरिदं वाक्यमधिकमिति शङ्कानवकाशः । अभ्युपगतत्वादित्येवंरूपेण वाक्ययोजनाया अङ्गीकारात् । अत एवोक्तमिति । .........अनुसारेण व्याचष्टे । अयमर्थ इत्यादि । उक्तमिति । भिन्नप्रधानेनेत्यर्थः । एतस्थलं व्याख्येयमस्ति । सादृश्योत्कर्षापकर्षति पाठः । तदभावाद् उत्कर्षापकर्षजात्यादौ वर्तमानत्वाभावादित्यर्थः । अनेकवृत्तित्वाभावस्य समर्थनेनेति सम्बन्धः । तदसिद्धीति तच्छब्देनोक्ताभावपरामर्शः । तमेवाप्रमाणाभावमेव । न च तदस्तीत्यत आह । प्रतियोगिन इतीति पाठः । तत्परामृष्टव्यमितीति क्वचित्पदार्थशेषः स्यादित्युक्तेर्व्याख्यानस्थल इव नरत्वमित्यस्य नरत्वलक्षणधर्मत्वेन रूपेणानुवादाभिप्रायात्पुल्लिङ्गमिति भावः । यथार्थज्ञानजनका यथार्थयुक्तय इति पूर्वानुव्याख्यानमूले जनका इत्येतत्पुल्लिङ्गोपपादनावसरे अधिकं ज्ञेयम् ।

------------------------------------------------------------------------

एकस्मिन्सविनष्टेऽपि यतोऽन्यत्रैव दृश्यते

**एकस्मिन्सविनष्टेऽपि यतोऽन्यत्रैव दृश्यते**

### **सुधा**

नरत्वादिसामान्यस्य प्रतिव्यक्ति भिन्नत्वेऽनुमानान्तरमाह एकस्मिन्निति ।

## **अनुव्याख्यानम्**

***एकस्मिन्सविनष्टेऽपि यतोऽन्यत्रैव दृश्यते ॥***

एकस्मिन्नरे नष्टे तदाश्रितं नरत्वं तावन्नष्टम् । तथाऽपि स नरत्वलक्षणो धर्मोऽन्यत्र नरान्तरे दृश्यत एव यतोऽतोऽपि नरत्वादिकमित्युक्तेन सम्बन्धः । यद्वा विनष्टं विनाशः सह विनष्टेन वर्तत इति सविनष्टं तस्मिन्विनाशवतीति यावत् । अथवाऽऽश्रयेण सह विनष्टं सविनष्टं तस्मिन्निति योजना । अयमत्र प्रयोगः । नष्टानष्टवर्ति नरत्वं भेदवद् विरुद्धधर्माश्रयत्वाच्छायाऽतपवत् । न चासिद्धो हेतुः । नष्टाश्रयस्य नरत्वस्य नष्टत्वात् । अन्यस्य तु दृश्यमानत्वेन अविनष्टत्वात् । यद्वेदं नरत्वं विनष्टान्नरत्वाद्भिद्यतेऽविनष्टत्वाद्धटवत् । यदि वा तन्नरत्वमविनष्टान्नरत्वाद्भिद्यते विनष्टत्वाद्घटवदिति ।

### **शेषवाक्यार्थचन्द्रिका**

एकस्मिन्नित्युत्तरग्रन्थस्य ‘एतादृश’मिति पूर्वग्रन्थेनैकवाक्यत्वासम्भवादानर्थक्यमित्याशङ्क्य तथाऽपि नरत्वादिकमिति व्यवहितग्रन्थेन प्रतिज्ञातेऽर्थे हेत्वन्तरसमर्पकत्वेन तदेकवाक्यतया तत्सङ्गतत्वान्नानर्थक्यमिति भावेन तत्सङ्गततया योजयति नरत्वादिसामान्यस्येति ॥ तदाश्रितमिति । आश्रयनाशे तदाश्रितनाशस्य रूपादौ दृष्टत्वादिति भावः । स इति नरत्वसामान्यस्य न परामर्शो घटते लिङ्गव्यत्ययदोषादित्यतस्तत्पराम्रष्टव्यमाह स नरत्वलक्षणो धर्म इति । हेतुत्वज्ञापनाय यत इत्यस्य दृश्यत इत्यनेनान्वयमाह दृश्यत एव यत इति । अस्यानुमानान्तरताया मूलारूढतासिद्ध्यर्थमपिशब्दस्यात्रापि सम्बन्धमाह अतोऽपीति । अत्र पक्षे नरत्वस्य विनाशित्वोक्तेर्मूलारूढतासिद्ध्यर्थं तदाश्रितं नरत्वमपि नष्टमेवेत्याद्यध्याहारः, स इति पुल्लिङ्गं च क्लिष्टं भवतीत्यपरितोषात्सविनष्टेऽपीति पदैक्यमङ्गीकृत्य योजयति यद्वेति । नन्वस्मिन्पक्षे नरत्वस्य विनष्टेन सह वर्तमानत्वलाभेऽपि विनष्टत्वालाभाद्विनष्टत्वहेतोर्मूलेऽनुक्तिप्रसङ्ग इत्यतो विनष्टशब्दस्य भावसाधनत्वेन विनाशपरत्वान्न तदनुक्तिप्रसङ्ग इत्यभिप्रेत्याह विनष्टं विनाश इति । अस्मिन्नपि पक्षे नरत्वस्य विनाशिताया मूलारूढत्वप्राप्तावपि तदुपपादकस्याश्रयनाशस्य तदलाभान्न हेत्वसिद्धिपरिहारसूचकत्वमप्यस्य ग्रन्थस्य सम्भवतीत्यतस्तस्यापि लाभाय सविनष्टशब्दस्यार्थान्तरमाह अथवेति । एकस्मिन् सविनष्टेऽपीति यथाश्रुतग्रन्थस्यैवानुमानप्रकारताभ्रमनिरासायाह अयमत्रेति । मूलग्रन्थस्याद्ययोजनानुसारेण प्रयोगप्रकारं दर्शयति नष्टानष्टेति । पदैक्ययोजनानुसारेणापि तमाह यद्वेति । अनष्टनरवृत्तिनरत्वमित्यर्थः । तन्नरत्वमिति । नष्टनरवर्तिनरत्वमित्यर्थः । ननु तन्नरत्वस्य नष्टत्वेन तद्धर्मिकभेदस्यापि तस्य धर्मिस्वरूपतया नाशावश्यम्भावान्न तद्धर्मिकभेदस्य वर्तमानत्वं साधयितुं शक्यत इति चेन्न । तन्नरत्वस्य तन्नराभिन्नस्य कार्याकारेण नाशेऽपि कारणाकारेणावस्थानात्तद्धर्मिकभेदस्यापि तथैवावस्थानमित्यभिप्रेत्यैतत्साधनप्रवृत्तेः । अत एवोत्तरत्र ‘नष्टानामपि वस्तूनां भेदो नैव विनश्यती’त्येकदेशिमतानुसारेणैवमेव नष्टधर्मिकभेदस्यावस्थानोपपादनमित्यवधेयम् ।

### **परिमल** 

विनष्ट इति भावे निष्टाप्रत्यय इति भावेनाह विनष्टं विनाश इति ॥ यदि वा तन्नरत्वमिति । नष्टेऽप्यनष्टभेदस्य कारणात्मत्वेन सत्वस्य ‘तस्मात्प्रध्वस्तभेदादी’त्यत्र वक्ष्यमाणत्वादयं प्रयोगो नायुक्त इति ध्येयम् ।

### **यादुपत्यम्**

यदि वा तन्नरत्वमिति । ननु तन्नरत्वस्य नष्टत्वात्कथं तद्धर्मिकभेदस्य वर्तमानता साधयितुं शक्या । भेदस्य धर्मिस्वरूपत्वादिति चेन्न । भिद्यन्त इति व्यपदेशस्य वर्तमानसामीप्यार्थतया विवक्षितत्वात् । तथा च पूर्वं भिन्नमासीदिति प्रतिज्ञार्थो विवक्षितः । यद्वा तन्नरत्वस्य तन्नराभिन्नस्य कार्याकारेण नाशेऽपि कारणाकारेणावस्थानात्तद्धर्मिकभेदस्यापि तथैवावस्थानमित्यभिप्रेत्येदम् । अत एव ‘नष्टानामपि वस्तूनां भेदो नैव विनाश्यती’ति प्राचां वाच इति ज्ञातव्यम् ।

### **श्रीनिवासतीर्थीया** 

भावे क्तः प्रत्यय इत्याशयेनोक्तं विनष्टं विनाश इति । सह विनष्टं सविनष्टमिति । ‘सहस्य स’इति सूत्रादिति भावः । इदम् अविनष्टम् ।

### **वाक्यार्थरत्नमाला** 

पदैक्ययोजनानुसारेणेति । सविनष्ट इति पदैक्यमङ्गीकृत्य प्रवृत्तयोजनाद्वयानुसारेणेत्यर्थः । पूर्वयोजनायामिवोत्तरयोजनाद्वये प्रयोगभेदाभावादेकीकारेण कथनम् । अत एवोत्तरत्रेति । तस्मात्प्रध्वंस्तभेदादीत्युत्तरानुव्याख्यावसर इत्यर्थः ।

------------------------------------------------------------------------

कुतो भस्मत्वमाप्तस्य नरत्वं पुनरिष्यते

**कुतो भस्मत्वमाप्तस्य नरत्वं पुनरिष्यते**

### **सुधा**

भेवेदेतद्यदि विनष्टनराश्रितमपि नरत्वं विनश्येत् । न चैतदस्ति तस्य नित्यत्वादित्यत आह कुत इति ।

## **अनुव्याख्यानम्**

***कुतो भस्मत्वमाप्तस्य नरत्वं पुनरिष्यते ॥***

भस्मत्वमाप्तस्य नरस्येति शेषः । पुन आश्रयनाशोत्तरकालम् । इष्यते अस्तित्वेनेति शेषः । नष्टस्येति वक्तव्ये भस्मत्वमाप्तस्येति वचनमवस्थान्तरापत्तिरेव विनाशो न तु तार्किकादीनामिव सर्वथा नास्तित्वमिति सूचयितुम् । आश्रयनाशोत्तरकालं सामान्यसत्वं, विमतं विनाशवद् विनाशवदाश्रयसमवेतत्वाद्रूपादिवद् इत्यादि प्रमाणविरुद्धम्, अप्रामाणिकं चेत्यर्थः ।

### **शेषवाक्यार्थचन्द्रिका**

ननु ‘कुतो भस्मत्वमाप्तस्ये’त्युत्तरग्रन्थे आश्रयनाशोत्तरकाले सामान्यसत्वं निराक्रियते तदनर्थकमित्याशङ्क्य विनाशस्यासिद्धिपरिहारार्थत्वान्न तदिति भावेन तदसिद्धिपरिहारकतया तद्योजयितुं विनाशित्वासिद्धिशङ्कामुत्थापयति भवेदिति ॥ न चैतदित्यादि । ततश्च नष्टत्वानष्टत्वरूपविरुद्धधर्माधिकरणत्वस्य, विनष्टत्वस्य च हेतोरसिद्धिः । अविनष्टत्वहेतोश्च साध्याप्रसिद्धिरिति भावः । मूले कुत इत्यस्य साधकप्रमाणाभावाद्बाधकप्रमाणसद्भावाच्च सत्वं नेत्याक्षेपार्थतामभिप्रेत्य तत्तात्पर्यमाह आश्रयनाशेति ।

### **परिमल** 

पुनरित्यनुवादः । स्वाश्रयनाशेत्तरकालमिति व्याख्या । सामान्यसत्वमित्यस्य इत्यादिप्रमाणविरुद्धमित्यादिनाऽन्वयः ।

### **श्रीनिवासतीर्थीया** 

सामान्यसत्वं प्रमाणविरुद्धमित्यादिनाऽन्वयः ।

### **वाक्यार्थरत्नमाला** 

साध्याप्रसिद्धिरिति । नष्टनरत्वस्यैवाभावेन तद्भेदस्याप्रसिद्धिरित्यर्थः ।

[Load More](javaऽcriptःvoid(0))
