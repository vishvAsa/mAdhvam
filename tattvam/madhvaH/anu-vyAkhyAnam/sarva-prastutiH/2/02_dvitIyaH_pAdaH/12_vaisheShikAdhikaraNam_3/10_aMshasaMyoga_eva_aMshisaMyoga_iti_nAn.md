+++
title = "१० अंशसंयोग एव अंशिसंयोग इति नानवस्था"
upstream_url = "https://dvaitavedanta.in/category-details/7831/975/sharam/sathha/thavat/thavat/vashas/ashasa"
+++
## अंशांशिनोरभेदेन त्वंशसंयोग एव हि

**अंशसंयोग एव अंशिसंयोग इति नानवस्था**

**अंशांशिनोरभेदेन त्वंशसंयोग एव हि**

### **सुधा**

यदुक्तं यावदवयवभाविनोऽवयविनोऽवयवैरत्यन्ताभेदोऽयावदवयवभाविनस्तु भेदाभेदाविति । तेनान्यदपि चोद्यं परिहृतमित्याह अंशांशिनोरिति ।

## **अनुव्याख्यानम्**

***अंशांशिनोरभेदेन त्वंशसंयोग एव हि ॥***

***अंशिनो नानवस्थाऽतो यद्यप्यंशेष्वविश्रमः ॥***

तथा हि । सर्वदिक्ष्वपि सम्बन्धादिति यदंशतः संयोग इत्युक्तं तदयुक्तम् । अनवस्थापत्तेः । घटसंयोगो हि घटांशसंयोगपूर्वकः । सोऽपि तदंशसंयोगपूर्वकः । न चेयं निरंशे परम्परा विश्राम्यतीति वाच्यम् । अंशपरम्पराया अविश्रमस्याप्यङ्गीकृतत्वात् । अतः पूर्वपूर्वसंयोगानुत्पत्तावुत्तरोत्तरानुत्पत्तिप्रसङ्गादंशतः संयोग इति नियमो नोपपद्यत इति । तदिदमसङ्गतम् । यद्यप्यंशत एव संयोगो यद्यपि चांशेष्वंशपरम्पराया अविश्रमस्तथाऽप्यंशांशिनोरभेदेनैवांशसंयोग एव हि यस्मादंशिनः संयोगोऽतो नानवस्थेति ।

### **शेषवाक्यार्थचन्द्रिका**

‘अंशांशिनोरभेदेने’त्यादेः प्रकृतासङ्गतत्वादानर्थक्यमित्याशङ्क्याव्यवहितग्रन्थेन सङ्गत्यभावेऽप्यवयवावयव्याद्यभेदाभिधानस्योक्तानुपपत्तिपरिहाररूपप्रयोजनाभिधायकतया तदभेदप्रतिपादकव्यवहितग्रन्थसङ्गतिसम्भवान्नानर्थक्यमिति भावेन व्यवहितसङ्गततयोत्तरग्रन्थं योजयति यदुक्तमिति । ‘अभेदेन प्रतीतिश्चे’त्यादिनेति शेषः । कोऽसावुक्तोर्थः का च तत्रानुपपत्तिर्यत्परिहारोऽवयवावयव्यभेदोक्तिप्रयोजनमित्यत उक्तार्थोपदर्शनपूर्वकं तत्रानुपपत्तिं तावदुद्भावयति तथा हीत्यादिना ॥ अङ्गीकृतत्वादिति । अन्यथांऽशपरम्पराया यत्रैव विश्रम तत्रैवापकर्षतारतम्यस्य विश्रान्तत्वापत्या तस्यानवधिकत्वं प्रागुक्तं बाधितं स्यादित्यर्थ इति भावः ॥ अत इति । अंशसंयोगस्यांशिसंयोगं प्रति कारणत्वात्तदभावे तदनुपपत्तिप्रसङ्गादित्यर्थः । उक्ताक्षेपस्य मूलारूढतासिद्ध्यर्थं यद्यपीत्यस्यांशतः संयोग इत्यस्य चावृत्तिमभिप्रेत्य वाक्यं योजयति यद्यपीत्यादिना ।

### **परिमल** 

‘एकस्मिञ्जात एवे’त्युत्तरमूलानुरोधेन चोद्यं तावद्व्यनक्ति सर्वदिक्ष्विति । अंशिन इति मूलार्थविवरणेन परिहारं व्यनक्ति तदिदमसङ्गतमित्यादिना । तुशब्द एवार्थ इत्युपेत्याह अभेदेनैवेति ।

### **श्रीनिवासतीर्थीया** 

तेनेति । अयावदवयवभाविनामाभेदस्यापि कथनेनेत्यर्थः ॥ घटसंयोगो हीति । घटनिष्ठः संयोगो घटांशसंयोगजन्यः, यथा हस्ततरुसंयोगजन्यः कायतरुसंयोग इत्यर्थः ।

### **वाक्यार्थरत्नमाला** 

अवयवावयव्याद्यभेदाभिधानस्येत्यादि । अयमर्थः । अभेदेन प्रतीतिश्चेति पूर्वत्रावयवावयव्यादीनामभेदप्रतिपादनं कृतम् । तस्याभेदप्रतिपादनस्य । ततः प्राक् सर्वदिक्ष्वपि सम्बन्धादित्यनेनोक्तेर्थे प्राप्ता या अनुपपत्तिरनवस्थारूपा तत्परिहाररूपं यत्प्रयोजनं प्रयोजनान्तरमिति यावत् । तत्प्रतिपादकत्वेनांशाशिनोरिवेत्युत्तरग्रन्थस्यास्तीतित्युत्तरग्रन्थस्यावयव्यादीनामभेदप्रतिपादकाभेदेन प्रतीतिश्चेति पूर्वग्रन्थेन सङ्गतिसम्भवान्नानर्थक्यमितीति । स्पष्टश्चायमर्थ एतदुत्तरग्रन्थे उक्ताक्षेपस्येति । यावदुक्ताक्षेपस्येत्यर्थः । अंशतः संयोग इत्यस्य (चे)वेति । यद्यप्यनुव्याख्याने अंशसंयोग एवेत्येवास्ति तथाप्यावृत्तस्य पञ्चमीसमासाश्रयणेन एवकारस्य भिन्नक्रमत्वाश्रयणेन च तदर्थानुवादोयं मूलानुसारेण कृत इत्यवधेयम् ॥

------------------------------------------------------------------------

अंशांशिनोरभेदेन त्वंशसंयोग एव हि

**अंशांशिनोरभेदेन त्वंशसंयोग एव हि**

### **सुधा**

अयमभिसन्धिः । स्यादियमनवस्था यदि सर्वत्रांशत एव संयोग इति वदतामस्माकमंशिनः संयोगोंऽशसंयोगेनैव जायत इत्यभिप्रायः स्यात् । न चैवम् । किन्तु यो यस्य अंशिनः संयोगः स तदंशे वर्तते । निरंशस्य तु संयोगः क्व नाम वर्तताम् । अतः परमाण्वोः संयोगे सति तद्वृत्यर्थमंशोऽङ्गीकरणीय इति । न ह्येवं सति काचिदनवस्थाऽस्ति । अनवस्थितकार्यकारणभूतासिद्धसंयोगपरम्पराश्रयणाभावात् । एतावत्तु भावेत् । घटसंयोगो घटांशवृत्तिरित्यप्ययुक्तम् । अतिप्रसङ्गात् । तथा सति हि पटवृत्तिरपि घटसंयोगः स्यात् । प्रमाणविरोधाच्च । घटसंयोगो घटवृत्तिस्तद्गुणत्वात्तदूपवदिति । घटांशवृत्तिः संयोगो न घटसंयोगस् तदन्यवृत्तित्वात् । पटसंयोगवदिति । एतदप्यनवकाशम् । अंशांशिनोरभेदस्य साधितत्वात् । अतिप्रसङ्गो हि तदा स्याद्यदि पटवद्घटांशोऽपि घटादत्यन्तभिन्नः स्यात् । अभेदे तु क्वातिप्रसङ्गः । अनुमानस्याप्याद्यस्य सिद्धसाधनता । अंशवृत्तेरेव घटवृत्तित्वात् । अंशावृत्तित्वे सति घटवृत्तित्वसाधने दृष्टान्तः साध्यविकलः स्यात् । द्वितीयस्तु हेतुः स्वरूपासिद्धोऽन्यथासिद्धो वेति । यदि घटसंयोगो घटांशे वर्तते तर्हि घटांशसंयोगः क्व वर्तत इति चेत् । अनेन (एव) न्येयेन तदंशे सोऽपि तदंश इति ब्रूमः । न चैवमनवस्था । सर्वेऽप्यंशिसंयोगास्तत्तदंशवृत्तय इत्यत्रेतरेतरापेक्षाया अभावात् ।

### **शेषवाक्यार्थचन्द्रिका**

अंशांशिरनोरभेदस्यानवस्थापरिहारोपयोगितया नात्रोपन्यासः किन्त्वनुपपत्यन्तरनिरासार्थतयैवेत्यभिप्रेत्य तदनपेक्षयैवानवस्थां परिहर्तुमुक्तनियमाभिप्रायमाह अयमभि सन्धिरिति । इतीत्यतः परमभिप्राय इति वर्तते । तर्हि किमर्थमत्र तदुपन्यास इत्यतोऽनुपपत्त्यन्तरनिरासार्थतां तस्य दर्शयितुमनुपपत्यन्तरं तावदुद्भावयति एतावत्त्विति । अतिप्रसङ्गमेव विशदयति तथा सति हीति । अविशेषादिति भावः । प्रमाणविरोधमेव दर्शयति घटसंयोग इति । मूलविघटनेनातिप्रसङ्गं परिहरति अतिप्रसङ्गो हीति । किमत्र घटवृत्तित्वमात्रं साध्यं किंवांऽशावृत्तित्वे सति घटवृत्तित्वमिति विकल्पद्वयं मनसि निधायाद्यं दूषयति अनुमानस्यापीति । सिद्धसाधनत्वमेव प्रथयति अंशवृत्तेरेवेति । द्वितीयमनूद्य दूषयति अंशावृत्तित्वे सतीति ॥ साध्यविकल इति । घटरूपस्यापि घटांशवृत्तित्वाङ्गीकरेण तत्र घटांशावृत्तित्वमात्रं परं प्रत्यसिद्धेरिति भावः । तदन्यवृत्तित्वं किं तदत्यन्तभिन्नवृत्तित्वमभिमतं तद्भिन्नवृत्तित्वमात्रं वेति विकल्पद्वयं मनसि निधायाद्यं दूषयति द्वितीयस्त्विति । अंशाशिनोर्भेदाभेदवादिनं प्रति तदत्यन्तभिन्नवृत्तित्वस्यासिद्धेरिति भावः ॥ द्वितीयं दूषयति अन्यथासिद्धो वेतीति । घटभिन्नवृत्तित्वरूपहेतुं प्रति घटसंयोगत्वाभावो न प्रयोजकः । अंशस्य घटाभिन्नत्वेन तत्संयोगस्य घटसंयोगत्वेऽपि तस्यैवांशस्य घटभिन्नत्वस्यापि सत्वेन घटभिन्नवृत्तित्वस्य चोपपन्नत्वात् । तथा चांशस्य घटभिन्नत्वमेवोक्तहेतुं प्रति प्रयोजकमित्यन्यथासिद्ध इत्यर्थः । इतीत्यस्यायमिति पूर्वेण सम्बन्धः । अनवस्थाप्रसङ्गरूपविपक्षे बाधकसद्भावान्नाप्रयोजकत्वमित्यभिप्रेत्य गूढाभिसन्धिः पृच्छति यदीति । अनवस्थितकार्यकारणभूतासिद्धसंयोगपरम्पराया अभावान्नानवस्थेत्यभिप्रेत्य गूढाभिसन्धिरेव परिहरति अनेनैवेति । पूर्वपक्षी स्वाशयमुद्घटयति न चेति । सिद्धान्त्यपि तमुद्घाटयति सर्वेऽपीति ॥ इतरेतरापेक्षाया इति । तथा च मूलक्षयकारित्वं नास्तीति भावः । न च सामान्यानवस्थावदप्रामाणिकस्वीकारूपा । प्रामाणिकत्वादित्याशयात् ।

### **परिमल** 

सर्वदिक्ष्विति प्रागुक्तस्याभिप्रायोक्तिपरमिदं मूलमिति तात्पर्यार्थमाह अयमभिसन्धिरिति । प्रमाणविरोधाच्चेत्युक्तं विरोधिप्रमाणं व्यनक्ति घटसंयोग इति । पटसंयोगवदितीतिशब्दस्येतिप्रमाणेति पूर्वेणान्वयः ॥साध्यविकल इति । घटतदंशानामभेदेन घटरूपादेरपि तदंशवृत्तित्वादिति भावः ॥ स्वरूपासिद्धोऽन्यथासिद्धो वेति । तदन्येत्यत्र अत्यन्तभिन्नवृत्तित्वविवक्षायामसिद्धिः, अंशांशिनोर्भेदाभेदेनांशवृत्तेः संयोगस्यांशिसंयोगत्वेऽपि तदन्यवृत्तित्वस्योपपत्तेर्भेदाभेदेनान्यथासिद्धमित्यर्थः । यद्वा संयोगस्योभयवृत्तित्वेन घटवृत्तितयाऽप्युपपत्या तदन्यवृत्तित्वमन्यथासिद्धमित्यर्थः ।

### **यादुपत्यम्**

तदन्यवृत्तित्वादित्यत्र यद्यत्यन्तभेदो विवक्षितस्तदा स्वरूपासिद्धिर्यदि च भेदमात्रं विवक्षितं तदाऽन्यथासिद्धिः । साध्याभावेऽप्यभेदेन हेतोरुपपत्तेरित्याह द्वितीयस्तु हेतुरिति ॥ इतरेतरापेक्षाया इति । तथा च मूलक्षयकारित्वं नास्तीति भावः । न च सामान्यानवस्थावदप्रामाणिकस्वीकाररूपा । प्रमाणिकत्वादित्याशयात् ॥

### **श्रीनिवासतीर्थीया** 

घटांशे वृत्तिरित्यपीति । घटादत्यन्तभिन्नघटांशेत्यर्थः । अत्यन्तभेदेप्येकसंयोगस्यापरसंयोगत्वेऽतिप्रसङ्गमेवोपपादयति तथा सति हीति । प्रमाणविरोधमेवोपपादयति घटेत्यादिना ॥ साध्यविकल इति । रूपस्य व्याप्यवृत्तित्वेनांशावृत्तित्वघटितं साध्यं नास्तीत्यर्थः । हेतौ तदन्येत्यत्रात्यन्तभेदविवक्षायामाह स्वरूपासिद्ध इति । घटतदंशयोरभेदेन तदन्यत्वाभावादिति भावः । भेदमात्रविवक्षायामाह अन्यथासिद्धो वेति । घटांशवृत्तिसंयोगस्य तदन्यवृत्तित्वेऽपि गटसंयोगत्वं सम्भवति । अभेदस्यापि सत्वादित्येवं भेदाभेदाभ्यामन्यथासिद्धो वेत्यर्थः ॥ न्यायेनेति । घटसंयोगो घटांशे वर्तत इति न्यायेन ॥ अभावादिति । जन्यजनकभावानङ्गीकारादिति भावः ।

### **वाक्यार्थरत्नमाला** 

अंशांशिनोरभेनेत्यादेरनवस्थेति पाठो मूलकोशस्थः । अन्यादृशस्तु लेखक प्रमादात् ।

------------------------------------------------------------------------

एकस्मिञ्जात एवान्यः संयोगो जयते यदि

**एकस्मिञ्जात एवान्यः संयोगो जयते यदि**

### **सुधा**

एवं तर्हि परमाणुवृत्तिरपि संयोगो घटसंयोगः स्यादिति चेत् । को नेत्याहेति । अंशसंयोग एव ह्यंशिनः संयोगोऽतो नानवस्थेत्युक्तमनवस्थापरिहारं विवृणोति एकस्मिन्निति ।

## **अनुव्याख्यानम्**

***एकस्मिञ्जात एवान्यः संयोगो जयते यदि ॥***

***अनवस्था तदैव स्यात्संयोगैक्ये भवेत्क्व सा ॥***

अवयवपरम्पराया अविश्रममभ्युपगम्यैकैकस्मिन्नवयवसंयोगे जात एवान्योऽवयवसंयोगो जायत इति यद्यङ्गीकुर्मस्तदैवानवस्था स्यात् । संयोगैक्ये अवयविसंयोगः क्रियातो जातस्तदवयवे वर्तते, अवयववृत्तेः संयोगादपरोऽवयविनः संयोगो नास्तीति वादे तु, क्व साऽनवस्थेति ।

### **शेषवाक्यार्थचन्द्रिका**

विपक्षे बाधकान्तरमाशङ्कते एवं तर्हीति । इष्टापत्तेस्तर्काभासोऽयमित्याशयेन परिहरति क इति । एकस्मिन्नित्युत्तरवाक्यस्य पूर्वेण गतार्थतामाशङ्क्य परिहरति अंशेति ।

### **श्रीनिवासतीर्थीया** 

एवं तर्हीति । यद्यंशांशिनोरभेदेनांशसंयोग एवांशिनस्संयोगस् तर्हि परमाणोरपि घटांशत्वात्तत्संयोगोऽपि घटसंयोगः स्यादित्यर्थः ॥

------------------------------------------------------------------------

एकस्मिञ्जात एवान्यः संयोगो जयते यदि

**एकस्मिञ्जात एवान्यः संयोगो जयते यदि**

### **सुधा**

एतेनैतदपि निरस्तम् । यदाहुः। संयोगस्त्रिविधोऽन्यतरकर्मजोभयकर्मजसंयोगजभेदात् । तत्रान्यतरकर्मजो यः क्रियावता निष्क्रियस्य, यथा स्थाणोः श्येनेन । उभयकर्मजस्तु विरुद्धदिक्क्रिययोः सन्निपातो, यथा मल्लयोः । संयोगजस्तु संयोगः कारणाकारणसंयोगात्कार्याकार्यसंयोगो, यथा हस्ततरुसंयोगात्कायतरुसंयोग इति ।

न हि हस्ततरुसंयोगातिरिक्तः कायतरुसंयोगोऽस्ति । येनासौ तज्जन्यः स्यात् । प्रमाणाभावात् । किन्तु हस्तकर्मणा जनितो हस्तवृत्तिः संयोग एव हस्तकाययोरभेदात्कार्यसंयोगो भवति ।

अत एव हस्तस्याशुचिसंयोगे कायक्षालनादिविधयोऽप्युपपद्यन्ते ।

### **शेषवाक्यार्थचन्द्रिका**

अनवस्थापरिहारार्थं भाष्यकारैरुपन्यस्तं संयोगैक्यं न तत्परिहारमात्रप्रयोजनकं किन्तु परोक्तसंयोगत्रैविध्यनिरासप्रयोजनकमपि भवतीत्याशयेन तदर्थतयाऽपि तद्योजयति एतेनेति । संयोगैक्यवचनेन तत्रैविध्यमपि निरस्तमित्यर्थः । कास्तास्तिस्त्रो विधा इत्यतस्त दर्शयति अन्यतरेति । अयं चान्यतरकर्मज उभयकर्मजः संयोगश्च संयोग इति तत्सूत्रस्यार्थानुवादः ।

अन्यतरकर्मजं लक्षयति तत्रेति । तत्र तेषु मध्ये । क्रियावता चलता । निष्क्रियस्य तदभिमुखक्रियारहितस्येत्यर्थः । तत्संयोगानुकूलक्रियाशून्यत्वमेव च निष्क्रियत्वमत्र विवक्षितम् । तेन यत्रैकः स्वाभिमुखीं दिशं गच्छत्यन्यश्च तत्पृष्ठमनुगच्छति तत्र सक्रियस्यापि सक्रियेणान्यतरकर्मजसंयोगस्य दर्शनेन सर्वथा निष्क्रियत्वस्य बाधितत्वादिति भावः । तमुदाहरति यथेति ।

उभयकर्मजं लक्षयति उभयेति । विरुद्धे दिशौ प्राचीप्रतीच्यौ अर्वाच्युदीच्यौ वा । दृश्यादृश्ये इति यावत् । एकदिगभिमुखेनापरस्य अप्रत्यक्षत्वस्यैव दिशो विरुद्धत्वात् । ययोः क्रिययोस्तौ विरुद्धदिक्क्रियौ तयोः सन्निपातोऽभिघात इत्यर्थः । तमुदाहरति यथेति । यद्यपि कर्मणः कर्मत्वेनैव संयोगं प्रति कारणत्वात्प्रत्येकमेव कर्मणोः संयोगजनकत्वमिति संयोगद्वयमेवोत्पत्तुमर्हति । तथाऽपि संयोगद्वयस्याननुभवात्कर्मभ्यां सम्भूय एक एव संयोगो जन्यते । अत एव नैककर्मणाऽन्यथासिद्धिः । विनिगमकाभावेनोभयोरप्यारम्भकत्वादिति भावः । ननु तथाऽपि कर्मत्वेनैव संयोगजनकत्वात्कपालद्वयजन्यघटवदवान्तरजातिभेदाभावात्कथं त्रैविध्यमिति चेत् । अत्राहुः । जातिभेदाभावेऽप्यन्यतरकर्मजत्वाद्युपाधिभेदात्तत्पुरस्कारेणैवायं विभाग इति । यद्वा कस्यचित्संयोगस्य यावत्स्वाश्रयं विभागविरोधित्वं कस्यचिन्नत्यवान्तरभेदस्यावश्यकत्वात्तत्र चान्यतरकर्मोभयकर्मणामेव प्रयोजकत्वमिति तदभिप्रायेणायं विभाग इति । वस्तुतस्तु ययोःसामान्ययोः कार्यकारणभावो, बाधकं विना तयोर्विशेषयोरपि स इति न्यायात्कर्मत्वेन संयोगजनकत्वबलादेवान्यतरकर्मत्वेनोभयकर्मत्वेन च तत्कारणतासिद्ध्या तज्जन्यतावच्छेतकत्वेन जातिविशेषस्याप्यवश्यं स्वीकर्तव्यत्वसिद्ध्या तमादायैव त्रैविध्यानुसरणस्यौचित्यादित्यवधेयम् । कथात्वेन वादादीनामेकत्वसम्भवेऽपि तद्भेदवत्स्वतन्त्रेच्छाया अपर्यनुयोज्यत्वादेवायमपि भेदो निर्वाह्य इत्यप्याहुः ।

संयोगजं लक्षयति संयोगजस्त्विति । तमुदाहरति यथेति । अत्र हस्तस्य कायकारणत्वात्तरोश्च तदकारणत्वात्तत्संयोगस्य कारणाकारणसंयोगत्वम् । कायस्य हस्तकार्यवात्तरोश्च तदकार्यत्वात्तत्संयोगस्य कार्याकार्यसंयोगत्वं बोध्यम् । न च तत्र मानाभावः । करतरुसंयोगे सति शरीरं तरुसंयुक्तमिति प्रतीतेरेव तत्र प्रमाणत्वात् । ननु नायं संयोगजः संयोगोऽन्यतरकर्मजत्वात् । तथा हि । करतरुसंयोगः किं करमात्रकर्मणः किंवा तरुमात्रकर्मण आहोस्विदुभयकर्मणः । नाद्यः । करकर्मकाले शरीरकर्मणोऽप्यावश्यकतया तस्मादेव शरीरतरुसंयोगोत्पत्तिसम्भवे करतरुसंयोगस्यापि तत्र हेतुत्वे मानाभावात् । न द्वितीयः । तरुकर्मणा करतरुसंयोगजनिकाले शरीरं किं हस्तपिहितं येन तरुकर्मणैव शरीरतरुसंयोगमुपेक्ष्य करतरुसंयोगस्य शरीरतरुसंयोगकारणत्वमङ्गीकर्तुमुद्यतोऽसि । अत एव न तृतीयः । अथ करतरुसंयोगः करमात्रकर्मण एव । न च तर्ह्युक्तदोषः । अवयविकर्मणो यावदवयवकर्मानियतत्वेन करमात्रकर्मकाले शरीरे कर्माभावादिति चेत् । अस्त्वेतद्यथा तथा । करकर्मण एव कायतरुसंयोगे कारणता भविष्यति । करतरुसंयोगजनकतया क्लॄप्तत्वात् । न च करगतकर्मणस्तत्रासमवायिकारणत्वं न सम्भवति । समवायिकारणप्रत्यासत्त्यभावादिति वाच्यम् । तन्तुरूपस्येव कारणैकार्थप्रत्यासत्त्यैव तत्सम्भवादिति चेन्मैवम् । सामानाधिकरण्यलाघवेन सजातीयत्वलाघवेन न करतरुसंयोगस्यैव कारणत्वं न तु कर्मणः सजातीयसमानाधिकरणकारणसम्भवे विजातीयासमानाधिकरण कल्पनस्याप्रामाणिकत्वादिति । इतीत्यस्येत्येतदपीति पूर्वेण सम्बन्धः । एतेनेत्युक्तमेव विशदयति न हीति । कुतो नास्तीत्यत आह प्रमाणेति । संयोगद्वैताप्रतिभासादिति भावः ।

अत एवेति अवयवसंयोगस्यैवावयविसंयोगत्वादेवेत्यर्थः । अयम्भावः । हस्तस्याशुचिसंयोगे कायक्षालनादिकर्तव्यता तावद्विधीयते । न चेयं निर्निमित्ता सम्भवति अतिप्रसङ्गादिति निमित्तं वाच्यम् । तच्च न तावद्धस्ताशुचिसंयोग एवेति वक्तुं शक्यम् । अन्यनिष्ठसंयोगस्यान्यक्षालननिमित्तताया अतिप्रसङ्गपराहतत्वात् । नापि हस्ताशुचिसंयोगजन्यकायाशुचिसंयोगस्तत्र निमित्तम् । हस्ताशुचिसंयोगातिरिक्तकायाशुचिसंयोगस्यैवाप्रमाणिकतया तन्निमित्तताया दूरनिरस्तत्वात् । तस्मादवयवावयविनोरभेदेनावयवसंयोगस्यैवावयविसंयोगत्वमिति संयोगद्वयैक्येनैव तदुपपत्तिर्न प्रकारान्तरेणेति ॥ तातचरणास्तु प्रमाणाभावेन हस्ततरुसंयोगातिरिक्तकायतरुसंयोगाभावादित्युक्तम् । तत्र प्रमाणाभावोऽसिद्धः । हस्तस्याशुचिसंयोगे सति कायक्षालनादिविध्यन्यथाऽनुपपत्त्या तस्य सिद्धत्वादित्यत आह अत एवेति । हस्तकर्मणा जनितस्य हस्तवृत्तिसंयोगस्यैव हस्तकाययोरभेदेन कायसंयोगत्वादेवेत्यर्थः । ततश्चाभेदेनैव कायक्षालनादिविधेरुपपन्नत्वेन तदन्यथाऽनुपपत्याभावान्न तयाऽप्यतिरिक्तिकायसंयोगसिद्धिरिति भाव इत्याहुः ॥ संयोगभेदमादाय हि कायक्षालनादिविधिः परेणोपपादितः । तत्र यदि संयोगभेदो न स्यात्तदा तन्निमित्तककायक्षालनादिविधेरनुपपत्तिः स्यादित्यत आह अत एवेति । संयोगैक्यादेवेत्यर्थ इत्यप्याहुः ।

### **परिमल** 

एतेनेति । अंशांशिसंयोगस्यैक्यकथनेनेत्यर्थः ॥ विरुद्धदिक्क्रिययोरिति । दिक् च क्रिया च दिक्क्रिये, विरुद्धे दिक्क्रिये ययोस्तौ विरुद्धदिक्क्रियौ तयोरित्यर्थः । तरुसंयोग इतीति शब्दस्येत्येतदपि निरस्तमिति पूर्वेणान्वयः । कथमित्यत आह न हीति ॥ कायक्षालनादीति । ‘नारं स्पृष्ट्वा अस्थि सस्नेहं सवासा जलमाविशेदि’त्यादिविधय इत्यर्थः ।

### **श्रीनिवासतीर्थीया** 

अत एव हस्तकाययोरभेदादेव । उपपद्यन्ते न ह्यत्यन्तभेदे एकस्याशुचिसंयोगेऽपरस्य क्षालनं युक्तम् । देवदत्तस्याशुचिसंयोगे यज्ञदत्तस्य क्षालनादर्शनादित्यर्थः ।

### **वाक्यार्थरत्नमाला** 

संयोगैक्यवचनेनेति । अंशिसंयोग एवांशसंयोग इत्यवयवावयविसंयोगयोरैक्यवचनेनेत्यर्थः । प्रकारान्तरेण संयोगैक्यस्याप्रकृतत्वात् । तत्सूत्रस्येति । सप्तमाध्यायद्वितीयाह्निकगतवैशेषिकसूत्रस्येत्यर्थः । अन्यतरकर्मजं लक्षयतीत्यादिकिरणावल्यनुसारेणाह । अन्यतरकर्मजमित्यादि । वर्धमानानुसारेण निष्क्रियत्वं निरूपयति । तत्संयोगानुकूलेति । यत्रैक इति । धावन्निति शेषः । अन्यश्चेत्यत्रापि उक्त एव शेषः । अत एवोक्तम् । सूत्रोपस्कारे सक्रियस्यापि धावतस्तथा धावतेति । अनेन हि यत्राभिमानपूर्वकं वा निमित्तान्तरेण वा एको धावति अन्यश्च तं स्प्रष्टुं पृष्टतोऽनुधावति धावंश्च तं स्पृशति । तत्र तत्संयोगनियमाभिप्रायेणैतद् इत्युक्तं भवति । किरणावल्यनुसारेणाह । उभयकर्मजमित्यादिना इत्यर्थ इत्यन्तेन । तत्र विरोधोपपादनपरवर्धमानुसारेण विरोधमुपपादयति । एकदिगिति । अत्रापरस्या अप्रत्यक्षत्वस्यैवेति पाठः स्वरसः वर्धमानानुसारित्वेतु अपरस्य दिग्विशेषस्येति वा दिगन्तरस्येति वा व्याख्या द्रष्टव्या । तेन स्त्रीलिङ्गाभावोपपत्तिरिति बोध्यम् । वर्धमानानुसारेण उभयकर्मजसंयोगसाधनपूर्वकमन्यतरकर्मजोभयकर्मजयोः पार्थक्यानुपपत्तिमाशङ्क्य तत्परिहारद्वयमाह । यद्यपीत्यादिना अयं विभाग इतीत्यन्तेन । तत्र कस्य चिदिति । विरुद्धदिक्क्रियमल्लरूपाश्रयगतसंयोगस्य मल्लद्वयगतकर्माभ्यां विभागे सति नाशात्तत्संयोगस्य यावत्स्वाश्रयस्तन्निष्टविभागविरोधित्वं श्येनस्य स्थाणुना संयोगस्य तु श्येनमात्रकर्मणा जातस्य न विनष्ट विभागनाश्यत्वाद्यत्किञ्चिदाश्रयगतविभागविरोधित्वम् । प्रकारान्तरासम्भवादेवं विरोधित्वं वाच्यमिति प्रतिभाति । कस्यचित्संयोगस्य यावत् स्वाश्रयं विभागविरोधित्वमित्यादिवर्धमानोक्ति र्व्याख्येयास्ति । ..... सारेणाह । वस्तुतस्तु ययोरित्यादिनाऽवधेयमित्यन्तेन । मुरारिभट्टमतमाह । कथात्वेनेत्यादिना आहुरित्यन्तेन । मुरारिणोक्तप्रकारेणाशङ्क्यनिराकरोति । ननु नायमित्यादिनाऽप्रामाणिकत्वादीत्यन्तेन । कायक्षालनादीति । कायक्षालनादिकर्तव्यताविधिश्च नारं स्पृष्ट्वाऽस्थि सस्नेहं सवासा जलमाविशेत् । इत्यादिरूपो द्रष्टव्यः । अतिप्रसङ्गादितीत्यत्रेतिशब्दो हेतौ । अतो निमित्तं वाच्यमित्यर्थः ।

------------------------------------------------------------------------

एकस्मिञ्जात एवान्यः संयोगो जयते यदि

**एकस्मिञ्जात एवान्यः संयोगो जयते यदि**

### **सुधा**

अत एव विभागजोऽपि विभागो निरस्तः । द्विविधं हि तमाचक्षते । कारणाकारणविभागात्कारणविभागाच्चेति । तत्राद्यो यथा । हस्ततरुविभागात्कायतरुविभागः । द्वितीयो यथा । द्वितन्तुकावयवे तन्तौ कर्मोत्पन्नं तस्य तन्त्वन्तराद्विभागं करोति । विभागात्तन्त्वोः संयोगो नश्यति । ततो द्वितन्तुकविनाशः । तत इदानीं तन्त्वोर्वर्तमानो विभागः सक्रियस्यावयवस्य द्वितन्तुकसंयुक्ताकाशादिदेशाद्विभागं करोतीति ।

तत्राद्यस्तावदनुपपन्नः । हस्ततरुविभागातिरिक्तस्य कायतरुविभागस्यानुपलम्भात् । हस्तकर्मणा जनितो हि विभागो हस्तकाययोरभेदाद्धस्तकायगुणो भवति । त एव विवादाध्यासितो विभागो न कर्मासमवायिकारणकः कर्मैकार्थासमवेतत्वात् । शब्दवदित्यसिद्धतया निरस्तम् ।

द्वितीयस्त्वनुपपन्नतरः । तन्तुकर्मणैव तन्तोस्तन्त्वन्तरादाकाशादिदेशाच्च विभागोत्पत्युपपत्तौ क्रमकल्पनानुपपत्तेः । अन्यथाङ्गुलिकर्मणाङ्गुल्यन्तरादेव विभागो भवति आकाशादिदेशात्तु विभागा देवेति स्यात् ।

नन्वङ्गुलिकर्म अङ्गुलिविभागमाकाशादिविभागं च करोति । तयोर्विभागयोरविरुद्धत्वात् । तन्तुकर्म तु तन्त्वन्तरविभागमाकाशादिविभागं (च) न कर्तुमर्हति । तयोर्विभागयोर् द्रव्यारम्भकसंयोगविरोधित्वाविरोधित्वरूपविरोधात् । न ह्यविरुद्धात्कारणाद्धिरुद्धकार्योत्पत्तिः सम्भवतीति । मैवम् । एकस्मादेव कर्मणः संयोगविभागजननाभ्युपगमात् । तन्तुकर्मणा द्रव्यारम्भकानारम्भकतन्त्वन्तराकाशसंयोगजन्माङ्गीकाराच्च । अन्यथा कारणाकारणसंयोगजसंयोगवत्कारणमात्रसंयोगजोऽपि संयोगः स्वीकार्यः स्यात् ।

### **शेषवाक्यार्थचन्द्रिका**

अत एवेति । अवयवावयविनोरभेदेनावयवविभागस्यैवावयविविभागत्वाद् अवयवविभागातिरिक्तस्यावयविविभागस्य प्रमाणाभावेनासत्वादेवेत्यर्थः ॥ कारणविभागाच्चेति । कारणमात्रविभागाच्चेत्यर्थः ॥ हस्तेति । हस्तकर्मजनिताद्धस्ततरुविभागाज्जातः कायतरुविभागो हस्तस्य कायकारणत्वात्तरोश्च तदकारणत्वात्कायस्य च हस्तकार्यत्वात्तरोश्च तदकार्यत्वाद्भवति कारणाकारणविभागजः कार्याकार्यविभाग इत्यर्थः ॥ द्वितन्तुकावयवे तन्ताविति । द्वितन्तुकस्य पटस्यावयवभूते तन्तावित्यर्थः ॥ तन्त्वन्तरादिति । आरम्भकद्रव्यादित्यर्थः ॥ संयोगो नश्यतीति । द्रव्यारम्भकसंयोगो नश्यतीत्यर्थः । विभागस्य संयोगविरोधित्वात्तेन तन्नाश इत्यर्थ इति भावः ॥ तत इति । असमवायिकारणनाशे कार्यनाशस्यावश्यकत्वादिति भावः । एवं कर्मविशेषाद्धिभागविशेषस्ततो द्रव्यारम्भकसंयोगनाशस्तस्मादवयवविनाश इत्यस्तु, विभागजविभागस्य तु न काऽपि वार्तेत्यत आह तत इति ॥ सक्रियस्येति । यस्मिंस्तन्तौ कर्मोत्पन्नं तस्येत्यर्थः ॥ आकाशादिति । अनारम्भकदेशादित्यर्थः ॥ हस्तकर्मणेति । हस्तकर्मणा जनितो हस्तवृत्तिर्विभाग एव हस्तकाययोरभेदात्कायवृत्तिर्भवतीत्यर्थः ॥ अत एवेति । प्रमाणाभावेनावयवविभागातिरिक्तस्यावयविविभागस्यासत्वादेवेत्यर्थः ॥ असिद्धतयेति । हस्तकर्मणा सहैकार्थसमवेतस्य हस्तविभागस्यैव हस्तकाययोरभेदेन कायविभागतया कर्मैकार्थसमवेतत्वेन तदसमवेतत्वस्यासिद्धत्वादित्यर्थः ॥ तन्तुकर्मणैवेति । तन्त्वन्तरविभागजनकतन्तुकर्मणैवेत्यर्थः । क्रमकल्पनेति । द्वितन्तुकावयवे तन्तौ कर्मोत्पन्नं तस्य तन्त्वन्तराद्विभागं करोतीत्यादिना प्रागुपदर्शितक्रमकल्पनेत्यर्थः । तन्तुकर्मणस्तन्त्वन्तरादेव विभागजनकत्वं नाकाशादिदेशादिति विप्रतिपद्यमानं प्रत्यनिष्टमाह अन्यथेति । विशेषहेत्वभावादिति भावः ।

प्रतिबन्दीमूलभूतमविशेषं वैषम्योपदर्शनेन विघटयंस्तत्परिहारमाशङ्कते नन्विति । किमत्र कर्मणो विरुद्धकार्यद्वयमात्राजनकत्वमभिमतं किं वा विरुद्धविभागद्वयाजनकत्वमिति विकल्पद्वयं मनसि निधायाद्यं प्रत्याचष्टे एकस्मादिति । क्रिया क्रियातो विभागो, विभागात्पूर्वदेशसंयोगनाश उत्तरदेशसंयोगोत्पत्तिरिति तदभियुक्तोक्तेरिति भावः । एकस्यापि तन्तुकर्मणो विरुद्धसंयोगद्वयजनकत्ववद्विरुद्धविभागद्वयजनकत्वस्याप्युपपत्तेर्न द्वितीयोऽपीति भावेनैकस्य कर्मणो विरुद्धसंयोगद्वयजनकतायाः परेणाङ्गीकृततामाह तन्तुकर्मणेति । तन्तुकर्मणो द्रव्यारम्भकानारम्भकतन्त्वन्तराकाशसंयोगजनकत्वाङ्गीकारं विपक्षे बाधकोपदर्शनेनोपपादयति अन्यथेति । तन्तुकर्मण; संयोगजनकत्वाभाव इत्यर्थः । अयम्भावः । यथा हि हस्तकर्मणो हस्ततरुसंयोगजनकत्वेऽपि कायतरुसंयोगाजनकत्वात्त्वन्मते कायतरुसंयोगो न कर्मजः किन्तु हस्तकर्मजनितहस्ततरुसंयोगजन्यतया कारणाकारणसंयोगजन्यकार्याकार्यसंयोगरूपत्वात् संयोगजसंयोग एव । तथा तन्तुकर्मणस्तन्तोस्तन्त्वन्तरसंयोगजनकत्वेऽपि तन्त्वाकाशसंयोगजनकत्वाभावात् तन्त्वाकाशसंयोगोऽपि न कर्मजः । किन्तु तन्तुकर्मजन्यो यस्तन्तोस्तन्त्वन्तरेण संयोगस्तज्जन्यतया कारणमात्रसंयोगजन्यकारणाकारणसंयोगरूपत्वात्संयागजसंयोग एवेति विभागजविभागवत्संयोगजसंयोगस्याप्युक्तरूपेण द्वैविध्यप्रसक्त्या तदैकविध्यसिद्धान्तभङ्गप्रसङ्गात् । तत्संरक्षणाय तन्त्वन्तरसंयोगस्येव तन्त्वाकाशसंयोगस्यापि तन्तुकर्मजन्यत्वमेवाङ्गीकर्तव्यमिति युक्तमेव तत्प्रतिबन्द्या तन्तुकर्मण एव विरुद्धविभागद्वयजनकत्वमिति ।

### **परिमल** 

अत एवेति । अवयवावयविनोरभेदादेवेत्यर्थः ॥ द्वितन्तुकेति । द्वितन्तुकं यत्कार्यं तदवयवभूते तन्तावित्यर्थः ॥ आकाशादिदेशादिति । तथा च द्वितन्तुको यः पटस् तत्कारणीभूतयोस्तन्त्वोर्विभागाज्जातो विभागः कारणविभागाज्जातो विभाग इति ज्ञेयम् । अत एवेति हस्तकर्मणेत्यादिपूर्ववाक्योक्तस्य परामर्शः ॥ विवादाध्यासितो विभाग इति । कारणविभागाज्जातत्वेनोक्तो विभाग इत्यर्थः । कर्मैकेति । कर्मणा सहैकस्मिन्नर्थेऽसमवेतत्वादित्यर्थः ॥ संयोगविभागजननेति । उत्तरदेशसंयोगपूर्वदेशविभागयोर्गननाभ्युपगमादित्यर्थः॥ तन्त्वन्तराकाशसंयोगेति । तन्वन्तरसंयोगाकाशसंयोगयोर्जन्मेत्यर्थः ॥ अन्यथा कारणाकारणेति । कारणमात्रविभागजन्योऽपि विभागोऽस्तीति स्वीकार्य इत्यर्थः ।

### **यादुपत्यम्**

द्वितन्तुकावयव इति । द्वितन्तुकस्य पटस्यावयवभूते तन्तावित्यर्थः ॥ अन्यथा कारणाकारणेति । एवं तन्तुकर्मणैवोभयविभागोत्पत्तिसम्भवेऽपि यदि क्रमविरोधभयेन कल्पनया कारणविभागजोऽपि विभागः स्वीक्रियत इत्यर्थः ॥ कारणमात्रसंयोगजोऽपीति । तन्तोः कर्मणा आदौ तस्य तन्त्वन्तरसंयोगस्तेन च संयोगेन सक्रियस्य तन्तोस्तन्त्वन्तरावच्छिन्नाकाशसंयोगो जायत इत्यपि स्वीकार्यमित्यर्थः । अत्राप्येकेन कर्मणा विरुद्धयोः संयोगयोर्युगपदुत्पत्त्यसम्भवेन क्रमः कल्प्यत इति भावः ।

### **श्रीनिवासतीर्थीया** 

अत एवेत्युक्तं विशदयति हस्ततरुविभागातिरिक्तस्येत्यादिना ॥ भवतीति । तथा चाभेदेन हस्ततरुविभागस्यैव कायतरुविभागत्वात्तत्र च हस्तकर्मण एवासमवायिकारणत्वं न विभागस्येति भावः ॥ विवादाध्यासित इति । कायतरुविभाग इत्यर्थः । न कर्मासमावायिकारणक इति । किन्तु हस्ततरुविभागासमवायिकारणक इत्यर्थः ॥ कर्मैकार्थेति । कर्मणो हस्तनिष्ठत्वाद्विभागस्य च कायवृत्तित्वान्न कर्मैकार्थसमवेतत्वं कायतरुविभागस्येत्यर्थः । तथा च विभागासमवायिकारणकत्वमेव वक्तव्यमित्यर्थः ॥ शब्दवदिति । आद्यशब्दस्य संयोगविभागासमवायिकारणकत्वाद् द्वितीयादिशब्दस्य पूर्वशब्दासमवायिकारणकत्वेन साध्यमस्तीति ध्येयम् । अत एवेत्युक्तं विशदयति असिद्धतयेति । हस्तकाययोरभेदात्कायतरुविभागस्यैव हस्ततरुविभागत्वेन कर्मणश्च हस्तनिष्ठत्वात्कायविभागस्यापि हस्तनिष्ठत्वात्कर्मैकार्थसमवेतत्वमस्तीति स्वरूपासिद्धिरित्यर्थः। द्वितीयः कारणमात्रविभागजविभागः ॥ क्रमेति । तन्तुकर्मणा सक्रियस्य तन्तोस् तन्त्वन्तरान्निष्क्रियाद्विभागः, तस्मात्कारणमात्रविभागात्सक्रियस्य तन्तोस्तन्त्वन्तरावच्छिन्नाकाशविभाग इति क्रमेत्यर्थः । अन्यथा उक्तरीत्या क्रमकल्पने । आकाशादिदेशात्सक्रियस्याङ्गुलेर्निष्क्रियाङ्गुल्यवच्छिन्नाकाशदेशाद्विभाग इत्यर्थः । विभागाद् अङ्गुलिद्वयविभागात् ॥ इति स्यादिति । तथा च कारणमात्रविभागजोऽपि विभागः स्वीकार्य इति भावः ॥ अविरुद्धत्वादिति । अङ्गुलिद्वयसंयोगस्य वाऽङ्गुल्याकाशसंयोगस्य वा द्रव्यानारम्भकत्वेनाङ्गुलिद्वयविभागाकाशविभागयोरपि द्रव्यानारम्भकसंयोगविरोदित्वेन वक्ष्यमाणविरुद्धत्वाभावादिति भावः ॥ न ह्यविरुद्धात्कारणादिति । तन्तुकर्मरूपादविरुद्धात्कारणाद् उक्तप्रकारेण विरुद्धं यत्कार्यं तन्त्वन्तरविभागाकाशविभागरूपं तन्न भवतीत्यर्थः । अविरुद्धात्कारणाद्विरुद्धकार्यद्वयं न हि भवतीति नियमस्य स्थलद्वये व्यभिचारमाह एकस्मादेवेत्यादिना ॥ द्रव्यारम्भकेति । तन्तुकर्मणा जातस्तन्त्वन्तरसंयोगः पटरूपद्रव्यारम्भक इत्यर्थः ॥ संयोगविभागेति । तद्रूपविरुद्धकार्येत्यर्थः । द्रव्यारम्भकानारम्भकेति कार्ये विरुद्धत्वं दर्शयितुमुक्तम् ॥

### **वाक्यार्थरत्नमाला** 

कारणाकारणविभागादिति मूलम् । यद्यपि कारणविभागात् कारणाकारणविभागाच्चेत्यादि प्रशस्तदेवाचार्यादिकथितविभागे कारणविभागस्यैव प्रथमतो निर्देशोऽस्ति । तथापि तत्र प्रथमत्वेनोक्ते विचारबाहुल्यात्सूचीकटाहन्यायेन मूले अन्यथा निर्देशादिकमिति ज्ञेयम् । कारणमात्रविभागेत्यादिकिरणावलीगङ्गापुर्यनुसारेण मात्रपदान्तर्भावेन व्याचष्टे । कारणमात्रविभागाच्चेत्यर्थ इति । अत्र द्वितन्तुकावयव इत्यादि मूलग्रन्थः । अवयवकर्मावयवान्तरादेव विभागमारभते । पटावयवकर्मपटावयवान्तरादीत्यादिप्रशस्तपादभाष्याद्यनुसारेण ज्ञेयः । अवयवान्तरादित्यारम्भकमभिप्रेतीति किरणावल्यनुसारेण व्याचष्टे । आरम्भकद्रव्यादित्यर्थ इति । किरणावल्यां द्रव्यसाम्यस्य प्रकृतत्वेन तदनुसारेणारम्भकद्रव्यादित्येव व्याख्यानस्यावश्यकत्वेऽपि मूले तन्त्वन्तरादित्युक्तेस् तन्त्वन्तर रूपाद् आरम्भकद्रव्यादित्येतावतोऽर्थस्यात्रावश्यं वक्तव्यतया मूलगततन्त्वन्तरादित्येतन्मेलनेनैव तन्त्वन्तररूपारम्भकद्वयादिति टीकायामर्थकथनमभिप्रेतमिति ज्ञातव्यम् । द्रव्यारम्भकसंयोगविनाश इति प्रशस्तदेवोक्तयनुसारेण व्याख्याति । द्रव्यारम्भकेति । पटरूपद्रव्यारम्भकेत्येवार्थोऽत्राभिमतः । द्वितन्तुकपटस्यैव प्रकृतत्वेन द्रव्यमात्रस्याप्रकृतत्वादिति ज्ञेयम् । एवमिति । उक्तरीत्येत्यर्थः । अभियुक्तोक्तेरिति भाव इति । पूर्वदेशसंयोगनिवर्तकविभागं प्रति उत्तरदेशसंयोगं प्रति कर्मण एव कारणत्वम् एतद्वाक्येऽभिप्रेतम् । अन्यथा योजनायां विभागज एवोत्तरसंयोगः स्यादिति भावः । द्रव्यारम्भक संयोगेत्यादि मूले कारणमात्रविभागजविभागनिराकरणपरक्रियावैलक्षण्यादित्यादिवाचस्पतिव्याख्यानरूपतथापिया क्रिया द्रव्यानारम्भकसंयोगप्रतिद्वन्द्विनं विभागमारभत इत्यादिनिबन्धग्रन्थोऽप्यनुसृतोऽस्ति ।





------------------------------------------------------------------------

एकस्मिञ्जात एवान्यः संयोगो जयते यदि

**एकस्मिञ्जात एवान्यः संयोगो जयते यदि**

### **सुधा**

ननु संयोगस्य न स्वरूपतो विरोधोऽस्ति । यतो द्रव्यानारम्भकद्रव्यसमवेत एव संयोगो द्रव्यानारम्भकः । द्रव्यानारम्भकं च द्रव्यं सप्तविधम् । आरब्धद्रव्यमन्त्यावय विस्पर्शरहितं विनश्यदवस्थं विनश्यदवस्थसंयोगं निष्फलारम्भं विजातीयं चेति । ततः कर्मणैव संयोगद्वयजन्मोपपत्तिरिति । एवं तर्हि विभागयोरपि को विरोधः । द्रव्यारम्भानारम्भप्रयुक्तत्वाद्विरोधप्रतीतेः। तन्तुद्वयविभागजनकं तन्तुकर्म न तन्त्वाकाशविभागजनकं द्रव्यारम्भकसंयोगविरोधिविभागजनककर्मत्वाद् द्रव्यान्तरारम्भकसंयोगविरोधिविभागजनककर्मवद् इत्याभाससमानयोगक्षेमम् । तन्तुकर्म न तन्त्वन्तरविभागजनकं कर्मत्वात् सम्प्रतिपन्नकर्मवदित्यपि प्रयोगसम्भवात् तत्र प्रमाणबाध इति चेत् । सममन्यत्रापि । विभागद्वययौगपद्यानुभवात् । तन्तुकर्म आकाशविभागजनकं कर्मत्वादिति प्रतिपक्षश्च । आकाशविभागे विभागेन कर्तव्ये कर्मणो निमित्तत्वाभ्युपगमात्सिद्धसाधनमिति चेन्न । जनकशब्दस्यासमवाय्यर्थत्वात् ।

### **शेषवाक्यार्थचन्द्रिका**

ननु तन्तुकर्मणः संयोगद्वयजनकत्वप्रतिबन्द्या विभागद्वयजनकत्वमुपपादयितुमशक्यम् । संयोगद्वयस्य स्वरूपतोऽविरुद्धत्वेन तज्जनकत्वस्य कर्मणि विरुद्धत्वानापादकतयोक्तविभागद्वयस्य च विरुद्धत्वेन तज्जनकत्वस्य तदापादकतया वैषम्येण प्रतिबन्धीमूलभूताविशेषासिद्धेरित्याशयेन वैषम्यमाशङ्कते नन्विति ॥ स्वरूपत इति । स्वभावत इत्यर्थः । द्रव्यानारम्भकेति । उपलक्षणं चैतत् । द्रव्यारम्भकद्रव्यसमवेत एव संयोगो द्रव्यारम्भक इत्यपि द्रष्टव्यम् । ततश्च तन्तोस्तन्त्वन्तरेण संयोगस्य द्रव्यारम्भकद्रव्यसमवेतत्वप्रयुक्तमेव द्रव्यारम्भकत्वं, न स्वाभाविकम् । आकाश संयोगस्य च द्रव्यानारम्भकद्रव्यसमवेतत्वप्रयुक्तमेव द्रव्यानारम्भकत्वं न स्वाभाविकमिति न संयोगस्य स्वरूपतो विरोध इति भावः । नन्वनारब्धद्रव्यत्वादिविशिष्टेऽपि तन्त्वादौ वर्तमानो न सर्वः संयोगो द्रव्यारम्भक इति संयोगविशेषत्वेन द्रव्यारम्भकत्वम् । अनारम्भकसमवेतमात्रस्य व्यभिचारित्वात्स च विशेषो जातिरूप एवेति संयोगयोर्वैजात्यात् तज्जनककर्मणोरविरुद्धजातीयत्वमावश्यकमिति नैकस्य कर्मणो द्रव्यारम्भकानारम्भकसंयोगजनकत्वम् । अतः कारणमात्रसंयोगजन्य कारणाकारणसंयोगः स्यादेवेति चेन्न । सहकारिभेदसमवधानादेव तदुपपत्तौ वैजात्ये मानाभावात् । तथा च कर्मणो वैजात्यमसिद्धमिति एकस्यैव कर्मणस्तदुभयजनकत्वान्नोक्तविधसंयोगप्रसङ्ग इति ।

ननु भवेदाकाशसंयोगस्य द्रव्यानारम्भकद्रव्यसमवेततया द्रव्यानारम्भकत्वं, यद्याकाशस्य द्रव्यानारम्भकता स्यात् । सैव तु कुत इत्यतः स्पर्शरहितत्वादिति भावेन द्रव्यानारम्भकद्रव्यविभागमाह द्रव्येति ॥ आरब्धद्रव्यमिति । कार्यव्यापृतं तन्त्वादीत्यर्थः ॥ अन्त्यावयवीति । पटादीत्यर्थः ॥ स्पर्शरहितमिति । आकाशादिपञ्चकमित्यर्थः ॥ विनश्यदवस्थमित्यादि । एतदुभयरूपं तन्त्वादिकमेव द्रष्टव्यम् । निष्फलारम्भमिति । एतादृशं च द्रव्यं परमाणुद्वयारब्धे आदिकार्ये तृतीयः परमाणुः । द्व्यणुककार्ये च चतुर्थं द्व्यणुकम् । तत्र परमाणुद्वयारब्धे तत्कार्येश्वरापेक्षाबुद्धिजन्यपरमाणुगतद्वित्वसंख्ययैव ह्रस्वत्वाणुत्वरूपपरिमाणस्य द्व्यणुककार्ये चेश्वरापेक्षाबुद्धिजन्यद्व्यणुकगतत्रित्वसङ्ख्यैव महत्त्वदीर्धत्वरूपपरिमाणस्यारम्भसम्भवेन परमाणुकार्ये तृतीयपरमाणोर् द्व्यणुककार्ये च चतुर्थस्य द्व्यणुकस्यारम्भकताकल्पनस्य व्यर्थत्वादिति द्रष्टव्यम् ॥ विजातीयमिति । पार्थिवाप्यपरमाण्वोर्नैककार्यारम्भकत्वम् । तथा सति तत्कार्यस्य निर्गन्धत्वादिप्रसङ्गात् । पृथिवीत्वादिजातिसङ्कप्रसङ्गाच्चेति भवः ॥ तत इति । संयोगद्वयस्य स्वरूपतोऽविरुद्धत्वादित्यर्थः ।

एवं विभागयोरपि स्वरूपतोऽविरुद्धत्वेन तन्तुकर्मणैव तन्तोस्तन्त्वन्तरविभागस्येवाकाशादिदेशादपि तद्विभागस्य जननसम्भवात् क्व विभागजो विभाग इत्याशयेन प्रतिबन्दीमूलभूतमविशेषमेवोपपादयति एवं तर्हीति ॥ को विरोध इति । न स्वरूपतो विराधः किन्त्वौपाधिक एवेत्यर्थः । तत्कथमित्यत आह द्रव्येति । द्रव्यारम्भकसंयोगविरोधित्वतदनारम्भकसंयोगविरोधित्वरूपविरुद्धोपाधिद्वयप्रयुक्तत्वादित्यर्थः । द्वितन्तुकावयवे तन्तावुत्पन्नस्य कर्मणो विवक्षितविभागद्वयजनकत्वाभावस्यानुमानेन सिध्द्या न तन्तुकर्मणैव तदुत्पत्युपपत्तिरिति युक्तैव क्रमकत्पनेत्याशङ्कते तन्त्विति । द्रव्यारम्भकसंयोगविरोधिविभागजनकमित्यर्थः ॥ नेति । नानारम्भकसंयोगविरोधिविभागजनकमित्यर्थः । अत्र तन्तुकर्मणो द्रव्यारम्भकसंयोगविरोधिविभागजनकत्वे सति तदनारम्भकसंयोगविरोधिविभागजनकत्वाभावो न साधयितुं शक्यते । परं प्रति दृष्टान्ताभावात् । अनारम्भकसंयोगविरोधिविभागजनकत्वाभावमात्रसाधने च न विभागद्वयजनकत्वाभावसिद्धिर् इत्यत उभयजनकत्वाभावसिद्ध्यर्थं तन्तुद्वयविभागजनकत्वस्य साध्यकोठ्यनन्तभावमङ्गीकृत्य पक्षविशेषणत्वमाश्रितम् । ततश्च पक्षतावच्छेदकसामानाधिकरण्येन साध्यसिद्ध्या तन्तुकर्मणो विवक्षितविभागद्वयजनकत्वाभावसिद्धिरिति द्रष्टव्यम् ॥ द्रव्येति । अत्र द्रव्यानारम्भकसंयोगविरोधिविभागजनकतन्तुकर्मणि आकाशादिविभागजनके व्यभिचारवारणाय द्रव्यारम्भकसंयोगविरोधीति विभागविशेषणम् ॥ द्रव्यान्तरेति । घटादीत्यर्थः । दूषयति आभासेति । तदेवोपपदयति तन्तुकर्मेति ॥ सम्प्रतिपन्नेति । द्रव्यान्तरारम्भकसंयोगविरोधिविभागजनककर्मवदित्यर्थः । बाधितत्वाबाधितत्वाभ्यां वैषम्येणाविशेषासिद्धेः कथं साम्यमित्याशङ्कते तत्रेति ॥ सममिति । तथा चात्रापि प्रमाणबाधादविशेष एवेति भावः । प्रमाणबाधमेवोपपादयति विभागद्वयेति ॥ तन्तुकर्मेति । अत्रापि तन्तुद्वयविभागजनकमिति पक्षविशेषणं द्रष्टव्यम् । ततश्च पक्षतावच्छेदकसामानाधिकरण्येन साध्यसिद्ध्या द्वितन्तुकावयवतन्तुकर्मण एव तन्त्वन्तरादाकाशादिदेशाच्च विभागजनकत्वप्राप्तेरुद्देशसिद्धिविरोधित्वाद् युक्तमस्य सत्प्रतिपक्षत्वमिति भावः । कर्मत्वादित्यतः परमङ्गुलीकर्मवदिति शेषः । सिद्धसाधनताग्रस्तत्वेनातुल्यबलत्वान्न सत्प्रतिपक्षत्वमिति शङ्कते आकाशेति ।

### **परिमल** 

आरब्धद्रव्यमिति बहुव्रीहिः । निष्फलारम्भमिति । कपालद्वयेनैव घटारम्भे तृतीयकपालो निष्फलारम्भद्रव्यम् । द्वाभ्यामेव परमाणुभ्यां द्व्यणुकोत्पत्तौ तृतीयपरमाणुर्निष्फलारम्भद्रव्यमित्येवं ज्ञेयम् ॥ विजातीयमिति । आप्यपरमाण्वादिकं पार्थिवद्व्याणुकाद्यनारम्भकमिति ज्ञेयम् । एवं चाकाशस्य निःस्पर्शकत्वेन द्रव्यानारम्भकत्वात्तंत्वन्तरसंयोगाकाशसंयोगयोरारम्भकत्वानारम्भकत्वरूपविरोधस्यारम्भकानारम्भकद्रव्यसमवेतत्वेन सोपाधिकतया स्वाभाविकत्वाभावात्तदुभयजन्माङ्गीकारो न युक्तः विभागद्वयजन्माङ्गीकारस्तु युक्त इति शङ्काभिप्रायः ॥ तन्तुद्वयेति कर्मान्तं पक्षः। न तन्त्वित्यादि साध्यम् । द्रव्येति । द्रव्यारम्भको यः संयोगस्तद्विरोधी यो विभागस् तज्जनककर्मत्वादित्यर्थः । अदृष्टादावव्यभिचाराय कर्मपदम् । तन्त्वन्तरसंयोगजनके तन्त्वाकाशविभागजनके तन्तुकर्मण्यव्यभिचाराय द्रव्यारम्भकसंयोगविरोधीति विशेषणम् ॥ द्रव्यान्तरेति । घटारम्भक इत्यर्थः ॥ इत्याभासेति । इति परकीयानुमानं वक्ष्यमाणाभाससमानमित्यर्थः । आभासप्रयोगमेवाह तन्तुकर्मेति ॥ सम्प्रतिपन्नकर्मवदिति । घटकर्मवदित्यर्थः । सममित्युक्तं बाधकप्रमाणं दर्शयति विभागद्वयेति । तन्त्वन्तराकाशादिभागद्वयेत्यर्थः । कर्मत्वादिति । कर्ममात्रस्य स्वाश्रयवस्तुन आकाशप्रदेशाद्विभागजनकत्वेन सिद्धोऽनुबन्ध इति दृष्टान्तानुक्तिः ॥ विभागेनेति । प्रागुक्तकारणविभागे(नाङ्गीक)न कर्तव्ये सतीत्यर्थः ।

### **यादुपत्यम्**

ननु यः क्रमकल्पको विरोधः स स्वाभाविक एव विवक्षितः नोपाधिकः । प्रकृतसंयोगयोश्च न स्वाभाविको विरोधः किन्त्वौपाधिकोऽतस्तयोर्न क्रमेणोत्पत्तिर्येन कारणमात्रसंयोगजोऽपि संयोगः स्वीकार्य इत्याशङ्कते ननु संयोगस्येति ॥ स्वरूपत इति स्वभावत इत्यर्थः । द्रव्यानारम्भकेत्युपलक्षणमेतत् । यतो द्रव्यारम्भकद्रव्यमात्रसमवेत एव संयोगो द्रव्यारम्भक इत्यपि ग्राह्यम् । तथा च तन्तोस्तन्त्वन्तराकाशसंयोगयोर्द्रव्यारम्भकत्वानारम्भकत्वे द्रव्यारम्भकद्रव्यमात्रसमवेतत्वद्रव्यानारम्भकद्रव्यसमवेतत्वरूपोपाधिप्रयुक्ते इत्युक्तं भवति । ननु द्रव्यानारम्भकद्रव्यत्वं कथमाकाशस्योच्यतेऽन्त्यावयविन एव तथात्वप्रसिद्धेरित्यत आह द्रव्यानारम्भकं चेति । तथा चाकाशस्यापि स्पर्शरहितत्वाद् द्रव्यानारम्भकत्वमुपपन्नमिति भावः ॥ निष्फलारम्भमिति । यथाऽऽदिकार्यारम्भकत्वं न तृतीयस्य परणाणोर्द्वाभ्यामेव परमाणुभ्यामादिकार्यारम्भसम्भवात् । तत्परिमाणस्य च ह्रस्वत्वरूपस्य परमाणुद्वित्वसङ्ख्ययैवोत्पत्तेरतस्तत्र तृतीयस्य परमाणोरारम्भकत्वकल्पनं निष्फलमिति ज्ञातव्यम् ॥ विजातीयमिति । पार्थिवाप्यपरमाणुद्वयं नैककार्यारम्भकं जातिसाङ्कर्यापत्तेरिति भावः ॥ को विरोध इति । तथा चासिद्धिरिति भावः । द्रव्यारम्भानारम्भेति । द्रव्यारम्भकसंयोगविरोधित्वतदनारम्भकसंयोगविरोधित्वरूपविरुद्धोपाधिद्वयप्रयुक्तत्वादित्यर्थः ॥ द्रव्यारम्भकेति । तन्त्वन्तरासंयुक्ततन्तुकर्मणि तन्त्वाकाशविभागजनके व्यभिचारवारणाय द्रव्यारम्भकसंयोगविरोधीति विभागविशेषणम् ॥ द्रव्यान्तरेति । घटारम्भकेत्यर्थः ।

### **श्रीनिवासतीर्थीया** 

नन्विति । तन्त्वन्तरसंयोगाकाशसंयोगयोरुभयोरपि निष्क्रिये तन्तौ सहावस्थानदर्शनादिति भावः ॥ को विरोध इति । सक्रियतन्त्वन्तरनिष्ठविभागाकाशविभागयोरुभयोरपि निष्क्रिये तन्त्वन्तरेऽपि द्विष्ठत्वेन सहदर्शनेन स्वरूपतोऽविरोध इत्यर्थः । नन्वेवमुक्तविभागयोरविरोधे तत्र विरोधप्रतीतिः कथमित्यतो विरुद्धोपाधिद्वयनिबन्धनैवेत्याह द्रव्यारम्भेति । तथा च तन्तुकर्मणैव सक्रियस्य तन्तोस्तन्त्वन्तराकाशविभागौ युगपदेव भवतः नोक्तक्रमेण, येन कारणमात्रविभागजोऽपि विभागः स्वीकार्यः स्यादित्याशयः । तन्तुकर्मणो नोभयविभागजनकत्वं किन्त्वेकविभागजनकत्वमेवेत्याशङ्कते तन्तुद्वयेत्यादिना ॥ तन्त्वाकाशविभागेति । तन्तुविभागाकाशविभागेत्यर्थः । अत्र पक्षे विशेषणबलात्तन्तुद्वयविभागजनकत्वे सत्यप्याकाशविभागजनकत्वाभाव एव एकसत्त्वे द्वयमिह नास्तीति प्रतीत्या साध्यत इति ज्ञेयम् । द्रव्यान्तरं घटादि । तदारम्भको यः संयोगः कपालद्वयसंयोगस्तद्विरोधिविभागजनकं यत्कपालगतं कर्म तद्वदित्यर्थः । इति अनुमानम् । आभाससमानयोगक्षेमत्वमेव दर्शयति तन्त्विति । सम्प्रतिपन्नकर्म घटादिकर्म । तत्र प्रयोगे । अन्यत्र त्वदनुमाने । तदेवोपपादयति विभागद्वयेति । तन्तुद्वयविभागाकाशविभागेत्यर्थः । कर्मत्वादित्यत्राङ्गुलिकर्मवदिति शेषः । विभागेन तन्तुद्वयरूपकारणमात्रविभागेन । कर्मणस् तन्तुनिष्ठस्येति शेषः । सिद्धसाधनं सत्प्रतिपक्षानुमानमिति शेषः ॥

### **वाक्यार्थरत्नमाला** 

द्रव्यानारम्भकेतीति प्रतीकोपादानम् । वर्धमानानुसारेणाशङ्क्य निषेधति । नन्वित्यादिना । अनारब्धद्रव्यत्वादिविशिष्टेऽपीति । आरब्धद्रव्यत्वादिसप्तविधानारम्भकत्वशून्येऽपीत्यर्थः । तंत्वादावित्यादिपदेन कपालादिपरिग्रहः । सर्वः संयोग इति । द्रव्यारम्भात्पूर्वं तन्त्वादौ विद्यमानत्वेनानुभवसिद्धः सर्वोऽपि संयोग इत्यर्थः । कुविन्दादिव्यापारसाध्यसंयोगविशेषस्यैव द्रव्यारम्भकत्वादिति भावः । संयोगविशेषत्वेनेति । तन्त्वादिगतनानाविधसंयोगेषु आरम्भकद्रव्यसमवेतत्वसत्वेऽपि द्रव्यारम्भकत्वाभावेन द्रव्यारम्भकद्रव्यसमवेतत्वस्य व्यभिचारितया द्रव्यारम्भकत्वप्रयोजकत्वानुपपत्तेरिति भावः । आरम्भकत्वमित्यतः परं वाच्यमिति शेषः । ननु तथापि द्रव्यानारम्भकासमवेतत्वमात्रस्यैव तत्र प्रयोजकत्वोपपत्तेर्न संयोगविशेषत्वस्य तत्र प्रयोजकत्वमित्यतस्तस्यापि उक्तस्थल एव व्यभिचारान्न तत्र प्रयोजकत्वं युक्तमित्याह । अनारम्भकासमवेतमात्रस्येति । तदसमवेतत्वमात्रस्येत्यर्थः । अत्र त्वप्रत्यययुक्तः पाठः स्वरसः । सहकारिभेदेति । परोत्पादक सहकारविशेषसमवहितस्य तंत्वादिसंयोगमात्रस्यैव द्रव्यारम्भकत्वोपपत्तौ तद्वैजात्यकल्पनेमानाभावादित्यर्थः । तंत्वादि गतनानासंयोगेषु सहकारिसमवहितत्वाभावादेव विशिष्ठसंयोगत्वाभावान्न व्यभिचारः । सहकारिविशेषसमवहितत्वे सति द्रव्यारम्भकसमवेतत्वस्यैव द्रव्यारम्भकताप्रयोजकत्वादिति भावः । अनारम्भकं च द्रव्यं सप्तविधमिति मूलम् । ..... वात्स्यायनभाष्याद्यनुसारेण किरणावल्यां त्रैविध्याभिधानादिति बोध्यम् । तन्तुद्वयविभागजनकं कर्मेत्यादौ निबन्धादिकमनुसृत्य विचारष्टीकायाम् । तन्तुद्वयविभागजनकमित्येतावद्य्वाचष्टे द्रव्यारम्भकेति । पुञ्जस्थलेहि द्रव्यानारम्भकोऽपि तन्तुद्वयसंयोगोऽस्ति । तद्विरोधितन्तुद्वयविभाग जनकतन्तुकर्मणश्चाङ्गुलिविभागजनकतत्कर्मतुल्यतया तन्त्वाकाशविभागजनकत्वेन तदभावे साध्ये बाधप्रसङ्ग इत्यत इदं व्याख्यानम् । एवं च तत्कर्मणो द्रव्यारम्भकसंयोगविरोधिविभागजनकत्वाभावान्न पक्षतेति न बाध इति भावः । उक्तार्थस्पष्टीकरणायैव अवतारिकायां द्वितन्तुकावयव इति विशेषणम् । इदं च विवक्षितसाध्यान्तर्गतभागसङ्ग्रहाय तन्तुद्वयविभागस्य द्रव्यारम्भकसंयोगविरोधित्वेनोपादानम् । न तु संपूर्वविशेषणार्थोयम् । अन्यथाविशेषणासिद्धिप्रसङ्गः । तन्तुकर्मणि घटारम्भकसंयोगविरोधिविभागजनकत्वादेरभावादिति द्रष्टव्यम् । नानारम्भकेति । अत्र विवक्षितसाध्यलाभाय तन्त्वाकाशविभागस्य द्रव्यानारम्भकसंयोग विरोधिविभागत्वेन कीर्तनमात्रे तात्पर्यम् । न तु संपूर्णसाध्यार्थोयम् । तथा सति तन्तुद्वयविभागजनककर्मण इव घटाद्यारम्भककपालादिद्वयविभागजनककर्मणोऽपि उक्तविभागजनकत्ववादिनं प्रति तदभावस्यासिध्या दृष्टान्तस्य साध्यवैकल्पप्रसङ्गात् । अत एव वक्ष्यति । परं प्रति दृष्टान्ताभावादिति । एवं च पररूपद्रव्यारम्भकतन्तुद्वयसंयोगविरोधि तन्तुद्वयविभागजनकंतन्तुकर्म पक्षः । द्रव्यानारम्भकसंयोगविरोधितन्त्वाकाश विभागजनकं नेति प्रतिज्ञार्थ उक्तो भवतीति । ज्ञातव्यम् ।

अत्र तन्तुकर्मण इत्यादि । अत्र सत्यन्तस्याभावविशेषणताङ्गीकारेण जनकत्वविशिष्टजनकत्वाभावरूपं साध्यं न साधयितुं शक्यमित्यर्थः । ननु जनकत्वविशेषणताङ्गीकारेणोभयभावसाधनस्य कर्तुमशक्यत्वमित्यर्थः । तथा सति तादृशसाध्याभावस्य कपालद्वयविभागकारणकर्मण्यपि सत्वेन तस्यैवोभयसंप्रतिपन्नदृष्टान्ततया तदभावासिद्धिप्रसङ्गात् । किञ्च मूलकृतो जनकत्वान्त जनकत्वाभावान्तं चेत्यनयोरेव साध्यताऽत्राभिप्रेता । तदुभयजनकत्वाभावरूपविशिष्टाभावसाध्यकस्य प्रयोगस्य विमतं कर्मेत्यनेनोत्तरत्र पृथगेव निराकरणात् । अत एवोत्तरानुमाने कर्मत्वमात्रस्यैव हेतुता अङ्गुलीकर्मैवोभयाभावदृष्टान्तः । विमतत्वेनैव पक्षीकारः कर्मणः । अत्र चानुमाने आरम्भकेत्यादि हेतुरङ्गुलिकर्मव्यावृत्त एव । दृष्टान्तश्च तादृशहेतुमानेवेत्यादि वैषम्यम् । मूले एवं चाभावविशेषणत्वमेवाङ्गीकृत्य व्याख्यानं कार्यम् । तदर्थं च विभागद्वयजनकत्वाभावसिद्धिरित्यादौ पर्यवसानगतिरेव वक्ष्यमाणरीत्या ध्येयेति ध्येयम् । अत्र द्रव्याख्यानारम्भकेति । यस्तंतुराकाशे घटादिसंयुक्तस्मिन्कर्मणि उत्पन्ने तेन कर्मणा आकाशादिविभागो भवति । सः द्रव्यानारम्भकसंयोगविरोधीति तत्र व्यभिचार इत्यर्थः । अन्यथा कर्मणस्तंत्वाकाशविभागजनकत्वस्वीकारे अनुमानवैय्यर्थ्यम् । विरुद्धार्थत्वं चेत्यादि दोषप्रसङ्गः। यद्वा उत्तरविभागे कर्मणो निमित्तत्वमस्तीति वक्ष्यमाणरीत्या तत्र व्यभिचारो बोध्यः । अन्यथाख्यात्युक्तं च एतेन निरस्तमिति ध्येयम् । आकाशविभाग इति । ननु यद्याकाशविभागः कर्मोत्पन्नेन विभागेन कारितस्तर्हि अन्यथासिद्धत्वेन कर्मणो न कारणत्वमात्रमिति । तद्विशेषसामान्यनिमित्तता दूरनिरस्ता । अथ निमित्तशब्दो न निमित्तकारणपरोऽपि तु प्रयोजकपरस्तर्हि परिहारे अनन्यथासिद्धिघटितकारणत्वमात्रस्यैव कर्मव्यावृत्यर्थतया विवक्षणीयताया वक्तव्यत्वेनासमवायित्वपर्यन्तधावनानर्थक्यप्रसङ्गादिति चेत्सत्यम् । तथाकारणत्वमात्राभावस्य स्पष्टत्वाच्छिष्यैरेव स ऊह्यतामिति भावेन वस्तुगत्या प्रकृते विवक्षितार्थाभिधानं मूलकृता कृतमित्यदोषः । स्पष्टश्चायमविशिष्टोऽर्थः । उत्तरविभागेनिमित्तं कारमित्याद्याशङ्कासमाधानाभ्यां मूल इति ध्येयम् ।

  

------------------------------------------------------------------------

एकस्मिञ्जात एवान्यः संयोगो जयते यदि

**एकस्मिञ्जात एवान्यः संयोगो जयते यदि**

### **सुधा**

एतेन विमतं कर्म द्रव्यारम्भकसंयोगविरोधितदविरोधिविभागजनकं न भवति कर्मत्वादिति निरस्तम् । विमतं कर्म द्रव्यारम्भकानारम्भकसंयोगारम्भकं न भवति कर्मत्वात् । श्येनकर्मवदित्याभासतुल्यत्वात्सत्प्रतिपक्षत्वाच्च । यदाकाशविभागजनकं कर्म न तद्द्रव्यारम्भकसंयोगविरोधिविभागजनकं यथाङ्गुलिकर्मेति व्याप्तेस्तन्तुकर्मणो गगनविभागजनकत्वे तन्त्वन्तरविभागजनकत्वं न स्यादिति चेन्न । यद्यत्प्रदेशविभागजनकं न भवति न तत्तत्प्रदेशस्थद्रव्यविभागजनकमिति व्याप्तेराकाशदेशविभागाजनकत्वे तन्त्वन्तरादपि विभागजनकं न स्यादिति प्रतिप्रसङ्गसम्भवात् ।

किञ्च तन्तोराकाशविभागो यदि विभागजो न तु कर्मजस्तदा सकर्मकस्येवाकर्मकस्यापि कुतो न स्यात् । विभागस्योभयत्रापि साम्यात् । उत्तरविभागे कर्म निमित्तकारणमित्यतो नेति चेन्न । आद्यविभागजननेनैवोपक्षीणस्य कारणत्वानवधारणात् । अवधारणे वाऽसमवायित्वस्य अनिवारणात् । अन्यथा तल्लक्षणस्यातिव्याप्तेरित्यलं विस्तरेण ॥

### **शेषवाक्यार्थचन्द्रिका**

विमतं कर्मेति । द्वितन्तुकावयवे तन्तावुत्पन्नं कर्मेत्यर्थः । अत्राप्यङ्गुलीकर्मवदिति शेषो द्रष्टव्यः ॥ आभासतुल्यत्वादिति । ततश्च तन्तुकर्मणस्तन्त्वाकाशसंयोगा जनकत्वात् तन्तुकर्मजन्यतन्त्वन्तरसंयोगजन्यतया कारणमात्रसंयोगजन्यकारणाकारणसंयोगोऽपि स्यादिति भावः ॥ सत्प्रतिपक्षत्वाच्चेति । द्रव्यारम्भकसंयोगविरोधिविभागजनकं तन्तुकर्म तदविरोधिविभागजनकं कर्मत्वादङ्गुलीकर्मवदिति सत्प्रतिपक्षत्वाच्चेत्यर्थः । अत्र च पक्षतावच्छेदकसामानाधिकरण्येन साध्यसिध्द्या पूर्वानुमानसाध्यविपरीतविषयकत्वलाभात्सत्प्रतिपक्षत्वमित्यवधेयम् । तर्कपराहतत्वापराहतत्वाभ्यामनुमानद्वयस्य वैषम्यान्न प्रतिपक्षत्वमित्याशयेन विभागद्वयजनकत्वसाधकानुमानस्य तर्कपराहतिमाशङ्कते यदितिप्रतिप्रसङ्गेति । ततश्च विभागद्वयजनकत्वाभावसाधकानुमानस्यापि तर्कपराहतत्वाद्युक्तमस्य सत्प्रतिपक्षत्वमिति भावः । तन्त्वाकाशविभागस्य द्वितन्तुकावयवतन्तुकर्मजन्यत्वेऽतिप्रसङ्गपरिहारं वदन्नेव तन्तुद्वयविभाग जन्यत्वे तस्यातिप्रसङ्गमप्याह किञ्चेति ॥ तन्तोरिति । द्वितन्तुकावयवतन्तोरित्यर्थः ॥ विभागज इति । तन्तुकर्मोत्पन्नतन्तुद्वयविभागज इत्यर्थः । न त्विति । न तु तन्तुकर्मज इत्यर्थः ॥ सकर्मकस्येवेति । यस्मिंस्तन्तौ कर्मोत्पन्नं तस्येवेत्यर्थः ॥ अकर्मकस्यापीति । यस्मिंस्तन्तौ कर्मद्वयविभागजनकं कर्म नोत्पन्नं तस्यापीत्यर्थः । विभागस्येति । तथा च कर्मजन्यत्वे तस्य जनकीभूतकर्मण एकमात्रवृत्तितयोभयावृत्तित्वादेकमात्रवृत्तित्वसम्भवेऽपि विभागजत्वे तस्योभयवृत्तितया तज्जन्याकाशविभागस्याप्युभयवृत्तित्वावश्यम्भावादिति भावः ॥ उत्तरविभाग इति । सक्रियस्य तन्तोर्द्वितन्तुकसंयुक्ताकाशदेशविभाग इत्यर्थः । तथा च निमित्तकारणीभूतकर्मसद्भावात्सकर्मके तन्तौ विभागेन विभागोत्पत्तावपि अकर्मके तन्तौ निमित्तकारणकर्माभावेन विभागेन नाकाशविभागजननप्रसङ्ग इति भावः ॥ आद्यविभागजननेनैवेति । तन्तुद्वयविभागजननेनैवेत्यर्थः ॥ अनवधारणादिति । अन्यथासिद्धत्वादिति भावः । नन्वेवं सत्युत्तरदेशसंयोगोत्पत्तावपि तस्य हेतुत्वं न स्यात् । विभागजनकतयाऽन्यथासिद्धेस्तत्रापि वक्तुं शक्यत्वात् । यदि न तस्य विभागजननेनोपक्षयस्तर्हि नोत्तरविभागेऽपि तस्योपक्षय इति कथं न कारणत्वं तत्रेत्यत आह अवधारणे वेति । एतच्च विभागद्वयस्य पौर्वापर्यमभ्युपेत्योक्तम् । वस्तुतस्तु विभागद्वययौपगद्यानुभवात्तत्पौर्वापर्यमेवासिद्धिमिति नाद्यविभागजनकतया तस्योपक्षीणत्वमिति द्रष्टव्यम् ॥ असमवायित्वस्येति । तल्लक्षणाक्रान्तत्वादिति भावः । तल्लक्षणाक्रान्तस्याप्यसमवायित्वाभावे दूषणमाह अन्यथेति । ननु कर्मविशेषव्यावृत्तस्यैव तल्लक्षणस्य करणान्न तस्य तत्रातिव्याप्तिरित्यत आह अलमिति । तथा सत्यन्योन्याश्रयः स्यादिति भावः ॥

### **परिमल** 

एतेनेत्युक्तं व्यनक्ति विमतं कर्म द्रव्यारम्भकानारम्भकेत्यादिना । परेण हि तन्तुकर्मणस्तन्त्वन्तरसंयोगमाकाशसंयोगं च प्रत्यसमवायिकारणत्वमङ्गीकृतम् । तादृशविभागद्वयं प्रति तु तथात्वं नोपेतम् । तथा च विभागद्वयाजनकत्ववत् संयोगद्वयाजनकत्वस्यापि सुसा(धन)ध्यत्वादाभाससाम्यमित्यर्थः ॥ सत्प्रतिपक्षत्वाच्चेति । विमतं कर्म प्रागुक्तविभागद्वयजनकं द्वितन्तुकपटावयवकर्मत्वात् तादृशसंयोगद्वयजनककर्मवदित्यपि प्रयोगसम्भवादिति भावः । प्रतिपक्षानुदयमाशङ्कते यदाकाशेति ॥ इति व्याप्तेरिति । यथाङ्गुलिकर्मेति दृष्टान्तसम्भवादिति भावः ॥ सकर्मकस्येवाकर्मकस्यापीति । सक्रियस्येवाक्रियस्यापीत्यर्थः । तन्तोरिति विशेष्यानुकर्षः ॥ विभागस्येति । तन्त्वकाशविभागस्य तन्तुकर्मणि सत्यसति चोभयत्र साम्यादित्यर्थः । यद्वा तन्तुद्वयविभागजनकस्य तन्त्वाकाशविभागजनने कर्मसत्वासत्वयोः साम्यादित्यर्थः ॥ उत्तरविभाग इति । तन्त्वाकाशविभाग इत्यर्थः । यद्वा सकर्मकस्य श्येनस्येवाकर्मकस्यापि स्थाणोरित्यर्थः । उभयत्र श्येने स्थाणौ चेत्यर्थः ॥ नेति चेदिति । अकर्मकस्यापि कुतो न स्यादिति दोषो न चेदित्यर्थः । असमवायित्वस्येति पदच्छेदः । समवायिकारणप्रत्यासन्नत्वादिलक्षणसम्भवादिति भावः ॥ संयोगविभागयोरवान्तरभेदनिरासः ।

### **यादुपत्यम्**

सत्प्रतिपक्षत्वाच्चेति । द्रव्यारम्भकसंयोगविरोधिविभागजनकं तन्तुकर्म तदविरोधिविभागजनकं कर्मत्वादङ्गुलिकर्मवदिति सत्प्रतिपक्षत्वाच्चेत्यर्थः । अत्र पक्षतावच्छेदकसामानाधिकरण्येन साध्यसिद्धेः पूर्वानुमानसाध्यविपरीतविषयकत्वात् तत्सत्प्रतिपक्षतेति ज्ञातव्यम् । एवं च तन्तुकर्मणि द्रव्यारम्भकसंयोगविरोधितदविरोधिविभागद्वयजनकत्वं पूर्वसाध्यविपरीतं न साधयितुं शक्यं, परं प्रति दृष्टान्ताभावादतः कथं सत्प्रतिपक्षतेति शङ्कानवकाशः । सकर्मकस्येवेत्यत्र तन्तोरिति वर्तते ॥ एवमग्रेऽपि अकर्मकस्येत्यत्रापि तन्तोरिति ज्ञातव्यम् । उत्तरविभाग इति । सक्रियस्य तन्तोर्द्वितन्तुकसंयुक्ताकाशदेशविभाग इत्यर्थः । तथा च क्रिये तन्तौ नाकाशविभागो विभागेन जायते । निमित्तकारणरूपकर्माभावादिति भावः ।

### **श्रीनिवासतीर्थीया** 

विमतं कर्मेति । तन्तुकर्मेत्यर्थः । एकसत्त्वे द्वयमिह नास्तीति द्वित्वावच्छिन्नाभावाङ्गीकारेण तन्तुकर्मणो द्रव्यारम्भकसंयोगभूततन्तुद्वयसंयोगविरोधिभूततद्विभागजनकत्वेऽप्याकाशसंयोगस्य द्रव्यानारम्भकत्वेन द्रव्यारम्भकसंयोगाविरोध्याकाशविभागजनकत्वं नास्तीति तदुभयविभागजनकं न भवतीति साध्यं युक्तमिति ज्ञेयम् । अत्राङ्गुलिकर्मदृष्टान्तस्तत्राङ्गुलिद्वयसंयोगस्य द्रव्यानारम्भकत्वेन द्रव्यारम्भकसंयोगविरोधिविभागजनकत्वाभावात् । तदनारम्भकाकाशसंयोगविरोधि तद्विभागजनकत्वाभावाच्चोभयजनकत्वाभावोऽस्तीति तत्र साध्यं ज्ञेयम् । विमतं कर्म तन्तुकर्म श्येनकर्मवदिति दृष्टान्तो ज्ञातव्यः । अत्रापि तन्तुकर्मणो द्रव्यारम्भकतन्तुद्वयसंयोगारम्भकत्वेऽपि द्रव्यानारम्भकाकाशसंयोगजनकत्वाभावेनोभयारम्भकत्वाभावोपपादनं ज्ञेयम् । श्येनकर्मणि दृष्टान्तेऽपि द्रव्यानारम्भकश्येनस्थाणुसंयोगारम्भकत्वे सत्यपि द्रव्यारम्भकसंयोगारम्भकत्वं नास्तीत्युभयारम्भकत्वा भावो ज्ञेयः । आभासतुल्यत्वादित्यनेन एतेनेत्युक्तं विवृतं भवति । तर्कपराहतिमाशङ्कते यदिति । तर्केऽप्रयोजकतापरिहाराय यदा काशेत्यादिना व्याप्तिरुच्यत इति व्याख्येयम् ॥ अङ्गुलिकर्मवदिति । तत्र अङ्गुल्यन्तरावच्छिन्नाकाशविभागजनकत्वमस्ति । तथाऽङ्गुलिद्वयसंयोगस्य द्रव्यानारम्भकत्वेन तदारम्भकसंयोगविरोधिविभागजनकत्वाभावेन साध्यमस्तीति ज्ञेयम् ॥ तन्त्वन्तरविभागेति । द्रव्यारम्भकसंयोगविरोधिभूतेत्यर्थः । अनेनैव न्यायेनोत्तरवाक्यमपि व्याख्येयम् । अजनकत्वे तन्तुकर्मण इति वर्तते । तन्त्वन्तरात् तत्प्रदेशस्य द्रव्यभूतात् ॥ तन्तोरिति । द्वितन्तुकावयवभूतस्य तन्तोरित्यर्थः ॥ आकाशविभाग इति । द्वितन्तुकसंयुक्ताकाशदेशविभाग इत्यर्थः । विभागजः सक्रियतन्तुनिष्ठविभागजः । न कर्मजस् तन्तुकर्मजो न भवतीत्यर्थः ॥ सकर्मकस्येति । सकर्मकस्य तन्तोराकाशविभागो यथा सक्रियतन्तुनिष्ठविभागाद्भवति, तथाऽकर्मकस्य यस्तन्तुराकाशसंयुक्तः संस्तथैवास्ते तस्याक्रियस्यापि तन्तोराकाशाद्विभागः कस्मान्न भवतीत्यर्थः । नन्वसवायिकारणभूतविभागस्य सक्रिये तन्तावेव सत्त्वेन तत्रैवाकाशदेशविभागो जायते, न निष्क्रिये तन्तौ, तत्रासमवायिकारणविभागस्याभावादिति चेत्तत्राह विभागस्येति । उभयत्रापि सक्रिये निष्क्रिये च तन्तावित्यर्थः । एतद्दोषपरिहारं शङ्कते उत्तरविभागेति । सक्रियस्य तन्तोर्द्वितन्तुकसंयुक्ताकाशदेश विभागे तन्तुकर्मणो निमित्तकारणत्वादित्यर्थः । तथा चाक्रिये तन्तौ द्वितन्तुकसंयुक्ताकाशविभागो न सक्रियतन्तुनिष्ठविभागेन जायते । निष्क्रिये तन्तौ निमित्तकारणीभूतकर्माभावादिति भावः । कर्मणो निमित्तकारणत्वं न सम्भवति । अनन्यथासिद्धनियतपूर्ववृत्तित्वेन कारणत्वावधारणं वाच्यम् । तदिह न सम्भवति । तन्तुकर्मण आद्यो यो विभागस्तन्त्वन्तरविभागस् तज्जनकत्वेनान्यथासिद्धत्वेनाकाशविभागे कारणत्वानवधारणादित्याह आद्यविभागेति ॥ अनवधारणादिति । तथा च निमित्तकारणत्वं दूरोत्सारितमिति भावः । अनिवारणादिति । तन्तुकर्मण आकाशविभागेऽसमवायिकारणत्वस्यैव सम्भवेन निमित्तं कारणमित्येतदयुक्तमित्यर्थः ॥ अन्यथेति । असमवायिकारणलक्षणस्य सत्त्वेऽप्यसमवायित्वाभाव इत्यर्थः । अतिव्याप्तेरिति । उत्तरविभागसमवायिकारणे सक्रिये तन्तौ, कर्मणः प्रत्यासन्नत्वात्कारणत्वाच्च तन्तुकर्मण्यतिव्याप्तिरित्यर्थः ।

### **वाक्यार्थरत्नमाला** 

तल्लक्षणस्य करणादिति । तादृशकर्मान्यत्वविशेषणे सति तद्य्वावृत्तिसम्भवादिति भावः । अन्योन्याश्रय इति । तादृशकर्मणो समवायीकारणत्वाभावे सिद्धे । तद्य्वावृत्यर्थतया तदन्यत्वविशेषणं लक्षणे । अस्मिन्सिद्धे च लक्षणाभावादसमवायि कारणत्वाभावसिद्धिरित्यन्योन्याश्रय इत्यर्थः ।

------------------------------------------------------------------------

अंशे संयोगदृष्टेश्च

**अंशे संयोगदृष्टेश्च**

### **सुधा**

एवं छलत्वेनानवस्थाप्रसङ्गं निराकृत्य प्रकारान्तरेण निराकरोति अंश इति ।

## **अनुव्याख्यानम्**

***अंशे संयोगदृष्टेश्च...... ......***

अंशिसंयोगस्यांशवृत्तित्वदृष्टेश्च नानवस्थादोष इत्यर्थः । दृष्टत्वे कथमदोषत्वमित्यत आह दृष्ट इति ।

**अनुव्याख्यानम्**

***...... ...... दृष्टे का साऽनवस्थितिः ॥***

**सुधा**

आपादकेऽर्थे दृष्टे सति सा अनवस्थितिः का न दूषणमिति यावत् । एतदुक्तं भवति । यद्यंशतः संयोगः स्यात्तदाऽनवस्था स्यात्ततश्च संयोगाभाव एवापद्येत । न चासौ युक्तः । तस्मान्नांशतः संयोग इति हि विपर्यये पर्यवसानं कर्तव्यम् । अनवस्थायास्तर्कत्वात् । विपर्ययापर्यवसायिनश्च तर्काभासत्वनियमात् ।

अत्रांशतः संयोगो न भवतीति कोऽर्थो यद्यंशिसंयोगस्यांशसंयोग पूर्वकतानियमो नास्तीति । तर्ह्योमिति वदामः । यद्यंशिसंयोगोंऽशवृत्तिर्न भवतीति । तन्न । घटाद्यंशिसंयोगस्य तदंशवृत्तितायाः प्रत्यक्षदृष्टत्वेन विपर्ययपर्यवसानस्य बाधितत्वात् । घटसंयोगो घट एव वर्तते । किन्त्वव्याप्यवृत्तित्वात्तदंशवृत्तिरिवावभासत इति चेत् । केयमव्याप्यवृत्तिता नाम अन्या अंशवृत्तित्वात् । स्वाभावसमानाधिकरणत्वमिति चेन्न । विरुद्धत्वात् । दृष्टत्वादविरोध इति चेन्न । किमंशभेदेन भावाभावौ दृश्येते उत घट एवेति सन्देहात् । न ह्यविरुद्धविषयत्वे सति विरुद्धविषयताऽङ्गीकर्तुमुचिता । उपाधिभेदादविरोध इति चेत् । के त उपाधयः । अंशा एवेति चेत् । त एव सन्तु तर्हि संयोगावाभावाश्रयाः किमं(शि)शवृत्तित्वेन विरुद्धेन अङ्गीकृतेन । अंशांशिनोरभेदेनातिप्रसङ्गस्यापास्तत्वादिति ॥

### **शेषवाक्यार्थचन्द्रिका**

ननु ‘संयोगैक्ये भवेत्क्व सा’ इत्यनवस्थायाः पूर्वमेव परिहृतत्वात् किमुत्तरेण ग्रन्थेनेत्यतस्तस्य प्रकारान्तरेण तन्निराकरणार्थत्वान्नानर्थक्यमिति भावेन वृत्तानुवादपूर्वकं तत्परतयोत्तरग्रन्थं योजयति एवमिति ॥ छलत्वेनेति । अंशतः संयोगो भवतीत्यस्मद्वाक्यस्यांशिसंयोगस्यांशसंयोगपूर्वकत्वमित्यनभिमतार्थकल्पनयाऽनवस्थाया उक्तत्वादिति भावः । किं तत्प्रकारान्तरमित्यतस्तत्सूचयन्नेव तदुपपादयति एतदुक्तं भवतीति ॥

तर्ह्योमिति वदाम इति । अंशांशिनोरभेदेनांशसंयोगस्यैवांशिसंयोगया तस्यांशसंयोगपूर्वकत्वाभावस्य अस्मत्सम्मतत्वादिति भावः ॥ तदंशवृत्तिरेवेति । तथा चांशवृत्तित्वदर्शनस्य भ्रमत्वेनाप्रमाणत्वान्न विपर्यये पर्यवसानस्य प्रमाणबाधितत्वमिति भावः ॥ अन्या अंशवृत्तित्वादिति । ततश्चांशवृत्तित्वातिरिक्ताया अव्याप्यवृत्तिताया दुर्निरूपत्वेनाव्याप्यवृत्तित्वप्राप्त्या तस्य वास्तवतालाभेन तद्दर्शनस्य प्रमाणत्वप्राप्तेर्विपर्यये पर्यवसानस्य प्रमाणबाध एवेति भावः । नन्वव्याप्यवृत्तित्वं नाम नांशवृत्तित्वं, किन्तर्ह्यन्यदेवेति न तद्दर्शनस्य प्रमाणत्वप्राप्तिरित्याशङ्कते स्वाभावेति । स्वप्रतियोगिकात्यन्ताभावसामानाधिकरण्यमित्यर्थः । अन्यथा प्राग्ध्वंसाभावसामानाधिकरण्याद्रूपादेरप्यव्याप्यवृत्तित्वप्रसङ्गादिति भावः । न संयोगस्य स्वात्यन्ताभावसामानाधिकरण्यं युक्तम् । भावाभावयोः स्वाभाविकविरोधात् । अन्यथा घटस्यापि स्वात्यन्ताभावसामानाधिकरण्यप्रसङ्गादित्याशयेन परिहरति नेति । प्रतियोगितदत्यन्ताभावयोः सामानाधिकरण्यस्येति शेषः । नन्वत्यन्ताभावः प्रतियोगिसमानाधिकरणोऽभावत्वात्प्रागभाववदिति चेन्न । भावाभावयोर्हि विरोधपरिहारो द्वेधा सम्भवति । कालभेदेन देशभेदेन वेति । तत्र प्रागभावप्रध्वंसाभावयोः कालभेदेन विरोधपरिहारात्प्रतियोगिसामानाधिकरण्याङ्गीकारेऽपि न विरोधः । अत्यन्ताभावस्य तु नित्यत्वेन कालभेदेन विरोधपरिहारासम्भवेन देशभेदेनैव तस्य परिहरणीयत्वात्कथं प्रतियोगिसामानाधिकरण्यम् । ततः कथं तत्र विरोधपरिहार इति चेत् । इत्थम् । अभावो हि प्रतियोगितावच्छेदकावच्छिन्नेन प्रतियोगिना विरुध्यते, न पुनः प्रतियोगिमात्रेण । तथा सत्यदण्डिनि पुरुषे विद्यमाने दण्डी पुरुषो नेति निषेधाभावप्रसङ्गात् । तत्र प्रतियोगितावच्छेदकावच्छिन्नपुरुषस्यासत्त्वेऽपि प्रतियोगिभूतपुरुषमात्रस्य सत्त्वात् । एवञ्चान्योन्याभावोऽपि यद्यपि प्रतियोगिसमानाधिकरणस्तथाऽपि प्रतियोगितावच्छेदकतादात्म्यावच्छिन्नेन प्रतियोगिना न समानाधिकरणः । न हि भूतले घटो भूतलात्मना वर्तते । तेन नान्योन्याभावोऽपि प्रतियोगितावच्छेदकावच्छिन्नप्रतियोगिसमानाधिकरणः । तथा च प्रयोगः । अत्यन्ताभावः, प्रतियोगितावच्छेदकावच्छिन्नप्रतियोगिसमानाधिकरणत्वे सति तादृशप्रतियोगिसमानकालीनो न, अभावत्वात्सम्मतवदिति ।

ननु सर्वत्र परस्परपरिहारेणैव सत्त्वदर्शनं सहानवस्थानलक्षणविरोधे प्रमाणम् । क्वचित्सहदर्शनं चाविरोधे । अन्यस्यानिरूणात् । ततश्चान्यत्र भावाभावयोरेकत्र विरोधेऽपि न संयोगतदत्यन्ताभावयोरेकत्र विरोधः । दर्शनबलेनैव संयोगतदत्यन्ताभावयोः सामानाधिकरण्यसिद्धेरिति भावेन शङ्कते दृष्टत्वादिति । न च दर्शनमात्रं वस्तुतत्वव्यवस्थापकमतिप्रसङ्गात् । किं तर्हि प्रमारूपमेव । तत्प्रामाण्यं च विरोधपरिहारे । विरुद्धार्थप्रतिपादकयोरन्यतराप्रामाण्यावश्यम्भावात् । विरोधपरिहारश्च प्रमाणबलादेवेत्यन्योन्याश्रयात् । तस्माद्युक्त्या विरोधं परिहृत्य पश्चात्प्रतीतेः प्रामाण्यं निश्चेतव्यम् । तच्चात्र नास्तीति नैतद्युक्तमिति परिहारे सत्येव सन्दिग्धासिद्ध्याऽपि हेतुं दूषयति किमंशभेदेनेति । किमंशद्वयाश्रितत्वेनेत्यर्थः । निश्चितासिद्ध्याऽपि तं दूषयति न ह्यविरुद्धेति । ननु भावाभावावेकत्र न विरुद्धौ किन्त्वेकावच्छेदेनैव । ततश्च यदवच्छेदेन घटे संयोगस्तदवच्छेदेन तत्र संयोगाभावस्य यदवच्छेदेन संयोगाभावस्तदवच्छेदेन च तत्र संयोगस्य विरुद्धत्वप्राप्तावप्यवच्छेदकभेदे नैकत्रैव घटे संयोगतदत्यन्ताभावावप्यविरुद्धावेवेति युक्तं तयोः सामानाधिकरण्यमिति शङ्कते उपाधीति । उपाधिभेदादिति वदतः किमंशातिरिक्तोपाधिभेदोऽभिमतः किंवांऽशभेद इति विकल्पद्वयं मनसि निधायांशातिरिक्तोपाधीनामनिरूपणान्न तद्भेदो युक्त इत्याशयेनाद्यं प्रत्याह के त इति । अस्तु तर्ह्यंशभेद एवेति द्वितीयो निरवद्यत्वादिति शङ्कते अंशा एवेति ॥ त एवेति । संयोगतदत्यन्ताभावयोरेकाश्रितत्ववादिनाऽपि तदवच्छेदकतयांऽशानामवश्याश्रयणीयत्वादंशद्वयाश्रितत्वेन संयोगभावाभावदर्शनानु कूलत्वाच्चेति भावः ॥ किमिति । अविरुद्धविषयत्वे सति विरुद्धविषयताया अङ्गीकर्तुमनुचितत्वादिति भावः । घटांशवृत्तित्वे घटसंयोगस्य पटवृत्तित्वमपि स्यादविशेषादित्यतो भवेदयमतिप्रसङ्गो यदि पटवद्घटांशोऽपि घटादत्यन्तभिन्नः स्यात् । न चैवम् । ततश्च घटाभिन्नत्वाद्वटांशस्य तद्वृत्तित्वेऽपि तद्भिन्नत्वात्पटस्य न तद्वृत्तित्वं घटसंयोगस्येति वैषम्येणाविशेषासिद्धेर्नातिप्रसङ्ग इत्याह अंशांशिनोर

भेदेनेति ॥ अपास्तत्वादिति । एतावत्तु भवेदित्यादिनेति शेषः । इतीत्यस्यैतदुक्तं भवतीति पूर्वेणान्वयः।

### **परिमल** 

एवं छलत्वेनेति । ‘सर्वदिक्ष्वपि सम्बन्धादि’त्युक्तस्यैकस्मिन् जात एवेत्यादिनाऽनूदितमभिप्रायान्तरं ग्रन्थकृदनभिमतमेव प्रकल्प्योक्तो योऽनवस्थाप्रसङ्गस्तं छलोत्तरमेतदि‘त्यंशांशिनोरभेदेन त्वि’त्यादिग्रन्थेन निराकृत्येत्यर्थः ॥ इति सन्देहादिति । तथा च दृष्टत्वादिति हेतुः सन्दिग्धासिद्ध इति भावः । भवतामपि तर्ह्यंशवृत्तित्वानिर्णय एवेत्यत आह न ह्यविरुद्धेति । भिन्नांशवृत्तित्वेनेति योज्यम् । ननूक्तमत्र घटांशसंयोगः यदि घटवृत्तिस्तर्हि पटवृत्तिरपि स्यादित्यत आह अंशांशिनोरभेदेनेति । संयोगस्य पराभिप्रेताव्याप्यवृत्तित्वनिरासः ॥

### **यादुपत्यम्**

छलत्वेनेति । अंशतस्संयोगो भवतीत्यस्मद्वाक्यस्यांशसंयोगपूर्वकतांऽशिसंयोगस्येत्यनभिप्रेतार्थकल्पनयाऽनवस्थाया उक्तत्वादिति भावः ॥ दृष्टत्वादिति । भावाभावयोरेकस्मिन्घटे सामानाधिकरण्यस्य दृष्टत्वादित्यर्थः ॥ अंशभेदेनेति । अंशद्वयाश्रितत्वेनेत्यर्थः ॥ सन्देहादिति । तथा च दृष्टत्वादिति हेतुः सन्दिग्धासिद्ध इति भावः । निश्चितासिद्धिमप्याह न ह्यविरुद्धेति ॥ अतिप्रसङ्गस्येति । घटसंयोगो यदि घटांशवृत्तिस्तर्हि पटवृत्तिरपि किन्न स्यादुभयोर्घटभिन्नत्वाविशेषादित्यतिप्रसङ्गस्येत्यर्थः ॥

### **श्रीनिवासतीर्थीया** 

छलत्वेनेति । यो यस्यांशिनः संयोगः स तदंशे वर्तते । निरंशस्य तन्तुसंयोगः क्व वर्ततामतः परमाणोः संयोगे सति तद्वृत्त्यर्थमंशोऽङ्गीकरणीय इत्यभिप्रायेणोक्तस्यांशतः संयोगो भवतीत्यस्मद्वाक्यस्यांशिनः संयोगो अंशसंयोगेन जायत इत्यस्मदनभिप्रेतार्थान्तरं कल्पयित्वाऽ नवस्थारूपदूषणस्य छलत्वादिति भावः । ‘कञ्चिदर्थमभिप्रेत्य प्रयुक्ते वचने पुन । अनिष्टमर्थमारोप्य तन्निषेधश् छलं मतमि’ति वचनादिति द्रष्टव्यम् ॥ ततश्च संयोगाभाव एवेति । तथा च तत्रैव कालपर्यवसानापत्त्या प्रकृतघट संयोगरूपकार्यस्योत्पत्तुमवकाशाभावेन मूलक्षयादिति भावः । अत्रेति विपर्यय पर्यवसान इत्यर्थः । घट एवेति । अंशिन्येवेत्यर्थः ॥ एकत्रैव न स्वाभावसामानाधिकरण्यं विरुद्धत्वात् किन्त्वंशभेदेनैवेति वाच्यम् । कुत इति चेद् अविरुद्धविषयत्वसम्भवादित्याह न हीति । उपाधिभेदादिति । अंशिन्येवेत्यर्थः ॥ ननु यद्यंशानामेव संयोगाभावाधिकरणत्वं तर्ह्यंशवृत्तिः संयोगो न घटसंयोगः स्यात् । अन्यथा पटवर्तिनोऽपि संयोगस्य घटीयत्वापत्तेरित्यत आह अंशांशिनोरिति । अपास्तत्वात् ‘अंशांशिनोरभेदेने’त्यादि नेत्यर्थः ॥

### **वाक्यार्थरत्नमाला** 

नन्वन्त्यन्ताभावः प्रतियोगिसामानाधिकरणो ऽभावत्वात्प्रागभाववदित्यादिसम्मतवदितीत्यन्तं मन्दारमञ्जर्यनुसारेण उपयुक्तं व्याख्येयमस्ति । ननु सर्वत्र परस्परपरिहारेणैवेत्यादिकं न दर्शनमात्रमित्यादि चोक्तानुसारेणैव । प्रतियोगितावच्छेदकतादात्म्येति । घटात्यन्ताभावस्य तदन्योन्याभावस्य च घटप्रतियोगिकत्वाविशेषेऽपि संसर्गावच्छिन्नप्रतियोगिताकोऽत्यन्ता भावः । तादात्म्यावच्छिन्नप्रतियोगिताकोन्योन्याभाव इत्यादि परप्रक्रियानुसारेणान्योन्याभावप्रतियोगिनः प्रतियोगितावच्छेदकं तादात्म्यमेव प्राप्नोतीति भावः । कुत उक्तप्रतियोगिना अन्योन्याभावस्य न सामानाधिकरण्यमित्यतस्तदुपपादयति । न हि भूतल इति । ननु घटप्रतियोगिकान्योन्याभावस्य घटात्मकत्वं प्रतियोगितावच्छेदकम् । भूतलप्रतियोगिकान्योन्याभावस्य तु भूतलात्मकत्वमिति व्यवस्थायाः सिद्धत्वाद्भूतलनिष्ठघटान्योन्याभावस्य घटाख्यप्रतियोगिसामानाधिकरण्यशङ्काविहाराय प्रतियोगितावच्छेदकावच्छिन्नतत्सामानाधिकरण्याभावमुपपादयितुं प्रवृत्तेन भूतलात्मकतया घटस्य भूतले सत्वाभावप्रतिपादनमयुक्तम् । घटान्योन्याभावप्रतियोगितायाऽभूतलात्मकतया वच्छिद्यमानत्वानभ्युपगमात् । प्रत्युत तत्प्रतियोगिताया घटात्मकत्वेनैव अवच्छेद्यतया तदवच्छिन्नस्य च प्रतियोगिनो घटस्य भूतले सत्ताया अविप्रतिपन्नतया विशिष्टप्रतियोगिसामानाधिकरण्यमेव प्राप्तमिति विरोधाभाव एव प्राप्नोति । एवं वक्ष्यमाणानुमानमपि प्रकृतान्योन्याभावेऽनैकान्त्येन दुष्टमिति चेत् । मैवं भूतलं घटो नेति प्रतीत्यनुसारेण घटात्मकत्वस्येव घटो भूतलं नेति प्रतीत्यनुसारेण भूतलात्मकत्वस्यैव च भूतलं भूतलघटौ नेतीत्यनुसारेणोभयात्मकत्वस्यापि प्रतियोगितावच्छेदकतया प्राप्तत्वेन तदवच्छिन्नप्रतियोग्यभावेप्रतियोगिसामानाधिकरण्याभावोपपत्तेः । नन्वेतदयुक्तम् । यदुभयात्मकत्वमेव प्रतियोगितावच्छेदकमिति । तथाहि । एकसत्वे द्वयमिह नास्तीति प्रतीतेर्व्यासज्यवृत्तिद्वित्वावच्छिन्नात्यन्ताभाववदेकस्य घटस्य घटात्मकत्वेपि भूतलात्मकत्वाभावेनोभयात्मकत्वाभावाद्भूतलं भूतलघटो नेति प्रतीत्याकारमालम्ब्योभयात्मकतायाः प्रतियोगितावच्छेदकताप्राप्तेरुभयात्मकरूपप्रतियोगितावच्छेदकावच्छिन्नान्योन्याभावोऽपि सिध्यतीति तत्रोभयात्मकत्वं प्रतियोगितावच्छेदकं भवतु । भवतु च तत्प्रतीतिपक्षे भूतले घटस्य सत्वेऽप्युक्तावच्छेदकावच्छिन्नस्य तस्याभावेन भूतलनिष्टान्योन्याभावस्योक्त विधप्रतियोगिसामानाधिकरण्याभावः । नचैतावताऽन्योन्याभावमात्रप्रतियोगिसामानाधिकरण्या भावसिद्धिः । भूतलं घटो नेत्यादि पृथक् पृथगन्योन्याभावप्रतीतिस्थले अन्योन्याभावस्य उक्तविधतत्सामानाधिकरण्यस्यावर्जनीयत्वात् । भूतलघटादौ परस्परं नेति प्रतीतिपक्षेऽपि नोभयात्मकत्वमेवमवच्छेदकं लभ्यते । तथा सति तदवच्छेदकस्योभयोरङ्गीकारे तयोः परस्परात्मकत्वस्यैवापत्तेः । व्यासज्जवृत्तिधर्माङ्गीकारेण प्रतीतिविषयकल्पनायां चोक्तस्थलीयतत्सामानाधिकरण्यन्यायेनास्त्वत्रापि तत्सामानाधिकरण्याभावः । तस्माद् भूतले घटाभेदस्य घटे च भूतलाभेदस्य शङ्कायां तयोः परस्परभेदं प्रतिपादयितुं तौ परस्परं नेत्येवं सामान्यरूपेणोक्तावपि प्रतीतिविषयपर्यालोचनया भूतलं घटो नेति घटोवा भूतलं नेत्येव प्रतीत्याकारपर्यवसानेन प्रत्येकमेकैकात्मकत्वस्यैव तदवच्छेदकतालाभः ।

अत एव संयोगादिषु धर्मेष्वन्योन्यप्रतियोगेनेत्यादिभाष्यव्याख्यानमूले भिन्नौ संयुक्तौ विभक्तावित्यादिप्रतीतीनां शुक्ला इत्यादि दृष्टान्तेन भिन्नभिन्नार्थविषयकतेत्याद्युपपादयिष्यते । आकाशेश्वरौ न परस्परं संयुज्येते युतसिद्धिरहितत्वादित्येतत्परोक्तानुमानस्याप्युक्ताशयेनैवोत्तर टीकायामनुवादः । तथा चोक्तविधप्रतियोगिसामानाधिकरणत्वं भूतलनिष्टान्योन्याभावस्यावर्जनीयमिति चेन् मैवम् । अभिप्रायानवबोधात् । अस्त्यत्र टीकाकृतो अभिप्रायविशेषः । घटवत्येव भूतले घटान्योन्याभावानुभवसद्भावेनान्योन्याभावस्याप्यस्ति प्रतियोगिसामानाधिकरण्यमिति शङ्कायाः सामान्यतः प्रवृत्योदाहरण विशेषमादाय सामानाधिकरण्यशङ्काविषयं पर्यवस्य तत्र प्रतियोगितावच्छेदकावच्छिन्नप्रतियोगिसामानाधिकरण्याभावोपपादनप्रकारो नहि भूतल इत्यादिनोक्तो ज्ञेयः । यदिच भूतलं घटो नेत्यादिप्रतीतिमालम्ब्यान्योन्याभावस्य प्रतियोगि सामानाधिकरण्यशङ्काविषयपर्यवसानं तदोक्तप्रकारेण तत्सामानाधिकरण्यभावोपपादनमिदं न भवत्येव । किंतु अन्योन्याभावस्य तादात्म्यावच्छिन्नेन प्रतियोगिना विरोध इत्यस्य प्रतियोगितावच्छेदकतादात्म्येन विरोध इत्यर्थपर्यवसानं विवक्षित्वाऽन्योन्याभावस्य स्वविरोधिप्रतियोगियोगितावच्छेदकसामानाधिकरण्याभावस्य च न्यायप्रक्रियानुसारेण प्राप्तेः प्रतियोगितावच्छेदकाख्यविरोधिसामानाधिकरण्यस्यैवानिष्टतया तस्य चाप्राप्तेर्नदोष इत्येव प्रकारान्तरेण तदुपपादनं शिष्यैरेवोह्यतामिति । तथा च यथासत्यपि पुरुषमात्रे ....नेति प्रतिषेधः स्वविरोध्यभावात् । सत्यपि चैकस्मिन्घटे घटपटौ न स्त इति प्रतिषेधोऽपि द्वित्वावच्छिन्नस्वविरोध्यभावात् । न चैतावताऽत्यन्ताभावस्य प्रतियोगीविरोध्येव नेति वक्तुं शक्यम् । घटवति भूतले तदत्यन्ताभावाभावात् । एवं भूतलं घटो नेत्येवंरूपप्रतीतिसिद्धभूतलनिष्ठघटान्योन्याभावस्य प्रतियोगिसामानाधिकरणत्वे अन्योन्याभावे तद्विरोधस्य विवक्षिततया तत्सामानाधिकरण्यस्याप्यनिष्टत्वाभावेन प्रतियोगितावच्छेदकरूपस्वविरोध्यभावाद् भूतलं घटो नेति प्रतिषेधोऽपि युज्यत एव । तथा च तस्य स्वविरोधिसामानाधिकरण्याभाव एव विवक्षितः । न चैतावता सर्वत्र प्रतियोगिसामानाधिकरण्य मेवान्योन्याभावस्य । प्रतियोगितावच्छेदकं तु तद्विरोधीति प्राप्त्या प्रतियोगितावच्छेदकावच्छिन्नस्य प्रतियोगिनोऽन्योन्याभाव विरोधित्वमित्युक्तपरित्यागः सर्वथा प्राप्नोति । भूतलं भूतलघटौ नेति प्रत्ययस्थले उभयात्मकतायाः प्रतियोगितावच्छेदकतया तदवच्छिन्नप्रतियोगिनश्च तत्राभावेनान्योन्याभावस्योक्तप्रतियोगिसामानाधिकरण्याभावेनात्यन्ताभावे विशिष्टप्रतियोगिनो विरुद्धत्वस्य क्लृप्ततया तदनुसारेणैव विशिष्टप्रतियोगिनोऽन्योन्याभावविरोधिताया अपि कल्पयितुं शक्यत्वात् । तदेवं टीकाग्रन्थस्य स्थलविशेषाभिप्रायेण प्रतियोग्यसमानाधिकरण्योपपादनपरत्वादन्यत्र च प्रकारान्तरस्य संमतत्वान्न कश्चिद्दोषः । मन्दारमञ्जर्या अप्ययमेवाशयः । पुनः परामृश्य लेखनीयमेतत् । अस्तु वान्योन्याभावः प्रतियोगिसमानाधिकरणः । न तावताऽत्यन्ताभावे तत्सामानाधिकरण्यकल्पनावकाशः । घटाद्यत्यन्ताभावे तत्सामानाधिकरण्याभावस्य सिद्धत्वेन संयोगतदत्यन्ताभावयोरपि देशभेदेनैवावस्थानस्य वाच्यत्वे उक्तेऽन्योन्याभावस्य तद्दर्शनेनात्रापि तथात्वमिति शङ्काया एवानुदयात् । नहि क्वचिदन्योन्याभावस्य तत्सामानाधिकरण्याभावो विरोधेन दृष्टः । येनान्यत्राविरोधस्यापि दर्शनेन तद्दृष्टान्तीकरणं युक्तं स्यात् । घटे द्यटान्योन्याभावघटयोरदृष्टत्वेऽपि तयोर्विरोधः कल्पयितुं शक्यः । घटे प्रतियोग्यभावेन तदन्योन्याभावसम्भवस्य कैरप्यप्रतिपादनात् । ततश्च प्रतियोगिना सम्भवद्विरोधस्यस्याभावस्यैवात्र तत्सामानाधिकरण्यानुपपत्तेर्वक्तव्यतया मूलाभिप्रेतत्वात्प्रागभावादौ तथादर्शनाच्च तथात्वभूतान्योन्याभावस्यानुदाहरणीयत्वमेवेति समाध्यन्तरमपि टीकायामुपलक्षणया ज्ञातव्यम् ।

------------------------------------------------------------------------

यद्यंशगो न संयोगः कार्येषु प्रथिमा कथम्

**यद्यंशगो न संयोगः कार्येषु प्रथिमा कथम्**

### **सुधा**

प्रतितर्कपराहतत्वाच्चाप्रसङ्गोऽयमित्याह यदिति ।

## **अनुव्याख्यानम्**

***यद्यंशगो न संयोगः कार्येषु प्रथिमा कथम् ॥***

यदि कारणानां संयोगस्तदंशवृत्तिर्न स्यात्तदा तदारब्धेषु कार्येषु कारणापेक्षया परिमाणोत्कर्षो न स्यादित्यर्थः ।

अयमभिसन्धिः । कारणपरिमाणापेक्षया कार्ये परिमाणोत्कर्षस्तावत्सर्वत्र प्रचयजन्यः । द्वितूलके तथा दर्शनात् । प्रचयहीनतूलद्वयजन्यरज्जुद्रव्ये तदभावोपलम्भाच्च । प्रचयश्च कारणयोः प्रशिथिलः संयोगः । प्रशिथिलता च संयोगस्य केषुचिदंशेषु वृत्तिः केषुचिदवृत्तिरेव । नान्या । अनिरूपणात् । ततः संयोगस्यांशवृत्तित्वाभावे प्रचयोऽसौ न भवतीति कारणाभावादुत्कृष्टपरिमाणोत्पादो न स्यादिति ।

### **शेषवाक्यार्थचन्द्रिका**

ननु ‘यद्यंशग’ इत्युत्तरभाष्यमनर्थकम् । न च कारणसंयोगस्य तदंशवृत्तित्वाभावे तदारब्धकार्ये परिमाणोत्कर्षानुपपत्तिप्रतिपादनार्थं तदिति वाच्यम् । तत्प्रतिपादनस्य प्रकृतोपयोगादर्शनादित्यतोऽनवस्थाप्रसङ्गस्य प्रतितर्कपराहतिप्रतिपादनेनाप्रसङ्गत्वप्रतिपादनार्थत्वान्न तदिति भावेन तत्परतयोत्तरग्रन्थं योजयति प्रतितर्केति । न केवलं विपर्ययापर्यवसायित्वादप्रसङ्ग इति चार्थः । नन्वत्र संयोगस्यांशवृत्तित्वाभावे कार्येषु प्रथिमा न स्यादित्येवोच्यते, न तु कारण संयोगस्य तदंशवृत्तित्वाभावे तदारब्धकार्ये परिमाणोत्कर्षानुपपत्तिरिति । ततश्च कथमस्य प्रतितर्कपराहतिपरत्वमित्यतोऽपेक्षितपूरणेन प्रतितर्कपराहतिपरतया मूलं व्याचष्टे यदित्यादिना । ननु कारणसंयोगस्यांशवृत्तित्वाभावेऽपि तदारब्धे कार्ये कारणपरिमाणापेक्षया परिमाणोत्कर्षो नानुपपन्नः । तस्यांशवृत्तिकारणसंयोगजन्यत्वासिद्ध्या अकारणाभावेन कार्याभावापादनतयाऽप्रयोजकत्वेनानुत्थानादित्यत आह अयमभिसन्धिरिति । कुतस्तस्य प्रचयजन्यत्वमित्यतोऽन्वय व्यतिरेकाभ्यामिति भावेनान्वयं तावद्दर्शयति द्वितूलक इति । व्यतिरेकमप्याह प्रचयहीनेति । अस्त्वेवं कारणपरिमाणापेक्षया कार्ये परिमाणोत्कर्षस्य प्रचयजन्यत्वं, तवताऽपि कथं तस्य तत्संयोगजन्यत्वमित्यत आह प्रचयश्चेति । नन्वस्तु कार्ये परिमाणोत्कर्षाय कारणयोः प्रशिथिलसंयोग रूपप्रचयापेक्षा, तथाऽपि कथं कारणसंयोगस्यांशवृत्तितायास्तत्रोपयोगो येन तदभावात्तदभावापादनमित्यत आह प्रशिथिलता चेति । कुतो नान्येत्यतः सा किं स्वाभावसमानाधिकरणताऽभिमता तदन्या वा काचित् । नाद्यः । विरुद्धत्वादित्यादिना निरस्तत्वादित्यभिप्रेत्य द्वितीयं दूषयति अनिरूपणादिति । इतीत्यस्येत्ययमिति पूर्वेण सम्बन्धः ।

### **परिमल** 

अप्रसङ्गोऽयमिति । अयं परोक्तानवस्थाप्रसङ्गस्तर्काप्रतिहतिरूपाङ्गहीनत्वाद् अप्रसङ्गस् तर्काभास इत्याहेत्यर्थः ॥ द्वितूलक इति । प्रशिथिलावयवसंयोगोपेततूलपिण्डद्वयारब्धसूत्र इत्यर्थः ।

### **वाक्यार्थरत्नमाला** 

तत्संयोगेति । अंशवृत्तिकारणसंयोगेत्यर्थः ।

------------------------------------------------------------------------

परमाणोरणोर्नास्ति महत्तेत्यद्भुतं वचः

**परमाणोरणोर्नास्ति महत्तेत्यद्भुतं वचः**

### **सुधा**

अस्त्वन्यत्र संयोगो यथातथा । प्रस्तुते परमाणौ संयोगस्यांशवृत्तित्वाभावे नातिप्रसङ्ग इति चेन्न । अन्वयव्यतिरेकाभ्यां कारणपरिमाणोत्कृष्टस्य कार्यपरिमाणस्य प्रचयाख्यांशवृत्तिसंयोगजत्वावधारणात्कारणाभावे च कार्याभावनियमात्परमाणु संयोगस्यांशवृत्तित्वाभावे तत्कार्ये द्य्वणुके परमाणुपरिमाणादुत्कृष्टपरिमाणं नोत्पद्येतेत्यस्यैव बाधकस्य सत्त्वात् । नन्विदमिष्टापादनम् । परमाणुतो द्य्वणुके परिमाणोत्कर्षाभावादित्यत आह परमाणोरिति ।

## **अनुव्याख्यानम्**

***परमाणोरणोर्नास्ति महत्तेत्यद्भुतं वचः ॥***

परमाणुपरिमाणादणोर्द्य्वणुकस्य महत्ता परिमाणोत्कर्षो नास्तीति वचोऽद्भुतं स्वव्याहतं प्रमाणविरुद्धं चेत्यर्थः । अयमाढ्योऽयं परमाढ्य इति वदणुपरमाणुशब्दाभ्यामेव परिमाणतारतम्यावगतेस्तदभाववचनं स्वव्याहतं भवति । द्वितन्तुकपरिमाणवद(संसृदि)समुदितावयवजन्यद्रव्यपरिमाणत्वेन द्य्वणुकपरिमाणस्य परमाणुपरिमाणादुत्कर्षस्यानुमानावगतत्वाच्चेति ।

### **शेषवाक्यार्थचन्द्रिका**

गूढाभिसन्धिराशङ्कते अस्त्वन्यत्रेति । गूढाभिसन्धिरेव परिहरति अन्वयेति । पूर्ववादी स्वाशयमुद्घाटयति नन्विति । सिद्धान्त्यपि स्वाशयोद्घाटनपरतया मूलं व्यापारयति अत आहेति । तत्र स्वव्याहतत्वमुपपादयति अयमाढ्य इति । प्रमाणविरोधमुपपादयति द्वितन्तुकेति । द्य्वणुकपरिमाणं स्वकारणपरिमाणादुत्कृष्टम् असम्मृदितावयवजन्यद्रव्यपरिमाणत्वाद् द्वितन्तुकपरिमाणवदित्यत्र प्रयोगो द्रष्टव्यः । संसृदितदुकूलद्वयजन्यरज्जुद्रव्यपरिमाणे व्यभिचारवारणाया सम्मृदितावयवेति विशेषणमिति द्रष्टव्यम् । इति शब्दः प्रतिज्ञातदोषद्वयोपपादनसमाप्तौ ।

### **परिमल** 

स्वव्याहतिं प्रमाणविरोधं च क्रमेण दर्शयति अयमाढ्य इति द्वितन्तुकेति च ॥

### **यादुपत्यम्**

प्रमाणविरोधं दर्शयति द्वितन्तुकेत्यादिना । अत्र द्य्वणुकपरिमाणं स्वकारणपरिमाणादुत्कृष्टम् असम्मृदितावयवजन्यद्रव्यपरिमाणत्वाद्द्वितन्तुकपरिमाणवदिति प्रयोगो द्रष्टव्यः । अत्र सम्मृदितदुकूलद्वयजन्यरज्जुद्रव्यपरिमाणे व्यभिचारवारणाया सम्मृदितावयवजन्येति विशेषणमिति द्रष्टव्यम् ॥

------------------------------------------------------------------------

अणूनां प्रथिमापेक्षां विनैव व्यणुकेऽपि सः

**अणूनां प्रथिमापेक्षां विनैव व्यणुकेऽपि सः**

### **सुधा**

ननु यत् कारणपरिमाणजन्यमुत्कृष्टपरिमाणं तदेव प्रचयजन्यम् । त्र्यणुकपरिमाणवद्द्य्वणुकपरिमाणमपि कारणपरिमाणजन्यं न भवति । किन्तु कारणसङ्ख्याजन्यमेव । तत्कथं परमाणोः प्रचयाभावे द्य्वणुके परिमाणोत्कर्षानुत्पादापादनमित्यत आह अणूनामिति ।

## **अनुव्याख्यानम्**

***अणूनां प्रथिमापेक्षां विनैव व्यणुकेऽपि सः ॥***

***परमाणोर्महत्त्वं च विनेत्येतद्वचः कथम् ॥***

द्य्वणुकानां परिमाणोत्कर्षापेक्षां विनैव सङ्ख्यामात्रेण त्र्यणुके स परिमाणोत्कर्षो जायते । तथा परमाणोर्महत्त्वं परिमाणोत्कर्षं विना केवलसङ्ख्यया द्य्वणुके परिमाणोत्कर्षो जायत इत्येतद्वचः कथं घटते । महद्दीर्घवद्वेति निरस्तत्वदिति भावः । चापिशब्दावितरेतरसमुच्चये । अत्र परिमाणमात्रग्रहणे कर्तव्ये प्रथिमेति महत्त्वमिति चोक्तिर्विसदृशपरिमाणत्वस्यानपेक्षाहेतोर् निराकरणं स्मारयितुमिति ॥

### **शेषवाक्यार्थचन्द्रिका**

नन्वणूनां प्रथिमापेक्षामित्युत्तरकारिकायां द्य्वणुकादिपरिमाणस्य परमाण्वादिपरिमाणजन्य वमुपपाद्यते, तदनर्थकमित्याशङ्क्य द्य्वणुकपरिमाणस्य प्रचयजन्यत्वसम्भावनेन परमाणोः प्रचयाभावे द्य्वणुके परिमाणोत्कर्षानुपादापादनोपपादनार्थत्वान्न तदिति भावेन तदापादनोपपादकतया तद्योजयितुं द्य्वणुकपरिमाणस्य संख्याजन्यत्वेन प्रचयजन्यत्वव्यापकस्य कारणपरिमाणजन्योत्कृष्टपरिमाणत्वस्याभावव्युत्पादनेन तद्य्वाप्यस्य प्रचयजन्यत्वस्यापि व्यावृत्तिमुपपादयन्नेव परमाणोः प्रचयाभावे द्य्वणुके परिमाणोत्कर्षानुत्पादापादनानुपपत्तिमाशङ्कते नन्विति ॥ न भवतीति । सजातीययोरेव तन्तुपटपरिमाणयोः कार्यकारणभावदर्शनाद्विजातीययोर्द्य्वणुकत्र्यणुकपरिमाणयोरिव परमाणुद्य्वणुकपरिमाणयोरपि न कार्यकारणभाव इति भावः । तत्किं द्य्वणुकादिपरिमाणमसमवायिकारणजन्यमेव न भवतीति पृच्छति किन्त्विति । तथात्वे भावकार्यस्य कारणत्रितयजन्यत्वसिद्धान्तव्याकोपादिति भावः । परिहरति कारणेति । ईश्वरापेक्षाबुद्धिजन्यद्य्वणुकगतत्रित्वसङ्ख्यया त्र्यणुकपरिमाणमिव तदपेक्षाबुद्धिजन्यपरमाणुगतद्वित्व सङ्ख्ययैव द्य्वणुकपरिमाणं जन्यत इति नोक्तदोष इति भावः । चापिशब्दयोरन्यतरेणैव समुच्चयसिद्धेरन्यतरवैयर्थ्यमाशङ्क्याह चापिशब्दाविति ॥ अत्र परिमाणेति । तावतैव प्रचयजन्यत्वव्यापककारणपरिमाणजन्योत्कृष्टपरिमाणत्वप्राप्त्या तद्य्वाप्यप्रचयजन्यत्वनिर्वाहेण परमाणोः प्रचयाभावे द्य्वणुके परिमाणोत्कर्षानुत्पादापादनसमर्थनादिति भावः ।

### **परिमल** 

विसदृशपरिमाणत्वस्यानपेक्षाहेतोरिति । द्य्वणुकत्र्यणुकपरिमा(णेस्वोत्पत्तौपर)णोत्पत्तौ स्वकारणपरमाणुद्य्वणुकगतपरिमाणे नापेक्ष्येते । विसदृशत्वात् । विजातीयत्वादित्यस्य पराभिमतहेतो‘र्महत्वं च परमाणावपी’त्यादिना कृतं निराकरणं स्मारयितुमित्यर्थः । परोक्तानवस्थायास्तर्कपराहत्युक्तिः ॥

### **श्रीनिवासतीर्थीया** 

अनपेक्षाहेतोरिति । ‘अणूनां प्रथिमापेक्षां विनैवे’त्युक्तानपेक्षाहेतोरित्यर्थः । निराकरणम् अणुत्वं च महत्वं चेत्यादिना कृतम् ।

### **वाक्यार्थरत्नमाला** 

द्य्वणुकादिपरिमाणस्येत्येवपाठोमूलकोशानुसारी । तत्रादिपदेन द्य्वणुकपरिमाणपरिग्रहः । परमाण्वादीत्यादिपदेन द्य्वणुकपरिग्रहः । द्य्वणुकपरिमाणस्येति । उपलक्षणं चैतत् । त्र्यणुकपरिमाणस्यापि प्रचयाद्यजन्यत्वसम्भावनेन दृष्टान्तस्यैवासिध्या न तद्दृष्टान्तेन द्य्वणुकपरिमाणस्यापि प्रचयजन्यत्वाभावेऽप्युत्कर्षः सम्भवतीति अप्रयोजकता शङ्कानवकाशेनापादनोपपादनार्थत्वादित्यपि द्रष्टव्यम् । द्य्वणुकपरिमाणस्येति । त्र्यणुके परिमाण दृष्टान्तेनेति शेषः । व्याकोपादितीति । व्याकोपः स्यादितीत्यर्थः । मूलकोशे व्याकोप इति पाठः । अत्रानुव्याख्याने एक एव समुच्चयोऽभिप्रेतः पूर्वोत्तरार्धयोश्चापिशब्दौ समुच्चयद्वयार्थौ विद्येते । अत एकस्य वैय्यर्थ्यमिति मत्वा शङ्कमानं प्रति चापिशब्दाविति मूलं प्रवृत्तमित्याशयेन चापीति वाक्यमवतारयति । चापिशब्दयोरिति । चापिशब्दावितरेतरसमुच्चय इति मूले इतरश्चेतरच्चेतरेतरयोः समुच्चये चशब्दापिशब्दौ क्रमेण वर्तेते इत्यर्थः । तत्र महत्वं चेति चशब्दोऽणूनां प्रथिमापेक्षां विनेतीतरेण समुच्चयार्थः । न केवलमणूनां प्रथिमापेक्षां विनाऽपि तु परमाणोर्महत्त्वं च विनेति । त्र्यणुकेऽपीत्यपिशब्दस्तु इतरस्य द्य्वणुकस्य समुच्चयार्थः । न केवलं त्र्यणुकेऽपि तु द्य्वणुकेऽपीति । तथाचात्रेतरसमुच्चयो भिन्न एव व्याख्येय इति द्रष्टव्यम् । टीकावाक्यम् आशङ्क्येत्यनन्तरं समुच्चेयान्तर सङ्ग्रहार्थत्वान्नानर्थक्यमितीति पूरणीयम् ।

------------------------------------------------------------------------

अंशिनोंऽशैरभेदोऽयमंशेन तु भिदाभिदा

**अंशिनोंऽशैरभेदोऽयमंशेन तु भिदाभिदा**

### **सुधा**

अंशांशिनोरत्यन्ताभेदो भेदाभेदौ चेति यदुक्तं तद्विशदयति अंशिन इति ।

## **अनुव्याख्यानम्**

***अंशिनोंऽशैरभेदोऽयमंशेन तु भिदाभिदा ॥***

यथा गगनादेर्यावदंशभाविनोंऽशिनः स्वांशैरत्यन्ताभेदस्तथा पटादेरंशिनोऽपि सर्वैरंशैर् अत्यन्ताभेद एकैकांशेन तु भिदाभिदा । अयमित्युत्तरवाक्येन सम्बध्यते ।

नन्वेतदयुक्तम् । सर्वतन्तुभावेऽपि कदाचित्पटस्याभावात् । खण्डिते भेदाभेदस्वीकारात् । अत एकेनेव सर्वैरपि तन्तुभिः पटस्य भेदाभेदावेवोचितौ । तथा चोक्तं ब्रह्मतर्के । ‘तन्तुभ्योऽन्यः पटः साक्षात्कस्य दृष्टिपथं गतः । अनन्यश्चेत्तन्तुभावे पटाभावः कुतो भवेदि’ति । उच्यते । व्यतिषङ्गविशिष्टा हि तन्तवोऽवगम्यन्ते । न च तद्भावे कदाऽपि पटाभावः । तस्माद्य्वतिषङ्गविशेषविशिष्टैः सर्वतन्तुभिः पटस्यात्यन्ताभेद एव । अविवक्षितव्यतिषङ्गैः सर्वतन्तुभिस्तु भेदाभेदावेवेति न कश्चिद्विरोधः ।

नन्वेवं तर्हि व्यतिषक्ततन्तुव्यतिरेकेण पटाभावे परमाणुपुञ्जवादापत्तिरिति । मैवम् । यथा हि गुणानां द्रव्याभेदे(ऽपि) न द्रव्यं निर्गुणम् । यथा च परेषां सामान्यादावतिरिक्तसत्ताभावे(ऽपि) नासत्त्वम् । तथा व्यतिषक्ततन्तव एव पटस्तथाऽपि न पटाभावः । किन्तु सन्ति व्यतिषक्तास्तन्तवः पटश्च । स च तेभ्यो न भिद्यते इति । कथमेतदिति चेत् । विशेषशक्त्यैवेति ब्रूमः ।

### **शेषवाक्यार्थचन्द्रिका**

अवयवावयविनोरत्यन्ताभेदस्य ‘अभेदेन प्रतीतिश्चे’त्यादिना, भेदाभेदयोश्च ‘भेदो नाशे भवेत्तथे’त्यादिनैव प्रतिपादनादंशिनोंऽशैरित्यादितत्प्रतिपादकोत्तरग्रन्थानर्थक्यमाशङ्क्य परिहरति अंशांशिनोरिति । मूलेंऽशिनोंऽशैरभेद इत्यस्यावृत्तिमंश्यादिशब्दानां चार्थविशेषपरतां यथातथाशब्दयोरध्याहारं चाश्रित्य तद्व्याचष्टे यथेत्यादिना । अंशिनोंऽशैरभेदोंऽशेन तु भिदाभिदैत्येतावतैव पूर्वेरयमित्यस्य वैयर्थ्यमाशङ्क्याह अयमितीति । उत्तरवाक्ये तत्सम्बन्धप्रकारश्च‘उक्तोऽयमर्थः सर्वप्रत्यक्षविषयो यस्मादि’त्युत्तरग्रन्थादेव स्पष्टप्रतिभासः ।

एतत् पटस्य सर्वैस्तन्तुभिरत्यन्ताभेद इत्येतत् । तत्कुत इत्यतो भेदाभेदसाधकप्रमाणोपन्यासपूर्वकं भेदाभेदयोरौचित्यमुपदर्शयति सर्वेति ॥ एकेनेवेति । दृष्टान्ततया तस्योपादानमन्यथैकेनापि तन्तुना पटस्यात्यन्ताभेदप्रसक्त्या भेदाभेदौ न स्यातामविशेषादित्यतिप्रसङ्गसूचनार्थमिति ज्ञेयम् । न केवलं पटस्य सर्वैस्तन्तुभिर्भेदयोर्न्यायप्राप्तत्वादौचित्यं किन्त्वागमसिद्धत्वादपि । अन्यथा भेदाभेदप्रतिपादकागमविरोधापत्तेरिति भावेनाह तथा चोक्तमिति । तथोक्तं चेत्यन्वयः । तद्वाक्यं पठति तन्तुभ्य इति । यद्यप्येतद्गीतातात्पर्यनिर्णयटीकायामेकैकतन्तोः पटेन भेदाभेदोपपादकतया व्याख्यातम् । यद्येकैकतन्तोः पटोऽत्यन्तभिन्नः स्यात्तर्हि व्यतिषड्गविशेषविशिष्टैकैकतन्तुभ्यः पठः पृथग्दृश्येत । न चैतदस्ति नाप्येकैकतन्तुना पटोऽत्यन्ताभिन्नो व्यतिषङ्गविशेषरहितैकैकतन्तुभावे पटाभावानुपपत्तेः । अतः पटस्यैकैकेन तन्तुना भेदाभेदाविति । ततश्च न पटस्य सर्वैस्तन्तुभिर्भेदाभेदोपपादकतयाऽत्रास्योपन्यासः सङ्गतस्तथाऽपि यदि सर्वतन्तुभ्यः पटोऽत्यन्तभिन्नस्तर्हि व्यतिषङ्गविशेषविशिष्टसर्वतन्तुभ्यः पटः पृथग्दृश्येत । न चैतदस्ति । नापि सर्वतन्तुभिः पटोऽत्यन्ताभिन्नो व्यतिषङ्गविशेषरहितसर्वतन्तुभावे पटाभावानुपपत्तेरिति । तन्तुभ्य इति बहुवचनप्रयोगाद्यावत्तन्तुभ्य इति प्रतीतिबलेन न्यायसाम्येन च लब्धयोजनान्तरमभिप्रेत्य सर्वतन्तूनामपि पटेन भेदाभेदप्रतिपादकत्वस्यापि सम्भवात्तत्त्वेनात्रोदाहरणमिति द्रष्टव्यम् । एकस्य तन्तोरपि पटेन कुतो भेदाभेदौ येन तद्दृष्टान्तेन सर्वतन्तूनामपि पटेन भेदाभेदौ स्यातामित्याशङ्कानिरासायैकस्य तन्तोः पटेन भेदाभेदोपपादकतयैवात्रोपन्यासो न तु सर्वतन्तूनां पटेन तयोरुपपादकतयेति न योजनान्तरपरिकल्पनाक्लेश इत्यप्याहुः । यादृशैस्तन्तुभिरत्यन्ताभेदोऽभिहितो न तत्र खण्डितत्वं यत्र च खंडितत्वं न तत्राभेदोऽभिधीयत इति नानुपपत्तिरिति भावेन सिद्धान्तयति उच्यत इति ॥ व्यतिषङ्गविशिष्टा इति । व्यतिषङ्गे सति विशिष्टा इत्यर्थः ॥ तस्मादिति । व्यतिषङ्गविशिष्टतन्तुभावे कदाचिदपि पटाभावाभावादित्यर्थः ॥ व्यतिषङ्गेति । व्यतिषङ्गे सति विशिष्टैरित्याशयः । अन्यथा व्यतिषङ्गे सति यत्तन्तूनां विशिष्टं रूपमित्यग्रिमग्रन्थविरोधप्रसङ्गादिति द्रष्टव्यम् ॥ न कश्चिद्विरोध इति । खण्डितेत्यभेदाभेदाङ्गीकारप्रयुक्तसिद्धान्तविरोधरूपो ब्रह्मतर्कविरोधरूपो वेत्येवं न कश्रिचदित्यर्थः ।

आशयमजानानो व्यतिषक्तास्तन्तव एव पट इति सम्भ्रान्तश्चोदयति नन्वेवमिति ॥ व्यतिषक्ततन्तुव्यतिरेकेणेति । तन्तुव्यतिषङ्गव्यतिरेकेणेत्यर्थः । अनेनैव न्यायेन व्यतिषङ्गविशिष्टपरमाणुष्वेव गोघटादिबुध्द्युपपत्तावतिरिक्तावयविकल्पने मानाभावादिति भावः । भ्रान्तप्रतीतमर्थमभ्युपेत्यैव तावदुत्तरमाह यथा हीत्यादिना । यथेत्यतःपरं यद्यपीति पूरणीयम् ।

### **परिमल** 

उत्तरवाक्य इति । सर्वप्रत्यक्षेति वाक्य इत्यर्थः ॥ उक्तं ब्रह्मतर्क इति । भेदाभेदावित्येतत्प्रमेयमेकादशाध्यायगीतातात्पर्योदाहृतब्रह्मतर्के पूर्वार्धेऽभेदस्य, उत्तरार्धे भेदस्य च प्रतीत्योक्तमित्यर्थः । तन्तुभाव इत्यस्य तन्तूनां भावे सत्व इत्यर्थः ॥ व्यतिषङ्गेति । तिर्यगूर्ध्वरूपेण संश्लेषविशेषविशिष्टेत्यर्थः ॥ अवगम्यन्त इति । प्रत्यक्षसिद्धा इत्यर्थः । तन्तुभ्योऽन्य इति पूर्वार्धेऽनुपपत्तिमाशङ्क्याभिप्रायमाह नन्वेवं तर्हीति । न द्रव्यमिति नासत्वमिति च पदच्छेदः ॥ पटश्चेति । अस्तीति योज्यम् ॥ विशेषशक्त्यैवेति । विशेषशब्दितवस्तुसामर्थ्येनैवेत्यर्थः ।

### **यादुपत्यम्**

ब्रह्मतर्कवचने पूर्वार्धे पटे सर्वतन्त्वभेदसाधनमुत्तरार्धे तत्रैव सर्वतन्तुभेदसाधनमिति ज्ञातव्यम् । तन्तुभाव इत्यस्य सर्वतन्तुभाव इत्यर्थः ॥ व्यतिषङ्गविशिष्टा इति । व्यतिषङ्गे सति विशिष्टा इत्याशयोऽत्र विवक्षितः । एवं व्यतिषङ्गविशेषविशिष्टैरिति व्याख्येयम् । अतो व्यतिषङ्गै सति यत्तन्तूनां विशिष्टं रूपमित्यग्रेतनग्रन्थविरोधो नेति द्रष्टव्यम् । आशयमाविद्वांस्तन्तुव्यतिषङ्ग एव पट इति मत्वा शङ्कते नन्वेवमिति ॥ व्यतिषक्ततन्तुव्यतिरेकेणेति । तन्तुव्यतिषङ्गव्यतिरेकेणेत्यर्थः । अनयैव नीत्या व्यतिषङ्गविशेषविशिष्टपरमाणुष्वेव गोघटादिबुध्द्युपपत्तावतिरिक्ता वयविकल्पनं न स्यादिति भावः । भ्रान्तप्रतीतमर्थमभ्युपेत्यैव तावदुत्तरमाह यथा हीत्यादिना ।

### **श्रीनिवासतीर्थीया** 

तद्भावे व्यतिषङ्गविशिष्टतन्तूनां भावे । एवं तर्हीत्यस्य विशदनं व्यतिषक्तेति ॥ परमाणुपुञ्जेति । तद्वादेऽप्युपादानसमूहव्यतिरेकेण कश्चनातिरिक्तोऽवयवी नास्तीत्यर्थः।

### **वाक्यार्थरत्नमाला** 

ऋष्यादिकथनप्रसङ्गे जडानामंशतो भेदः समुदायेन चोभयमित्येतद्दृग्भाष्यवाक्यव्याख्यानरूपजडानां पटादीनामवयविनामंशतः । एकैकांशेन संस्थानविशेषरहितांशसमुदायेन चोभयं भेदाभेदौ । समुदायेन संस्थानविशेषविशिष्टैः सर्वांशैरभेद इत्यावृत्या योज्यमिति ग्रन्थानुसारेणात्रापि भेदाभेदस्थले उपलक्षणादिना भाष्ययोजनाभिप्रेतेति न प्रतीतार्थेऽनुपपत्तिशङ्काबलाधिकेति वक्तुमंशिनोंशैरित्येतद्भाष्यं सांमुग्धेन व्याकुर्वन्नेव तत्रानुपपत्तिं चाशङ्क्य तत्परिहारत्वेन व्यतिषंगविशिष्टहीत्यादिकमुक्तवान् मूलकार इति ज्ञेयम् । तथाहि । अंशिनोंऽशैरित्यत्रांशिनः पटस्य संस्थानविशेषसहितैरिव संस्थानविशेषरहितैरपि मिलितैः सर्वैरंशैरत्यन्ताभेदः प्रत्येकं सर्वैस्तु भेदाभेदाविति प्रतिपादितमिति मन्वानः शङ्कते । मूले नन्वेतदिति । सर्वतन्तुभावे संस्थानविशेषरहिता मिलितेति शेषः । उदाहृतऋग्भाष्यानुसारात् । कदाचिदिति व्यतिषङ्गाभावदशायामित्यर्थो मूले । सर्वैस्तंतुभिरिति टीका मिलितैरिति शेषः । प्रमाणोपन्यासेति । तस्मिन्सत्यप्यसत्वरूपेत्यर्थः । एकैकेनापीत्यर्थः । प्रत्येकं सर्वैस्तंतुभिरिति यावत् । सर्वैरिति । मिलितैरिति योज्यम् । एकैकेति । प्रत्येकं सर्वतन्तूनामित्यर्थः । एवमेवोत्तरत्रैकैकेति । सर्वेति च यत्रोच्यते मूले वा टीकायां वा तत्र प्रत्येकं सर्वत्वमिलित सर्वत्वं च व्याख्येयम् । एकेन तन्तुनेति । एकैकेनेत्यर्थः । न्यायसाम्येन चेति । प्रत्येकं सर्वतन्तूनां भेदाभेदसाधकस्यात्यन्ताभिन्नत्वपक्षयोर्दूषणस्य मिलितसर्वतन्तुपक्षेऽपि साम्यादित्यर्थः । आहुरित्यस्वरसोद्भावनम् । तद्बीजन्तु । अंशिनोंऽशैरभेदोंऽशे न तु भिदाभिदेति मूलोपरिशङ्कमानेनांशेन भेदाभेदपक्षं मूलोक्तमङ्गीकृत्य तद्दृष्टान्तेनांशैरपि भेदाभेदावापादयता ब्रह्मतर्कवाक्यस्य स्वेनापादितार्थ एव प्रमाणतयोपन्यासेन दृष्टान्तसिध्यर्थतयाऽनुपन्यासात् । नह्यत्र सिद्धान्त्यनुक्तांशैः प्रत्येकं भेदाभेदं दृष्टान्तीकृत्य मिलितांशानां भेदाभेदापादनं क्रियत इति । द्वितीयतत्रेत्यस्य खण्डिततन्तुष्वित्यर्थः । अत्रानुव्याख्याने । विशिष्टा इत्याशय इति पाठः । इतिभावेनेति । भावोद्घाटनेनेत्यर्थः । ब्रह्मतर्कविरोधरूपोवेति । ब्रह्मतर्केहि गीतातात्पर्यटीकोक्तरीत्यावा प्रत्येकं वा मिलितानां वा सर्वतन्तूनां पृथगदर्शनादित्युक्तयाभेदाभेदः साधितः । न च व्यतिषङ्गविशिष्टसर्वतन्तूनाम् अत्यन्ताभेद इति पक्षे पृथगदर्शनादियुक्तिविरोधोऽस्ति । आद्ययुक्तेरनङ्गीकारपराहतत्वात् । द्वितीयायास्तु इष्टापादनतया आभासत्वादिति तद्वाक्योक्तन्यायविषयत्वात्तद्विरोधो नास्तीत्यर्थः । आशयमजानान इति । व्यतिषङ्गे सति तन्तूनां यद्विशिष्टं रूपं तस्यैव पटत्वमित्याशयमजानान इत्यर्थः । यद्यपि उत्तरत्रैतच्छङ्कापरिहारतया नाशय उक्तरीत्या वर्ण्यते । अपि तु तत्प्रतीतार्थमङ्गीकृत्यैव परिहारोऽभिधीयते । तथापि शङ्कान्तरनिरासाय प्रवृत्तानुव्याख्यानव्याख्यानरूपोत्तरमूले जायतां नामेत्यादिना आशयस्य वर्णितत्वेन तन्न्यायेनैतच्छङ्कापरिहारस्याप्यानुषङ्गिकस्य सिद्धेस्तदभिप्रायेणाजानान इत्युक्तम् । अत एव सम्भ्रान्त इत्यपि युक्तम् । परिहारे भ्रान्तेरनिराकरणेऽपि उत्तरत्र व्याख्याने तन्निराकरणेनानुषङ्गेनैतन्निरासस्यापि प्राप्तेरिति ध्येयम् । व्यतिरि(ष)क्तास्तंतव एवेति । तन्तूनां व्यतिषङ्ग एवेत्यर्थः । यद्वक्ष्यति तन्तु व्यतिषङ्गव्यतिरेकेणेत्यर्थ इति । भ्रान्तेरुत्तरत्र निराकरणात्तावदित्युक्तम् ।

[Load More](javaऽcriptःvoid(0))
