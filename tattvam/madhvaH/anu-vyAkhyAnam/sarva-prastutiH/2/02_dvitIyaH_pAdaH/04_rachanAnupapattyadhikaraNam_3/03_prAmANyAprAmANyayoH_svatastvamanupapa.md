+++
title = "०३ प्रामाण्याप्रामाण्ययोः स्वतस्त्वमनुपपन्नम्"
upstream_url = "https://dvaitavedanta.in/category-details/7753/975/sharam/sathha/thavat/thavat/racana/parama"
+++
## मायिवत्

**प्रामाण्याप्रामाण्ययोः स्वतस्त्वमनुपपन्नम्**

**मायिवत्**

### **सुधा**

कथं प्रामाण्याप्रामाण्ययोः स्वतस्त्वमनुपपन्नमित्यत आह मायिवदिति ।

## **अनुव्याख्यानम्**

***..... ..... ..... मायिवत् ॥***

***स्वोक्ताखिलनिषेधी स्यात् .... .....***

प्रामाण्याप्रामाण्ययोर्ज्ञानकारणमात्रजन्यत्वे साङ्ख्यस्य वचनेनोत्पन्नं ज्ञानं प्रमाणमप्रमाणं चेत्युभयात्मकं वा स्यात् । परस्परविरोधेनोभयविकलं वा ज्ञानमात्रमुत्प(द्येत)द्यते । निःस्वभावस्य ज्ञानस्यानुपपत्त्या नोत्प(द्यते)द्येत वा । आद्ये सदसद्विलक्षणं विश्वं मन्यमानो मायावादी यथा स्वोक्तनिषेधी सद्विलक्षणमित्युक्तया प्राप्तस्यासत्त्वस्य, स्वयमेव असद्विलक्षणमिति निषेधात् । असद्विलक्षणमित्युक्त्या च प्राप्तस्य सत्त्वस्य स्वयमेव सद्विलक्षणमिति निषेधात् । तथा साङ्ख्योऽपि स्वोक्ताखिलनिषेधी स्यात् । तद्वाक्यजनितज्ञानस्य याथार्थ्ये हि प्रकृतिर्जगत्कारणमित्यादिकोऽर्थो यो लब्धः, स एवार्थस्तस्यायाथार्थ्ये निषिद्धः स्यात् । अयाथार्थ्यस्य विषयविपर्यासानतिरेकात् । उभयस्वतस्त्वे वस्तुनो विरुद्धाकारद्वयालिङ्गितत्वं प्रसज्येतेति भावः । मायाशब्दस्य ब्रीह्यादित्वान्मायीति साधु ।

### **शेषवाक्यार्थचन्द्रिका**

सद्विलक्षणमित्युक्तया प्राप्तस्येति । ‘भावस्य तु निषेधेऽपि नाभावस्य निषेधन’मिति न्यायादिति भावः ॥ इत्युक्त्या च प्राप्तस्येति । ‘द्वौ नञौ प्रकृतमर्थं सातिशयं गमयत’ इति न्यायादिति भावः । इष्टापत्तिमाशङ्क्य परिहरति उभयस्वतस्त्व इति । ‘अस्मायामेधास्रजो विनिरि’ति मायाशब्दाद् विनिप्रत्ययश्रवणात्सति तस्मिन्मायावीति भवितव्यम् । मायीति तु कथमित्यतो विनिप्रत्यये सति मायावीतिवद् व्रीह्यादित्वाद् व्रीह्यादिभ्यश्चेति इनिप्रत्यये सति मायीत्यपि साध्वित्याह मायाशब्दस्येति । व्रीह्यादित्वं चास्य तद्गणपठितत्वादित्यवधेयम् ।

### **परिमल** 

ज्ञानानां द्विरूपत्वेन प्रामाण्याप्रामाण्यघटकयोरन्योन्यविरहरूपत्वाभावात्कथं ‘स्वोक्ताखिलनिषेधी स्या’दित्युक्तिरित्यतोऽभिप्रायमाह उभयस्वतस्त्व इति । ननु मायाशब्दान्मत्वर्थे ‘अस्मायामेधास्रजो विनिरि’ति विनिप्रत्यये मायावीति भाव्यम् । कथं मायिवदिति मायिपदप्रयोग इत्यत आह मायाशब्दस्य व्रीह्यादित्वादिति । व्रीह्यादिगणे पठितत्वात् ‘व्रीह्यादिभ्यश्चे’ति सूत्रेण इनिप्रत्यये ‘यस्ये’त्याकारलोपे मायीति साध्वित्यर्थः ।

### **यादुपत्यम्**

नन्वेवं प्राप्तस्य प्रकृतेर्जगत्कारणत्वतदभावरूपविरुद्धाकारद्वयालिङ्गितत्वस्यानिषेधात्कथमखिलनिषेधी स्यादित्यतोऽभिप्रायमाह उभयस्वतस्त्व इति । ननु मायाशब्दस्यादन्तत्वा भावात् ‘अत इनिठनावि’त्यस्याप्रवृत्त्या कथं मायीति रूपमित्यत आह मायाशब्दस्येति । व्रीह्यादित्वाद् व्रीह्यादिगणे पठितत्वात् । तथा च व्रीह्यादिभ्यश्चेत्यनेनैवात्रेनिरिति भावः ।

### **वाक्यार्थरत्नमाला** 

वैलक्षण्यं सतश्चापि स्वयं सद्भेदवादिन इत्येतज्जिज्ञासाधिकरणीयानुव्याख्यान व्याख्यानरूपमिदमुक्तं भवति । यदि प्रागभावादिकं पक्षीकृत्येत्यादिमूलव्याख्यानरूपवाक्यार्थचन्द्रिकायामुक्तमनुव्याख्यानरूपं नियामकमेवासद्विलक्षणमित्युक्तया सत्वप्राप्तौ साधकतयाह । भावस्य हि निषेधेति । उदाहृतस्थलीयमूलानुसारेणाह । द्वौ नञाविति । यद्यप्यत्र नञद्वयस्य श्रवणं नास्ति । तथापि नञर्थकविलक्षणशब्दस्य विद्यमानत्वात्तदभिप्रायेण द्वौ नञावित्युक्तम् । अत एव विनञभ्यां नानाञौ न सहेत्यत्र न सहेत्यर्थे इति विवक्षायां न नसहेत्यर्थप्राप्तिरिति न सहेति एतत्प्रकृत्यर्थ विशेषणमित्युक्तम् । तत्र वीत्युपसर्गपक्षेपि नन सहेति नञ्द्वयोक्तया विशब्दो नर्ञ्थक इत्याश्रित्य तथोक्तेरिति ध्येयम् । तथा च सत्वम् असद्विलक्षणमिति वाक्यलभ्यम् एकेन नञर्थेन विशिष्टतया तद्वाक्यप्रतिपाद्यत्वे सति तन्नञर्थान्वयि तद्वाक्यप्रतिपाद्यनञर्थान्तरत्वात् । यदेकेन नञर्थेन विशिष्टतया तद्वाक्य प्रतिपाद्यत्वे सति तन्नञर्थान्वयि तद्वाक्यप्रतिपाद्यनञर्थान्तरवत् । तत्तत्प्रतिपाद्यं यथा अघटविलक्षणो घट इति वाक्यप्रतिपाद्यो घट इत्युपपादने अस्य तात्पर्यम् । एतच्च विलक्षणं सदसतोरिति चेति । अन्यत्सदसतोर्विश्वमिति भक्तिपादीयानुव्याख्यानमूलव्याख्याने गुरुचणैरेव कर्मनिर्णयटीकानुसारेणाभिहितं तत एव विस्तरेण प्रतिपत्तव्यम् ।

------------------------------------------------------------------------

न च किञ्चित्प्रसिध्यति

**न च किञ्चित्प्रसिध्यति**

### **सुधा**

नन्वेवमपि याथार्थ्येन प्रकृतिर्जगत्कारणमित्यादिकोऽर्थस्तावत्सिध्यतीत्यत आह न चेति ।

## **अनुव्याख्यानम्**

***..... ...... न च किञ्चित्प्रसिध्यति ।***

न हि परस्परविरोधे किमपि सिध्यतीति भावः । तर्हि प्रामाण्यस्य का गतिरिति चेत् । अप्रामाण्येऽपि दीयतां दृष्टिः । द्वितीये दोषमाह न चेति । ज्ञानं हि यथावस्थितमयथावस्थितं वाऽर्थं विषयीकुर्यात् । तृतीयप्रकारानिरूपणात् । तथा च प्रामाण्याप्रामाण्यविकलं ज्ञानम् अयःशलाकावद विषयमेव स्यात् । एवञ्च न साङ्ख्यवचनात्किञ्चित्प्रसिध्द्यतीति । तृतीये तु जगदान्ध्यमेव स्यादित्याह न चेति ।

### **शेषवाक्यार्थचन्द्रिका**

सिध्यतीति । तेन विना ज्ञानयाथार्थ्यानिर्वाहादिति भावः ॥ न हीति । अन्यथा सदसद्विलक्षणत्ववादेऽपि यत्किञ्चिदेकसिद्धिप्रसक्तेरिति भावः ॥ तर्हीति । जगत्कारणत्वादिना विना याथार्थ्यानिर्वाहात्प्रकृतेर्जगत्कारणत्वाभावे तद्वाक्यजनितविज्ञानस्य याथार्थ्यमेव न स्यादिति भावः । जगत्कारणत्वाभावादिना विना अयाथार्थ्यानिर्वाहात्प्रकृतेर्जगत्कारणत्वे तद्वाक्यजनितज्ञानस्यायाथार्थ्यमपि न स्यादित्यपि सममित्याह अप्रामाण्येऽपीति । परस्परविरोधेनेति प्राग्विकल्पितद्वितीयतृतीयपक्षदूषणपरतयाऽप्येतदेव भाष्यमुपन्यस्य व्याख्यातुमाह द्वितीय इत्यादिना ।

### **परिमल** 

अप्रामाण्येऽपीति । प्रकृतिर्जगत्कारणमित्यादेरर्थस्य भावे अप्रामाण्यस्य का गतिरित्यपि दृष्टिर्दीयतामित्यर्थः । प्रामाण्याप्रामाण्यविकलं ज्ञानमात्रमिति पक्षनिरासकत्वेनापि तदेव वाक्यं योजयति द्वितीय इति ॥ तृतीये त्विति । ज्ञानमेव नोत्पद्यत इति पक्षे त्वित्यर्थः ।

### **यादुपत्यम्**

प्रकृतिकारणत्वस्यासिद्धौ तज्ज्ञाने प्रामाण्यं व्यर्थं स्यादित्याशयेन शङ्कते तर्हीति । तज्ज्ञानगतस्याप्रामाण्यस्यापि सार्थक्याय तदभावोऽपि सिध्यत्वित्याशयेनाह अप्रामाण्येऽपीति ।





------------------------------------------------------------------------

न च किञ्चित्प्रसिध्यति

**न च किञ्चित्प्रसिध्यति**

### **सुधा**

स्यादेतद् यदा ज्ञानकरणं गुणोपेतं तदा तदीयायामप्रामाण्यजननशक्तौ गुणेन प्रतिबद्धायां प्रमाणज्ञानमेवोत्पद्यते । यदा तु दोषोपेतं तदा दोषेण प्रामाण्यजननशक्तौ प्रतिबद्धायाम् अप्रमाणज्ञानमेवोत्पद्यते । न हि किमपि करणं युगपदुभयोपेतमुभयविकलं वा सम्भवति । येनोक्तदोषः स्यादिति । उच्यते । किमर्थमित्थं कल्प्यते । ज्ञानस्योभयाकारत्वप्रसक्तेरिति चेत् । तत्प्रसक्तिरपि कुतो नाभ्युपगन्तव्या । विरोधभयादिति चेत् । करणेऽप्युभयशक्तिविरोधात्कुतो न बिभेषि ।

### **शेषवाक्यार्थचन्द्रिका**

करणेऽपीति । ज्ञानस्योभयाकारताया विरुद्धत्ववत्करणस्यापि विरुद्धाकाराद्वयजननानुकूलशक्तिद्वयवत्ताया अपि विरुद्धत्वादिति भावः । अनेन किञ्चित्करणे विरुद्धं शक्तिद्वयं न सिध्यतीति मूलयोजना सूचिता भवति ।

### **यादुपत्यम्**

ज्ञानस्योभयाकारत्वं यथा विरुद्धं तथा करणे विरुद्धाकारद्वयजननानुकूलशक्तिद्वयसमावेशोऽपि विरुद्धोऽतो नाङ्गीकारार्ह इत्याह करणेऽपीति । अनेन किञ्चित्करणे विरुद्धं शक्तिद्वयं न सिध्यतीति मूलयोजनोक्तेति ज्ञातव्यम् ।

------------------------------------------------------------------------

न च किञ्चित्प्रसिध्यति

**न च किञ्चित्प्रसिध्यति**

### **सुधा**

यदपि विरुद्धकार्यद्वयजनकं करणं तत्सहकारिसाहित्याहितशक्तिकमेव । प्रकृते च तथाऽभ्युपगमे द्वयोरपि परतस्त्वापत्तिः ।

किञ्च वचने कौ गुणदोषौ । आप्तानाप्तत्वप्रणीतत्वे इति चेत् । तर्ह्युभयाभावाद्वेदवाक्येनोभयात्मकमनुभयात्मकं वा ज्ञानमुत्पद्येत । नोत्पद्येत वा । अनाप्ताप्रणीतत्वं गुण इति चेत् । तर्ह्याप्ताप्रणीतत्वं दोषोऽपि किन्न स्यादिति स एव प्रसङ्गः ।

### **शेषवाक्यार्थचन्द्रिका**

नन्वेवं दावदहनदग्धवेत्रबीजादौ विरुद्धकार्यद्वयजनकशक्तिद्वयसमावेशोऽपि न स्याद् इत्यतो न तत्रापि शक्तिद्वयं युगपदस्ति । किन्तु दाहादिलक्षणसहकारिसामर्थ्यात्पूर्वशक्तिनाशानन्तरमेव तत्र शक्त्यन्तरमिति नानुपपत्तिरित्याह यदपीति । तर्हि तद्वदेव प्रकृतेऽपि गुणदोषरूपसहकारिसाहित्याहितशक्तिकं कारणमेव विरुद्धकार्यद्वयजनकमित्यस्त्वित्यत आह प्रकृते चेति । तथा चोभयं स्वत इति सिद्धान्तभङ्ग इति भावः । अङ्गीकृत्य चेदमुदितम् । वस्तुतस्तु गुणदोषयोरेव परपक्षे दुर्निरूपत्वान्न तदाहितशक्तिकस्य कारणस्य विरुद्धकार्यद्वयजनकता स्वीकाराहेत्याशयेनाह किञ्चेति । प्रमाणमेवाप्रमाणमेव वा ज्ञानमुत्पद्यत इति नियमहेतोर्गुणस्य दोषस्य चाभावादिति भावः । प्रामाण्यहेतोर्गुणस्याभावेऽपि प्रामाण्यम् अप्रमाण्यहेतोर्दोषस्याभावेऽप्यप्रामाण्यं स्यादिति वेदजन्यज्ञानमुभयात्मकम्, अप्रामाण्यहेतोरनाप्तप्रणीतत्वस्याभावेना प्रामाण्याभावे च प्रामाण्यप्रयोजकस्याप्तप्रणीतत्वस्याभावेनप्रामाण्यमपि न स्यादित्यनुभयात्मकं वा ज्ञानमुत्पद्येतेत्यर्थः । नोत्पद्येत वेति । परस्परविरोधेनोभयात्मकज्ञानायोगान्निःस्वभावस्य च ज्ञानस्यानुत्पत्तेर्नोत्पद्येतेत्यर्थः ॥ अनाप्तेति । तथा च वेदवाक्येन प्रमाणज्ञानस्योत्पत्तिर्युक्तेति भावः ॥ तर्हीति । वेदे आप्ताप्रणीत्वरूपदोषस्य सत्त्वादप्रमाणज्ञानस्योत्पत्तिप्रसङ्ग इत्यर्थः । अस्त्वेवमित्यत आह स एवेति । अनाप्ताप्रणीतत्वरूपगुणस्येव आप्ताप्रणीतत्वरूपदोषस्यापि वेदे सत्त्वेन वेदजन्यज्ञान‘स्योभयात्मकं वा ज्ञानमुत्पद्येत नोत्पद्येत वे’त्युक्त एव प्रसङ्ग इत्यर्थः ।

### **परिमल** 

नन्वेवं वेत्रबीजस्य वेत्रांकुरजननशक्तिमत्त्वं कदलीकाण्डजननशक्तिमत्त्वं चोपलभ्यते । अभिज्ञाजनकचक्षुरादेः प्रत्यभिज्ञाजनकत्वं च दृश्यते । तथैकमेव चक्षुरादिकं प्रमां भ्रमं चोपजनयदुपलभ्यते । तथाच कथं करणेप्युभयशक्तिविरोधादित्युक्तिरित्यत आह यदपीति । विरुद्धकार्यजनकं यत्करणमस्ति तदपि सहजशक्यैककार्यं जनयत्सहकारिसामर्थ्यादाहितशक्तिकं विरुद्धकार्यान्तरं जनयति । नतु शक्तिद्वयमपि सहजमेवेत्यर्थः । प्रकृतेऽपि तथाऽस्त्वित्यत आह प्रकृते चेति । गुणाहितशक्तिकं चक्षुरादिकं प्रमां जनयति । दोषाहितशक्तिकं तु भ्रममित्यङ्गीकारे चेत्यर्थः । एका शक्तिः सहजा । अपरा त्वाहितेत्युक्तौ तूभयं स्वत इत्युक्तिविरोध इति भावः ॥ उभयात्मकमिति । प्रमाणमप्रमाणमित्यर्थः ॥ अनुभयेति । परस्परविरोधाद्धेतोरिति भावः ॥ नोत्पद्येत वेति । ज्ञानमित्यनुषङ्गः । निःस्वभावस्योदयायोगादिति भावः ॥ स एवेति । प्रागुक्तत्रिविधकल्पदोषप्रसङ्ग इत्यर्थः ।

### **यादुपत्यम्**

नन्वेवं दावदहनदग्धवेत्रबीजादौ विरुद्धकार्यद्वयजनकशक्तिद्वयसमावेशो न स्यादित्यत आह यदपीति । तथा च तत्रापि न शक्तिद्वयं युगपदस्ति किन्तु दाहादिलक्षणसहकारिसामर्थ्यात्पूर्वशक्तिनाशानन्तरं शक्त्यन्तरमुत्पद्यत इति भावः । मूलं प्रकारान्तरेण योजयितुमाह किञ्च वचन इति । साङ्ख्यवचनस्यैव प्रस्तुतत्वाद्वचनग्रहणम् ॥ वेदवाक्येनेति । तथा च वेदवाक्येन किञ्चन न सिध्यतीति मूलं योजनीयमिति भावः ॥

### **श्रीनिवासतीर्थीया** 

तर्ह्युभयाभावादिति । केवलं प्रामाण्य एव प्रयोजकस्याप्तोक्तत्वरूपगुणस्य अप्रामण्य एव प्रयोजकस्यानाप्तोक्तत्वरूपदोषस्य चेत्यर्थः ॥ उभयात्मकमिति । अयमर्थः । वेदवाक्येनोत्पद्यमानं ज्ञानं प्रमाणमेव मा भवतु । तन्निमित्ताभावात् । तथाऽप्रमाणमेव मा भवतु । तन्निमित्तस्याप्यभावात् । उभयात्मकं प्रमाणाप्रमाणसमाहारात्मकं तु स्याद्बाधकाभावाद्योगरूढिरूपतृतीयवृत्तिवदिति । यथा योगस्याभावे रूढेश्चाभावे योगरूढिरूपा समाहारवृत्तिर्नास्ति तथा निमित्तद्वया भावेन प्रामाण्यस्य वाऽप्रामाण्यस्य वाऽभावे उभयात्मकत्वमसम्भावितमित्यस्वरसादाह अनुभयात्मकं वेति । परस्परविरोधेन प्रामाण्याप्रामाण्योभयविकलम् अयःशलाकावन्निर्विषयं ज्ञानमात्रमुत्पद्येतेत्यर्थः ॥ नोत्पद्येत वेति । निःस्वभावस्य ज्ञानस्यानुत्पत्त्येति शेषः । अनाप्ताप्रणीतत्वं गुण इत्यङ्गीकृत्य वेदस्य सर्वथा अप्रणीतत्वेन उक्तगुणसत्त्वात्तज्जन्यं ज्ञानं प्रमाणमेवेति यद्युच्यते तर्ह्याप्ताप्रणीतत्वं दोष इत्यङ्गीकृत्य सर्वथा अप्रणीते वेदे उक्तदोषसत्त्वात्तत एव तज्जन्यं ज्ञानमप्रमाणमपि स्यादित्युक्त एवातिप्रसङ्ग इत्याह अनाप्तेत्यादिना ।





[Load More](javaऽcriptःvoid(0))
