+++
title = "०१ माध्यमिकमतानुवादः"
upstream_url = "https://dvaitavedanta.in/category-details/7879/975/sharam/sathha/thavat/thavat/asatha/mathha"
+++
## ॐ नासतोऽदृष्टत्वात् ॐ

**अथ असदधिकरणम्**

**अथ शून्यवादापाकरणम्**

**माध्यमिकमतानुवादः**

**ॐ नासतोऽदृष्टत्वात् ॐ**

### **सुधा**

ॐ नासतोऽदृष्टत्वात् ॐ ॥ माध्यमिकमतमत्रापाक्रियते । तस्योक्तार्थविरुद्धतां दर्शयितुं तत्तावदुपन्यस्यति अपर इति ।

## **अनुव्याख्यानम्**

***॥ ॐ नासतोऽदृष्टत्वात् ॐ ॥***

***अपरः शून्यमखिलं मनोवाचामगोचरम् ॥***

***निर्विशेषं स्वयम्भातं निर्लेपमजरामरम् ॥***

***अशेषदोषरहितमनन्तं देशकालतः ॥***

***वस्तुतश्च .....................***

अपरो माध्यमिकः, ‘इति ब्रूत’ इति वक्ष्यमाणेन सम्बन्धः । शून्यमेव तत्वं न ततोऽन्यदस्तीति शेषः । ननु पञ्चस्कन्धास्ततोऽतिरिक्ताः सन्तीत्यत उक्तम् अखिलमिति । पञ्चस्कन्धात्मकमखिलं जगच्छून्यमेव, न ततोऽन्यदित्यर्थः । तच्छून्यं कुतः सिद्धमित्यत उक्तं स्वयम्भातमिति । स्वयम्भातत्वं च न स्वकर्मकप्रकाशत्वम् । किन्त्वपराप्रकाश्य(श)त्वमेवेत्याशयेनोक्तम् मन इति । प्रमाणमात्रोपलक्षणमेतत् ॥ कुतः प्रमाणाविषयत्वं शून्यस्य, निर्धर्मकत्वात् । सधर्मक एव प्रमाणप्रवृत्तिरित्युक्तं निर्विशेषमिति । निखिलजगदात्मकं चेच्छून्यम्, तर्हि तद्धर्मा लेपजरामरणदुःखपरिच्छेदादयस्तस्यैव स्युरिति कथं निर्विशेषत्वादिकमित्यत आह निर्लेपमिति । लेपो धर्माधर्मसम्बन्धः । दोषा दुःखादयः । वस्तुतश्चानन्तं वस्त्वन्तरप्रतियोगिकान्योन्याभावरहितम् । यद्वा शुद्धं सर्वगतं नित्यं सर्वात्मकं शून्यमभिलप्यते । तत्कथं निर्विशेष(मु)मित्युच्यत इत्यत एतदुक्तम् । लेपादिदोषाभावमात्रेण शुद्धमुच्यते । देशादिपरिच्छेदाभावमादाय सर्वगतत्वादिवादो, न तु कमपि धर्ममाश्रित्येति ।

### **शेषवाक्यार्थचन्द्रिका**

॥ ॐ नासतोऽदृष्टत्वात् ॐ ॥ अधिकरणप्रतिपाद्यानुक्तेर्मूले न्यूनतामाशङ्क्य भाष्य एव तस्योक्तत्वादत्रानुक्तिर्न दोषायेत्यभिप्रेत्य शून्यवादमपाकरोतीति भाष्यं मनसि निधायैतदधिकरणप्रतिपाद्यमाह माध्यमिकेति । नन्वपरः शून्यमित्यादिग्रन्थोऽनर्थकः । न चायं तन्मतोपन्यासः । तस्याप्यनर्थकत्वादित्यतो विप्रतिपत्तिविषयसूचनेन तदनिरस्यताशङ्कानिरसनद्वारा तन्निरस्यतासमर्थनार्थत्वात्तस्य नानर्थक्यमित्यभिप्रेत्य तन्मतोपन्यासवैयर्थ्यं परिहरंस्तन्मतोपन्यासपरतयोत्तरग्रन्थं सङ्गमयति तस्येति । मूले शून्यमित्युक्त्या प्रसक्तं निःस्वरूपत्वं ‘शून्यं तत्वमविज्ञेयमि’त्यादितद्वाक्यानुसारेणापेक्षितशेषं पूरयन्परिहरति शून्यमेवेत्यादिना । अत्र मूलस्थं शून्यपदं सावधारणमित्यभिप्रेत्य शून्यमेवेत्यनुवादः, तत्वमित्यादिस्तु शेष इति द्रष्टव्यम् । न स्वकर्मकप्रकाशत्वमिति । विषयविषयिभावस्य प्रत्यक्पराग्भावरूपत्वेनैकस्य युगपदुभयरूपताया विरुद्धतया स्वस्य स्वविषयकज्ञानताया अयोगादिति भावः । यद्वा ज्ञानमर्थं विषयीकरोतीति व्यवहारान्यथाऽनुपपत्त्या ज्ञानस्यापि विषयीकरणलक्षणव्यापारं प्रति कर्तृत्वेन स्वविषयत्वे कर्तृकर्मभावो वाच्यः । न चासौ वक्तुं शक्यः । परसमवेतक्रियाफलशालित्वस्यैव कर्मलक्षणत्वेनैकस्यां क्रियायां कर्तृकर्मणोरेकत्वस्य विरुद्धत्वादतो न स्वविषयत्वं ज्ञानस्येति भावः । प्रमाणविशेषभूतमनोवागगोरत्वमात्रेण न परप्रकाश्यत्वाभावसिद्धिः । तथा सति चक्षुराद्यगोचरत्वमात्रेण रसरूपादेरपि तत्सिद्धिप्रसङ्गादित्यतोऽत्र वाक्ये विशेषवाचकमनोवाक्शब्दयोः प्रमाणसामान्योपलक्षणकत्वेन प्रमाणमात्रागोचरत्वलाभात्परप्रकाश्यत्वाभावसिद्धिरविकलैवेत्याशयेनाह प्रमाणमात्रोपलक्षणमेतदिति ॥

सधर्मक एवेति । रूपादिमत्येव चक्षुरादेः, व्याप्त्या व्यापकतावच्छेदकधर्मविशिष्टत्वेन पक्षधर्मतया च पक्षसंसृष्टत्वेन, साध्यस्य सिध्द्योक्तधर्मवत्येव साध्येऽनुमानस्य, शब्दप्रत्तृत्तिनिमित्तादिमत्येव च शब्दस्य प्रवृत्तिदर्शनादित्यर्थः । निर्विशेषत्वादिकमित्यादिपदेन स्वयम्भातत्वमनोवाचामगोचरत्वयोः परिग्रहः । निर्लेपमशेषदोषरहितमिति पदद्वयान्तर्गतयोर्लेपदोषपदयोः पौनरुक्त्यनिरासायार्थभेदमाह लेपो धर्माधर्मसम्बन्ध इत्यादिना । अनन्तमित्यस्य देशकालाभ्यामिव वस्तुत इत्यनेनापि सम्बन्धान्न साकाङ्क्षतेत्यभिप्रेत्य तथासम्बन्धमाह वस्तुतश्चानन्तमिति । वस्तुतोऽनन्तत्वं नाम सकलवस्त्वात्मकत्वमिति प्रतीतिनिरासाय तन्निर्वक्ति वस्त्वन्तरेति । स्वव्यतिरिक्तस्य सर्वस्य कल्पितत्वेना वस्तुत्वान्न वस्त्वन्तरप्रतियोगिकभेदवत्वं तस्येत्यर्थः ॥ एतदिति । निर्लेपमित्यादिकमित्यर्थः । देशादीत्यादिपदेन कालवस्तुनोः परिग्रहः । सर्वगतत्वादीत्यादिपदेन नित्यत्वसर्वात्मकत्वयोः परिग्रहः ॥ कमपि धर्ममिति । परममहत्परिमाणाप्रच्युतसत्तासर्वतादात्म्यरूपमित्यर्थः ।

### **परिमल** 

ॐ नासतोऽदृष्टत्वात् ॐ । पाठक्रमादाकांक्षाक्रमो बलीयानिति भावेनाह तच्छून्यं कुत इत्यादिना ॥ अपरप्रकाश्यत्वमिति । परप्रकाश्यत्वाभाव इत्यर्थः ॥ सधर्मक एवेति । महत्वादिमत्येव प्रत्यक्षस्य व्यापकताशक्यतावच्छेदकादिमत्येवानुमानादेः प्रवृत्तेरिति भावः । तद्धर्माः क इत्यत आह लेपेति । लेपदेषपदयोरपौनरुक्त्यायार्थभेदमाह लेपो धर्माधर्मेति ।

### **यादुपत्यम्**

ॐ नासतोऽदृष्ट्वात् ॐ ॥ सधर्मक एवेति । रूपादिमत्येव प्रत्यक्षस्य, व्यापकतावच्छेदकधर्मवत्येवानुमानस्य, प्रवृत्तिनिमित्तादिमत्येव शब्दस्य, प्रवृत्तेरित्यर्थः । निर्लेपमशेषदोषरहितमित्यत्रत्ययोर्लेपदोषपदयोः पौनरुक्त्यपरिहारायार्थभेदमाह लेपो धर्माधर्मेत्यादिना ॥ वस्त्वन्तरेति । स्वव्यतिरिक्तवस्त्वन्तरस्यैव परमार्थतोऽभावादिति भावः ।

### **श्रीनिवासतीर्थीया** 

ॐ नासतोऽदृष्टत्वात् ॐ ॥ एतदुक्तं निर्लेपमिति वाक्यम् ॥ दोषाभावमात्रेणेति । अन्यापोहेनेत्यर्थः ।

### **वाक्यार्थरत्नमाला** 

ॐ नासतोदृष्टत्वात् ॥ गोचरशब्दे नपुंसकत्वमीक्षत्यधिकरणमूलटीकानु सारेणोपपाद्यम् । स्वविषयत्वं हि कर्तृकर्मविरोधात्तैर्नाङ्गीक्रियत इति तत्वोद्योतव्याख्यानावसरे ननु ज्ञानस्य स्वविषयत्वेत्याद्यभिधाय अतो विषयविषयीभावस्येत्याशङ्कितं पक्षमाह । विषयविषयीभावस्येति । मैवं ज्ञानस्यापीत्याद्युक्तस्थलीयटीकानुसारेण कर्तृकर्मविरोध इति ते वदन्तीति तत्वनिर्णयटीकास्थनिष्कर्षन्यायेन च पक्षान्तरमाह । यद्वा ज्ञानमिति । चक्षुरादेर्व्याप्त्या व्यापकतावच्छेदकेत्यादिरुक्त धर्मवत्येव साध्येऽनुमानस्येति पाठः । पांक्तशोधाक्षरक्रमव्यत्यासेनान्यथाचेत्पाठः स लेखकनिमित्तक इति बोध्यम् । चक्षुरादेरित्यस्यानुमानस्येत्यस्य प्रवृत्तिदर्शनादित्युत्तरेण सम्बन्धः । व्याप्त्या पक्षधर्मतयेत्येतयोर्हेतोरिति शेषः । विशिष्टत्वेनेत्यस्य साध्यस्येत्युत्तरेण सम्बन्धः । उक्तधर्मेति । व्यापकतावच्छेदकेत्याद्युक्तेत्यर्थः । धर्माधर्मसम्बन्ध इति मूलम् । नन्वधर्मसम्बन्धस्य दोषत्वेऽपि धर्मसम्बन्धस्य कथं दोषत्वम् । येनादोषप्रकारेण लेपपदमुभयार्थतया व्याख्यातुं शक्यं भवेदिति चेन्न । पुण्यपापे विधूयेति श्रुतौ पुण्यपापाञ्जनाख्याविद्याविधूननाभिधानादिति पृथगधिकरणीयसुधानुसारेणाविद्याविधूननसमकक्षतया पुण्यपापविधूननस्योक्ततया पापस्येव पुण्यस्यापि हेयत्वान्यथानुपपत्या दोषत्वस्य जीवे श्रुतिसिद्धत्वेन शरीरस्थोऽपि कौन्तेय न करोति न लिप्यत इति गीताव्याख्यानावसरे, ‘‘कुर्वाणोऽपि यतः सर्वं पुण्यपापैर्न लिप्यत’’ इति पुण्यपापासम्बन्धस्यैव स्पष्टं लेपपदार्थतया तात्पर्यकृतोक्तत्वेन उक्ततात्पर्यवाक्यव्याख्यानावसरे जीवो न करोति न लिप्यत एवेति द्रष्टव्यम् । लेपश्च तत्फलेनेति पुण्यपापरूपकर्मफलसम्बन्धाभावस्यैव मूलकृताऽभिहितत्वेन

कुर्वाणोपि यतः सर्वं पुण्यपापैर्न लिप्यते ।

जन्ममृत्यादिरहितः सत्वादिगुणवर्जितः ।

विष्णुस्तद्विपरीतस्तु जीवोऽतस्तौ पृथक्सदा ।

इति तात्पर्योदाहृतप्रमाणवाक्ये पुण्यपापसम्बन्धादिधर्मशून्यत्वं विष्णुरित्यन्तेन विष्णोरभिधाय जीवस्य तद्विपरीतत्वोक्तया पुण्यपापसम्बन्धादिधर्मयुक्तत्वस्योक्ततया निर्दोषत्वसदोषत्वरूपभेदक धर्मोक्तयन्यथानुपपत्या पुण्यस्यापि जन्मादिसमानकक्ष्यतया जीवे दोषतायाः सिद्धेः । अत एव ‘‘स गुणाल्पत्वमात्रत्वान्नर्जुत्वेन विरुध्यते’’ इत्युपासनापादीयानुव्याख्यानव्याख्यानरूपमूले महोद्यमाभावो दोष एव हेयत्वादित्युक्तम् । मुक्तिगतानन्दातिशयहेतुभूतेषु पुण्यस्यादोषत्वेऽपि संसारापादकानिष्टपुण्यस्य दोषताया अनिवार्यत्वाच्च । बहुलस्येश्वरेदोषत्वाभावेपि जीवे दोषत्ववत्पुण्यस्य जीवे दोषत्वाभावेऽपीश्वरे दोषतया तन्न्यायेन शून्येपि तथात्वमित्यप्याहुः । तत्वप्रकाशिकास्थचिन्तासन्तापलेपेत्येतदभिनवचन्द्रिकायां तु चिन्तासाधारणदोषसमभिव्याहृतलेपपदार्थः पुण्यसम्बन्धोऽपि भवतीत्युक्तम् । न चात्र लेपपदसमभिव्याहृतं साधारणं दोषान्तरं कल्प्यते । वस्तुतस्तु परव्याख्यानानुसारान्नात्र शङ्कावकाशः । तस्माद्युक्तमुक्तं मूले धर्माधर्मसम्बन्ध इति । देशकालाभ्यामिवेति । देशकालज इत्यनेनेत्यर्थः । फलितार्थाभिप्रायेण देशकालाभ्यामित्युक्तमिति न दोषः । साकाङ्क्षतेति । वस्तुत इत्यस्येति शेषः ।

------------------------------------------------------------------------

तदस्मीति नित्योपासाऽपरोक्षितम्

**तदस्मीति नित्योपासाऽपरोक्षितम्**

### **सुधा**

उपायोपेयभावावस्थितपदार्थख्यापनं शास्त्रधर्मः । अतस्तत्वविषयां विप्रतिपत्तिं दर्शयित्वा विप्रतिपन्ने उपायोपेये दर्शयति तदस्मीति ।

## **अनुव्याख्यानम्**

***..... तदस्मीति नित्योपासाऽपरोक्षितम् ॥***

***रागादिदोषरहितं तद्भावं योगिनं नयेत् ॥***

तच्छून्यमहमस्मीति नित्योपासयाऽपरोक्षीकृतम् । तच्छून्यं रागादिदोषरहितं योगिनं तद्भावं शून्यत्वलक्षणं मोक्षं नयेदिति सम्बन्धः । यथोक्तम् । ‘प्रदीपस्येव निर्वाणं विमोक्षस्तस्य तायिनः (तापिनः) (भाविनः)’ इति ।

### **शेषवाक्यार्थचन्द्रिका**

शास्त्रधर्म इति । वक्तृश्रोत्रोरभिमतमनन्यसाध्यं फलमधिकृत्य तद्धेतुभूतं प्रमाणान्तराप्राप्तमर्थं प्रतिपादयतां वाक्यानां समूहस्यैव शास्त्रत्वेनोपायोपेयभावानवस्थितपदार्थख्यापकस्य निर्विषयत्वेन निष्प्रयोजनत्वेन च काकदन्तपरीक्षादिग्रन्थवदशास्त्रत्वादिति भावः । तदस्मीति नित्योपासनाऽपरोक्षितमित्यत्र विशेष्यानुक्त्या न्यूनतामाशङ्क्य तदस्मीति पूर्वप्रकृततच्छब्दोत्तशून्यस्यैव विशेष्यत्वान्नानुपपत्तिरिति भावेन विशेष्यं पूरयति तच्छून्यमिति ॥ शून्यत्वलक्षणमिति । आदौ कर्तृत्वादिविशिष्टात्मविनाशलक्षणं, पश्चान्महाशून्यत्वलक्षणं चेत्यर्थः । ‘यस्य शून्यैकरसताज्ञानात्सात्वपगच्छति । स पुद्गलत्वान्निर्मुक्तो महाशून्यत्वमेष्यती’ति वक्ष्यमाणत्वादिति ध्येयम् । आदावात्मविनाशरूपो मोक्षो भवतीत्येतत्कुतोऽवगतमित्यतस्तद्वाक्यादेवेत्यभिप्रेत्य तत्पठति यथोक्तमित्यादिना । तनोतीति तायी तनु विस्तार इति धातोः । तायिनो विस्तरिणस्तस्यावबोधसन्तानस्य प्रदीपस्यैव निर्वाणं निवृत्तिर्मोक्ष इत्यर्थः । न चैवं ज्ञाननाशस्यैव मोक्षत्वमित्यस्माद्वाक्याल्लभ्यते न त्वात्मनाशस्य, तत्कथमस्योदाहरणत्वमिति वाच्यम् । परेण ज्ञानस्यैवात्मत्वाङ्गीकारादिति भावः ।

### **परिमल** 

तस्य तायिन इति । तायृ सन्तानपालनयोः । तायिनः सन्तन्यमानस्य तस्य कर्तृत्वभोक्तृत्वादिभ्रांत्यात्मकस्य संसारस्य प्रदीपस्येव निर्वाणं निवृत्तिर्मोक्ष इत्यर्थः । केचित्तु भाविन इति पाठमुपेत्य शून्यभावनावधृतस्यात्मन इति व्याचक्षते । अन्ये तु तापिन इति पाठमुपेत्य योगिनस्तस्यात्मन इत्यर्थ इत्याहुः ॥

### **यादुपत्यम्**

शून्यत्वलक्षणमिति । आदौ कर्तृत्वादिविशिष्टात्मविनाशलक्षणं, पश्चान्महाशून्यत्वलक्षणं चेत्यर्थः । यद्वक्ष्यति । ‘यस्य शून्यैकरसताज्ञानात्सा त्वपगच्छति । स पुद्गलत्वान्निर्मुक्तो महाशून्यत्वमेष्यती’ति । आदावात्मविनाशरूपो मोक्ष इत्यत्र तत्सम्मतिमाह यथोक्तमिति ॥ प्रदीपस्येवेति । यथा तैलाद्यपगमे प्रदीपस्य निर्वाणं विनाशस्तथा भाविनः शून्यभावनावतस्तस्य कर्तृत्वादिविशिष्टस्यात्मनः संवृत्त्यपगमे निर्वाणं विमोक्ष इत्यर्थः । तापिन इति पाठे ज्ञानिन इत्यर्थ इत्याहुः ॥

### **श्रीनिवासतीर्थीया** 

उपायोपेये मोक्षसाधने धर्मादौ मोक्षे चेत्यर्थः ॥

### **वाक्यार्थरत्नमाला** 

समयप्रयोजनाभावादित्येतत्तत्वनिर्णयव्याख्यानमनुसृत्याह । वक्तृश्रोत्रोरिति । आदिपदेन स्फीतालोकमध्यवर्तिघटप्रतिपादकवाक्यादिकं गृह्यते । एतच्च जिज्ञासाधिकरणपूर्वपक्षप्रदर्शनपरमूले विषयादिसद्भावोहीत्यादिनोक्तं ज्ञातव्यम् । तच्छून्यमहमित्येतदवतारयति तदस्मीतीति । वक्ष्यमाणत्वादिति । सपरिकरशून्यमतोपन्यासपरमोक्षवादीयानुव्याख्याने चतुर्थस्य द्वितीये वक्ष्यमाणत्वादित्यर्थः । मोक्षवादीयन्यायमकरन्दस्य प्रदीपस्येवेति संमतिवाक्यस्य तायिन इत्येतद्य्वाख्यानरूपतायिनो विस्तारिणो बोधसन्तानस्येत्यादितत्वप्रदीपिकानुसारेण न्यायवाचस्पत्याद्यनुसारेण च व्याचष्टे । तायिनो विस्तारिण इति । तायतीति तायिविस्तारी इत्यादि व्याख्यानप्रकारोपि शोधयित्वा लेखनीयः । अनेन तस्य तायिन इत्येव संमतिवाक्यपाठ इति सूचितं भवति । न्यायमकरन्दन्यायवाचस्पत्याद्यननुसारिभाविन इत्येतत्पाठाश्रयणेन प्रवृत्तान्यथाख्यातिव्याख्यानं तु वाक्यार्थविनोदे दूषितमिति ध्येयम् ।

------------------------------------------------------------------------

तस्यैवानादिसंवृत्या नानाभेदात्मकं जगत्

**तस्यैवानादिसंवृत्या नानाभेदात्मकं जगत्**

### **सुधा**

यदि शून्यमुक्तरूपं कथं तर्ह्यखिलं शून्य(मित्युक्त)मित्यत आह तस्यैवेति ।

## **अनुव्याख्यानम्**

***तस्यैवानादिसंवृत्या नानाभेदात्मकं जगत् ।***

***सदिवाभाति ..... ......... ।***

शून्यस्यैव । संव्रियतेऽनयेति संवृतिरविद्या । संवृतेः सत्यत्वेऽद्वैतहानिरारोपितत्वे तु संवृत्यन्तरापेक्षेत्यतोऽनादीत्युक्तम् । नानाभेदात्मकं पञ्चस्कन्धात्मकम् । शून्याविद्याकल्पितत्वादखिलं शून्यमित्युच्यते । न पुनस्तदेव तदिति । तत्किमसदेवेदम् । तथात्वे वा कथं सदिति प्रतिभासः । सत्वारोपात् ।

### **शेषवाक्यार्थचन्द्रिका**

उक्तरूपमिति । निर्विशेषत्वादिरूपमित्यर्थः ॥ कथं तर्हीति । तस्यानेवं रूपतयोक्तरूपशून्यात्मताया बाधितत्वादिति भावः । ननु संवृतेः किं लक्षणं किं च कार्यमित्यतोऽविद्यालक्षणादिकमेव तल्लक्षणादिकमित्यभिप्रेत्य तयोर्भेदे तदनुपपत्तेस्तदभेदमाह संवृतिरविद्येति । अभिधानादेरभावेन रूढ्या संवृतिशब्दस्याविद्यापरत्वासम्भवादाह संव्रियत इति ॥ औतहानिरिति । संवृतेः शून्यात्मकत्वासम्भवेन तदतिरिक्तत्वावश्यम्भावात्तस्याः सत्वे तयैव सद्वितीयत्वमिति भावः ॥ संवृत्यन्तरापेक्षेति । आरोपस्य संवृतिकार्यत्वात् । तथा चानवस्थेति भावः ॥ अतोऽनादीत्युक्तमिति । तथाच संवृतेरारोपितत्वेऽप्यनादित्वेन संवृत्यन्तरानपेक्षत्वान्नानवस्थेति भावः । उपलक्षणं चैतत् । संवृतेर्भेदादिवत्स्वनिर्वाहकत्वेन संवृत्याख्यस्यारोपितस्य संवृत्यन्तरानपेक्षत्वाच्च नानवस्थेत्यपि द्रष्टव्यम् । तथाऽपि यदि शून्यमुक्तरूपं कथं तर्ह्यखिलं शून्यमित्युक्तमिति शङ्काया न परिहार इत्यत आह शून्याविद्येति । ओमिति वदन्तं प्रति तथा सति असद्रूपे तस्मिन्नसदित्येव प्रतीतेरावश्यकतया सन्घट इत्यादिसत्वप्रत्ययानुपपत्तिरित्याह तथात्वे चेति । किमत्र प्रमारूपसत्वप्रत्ययो न स्यादित्यभिमतं, भ्रमरूपो वा । नाद्यः । सत्त्वप्रत्ययस्य प्रपञ्चे प्रमात्वस्यास्माकमसम्मतत्वेनेष्टापत्तेरिति मनसि निधाय द्वितीयं दूषयति सत्वारोपादिति । अनिदं रूपेऽपि रूप्येऽधिष्ठानगतेदन्तारोपादिदं रूप्यमिति प्रत्ययवत्सत्वाभावेऽपि घटादिप्रपञ्चस्य मायिमतेऽधिष्ठानीभूतब्रह्मगतसत्वारोपात्सन्घट इति प्रत्ययवच्चैतन्मतेऽप्यधिष्ठानीभूतशून्यगतसत्वारोपाद्घटादौ सत्वप्रत्ययो नानुपपन्न इत्यर्थः ।

### **परिमल** 

संव्रियतेऽनयेति । करणव्युत्पत्त्या शून्यावरणहेत्वविद्या संवृतिरुच्यत इत्यर्थः । कथमिति पृष्टस्योत्तरं सत्वारोपादिति ॥

### **यादुपत्यम्**

सत्वारोपादिति । तथा च सत्वेन प्रतीतिरेव सत्ता, नार्थगतं सत्वमस्तीत्येतन्मताभिप्रायः ॥

### **श्रीनिवासतीर्थीया** 

शून्यमुक्तरूपमिति । यदि शून्यमुक्तरूपं शुद्धसर्वगत्वादिरूपं तर्ह्यखिलं शून्यमित्यनेनाशुद्धासर्वगतादिरूपजगताऽनन्यत्वं कथमुक्तमित्यर्थः ॥ तत्किमिति । यदि शून्याविद्याकल्पितत्वेन । जगदारोपितं स्यादित्यर्थः । असद्भवत्येवेति चेत्तत्राह तथात्वे वेति । असत्वे वेत्यर्थः । ‘तस्य चे’ति च शब्दसमुच्चेयं दूषणमाह सत्वारोपादिति ।

### **वाक्यार्थरत्नमाला** 

तस्यानेवंरूपतयेति । अखिलस्य घटादेर्निर्विशेषत्वादिरूपवत्वाभावेनेत्यर्थः । अविद्यापरत्वासम्भवादुक्तमिति पाठः । आहेति पाठेऽप्ययमेवार्थः । शून्यात्मकत्वासम्भवेनेति । विरुद्धधर्माधिकरणत्वं सोपाधिकत्वनिरुपाधिकत्वप्रयुक्तमस्तीति भावः । न चानादित्वेन वा भेदादिवत्स्वनिर्वाहकत्वेन वेति प्रतिकूलतर्ककथनावसरीयन्यायामृतानुसारेणाह । उपलक्षणं चैतदिति । उक्तोपलक्षणनिमित्तं च संवृतेरित्युत्तरवाक्य एव स्पष्टम् । आरोपस्य सदृशाधिष्टानप्रधानसापेक्षतानियमेनारोपान्तरापेक्षत्वे तस्याप्युक्तरीत्या आरोपान्तरापेक्षत्वापत्या कल्पाद्यभूतस्यापि पूर्वकल्पीयारोपाभावेऽनुपपत्या तत्सापेक्षत्वमिति आरोपपरंपरया अनवस्थाया आशङ्कापूर्वकनिराकरणं चोत्तरवाक्यार्थः । अनादिसंवृत्येति मूलवाक्येऽनादित्वे सति प्रपञ्चोपादानत्वस्य लक्षणत्वेन प्रतीतेः प्रपञ्चस्य कार्यतायाश्च प्रतीतेर्लक्षणकार्ये उक्ते इति किं लक्षणमित्यादि शङ्कापरिहृतेति ध्येयम् । अत्र पक्षे ब्रह्मणः प्रपञ्चोपादानाविद्याश्रयत्वेऽपि साक्षात्तदुपादानत्वानाश्रयणान्न दोषः ।

------------------------------------------------------------------------

सत्यत्वं सांवृतं तस्य चेष्यते

**सत्यत्वं सांवृतं तस्य चेष्यते**

### **सुधा**

पक्षान्तरमाह सत्यत्वमिति ।

## **अनुव्याख्यानम्**

***.... .... सत्यत्वं सांवृतं तस्य चेष्यते ॥***

तस्य अरोपितस्य अपि जगतः, सांवृतं सत्यत्वमिष्यतेऽतो न सत्प्रत्ययविरोधः । अस्ति चेज् जगतः सत्वं कथं तर्ह्यसत् । येन सदिवाभातीत्युक्तमित्यत आह पारमार्थिकेति ।

**अनुव्याख्यानम्**

***पारमार्थिकसत्वं तु शून्यादन्यस्य न क्वचित् ॥***

सर्वथाऽबाध्यत्वं पारमार्थिकसत्वं तदभावादसदिदं जगदुद्गीयत इति । पारमार्थिकसत्वाभावे कथं जगत्यर्थक्रियादिव्यवहार इत्यत आह सांवृतेनैवेति ।

**अनुव्याख्यानम्**

***सांवृतेनैव सत्त्वेन व्यवहारोऽखिलो भवेत् ॥***

अखिलो हानोपादानोपेक्षाऽभिज्ञाऽभिवादनार्थक्रियालक्षणः । व्यवहारस्याप्यसत्वात् । स्वप्न इवेति शेषः । पारमार्थिकसत्वमेव व्यवहारविरोधि । तस्य सर्वक्रियारहितत्वात् । न तु तदभाव इति भावेनोक्तं सांवृतेनैव सत्वेनेति ।

### **शेषवाक्यार्थचन्द्रिका**

ननु च न सन्घट इत्यत्र सन्नित्यधिष्ठानशून्यानुवेधः । चाक्षुषादिज्ञाने रूपादिहीनस्य शून्यस्य स्फुरणायोगात् । अन्यथा नीलो घट इत्यादौ नील इत्यादिरधिष्ठानानुवेध इत्यापातात् । नैल्यादिकं घटेऽस्ति सत्वं तु नेति चेन्न । अस्यारोपितत्वसिध्द्यधीनत्वेनेतरेतराश्रयत्वादिति पूर्वत्रारुच्याऽर्थगतस्य सांवृतसत्वस्य सत्वात्सत्वप्रत्यय इति पक्षान्तरोपदर्शनं भाष्य इति भावेनाह पक्षान्तरमाहेति ॥ कथं जगत्यर्थक्रियादीति । आदिपदेन हानादिपरिग्रहः । तुच्छस्याप्यर्थक्रियाकारित्वप्रसङ्गेन धीमात्रस्य नित्यातीन्द्रियस्य तदभावप्रसङ्गेनापरोक्षधियः, अमृतत्वेनापरोक्षतो ज्ञातस्यापि विषस्यासञ्जीवकत्वेनापरोक्षसत्वधियः, प्रपञ्चासत्वसिद्धेः प्राक् तदसिध्द्याऽन्योन्याश्रयप्रसङ्गाद् व्यावहारिकसत्त्वस्य, अननुगमेन सत्तात्रयस्य तद्द्वयस्य वा, परमार्थतोऽसत्त्वेन तत्र सत्त्वस्य विरुद्धतया सत्त्रयानुगतस्य सद्द्वयानुगतस्य सत्त्वसामान्यस्य, गौरवप्रसङ्गादसद्विलक्षणत्वस्य, तुच्छेऽतिप्रसङ्गादप्रातिभासिकत्वस्य, गौरवादप्रातिभासिकसत्वस्य, अतिगौरवादसद्वैलक्षण्ये सति प्रातिभसिकवैलक्षण्यस्य चार्थक्रियाकारित्वेअतन्त्रत्वेन परमार्थसत्वस्यैव तत्र तन्त्रत्वादर्थक्रियाकारित्वव्यापकस्य पारमार्थिकसत्त्वस्य व्यावृत्तौ तद्य्वोप्यस्यार्थक्रियाकारित्वस्यापि व्यावृत्त्यवश्यम्भावादिति भावः । अर्थक्रिया जलाहरणादिरूपार्थक्रियेत्यर्थः । तावताऽपि कथमुक्ताक्षेपपरिहार इत्यतोऽपेक्षितशेषं पूरयति व्यवहारस्यापीति । किमत्र पारमार्थिकव्यवहारो न स्यादित्यापाद्यते किंवा व्यावहारिको व्यवहारो न स्यादिति । नाद्यः । उक्तरूपस्य व्यवहारस्य पारमार्थिकत्वाभावेन तदभावापादनस्येष्टत्वात् । न द्वितीयः । पारमार्थिकसत्त्वस्य पारमार्थिकव्यवहारव्यापकत्वेन तद्य्वावृत्या पारमार्थिकव्यवहाराभावप्राप्तावपि तद्व्यावृत्तेर्व्यवहारव्यावृत्त्यप्रापकतया सांवृतसत्वेन व्यावहारिकव्यवहारसम्भवात् । प्रामाणिकत्वाच्चास्यार्थस्य नान्योन्याश्रय इति भावः । अपारमार्थिकव्यवहारस्यापारमार्थिकसत्त्वेन सिद्धेरसम्भावनापरिहाराय स्वप्नादिवदिति सूत्रानुसार्युत्तरभाष्यानुसारेणानुरूपं दृष्टान्तमाह स्वप्न इवेति । सांवृतेन सत्वेन व्यवहारो भवेदित्येतावतैव पूर्तेरेवकारवैयर्थ्यमित्याशङ्क्य अङ्गीकृत्य परमार्थसत्वस्य व्यवहारप्रयोजकतां व्यवहारस्याप्यसत्त्वात् परमार्थसत्त्वाभावेऽपि न व्यवहारानुपपत्तिरिति समाहितम् । वस्तुतस्तु परमार्थसत्त्वस्य व्यवहारविरोधित्वेन तत्राप्रयोजकत्वात् परमार्थसत्त्वाभावेनैवार्थक्रियाकारित्वोपपत्तेर्विरुद्धतयैव तर्कखण्डनसम्भवान्न तदर्थं व्यवहारस्यासत्वकथनापेक्षेत्यर्थविशेषसूचकत्वान्न तस्य वैयर्थ्यमित्यभिप्रेत्य तथा एवकारतात्पर्यमाह पारमार्थिकसत्वमेवेति ॥ वि(सर्व)क्रियारहितत्वादिति । अर्थक्रियाकारित्वे च क्रियावेशप्रसक्त्या विकारावश्यम्भावादित्यर्थः ।

### **परिमल** 

कथं तर्ह्यसदिति । जगदिति योज्यम् । तस्य पारमार्थिकसत इत्यर्थः ।

### **यादुपत्यम्**

अर्थक्रियेति । जलाहरणादिरूपार्थक्रियेत्यर्थः ।

### **श्रीनिवासतीर्थीया** 

ननु व्यवहारस्यापि सत्वेऽद्वैतहानिरित्यत आह व्यवहारस्यापीति । तस्य पारमार्थिकसत्ववतः शून्यस्य । तदभावो न तु पारमार्थिकसत्वाभावो व्यवहारविरोधीत्यर्थः ॥

### **वाक्यार्थरत्नमाला** 

प्रत्यक्षस्य जात्या प्राबल्यपरन्यायामृते नन्विदं रूप्यमित्याद्याशङ्क्य चाक्षुषादिज्ञान इत्यादिना तत्परिहृतं तदनुसारेणावतारयति । ननु च न सन्निति । असतः साधकत्वे बाधककथनेन परमार्थसत्वस्यैव साधकत्वे तत्रत्विदित्यादिन्यायामृतानुसारेणाह । तुच्छस्यापीत्यादिना । तावतापीति । सांवृत्तसत्वाङ्गीकारमात्रेणेत्यर्थः । कथमुक्तेति । पारमार्थिकसत्वाभावे व्यवहारो न स्यादित्याक्षिपता पारमार्थिकव्यवहाराभावस्यापादनेन सांवृत्तसत्वेनोक्तव्यवहारनिर्वाहाभावात्तदाक्षेपपरिहारो न सम्भवतीत्याशयः । अपेक्षितं शेषमिति । अनेन व्यवहारस्याप्यसत्वात्स्वप्नवदित्येतावान् शेष इति सूचितं भवति । असत्वादित्यस्य पारमार्थिकापारमार्थिकसत्वनिषेधपरत्वभ्रमनिरासाय पारमार्थिकपरत्वेन व्याख्यानं सूचयन्मूलेऽभिप्रेतप्रयोजकत्वेष्टापादनत्वे पक्षभेदेन दर्शयंश्च विकल्पमुखेन ग्रन्थतात्पर्यमाह । किमत्र पारमार्थिक इत्यादिना । व्यवहारो न स्यादिति व्यवहारमात्रं नस्यादित्यर्थः । व्यावहारिकव्यवहार इति यावत् । कथं व्यवहार इत्यत्र कथमित्यस्याक्षेपार्थत्वेन व्यवहारो न स्यादिति पर्यवसानमाश्रित्य तदनुसारेण विकल्पः । व्यवहारव्यावृत्तीत्यत्रापि व्यवहारमात्रव्यावृत्तीत्यर्थः । अनेन व्यवहारस्य पारमार्थिकसत्वाभावादपारमार्थिको व्यवहारः सांवृतेन सत्वेन भवेदिति भाष्ययोजना मूलाभिप्रेततया सूचिता भवति । सम्भवादिति । ततश्च पारमार्थिकसत्वाभावोऽप्रयोजक इति हृदयम् ।

ननु व्यवहारस्य व्यावहारिकत्वे सिद्धे तस्य पारमार्थिकसत्वानपेक्षतया तदभावेऽप्युपपत्तिसिद्धिः । तदभावेप्युपपत्तौ सिद्धायां च तस्य व्यावहारिकत्वसिद्धिरित्यन्योन्याश्रयत्वमित्यत आह । प्रामाणिकत्वाच्चेति । बीजांकुरपरंपरास्थलेऽनवस्थायाः सिद्धविषयत्वेनादोषत्ववदिहान्योन्याश्रयोऽपि सिद्धविषय इत्यदोष इति सांवृतेनेति वदतोऽभिप्राय इत्यर्थ इति भावेनैवमुक्तिरिति यावत् । उत्तरभाष्येति । स्वप्नभ्रान्तिवेदेवेदमित्युत्तरभाष्येत्यर्थः । दृष्टान्तमाहेति । यद्यपि स्वप्नवदित्यपि शेषपूरणमेव । तथा च दृष्टान्तं पूरयतीत्याद्येव वाच्यम् । तथापि विशिष्टस्य शेषपूरकतया प्रागवतारानन्तरं व्यवहारस्याप्यसत्वादित्यंशतात्पर्यमभिधायेदानीं स्वप्रवदित्यंशतात्पर्यकथनमिति पुनः शेषत्वानुक्तिरिति ज्ञातव्यम् । अथवा पूरयतीति प्रकृतत्वादाहेत्यस्य पूरयतीत्यर्थः । अथवा दृष्टान्तं शेषपूरणेनाहेति योज्यम् । वक्ष्यति च शेषपूरणेनेति । विवक्षितार्थलाभायोभयपूरणेपि तत्तद्य्वावर्त्यशङ्काभेदेन पृथगवतार इति ज्ञेयम् । व्यवहारस्यासत्वेन पारमार्थिकसत्वानपेक्षितत्ववचनस्य पारमार्थिकसत्वे व्यवहारविरोधित्वादिवचनेन विरोध इत्यतः पूर्वोत्तरग्रन्थयोरङ्गीकारवादत्ववास्तवकथनत्वाभ्यां प्रवृत्तेन विरोध इति दर्शयन्नुत्तरवाक्यमवतारयति । अङ्गीकृत्येत्यादिना । पारमार्थिकसत्वस्य प्रकृतत्वेऽपि बुध्या विवेकेन परामर्शाभिप्रायेण तस्य विक्रियेत्यत्र तच्छब्देन पारमार्थिकसत्परामर्शे बुद्धिप्रकृतपरामर्श इति ज्ञेयम् ।

[Load More](javaऽcriptःvoid(0))
