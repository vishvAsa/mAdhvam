+++
title = "०४ जीवप्रत्यक्षमपि भेदसाधकम्"
upstream_url = "https://dvaitavedanta.in/category-details/7985/975/sharam/sathha/thavat/tataya/pathag/javapa"
+++
## न दुःखानुभवः क्वापि मिथ्यानुभवतां व्रजेत्

**जीवप्रत्यक्षमपि भेदसाधकम्**

**न दुःखानुभवः क्वापि मिथ्यानुभवतां व्रजेत्**

### **सुधा**

तदनेनेश्वरग्राहिकायाः श्रुतेर्भेदकधर्मविशिष्टे तस्मिन्प्रामाण्यमुपपादितम् । इदानीं जीवग्राहकस्य प्रत्यक्षस्येश्वरभेदक(वि)धर्मिणि जीवे प्रमाण्यं समर्थ्यते । तथा हि । भवतु श्रुतिरदुःखित्वसार्वज्ञादिमदीश्वरे प्रमाणम् । तथाऽपि नाभेदानुमानागमयोरुपजीव्यप्रमाणविरोधेनाप्रामाण्यम् । दुःखित्वादिरूपे हि जीवस्य तात्त्विके सति तथा स्यान्न चैवम् । अहं दुःखीत्यादेरनुभवस्य मिथ्यानुभवत्वात् । अन्तःकरणगतो हि दुःखादिरनर्थः स्वरूपतो मिथ्याभूतो जपाकुसुमारुणिमेव स्फटिके चैतन्ये चकास्ति । न च भ्रान्तिप्रतिपन्नेन(न्नभे)भेदकेन वस्तु भिद्यते इति अत आह नेति ।

## **अनुव्याख्यानम्**

***न दुःखानुभवः क्वापि मिथ्यानुभवतां व्रजेत् ॥***

क्वापीति । सर्वथेत्यर्थः । भवेदेतद्यद्यहं दुःखीत्याद्यनुभवो मिथ्यानुभवः स्यान्न च तथा । अपि तु प्रमाणमेव । यद्यपि दुःखादिकमन्तःकरणगतं, तथाऽपि स्वरूपेण सदेव । जीवात्मनश्च तद्भोक्तृत्वेन तद्वत्त्वं तात्त्विकमेव । अल्पशक्तित्वपारतन्त्र्यादिकं तु स्वरूपगतमेवेत्याशयः ।

### **वाक्यार्थचन्द्रिका**

ईश्वरभेदकविधर्मिणीति । ईश्वरधर्मविरुद्धधर्मवतीत्यर्थः । दुःखित्वादिरूपस्यापि जीवे तात्त्विकत्वादुपजीव्यप्रमाविरोधेनाभेदानुमानादेरप्रामाण्यं स्यादेवेत्यतो मानाभावान्न दुःखित्वादिरूपस्य जीवे तात्त्विकत्वं सम्भवतीत्याह न चैवमिति । अहं दुःखीत्यादेरेव तत्र प्रमाणत्वात्कथं तदभाव इत्यत आह अहं दुःखीत्यादेरिति । कुतोऽस्य मिथ्यानुभवत्वमित्यतः स्वरूपेणात्मसम्बन्धित्वेन च दुःखादेर्मिथ्यात्वात्तत्सिद्धिरित्याह अन्तःकरणगतो हीति । अत्रान्तःकरणगतो दुःखादिरनर्थो, जपाकुसुमारुणिमेव स्फटिके, चैतन्ये चकास्तीत्यनेनात्मसम्बन्धित्वेन दुःखादेर्मिथ्यात्वमुक्तं भवति । तत्किं जपाकुसुमारुणिमा जपाकुसुम इव दुःखादिरनर्थोऽप्यन्तःकरणे सत्य इत्यत उक्तं स्वरूपतोऽपीति ॥ स्वरूपेणेति । स्वरूपत इत्याद्यादिभ्य उपसङ्ख्यानात्तृतीयान्तात्तसिः स्वरूपेणान्तःकरणेऽध्यस्त इत्यर्थः ॥ न च भ्रान्तिप्रतिपन्नेनेति । भ्रान्तिप्रतिपन्नस्य भेदकस्य तात्त्विकभेदसिध्द्यङ्गत्वं नास्तीत्यर्थः । अन्यथा तस्य सम्प्रतिपन्नैकात्मन्यपि सुवचत्वेन तात्त्विकभेदसाधकत्वप्रसङ्गादिति भावः ॥ स्वरूपेण सदेवेति । अन्तःकरण इति शेषः । दुःखादेरन्तःकरणे स्वरूपेणानध्यस्तत्वमुक्त्वाऽऽत्मसम्बन्धित्वेनापि तदाह जीवात्मन इति ॥ तद्भोक्तृत्वेनेति । प्रकारे तृतीया भोक्तृत्वरूपं तद्वत्त्वमित्यर्थः । परमेश्वरायत्तमिति पूरणीयम् । जिज्ञासासूत्रीयग्रन्थानुरोधादिति द्रष्टव्यम् ।

### **परिमल**

तद्भोक्तृत्वेनेति । तदनुभवकृतनीचोच्चतारूपभोगवत्त्वेन ईश्वरायत्तस्वामितारूपसम्बन्धेन धनित्ववत्तद्वत्वमस्तीत्यर्थः ।

### **यादुपत्यम्**

तद्वत्त्वमिति । तत्स्वामित्वमित्यर्थः ।

### **श्रीनिवासतीर्थीया**

ईश्वरभेदकधर्मिणि । ईश्वरोद्भेदकधर्मोपेत इत्यर्थः ।

### **वाक्यार्थरत्नमाला**

आद्यादिभ्य इति । तस्यादित उदात्तमित्येतत्सूत्रीयादित इति सप्तम्यर्थे तसिप्रयोगज्ञापितप्रतियोगे पञ्चम्यास्तसिरित्येतत्सूत्रीयतसिप्रत्यये आदिमध्यपार्श्वपृष्टादिभ्य उपसङ्ख्यान मित्यस्यायं सङ्ग्रह इति तृतीये षष्टाध्यायगीतासम्बन्धे टीकाकृतोक्तरीत्या सङ्ग्रहरूपोपसङ्ख्याने इत्यर्थः । इह टीकायामपि तृतीये भक्तिपादे साक्षिप्रत्यक्षत इत्यनुव्याख्यानमूलव्याख्यायां प्रपञ्चनमस्ति तदत्र ज्ञेयम् । जिज्ञासासूत्रीयेति । मिथ्यात्वं यदीत्यनुभाष्यव्याख्यानस्थलीयक्रियाज्ञानेप्रति कारकान्तरेत्यादिमूलग्रन्थेत्यर्थः ।

------------------------------------------------------------------------

न हि बाधः क्वचिद् दृष्टो दुःखाद्यनुभवस्य तु

**न हि बाधः क्वचिद् दृष्टो दुःखाद्यनुभवस्य तु**

### **सुधा**

कुत इत्यत आह न हीति ।

## **अनुव्याख्यानम्**

***न हि बाधः क्वचिद् दृष्टो दुःखाद्यनुभवस्य तु ॥***

तुशब्दोऽवधारणे नैवेति सम्बन्धः । असञ्जातबाधभ्रमेषु व्यभिचारपरिहाराय क्वचिदित्युक्तम् । न हि कदाचित्कुत्रचित्कश्चिन्नाहं दुःखी किन्त्वन्तःकरणगतेनैव मिथ्यादुःखेन दुःखितयाऽऽत्मानममनि(षी)षमिति बाधकप्रत्ययवान्दृश्यत इत्यर्थः । ननु ‘विमुक्तश्च विमुच्यते’ ‘तत्त्वमसी’त्यादिश्रुतिरेवास्यानुभवस्य बाधिकाऽस्तीति कथं न दुःखानुभूतिर्भ्रान्तिः । अत्र हि दुःखाद्युपप्लवरहितमेवास्यात्मनस्तात्त्विकं रूपमिति प्रतिपाद्यत इत्यत आह यदीति ।

**अनुव्याख्यानम्**

***यदि दुःखानुभूतिश्च भ्रान्तिरित्यवसीयते ॥***

***अदुःखिताश्रुतिः केन न भ्रान्तिरिति गम्यते ॥***

अवसीयते श्रुतिमाश्रित्येति शेषः । केन कारणेन । भ्रान्तिः स्वरूपतोऽर्थतश्च । गम्यते अभ्युपगम्यते । अनुभवमाश्रित्येति शेषः । इदमुक्तं भवति । भवेदेषा श्रुतिरस्यानुभवस्य बाधिका । यदि निश्चितप्रमाणभावा भवेत् । न च तथा । धर्मिग्राहकानुभवविरोधेनास्माभिस् तदप्रामाण्यस्य प्रतिपाद्यमानत्वात् । परस्य च तत्परिहारायाद्यापि समुद्यतत्वात् । तथा च सति श्रुतिप्रामाण्यनिश्चयेऽनुभवस्य भ्रान्तित्वं तस्मिंश्च सति श्रुतिप्रामाण्यनिश्चय इति परस्पराश्रयत्वप्रसङ्गः । नन्वनुभवविरोधेन श्रुत्यप्रामाण्याभिधानेऽपि समानमेतत् । न समानम् । अनुभवस्यानपेक्षत्वात् श्रुतेस्तदपेक्षत्वात् । अन्यथा सर्वत्र धर्मिग्राहकविरोधोच्छेदाप(त्ते)त्तिरिति ।

ननु तर्हि नेदं रजतमित्यस्यापि रजतमिदमिति ज्ञानं प्रति बाधकत्वमयुक्तं स्यात् । न स्यात् । नेदं रजतमिति ज्ञानप्रामाण्यस्य साक्षिणा परीक्षया निश्चितत्वात् । इदं रजतमिति ज्ञानस्य तदभावात् । परीक्षितप्रामाण्येनोपजीवकेनोपजीव्यस्यातथाभूतस्य बाधोपगमात् । उपजीव्योपजीवकन्यायस्य तदन्यविषयत्वात् । प्रामाण्यसन्देहे खलु न्यायानुसरणम् । निश्चिते तु प्रामाण्ये किमनेन । वक्ष्यति चैतदाचार्यः ।

### **वाक्यार्थचन्द्रिका**

क्वचिदित्युक्तमिति । असञ्जातबाधभ्रमेषु भ्रान्तस्य बाधज्ञानानुदयेऽप्यन्येषां तदस्त्येवेति भावः । अत्र च बाधपदं विपरीतप्रमाणपरम् । न तु बाधपरम् । तस्यान्यथाप्रतिपत्तिपूर्वकं तदुन्मूलनेन सम्यग्बोधरूपत्वाद्भ्रान्तिसमानाधिकरणत्वनियमेन व्यधिकरणस्य सम्यग्बोधस्य बाधकत्वाभावादिति बोध्यम् । अन्तःकरणगतेनैवेत्यात्मीयत्वेन मिथ्यात्वस्योपपादकम् । मिथ्याभूतेनैवेत्यन्तःकरणेऽपि स्वरूपेणाध्यस्तत्वस्योपपादनम् ॥ अनपेक्षत्वादिति । ततश्च श्रुत्यपेक्षयाऽनुभवस्या नपेक्षत्वेन प्राबल्यात्प्रबलस्य च दुर्बलविरोधपरिहारमनपेक्ष्यैव प्रामाण्यस्य स्थितत्वान्नानुभवविरोधेन श्रुत्यप्रामाण्याभिधानेऽन्योन्याश्रयत्वम् । श्रुतेस्तु सापेक्षत्वेनानुभवापेक्षया दुर्बलत्वाद्दुर्बलस्य च प्रबलविरोधपरिहारमपेक्ष्यैव प्रामाण्यस्य स्थितत्वेन श्रुतिविरोधेनानुभवाप्रामाण्याभिधानेऽन्योन्याश्रयत्वमिति भावः । कुत इयं व्यवस्थाऽऽस्थीयत इत्यत आह अन्यथेति ॥ सर्वत्रेति । घटो व्यापकः सत्त्वादित्यादावित्यर्थः । तत्राप्यनुमानविरोधेनैव धर्मिग्राहकाप्रामाण्यस्य वक्तुं शक्यत्वादित्यर्थः ।

तर्हीति । सापेक्षस्याबाधकत्व इत्यर्थः । तस्यापि सापेक्षत्वादिति भावः ॥ साक्षिणा परीक्षयेति । यद्यपि साक्ष्येव प्रामाण्यनिश्चायकस्तथाऽपि दोषाभावनिश्चयार्थं परीक्षापेक्षाभिप्रायेणेयमुक्तिः । ततश्च परीक्षया दोषाभावं निश्चित्य साक्षिणा प्रामाण्यग्रहणादित्यर्थः ॥ अतथाभूतस्येति । अपरीक्षितप्रामाण्यस्येत्यर्थः । यदि परीक्षितप्रामाण्येनोपजीवकेनातथाभूतस्योपजीव्यस्य बाधस्तदोपजीवकं नोपजीव्यबाधकमिति न्यायभङ्ग इत्यत आह उपजीव्येति ॥ तदन्यविषयत्वादिति । यत्र विरुद्धयोर्द्वयोर्ज्ञानयोः परीक्षयाऽन्यतरप्रामाण्यस्य न निश्चयस्तद्विषयत्वादित्यर्थः । कुतोऽस्य न्यायस्य सङ्कुचितविषयत्वकल्पनमित्यतोऽन्यथा न्यायत्वभङ्गप्रसङ्गादित्यभिप्रेत्य न्यायप्रवृत्तिविषयमुपदर्शयति प्रामाण्यसन्देह इति । ‘नानुपलब्धेन निर्णीतेऽर्थे न्यायः प्रवर्ततेऽपि तु सन्दिग्धेऽर्थ’ इति न्यायभाष्यकृद्वचनादिति भावः ॥ निश्चिते त्विति । परीक्षयाऽन्यतरप्रामाण्ये निश्चिते सतीत्यर्थः । ननु परीक्षितप्रामाण्येनोपजीवकेनोपजीव्यस्य बाधाभ्युपगमादित्युक्तम् । तत्र कुतस्तदभ्युपगमसिद्धिराचार्यस्येत्यतस्तद्वाक्यादेवेत्याह वक्ष्यति चैतदिति । ज्ञानपादे ‘यावच्छक्ति परीक्षायामुपजीव्यस्य बाधने । दोषो नाशोधिते दोष उपजीव्यत्वमस्त्वलमि’त्यादिनेति शेषः ।

### **परिमल**

अमनि(षीति)षमिति । मनु अवबोधने लुङ् । उत्तमपुरुषैकवचनम् । अज्ञासिषमित्यर्थः । सापेक्षत्वमात्रेणाबाधकत्वे बाधकमाशङ्कते ननु तर्हीति । वैषम्यमाह नेदं रजतमिति ॥ परीक्षयेति । निर्दोषकरणजन्यत्वादिकयेत्यर्थः । तदन्यविषयत्वादिति । अपरीक्षितप्रामाण्यविषयत्वादित्यर्थः ॥ निश्चिते त्विति । द्वयोरन्यतरस्येति भावः । कुत एषा कल्पनेत्यत आह वक्ष्यति चैतदिति । ‘यावच्छक्तिपरीक्षायामुपजीव्यस्य बाधने । दोषो नाशोधिते दोष उपजीव्यत्वमस्त्वलमि’त्यादिना ज्ञानपादे वक्ष्यतीत्यर्थः । विवृतमेतन्न्यायामृते प्रत्यक्षप्राबल्योक्तिप्रस्तावे ।

### **यादुपत्यम्**

व्यभिचारेति । दुःखानुभवो न मिथ्या, अदृष्टबाधादित्यनुमानव्यभिचारपरिहारायेत्यर्थः । न हि कदाचिदित्यादि । असञ्जातबाधभ्रमेष्वस्मदादीनां बाधकज्ञानानुदयेऽपि योगिनां तदस्तीति न व्यभिचार इति भावः ॥ तर्हीति । सापेक्षस्याबाधकत्व इत्यर्थः ॥ तदन्यविषयत्वादिति । यत्र विरुद्धयोर्ज्ञानयोः परीक्षयाऽन्यतरप्रामाण्यस्य न निश्चयस्तद्विषयत्वादित्यर्थः । एतदेव विशदयति प्रामाण्यसन्देह इति ॥ निश्चिते त्विति । अन्यतरस्यात्यन्तिकपरीक्षयेति शेषः । ननु यत्र विरोधिज्ञानयोरन्यतरप्रामाण्यस्य न परीक्षया निश्चयः किन्तु सन्देहस्तत्रापि बाधकत्वे किमुपजीव्यत्वमात्रं प्रयोजकमुत परीक्षितत्वविशिष्टम् । नाद्यः । व्यभिचारात् । नान्त्यः । परीक्षितत्वेनैव बाधकत्वोपपत्तावुपजीव्यत्वस्य व्यर्थत्वादित्यत आह वक्ष्यति चैतदिति । ज्ञानपाद इति शेषः । तत्र हि ‘यावच्छक्तिपरीक्षायामुपजीव्यस्य बाधने । दोषो नाशोधिते दोष उपजीव्यत्वमस्त्वलमि’त्यत्र भवेदेवं यद्यात्यन्तिकीं परीक्षामत्राङ्गीकुर्मः । न चैवं किन्तु यावच्छक्तिपरीक्षामेव । न च तावन्मात्रस्य बाधकत्वनियमोऽस्ति । यावच्छक्तिपरीक्षितस्यापि बाधदर्शनात् । अतो युक्तं विशिष्टस्योपादानमिति वक्ष्यतीत्यर्थः । यद्वा ‘उपजीव्यप्रमाणं तद्भेदग्राहकमेव हि’ इति मूले उपजीव्यत्वस्यैव बाधकत्वे उपजीवकत्वस्यैव बाध्यत्वे प्रयोजकताया वक्ष्यमाणत्वात् तद्विरोध इत्यत आह वक्ष्यति चैतदिति । आचार्यश्चेत्यन्वयः । यावच्छक्तिपरीक्षायामिति ज्ञानपादीयानुव्याख्याने नाशोधिते दोष इति प्रसिद्धभ्रमस्थलव्यावर्तकं विणम् आचार्यश्च वक्ष्यतीत्यर्थः ।

### **श्रीनिवासतीर्थीया**

समानमेतदिति । तथा चानुभवप्रामाण्यनिश्चये सति तद्विरोधेन श्रुतेरप्रामाण्यम् । तस्मिंश्च तद्विरोधाभावादनुभवप्रामाण्यनिश्चय इत्यन्योन्याश्रयत्वं समानमित्यर्थः ॥ अनुभवस्येति । तथा च यथा श्रुत्यप्रामाण्यं निश्चितप्रामाण्यकानुभवविरोधसापेक्षं न तथाऽनुभवप्रामाण्यमप्रमाणभूतश्रुतिविरोधाभावसापेक्षम् । अनुभवस्य साक्षिरूपत्वेन स्वत एव तत्प्रामाण्यस्य सिद्धत्वादिति नास्मत्पक्षेऽन्योन्याश्रय इत्यर्थः । नन्वेवं तर्हि मत्पक्षेऽपि नान्योन्याश्रयः । श्रुतिप्रामाण्यनिश्चयस्यानुभवे विरोधाभावापेक्षत्वादत आह श्रुतेरिति । श्रुत्यपेक्षया साक्षिरूपानुभवस्य प्रबलत्वेन श्रुतिप्रामाण्यनिश्चयस्यानुभवविरोधाभावापेक्षत्वं वाच्यमेवेति स्यादेव त्वत्पक्षेऽन्योन्याश्रय इत्यर्थः ॥ अन्यथेति । अनुभवस्योपजीव्यभूतस्य प्रबलत्वात्तत्प्रामाण्यमुपजीवकश्रुतिविरोधाभावसापेक्षं न भवतीत्यनङ्गीकृत्य यद्यस्माकमन्योन्याश्रयो दीयत इत्यर्थः । धर्मीति । परमाणुः सावयव इत्यादौ यत्र धर्मिग्राहकविरोधो दीयते तत्र सर्वत्रापि धर्मिग्राहकस्यानुभवस्य प्रामाण्ये सिद्धे तद्विरोधादनुमानादेरप्रामाण्यं सति तस्मिंश्च तद्विरोधाभावाद्धर्मिग्राहकस्य प्रामाण्यमित्यन्योन्याश्रयस्य वक्तुमशक्यत्वात् । तस्मात्तत्र धर्मिग्राहकानुभवस्योपजीव्यतया बलवत्त्वेन तत्प्रामाण्यमुपजीवकानुमानविरोधाभावापेक्षं न भवतीत्येव समाधिर्वाच्यः । स च समः प्रकृतेऽपीति । तर्हि यद्युपजीव्येनोपजीवकस्य बाध इत्यर्थः ॥ अयुक्तं स्यादिति । इदं रजतमिति ज्ञानं विना नेदं रजतमिति ज्ञानस्योत्थानासम्भवेनेदं रजतमिति ज्ञानस्यापि नेदं रजतमिति ज्ञानं प्रत्युपजीव्यत्वादित्यर्थः ॥ उपजीव्येति । उपजीव्येनोपजीवकं बाध्यत इति न्यायस्येत्यर्थः ॥ तदन्येति । यत्रोपजीवकं परीक्षितं न भवति । उपजीव्यं च परीक्षितं तद्विषयत्वादित्यर्थः ॥ किमनेनेति । उपजीव्योपजीवकभावेनेत्यर्थः । तथा च प्रकृते नेदं रजतमिति ज्ञानप्रामाण्यं निश्चितमस्तीति भावः ।

### **वाक्यार्थरत्नमाला**

अन्येषां तदस्त्येवेति । अभ्रान्तानामीश्वरादीनामित्यर्थः । नन्वसंजातबाधभ्रमेषु भ्रान्तस्य बाधाभावेऽप्यन्येषां बाधोऽस्तीति क्वचिदपि बाधो न दृष्ट इत्येतन्नास्तीति न व्यभिचार इत्युक्तमसत् । बाधो नामान्यथाप्रतिपत्तिपूर्वकं तदुन्मूलनेन सम्यग्बोधः । तथा चान्येषाम् उक्तबोधायोगान्न बाध इति क्वचिदपि बाधाभावोऽसंजातबाधभ्रमेष्वपि सन्नेवेति कथं व्यभिचारपरिहार इत्यत आह । अत्र च बाधपदमिति । बाधकत्वाभावादिति । अन्यथा एकस्य भ्रान्तिदशायाम् अन्येषां सम्यग्बोधसत्वेन भ्रान्तेरनुत्थानप्रसङ्ग इति ध्येयम् । श्रुतेस्तु सापेक्षत्वादित्येतद्वाक्यतात्पर्यमाह । श्रुतेस्त्विति । न्यायभाष्यकृदिति । वात्स्यायनभाष्येत्यर्थः । बाधाभ्युपगमादित्युक्तमिति । अथ तथाभूतस्येति शेषः । तथैव प्राग्वाक्यसत्वादिति भावः । उपगमादित्यस्यार्थानुवादोऽभ्युपगमादिति ध्येयम् । अध्याहारमाश्रित्यापि साधुत्वमाहेत्यर्थः ।

------------------------------------------------------------------------

श्रुतिस्वरूपमर्थश्च मानेनैवावसीयते

**श्रुतिस्वरूपमर्थश्च मानेनैवावसीयते**

### **सुधा**

एवं तर्हि श्रुतेरपि प्रामाण्यं परीक्षासहकृतेन साक्षिणा निश्चितमित्यनुभवबाधकत्वमुपपत्स्यत इत्याशयवानाशङ्कते श्रुतीति ।

## **अनुव्याख्यानम्**

***श्रुतिस्वरूपमर्थश्च मानेनैवावसीयते ॥***

स्वरूपमर्थश्चेति विवक्षाभेदेन प्रामाण्यमेवोक्तम् । जीवस्य निर्दुःखब्रह्मात्मताप्रतिपादकश्रुतिस्वरूपमस्याः श्रुतेः सोऽर्थ इत्युभयत्र फलतोऽर्थभेदाभावात् । एतदेव हि प्रामाण्यमपि । मानेन साक्षिणा । परिहरति तच्चेदिति ।

**अनुव्याख्यानम्**

***तच्चेन्मानं गृहीतं ते किं दुःखानुभवे भ्रमः ॥***

त इत्यव्ययं तृतीयार्थे । ते मत इत्यध्याहारो वा । किं किन्निमित्तम् । दुःखानुभवे भ्रम इति । दुःखानुभवस्य भ्रमत्वमिति (इति) यावत् । अङ्गीक्रियत इति शेषः । तत् साक्षिलक्षणं मानं दुःखानुभवविषये भ्रमः कुतोऽङ्गीक्रियत इति वा । एतदुक्तं भवति । साक्षिणा श्रुतिप्रामाण्यं निश्चितमिति न परेणाङ्गीकर्तुं शक्यते । तथा सति तत्प्रामाण्यस्याङ्गीकर्तव्यत्वप्रसङ्गात् । इष्यते तदिति चेन्न । तथा सत्यहं दुःखीति दुःखादिविषयोऽपि स एवेति तत्रापि तस्य प्रामाण्यमेव ग्राह्यं स्यान्न भ्रमत्वम् । न चेत् श्रुतिप्रामाण्यग्रहणेऽपि भ्रमः स्यादिति ।

### **वाक्यार्थचन्द्रिका**

तर्हीति । निश्चितप्रामाण्यस्योपजीवकस्याप्युपजीव्यबाधकत्व इत्यर्थः । नन्वत्र श्रुतिस्वरूपस्य तदर्थस्य च साक्षिणा निश्चितत्वमुच्यते न तु प्रामाण्यस्य । अत्र तत्प्रापकपदाभावात् । ततश्चानेनोपजीवकश्रुतेः साक्षिणा निश्चितप्रामाण्यत्वासिद्धेर्न तदुपजीवनेनोक्तशङ्कावकाश इत्यतोऽत्र वाक्ये श्रुतिस्वरूपशब्देनार्थशब्देन च प्रामाण्यस्योक्तत्वाद्युक्तस्तत्प्रामाण्यस्य साक्षिणा निश्चितत्वलाभ इत्याशयवानाह स्वरूपमिति ॥ विवक्षाभेदेनेति । एका विषयिप्राधान्यविवक्षापरा विषयप्राधान्यविवक्षा चेत्येवं विवक्षाभेदेनेत्यर्थः । श्रुतेर्विषयित्वात्तत्स्वरूपप्राधान्यविवक्षाऽऽद्या । अर्थस्य विषयत्वात्तत्प्राधान्यविवक्षा द्वितीयेति द्रष्टव्यम् । ननु श्रुतिस्वरूपशब्दस्य श्रुतिस्वरूपमात्रार्थत्वादर्थशब्दस्याप्यर्थमात्रार्थत्वादुभयोरपि भिन्नार्थत्वेन कथं प्रमाण्यरूपैकार्थप्रत्यायकतोभयोः स्यादित्यतोऽत्र श्रुतिस्वरूपशब्दस्य विशिष्टश्रुतिस्वरूपपरत्वादर्थशब्दस्यापि विशिष्टार्थपरात्वादुभयोरप्येकार्थत्वान्नानुपपत्तिरित्यभिप्रेत्य तयोर्विशिष्टार्थत्वोपदर्शनपूर्वकमेकार्थतामाह जीवस्येति । ननु विणाविशेष्यभेदेन विशिष्टार्थयोरपि भेदान्न तयोरेकार्थत्वं सम्भवतीत्यतो न स्वरूपेण तयोरेकार्थत्वमभिमतं किन्तु फलत एव तच्च विणादिभेदेन विशिष्टार्थभेदेऽप्यविकलमेवेत्याशयेनोक्तं फलत इति । ननु चोक्तरूपयोर्विशिष्टार्थयोर्न प्रामाण्यरूपतेति कथं श्रुतिस्वरूपशब्दस्यार्थशब्दस्य च तत्प्रत्यायकत्वमित्यत उक्तरूपयोर्विशिष्टार्थयोः प्रामाण्यरूपत्वाभावेऽपि तदन्तर्भूतस्य विशिष्टार्थप्रतिपादकत्वस्य प्रामाण्यरूपत्वाद्विशिष्टार्थप्रतिपादकत्वस्य श्रुतिस्वरूपशब्दस्यार्थ शब्दस्य च युक्तमेव विशिष्टार्थप्रतिपादकत्वरूपप्रामाण्यप्रत्यायकत्वमित्याशयवानाह एतदेव हि प्रामाण्यमपीति ।

ननु कर्तृकरणयोस्तृतीयेति प्राप्तां तृतीयां बाधित्वा कर्तृकर्मणोः कृतीति प्राप्तायाः षष्ठ्या न लोकाव्ययनिष्ठेति पुनः प्रतिषेधे‘ऽपवादाभावे पुनरुत्सर्गस्य स्थितिरि’तिन्यायेन देवदत्तेन भुक्तमितिवत्त्वया गृहीतमिति तृतीयया भवितव्यं ते गृहीतमिति षष्ठी तु कथमित्यतस्त इत्यस्य तृतीयार्थत्वेन षष्ठीत्वाभावान्नानुपपत्तिरित्याशयेनाह त इति तृतीयार्थ इति । ननु च तेमयावेकवचनस्येति षष्ठ्येकवचनान्तस्य युष्मच्छब्दस्य त इत्यादेशविधानेन त इत्यस्य षष्ठीत्वात्कथं तृतीयार्थतेत्यतो नायं षष्ठ्येकवचनान्तस्य युष्मच्छब्दस्यादेशस्तेशब्दः किन्तु तत्प्रतिरूपकमव्ययमेवेति युक्तं तृतीयार्थत्वमित्याशयेनोक्तम् अव्ययमिति । तेशब्दप्रतिरूपकस्य त इत्यव्ययस्याप्रसिद्धत्वान्न तदाश्रयणं युक्तमित्यपरितोषात् षष्ठ्येकवचनान्ततामेव तस्याङ्गीकृत्य मतशब्देन सम्बन्धेन निष्ठान्तेन गृहीतशब्देनासम्बन्धेनोक्तप्रतिषेधाप्राप्तेर्युक्तैव त इति षष्ठीत्याशयेन मतशब्दमध्याहरति ते मत इतीति । न च मतशब्दस्यापि निष्ठान्तत्वेनोक्तनिषेधतादवस्थ्यान्न षष्ठीनिर्वाह इति वाच्यम् । रूढ्या सिद्धान्तार्थकमतशब्दस्याव्युत्पन्नप्रातिपदिकतया निष्ठान्तत्वाभावेन तद्योगाभावादुक्तनिषेधाप्रसङ्गात् । मत इत्यत्र मतिबुद्धिपूजार्थेभ्यश्चेति वर्तमाने क्तः । ततश्च क्तस्य च वर्तमान इति वर्तमानार्थकक्तयोगे न लोकेति प्रतिषेधबाधकत्वेन षष्ठीविधानाद्देवदत्तस्येष्टमितिवत्तदुपपत्तेरित्यप्याहुः । इदं च समाधानद्वयं लोकेति निषेधस्य षष्ठीमात्रनिषेधकत्वं नित्यत्वं चाभ्युपगम्यैव कृतम् । कारकषष्ठीमात्रनिषेधकत्वमेव तस्य न षष्ठीनिषेधकत्वमिति पक्षेऽनित्यत्वपक्षे च त इति यथास्थितषष्ठ्युपपत्तावुक्तप्रकारद्वयकल्पनया तदुपपादनक्लेशवैय्यर्थ्यादिति द्रष्टव्यम् । अत्र पक्षे दुःखानुभव इति सप्तम्याः षष्ठ्यन्तत्वं भ्रम इत्यस्य भावप्रधानत्वं चाश्रयणीयं भवतीत्यपरितोषात्प्रकारान्तरेण योजयति तत्साक्षिलक्षणमित्यादि ॥ दुःखानुभवविषय इति । दुःखानुभवस्य यो विषयो दुःखरूपस्तत्रेत्यर्थः । अत एव दुःखादिविषयोऽपि स एवेत्युत्तरग्रन्थः । यद्वा दुःखानुभवरूपो विषयोंऽशस्तत्रेत्यर्थः । दुःखानुभवो भ्रमः कुतोऽङ्गीक्रियत इति यावत् । अत एव श्रुतिप्रामाण्यग्रहणेऽपीत्युत्तरग्रन्थः ॥ तत्रापिति । दुःखादावपीत्यर्थः ॥ प्रमाण्यमेव ग्राह्यमिति । प्रामाण्यमेवाङ्गीकर्तव्यमित्यर्थः ॥

### **परिमल**

विवक्षाभेदेनेति । अर्थप्रतिपादकस्वरूपविवक्षा तत्प्रतिपादितार्थतत्त्वविवक्षेति विवक्षाभेदेन । प्रामाण्यमेव पदद्वयेनोक्तमित्येतव्द्यनक्ति जीवस्येति । शङ्काग्रन्थत्वाज्जीवस्य निर्दुःखब्रह्मात्मतेत्याद्युक्तम् ॥ सोऽर्थ इति । ब्रह्मात्मभावरूपोऽर्थः ॥ एतदेव हीति । विषयतासम्बन्धेन करणार्थयोरेव प्रामाण्यशरीरत्वादिति भावः । गृहीतमित्यस्य कर्मार्थकनिष्ठान्तस्य तृतीयाकाङ्क्षायामाह त इत्यव्ययं तृतीयार्थ इति । एतेन न लोकाव्ययनिष्ठेति निषेधाद् इति षष्ठी न युक्तेति निरस्तम् ॥ तेनेत्यध्याहारो वेति । स च प्राङ्मानपदोक्तसाक्षिपरामर्शितेन त्वदीयेन साक्षिणेति योजनेति भावेन तेनेत्यस्यार्थमाह साक्षिणेति ॥ तन्मानमिति । भावप्रधानमित्युपेत्यार्थोक्तिः श्रुतिप्रामाण्यमिति । गृहीतमित्यस्यार्थः निश्चितमिति । यद्वा तेनेत्यस्य परेणेत्यर्थः ॥ इष्यते तदिति चेदिति । साक्षिप्रामाण्यमित्यनुषङ्गः । तन्मानं गृहीतमित्यस्यार्थस् तथा सतीति । साक्षिप्रामाण्यस्याङ्गीकारे सतीत्यर्थः ।

### **यादुपत्यम्**

विवक्षाभेदेनेति । अत्र सर्वत्र श्रुतिशब्देन तज्जनितज्ञानमेवाभिप्रेतम् । तथा च विषयिविषययोः प्राधान्यविवक्षाभेदेनेत्यर्थः । लोके विषयिविषययोर्मध्येऽन्यतरप्राधान्यविवक्षया प्रामाण्योक्तिर्द्वेधाऽस्तीति वस्तुस्थितिप्रदर्शनायैवमुक्तमिति ज्ञातव्यम् । एतदेव दर्शयति जीवस्येत्यादिना । जीवस्य निर्दुःखब्रह्मात्मताप्रतिपादकेत्युक्तिः पररीत्येति द्रष्टव्यम् । ननु विणविशेष्यभावभेदेन वाक्यार्थभेदाभाव इत्यत उक्तं फलत इति । विषयविषयितत्सम्बन्धानां प्रतिपादनं हि फलम् । तदुभयत्र सममेवेत्यर्थः । नन्वेवमुभयत्र विषयविषयितत्सम्बन्धानामेवोक्तिः प्राप्ता न प्रामाण्यस्यातः कथं प्रामाण्यमेवोक्तमित्युक्तमित्यत आह एतदेव हीति । ज्ञानविषयतत्सम्बन्धघटितमेव हि प्रामाण्यशरीरमपीत्यर्थः । यथावस्थितज्ञेयविषयीकारिज्ञानत्वस्यैव प्रामाण्यरूपत्वादिति भावः । यद्यपि जीवस्य निर्दुःखब्रह्मात्मताज्ञानं न वस्तुतो यथावस्थितज्ञेयविषयिकारि । तथाऽपि परमते जीवस्य निर्दुःखब्रह्मात्मतायाः सत्यत्वात्तदभिप्रेतं प्रामाण्यमेतदेवेत्यर्थः । अत एव ते मते इत्यध्याहारो वेति वक्ष्यति । ननु गृहीतशब्दस्य निष्ठान्तत्वात्तद्योगे न लोकाव्ययनिष्ठेति षष्ठ्याः प्रतिषिद्धत्वात्कथं ते गृहीतमिति प्रयोग इत्यत आह त इत्यव्ययमिति । त इत्यस्य षष्ठ्यन्तत्वमभ्युपेत्यापि समाधत्ते ते मत इतीति । तथा च निष्ठान्तेन योगाभावान्नोक्तप्रतिषेधप्राप्तिरिति भावः । मूले गृहीतमित्यस्य स्वीकृतमित्यर्थो बोध्यः ॥ दुःखानुभवविषय इति । दुःखानुभवस्य विषयो दुःखरूपस्तत्रेत्यर्थः । तथा च मूले दुःखस्यानुभवो यस्य विषयस्य स तथोक्त इति बहुव्रीहिरभिप्रेत इति भावः ।

### **श्रीनिवासतीर्थीया**

एवं तर्हीति । परीक्षितप्रामाण्येनोपजीवकेनोपजीव्यस्यातथाभूतस्य बाधो यद्यभ्युपगम्यत इत्यर्थः ।

### **वाक्यार्थरत्नमाला**

गौतममतैकेतिशशधरटीकानुसारेणाह मत इत्यत्रेति । क्लेशवैय्यर्थ्यादितीति । यथा चैतत्तथा नभावोपलब्धेरित्येतदधिकरणादौ स्वयमेव प्रपञ्चितं प्रागिति भावः ।

------------------------------------------------------------------------

न च बाधविशेषोऽस्ति यदबाधितमेव तत्

**न च बाधविशेषोऽस्ति यदबाधितमेव तत्**

### **सुधा**

नन्वेकत्र प्रामाण्ये विषयान्तरेऽपि प्रामाण्येन भाव्यं तत्राप्रामाण्ये चान्यत्रापि अप्रामाण्येन भवितव्यमिति कुत एतत् । मा हि भूदेकस्य चक्षुरादेरयं नियम इत्यत आह न चेति ।

## **अनुव्याख्यानम्**

***न च बाधविशेषोऽस्ति यदबाधितमेव तत् ॥***

भवेदेवैकस्यापि क्वचित्प्रामाण्ये परत्राप्रामाण्यम् । कारणविशेषात् । स चोत्पत्तौ दोषो ज्ञप्तौ बाधः । दोषोऽपि बाधोन्नेय एव । यथोक्तम् । ‘बलवत्प्रमाणतश्चैव ज्ञेया दोषा न चान्यथे’ति । ततो बाध एव विशेषः । न च दुःखादिविषयस्य साक्ष्यनुभवस्य बाधरूपो विशेषोऽस्ति । येनासौ श्रुतिप्रामाण्ये प्रमाणभूतोऽपि दुःखादौ भ्रमः स्यात् । यद् यस्मादेवं तत् तस्मात् श्रुतिप्रामाण्यमिव तद् आत्मनो दुःखित्वादिकमप्यबाधितमेव सत्यमेवाङ्गीकार्यमिति । यद्वा यद्यस्मादेवं त(त्त)स्मात्किं दुःखानुभवे भ्रम इति पूर्वे(णैव)ण सम्बन्धः ।

### **वाक्यार्थचन्द्रिका**

मा हि भूदिति । न भवति हीत्यर्थः । अन्यथा चक्षुरादेरपि रूपादौ प्रामाण्ये रसादावपि प्रामाण्यं तत्राप्रामाण्ये च रूपादावप्रामाण्यं स्यादित्यतिप्रसङ्ग इति भावः ॥ भवेदेवेति । चक्षुरादेः क्वचित्प्रामाण्येऽप्यन्यत्राप्रामाण्यं भवेदेवेत्यर्थः ॥ दोषोऽपीति । यद्यपि स्वरूपासिध्द्यादयोऽनुमानादिदोषाः प्रत्यक्षादिसिद्धास्तथाऽपीन्द्रियदोषमपेक्ष्यायं नियम इत्यवधेयम् । इन्द्रियदोषस्य बाधैकोन्नेयत्वे किं मानमित्यतस्तत्र ब्रह्मतर्कवाक्यमुदाहरति यथोक्तमिति । यथा च नान्यथा ज्ञेयास्तथोपपादनप्रकारस्तत्त्वनिर्णयटीकानुसारेणानुसन्धेयः । तर्हि चक्षुरादेः क्वचित्प्रामाण्येऽप्यन्यत्राप्रामाण्यवच्छतिप्रामाण्ये प्रमाणभूतस्यापि साक्षिणो दुःखादिविषयेऽप्रमाणत्वमस्त्वित्यत आह न चेति । एवं तर्हीत्युत्थापिताकाङ्क्षायाः किं दुःखानुभवे भ्रम इति पूर्वानुवृत्त्यैव परिपूर्तिसम्भवादबाधितमेवेत्यस्य न तत्पूरकत्वेन योजना युक्तेत्यरुचिं मनसि निधाय पूर्वग्रन्थैकवाक्यतया योजयति यद्वेति ।

### **परिमल**

कुत एतदिति । कुतो नियामकादेतत्कल्प्यत इत्यर्थः । न केवलं नियामकाभावः । अतिप्रसङ्गश्चैवं सति प्राप्नोतीति भवेन विपर्ययपर्यवसानमुखेनातिप्रसङ्गमाह मा हि भूदिति । एकस्य चक्षुषः श्रोत्रादेर्वा क्वचित्प्रामाण्ये शुक्तिरूप्याद्यंशेऽपि प्रामाण्यं तत्राप्रामाण्यं चेत्सत्यरजतांशेऽप्यप्रामाण्यमित्येष नियमो मा हि भूदित्येतदर्थं नैवं कल्प्यम् । अन्यथा तस्यैवं स्यात् । तथाच प्रमाभ्रमव्यवस्थाऽभावः स्यादिति भावः ॥ यथोक्तमिति । विष्णुतत्वनिर्णय इति योज्यम् ।

### **वाक्यार्थरत्नमाला**

माङ्योगे लुङः सर्वलकारापवादकतयाऽत्र लडर्थे यं लुङित्याशयेन व्याचष्टे । नभवति हीत्यर्थ इति । अन्यथा चक्षुरादेरपि रूपादाविति । एकत्र प्रमाणस्यापरत्रापि प्रामाण्याङ्गीकारे रूपादिविषयकप्रमाजनकत्वरूपप्रामाण्यस्य रूपादिविषये चक्षुरादौ सत्ववद्रसादावपि तद्विषयकज्ञानजनकत्वलक्षणं प्रामाण्यमापद्येत । रसादावप्रामाण्ये च तद्विषयकप्रमाजनकत्वाभाव इति यावत् । रूपादावप्युक्तरूपमप्रामाण्यमापद्येतेत्यतिप्रसङ्ग उपपादनीयः । प्रामाण्याप्रामाण्यशब्दयोरुक्तार्थकयोरग्रहणे बाधकाभावात् । वस्तुतोऽत्रातद्गुणसंविज्ञानबहुव्रीहिणा सत्यरजतादिग्रहणम् । रसादिपदेन मिथ्यारजतादि गृह्यते । एवं च प्रमाजनकत्वाप्रमाजनकत्वरूपप्रामाण्याप्रामाण्ययोर्ग्रहणं यथास्थितमेवेति न दोषः । अत एवोत्तरमूलेऽप्रमाजनकत्वरूपाप्रामाण्योत्पत्युपपादनाय दोषादिकीर्तनमिति ध्येयम् । दोषस्यापि बाधसमकक्षतया निषेधे कार्ये बाधमात्रनिषेधायोग इत्यतो दोषस्यापि बाधोन्नेयतया तदभावोक्तयैव दोषाभावोऽपि सिद्ध इत्याशयेनाह । दोषश्च बाधोन्नेय इति मूलम् । विपदेन चैतदुक्तमित्याह । ततो बाध एवेति । श्रुतिप्रामाण्य इति विषयसप्तमी । तथापि तु चिदानंदपूर्वा इत्युत्तरानुव्याख्यावसरे तात्पर्यलिङ्गानि तत्र तत्रान्यथा नीतानीति मूले उक्तम् । तत्तद्य्वाख्यावसरे उपपादयिष्यत इति तन्यायेनोपक्रमाद्यास्तु तत्र तत्राभासीकृता एवेति मूलं व्याख्येयमिति भावेनात्र टीकाकृता न तद्य्वाख्यातमिति नदोष इति ज्ञातव्यम् ।

------------------------------------------------------------------------

न च बाधविशेषोऽस्ति यदबाधितमेव तत्

**न च बाधविशेषोऽस्ति यदबाधितमेव तत्**

### **सुधा**

नन्वेतत् श्रुतिप्रामाण्यं दुःखादिकं च साक्षिगृहीतमेव । न चोभयत्र प्रामाण्यं साक्षिणो युक्तम् । परस्परविरोधात् । तत एकत्राप्रामाण्यावश्यम्भावे दुःखादावेव तदिति ग्राह्यम् । श्रुतिप्रामाण्यस्यापौरुषेयत्वादिपरीक्षासहकृतेन गृहीतत्वात् । अतो मिथ्यैव दुःखित्वादिकमिति चेन्न । दुःखादावपि सजातीयविजातीयसंवादरूपपरीक्षासद्भावात् । एवं तर्हि सन्देहान्न दुःखादिसत्यतानिश्चयो भवतां युक्त इति न श्रुतेरनुभवबाधो वक्तुं शक्यत इत्यत आह अबाधितमेवेति ।

तद् दुःखं सत्यमेवेत्यवधारयतोऽयमभिसन्धिः । सत्यम् । श्रुतिप्रामाण्यं दुःखादिकं च साक्षिगृहीतमेव । न चैकत्रापि बाधकमस्तीत्युभयत्रापि प्रमाणं साक्षी । न च विरोधः । औतसत्तामन्तरेणापि श्रुतिप्रामाण्यसत्तायाः सम्भवात् । न ह्यपौरुषेयत्वादियुक्तयो विषयविनियतप्रामाण्यनिश्चये (साक्षिणः) साचिव्यमाचरन्ति । किन्तु प्रामाण्यमात्रनिश्चये । उपक्रमाद्यास्तु तत्र तत्राभासीकृता एव । न च दुःखसत्तामन्तरेण तत्र प्रामाण्यस्य सम्भवोऽस्ति । न च दुःखसत्तया श्रुतिप्रामाण्यमात्रस्य विरोधोऽस्ति । विषयान्तरेऽपि तस्य सम्भवात् । अतः सत्यमेव दुःखादिकमिति ।

### **वाक्यार्थचन्द्रिका**

तर्ह्यबाधितमेवेति कारिकाखण्डवैयर्थ्यमित्याशङ्क्य शङ्कान्तरपरिहारकत्वात्तस्य न तदपीत्यभिप्रेत्य तन्निवर्त्यां शङ्कामुत्थापयति नन्वेतदित्यादिना । ननूक्तशङ्कोपमर्दकस्यात्र ग्रन्थेऽप्रतिभासान्नानेन ग्रन्थेन तत्परिहार इत्यत आह तद्दुःखादिकं सत्यमेवेत्यवधारयतोऽयमभिसन्धिरिति ॥ विषयान्तरेऽपीति ॥ तद्गुणसारत्वादित्युत्तरत्र वक्ष्यमाणसादृश्यादिरूपविषयान्तरेऽपीत्यर्थः । इतीत्यस्येत्ययमिति सम्बन्धः ।

### **परिमल**

औतपरोपक्रमादयस्तु श्रुतेरद्वैतविषयप्रामाण्यनिश्चये साक्षिणः साचिव्यमाचरन्त्वित्यत आह उपक्रमाद्यास्त्विति ॥ तत्र तत्रेति । तत्वनिर्णयबृहद्भाष्यादावित्यर्थः ॥ विषयान्तरेऽपीति । जीवस्य निर्दुःखब्रह्मतारूपविषयापेक्षया ज्ञानानन्दाद्यात्मकत्वरूपब्रह्मसादृश्यरूपार्थान्तरेऽपीत्यर्थः ॥

### **यादुपत्यम्**

विषयान्तरेऽपीति । तद्गुणसारत्वादित्यत्र वक्ष्यमाणे सादृश्यादिरूपे अर्थान्तरेऽपि औतश्रुतिप्रामाण्यसम्भवादित्यर्थः ।

### **श्रीनिवासतीर्थीया**

नन्वेवमेव दुःखादिसत्तामन्तरेणानुभवस्याप्यर्थान्तरे प्रामाण्यमस्त्वित्यत आह न च दुःखसत्तामिति । एवं तद्विरोधो नास्तीत्याह न चेति ।

[Load More](javaऽcriptःvoid(0))
