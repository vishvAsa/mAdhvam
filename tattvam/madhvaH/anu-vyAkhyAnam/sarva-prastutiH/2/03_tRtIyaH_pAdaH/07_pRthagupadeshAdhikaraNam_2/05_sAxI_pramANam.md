+++
title = "०५ साक्षी प्रमाणम्"
upstream_url = "https://dvaitavedanta.in/category-details/7986/975/sharam/sathha/thavat/tataya/pathag/sakash"
+++
## न च बाधविशेषोऽस्ति यदबाधितमेव तत्

**साक्षी प्रमाणम्**

**न च बाधविशेषोऽस्ति यदबाधितमेव तत्**

### **सुधा**

किञ्चाहं दुःखीत्यादिसाक्षिणो भ्रमत्वं वदन्प्रष्टव्यः । किं सर्वत्रापि साक्षिणो भ्रमत्वमङ्गीक्रियते । उत क्वचित्प्रामाण्यमपि । आद्ये दोषमाह श्रुतिस्वरूपमिति ।

मानेन साक्षिणैव । तथा च तस्य भ्रान्तित्वे तन्न सिध्येदिति भावः । परमार्थतो मा सैत्सीदिति च न वाच्यम् । तत्त्वावेदकत्वस्याङ्गीकृतत्वात् । अथ श्रुतिस्वरूपादिविषये तन्मानत्वं स्वीक्रियत इति द्वितीयमनूद्योत्तरमाह तच्चेदिति । एकत्र प्रामाण्ये परत्रापि प्रामाण्यमङ्गीकर्तव्यमित्येतत्कुत इत्यतोऽविशेषादित्याह न चेति । पूर्ववद्व्याख्यानम् ।

### **वाक्यार्थचन्द्रिका**

अत्रापि पक्षे नेति पक्षदूषणं बहिरेव वक्तव्यं भवतीत्यपरितोषात्प्रकारान्तरेणापि व्याख्यातुं विकल्पयति किञ्चेति ॥ पूर्ववद्व्याख्यानमिति । शङ्कासमाधानतयैतद्ग्रन्थयोजनायामिवास्यामपि योजनायां न चेत्यादिवाक्यव्याख्यानं द्रष्टव्यमित्यर्थः ।

### **परिमल**

तदेव प्रकारान्तरेण योजयति किञ्चाहमिति ॥ पूर्ववद्य्वाख्यानमिति । श्रुति(स्मृति)स्वरूप इव दुःखादिविषये बाधरूपविशेषो नास्ति । यद्यस्मात्तद्दुःखादिकमबाधितं सत्यं तस्मादिति व्याख्येयमित्यर्थः ।

[Load More](javaऽcriptःvoid(0))
