+++
title = "०६ अनिर्वचनीयनिरासः"
upstream_url = "https://dvaitavedanta.in/category-details/7977/975/sharam/sathha/thavat/tataya/pathag/anarav"
+++
## न च मानान्तरेणैतच्छक्यं साधयितुं क्वचित्

**अनिर्वचनीयनिरासः**

**न च मानान्तरेणैतच्छक्यं साधयितुं क्वचित्**

### **सुधा**

न सिद्धं तदित्ययुक्तम् । पक्षीकृते भेदेवा प्रपञ्चे वाऽविद्यायां वा शुक्तिरजतादौ वाऽनिर्वचनीयत्वस्य प्रमाणेन साधयितुं शक्यत्वादित्यत आह न चेति ।

## **अनुव्याख्यानम्**

***न च मानान्तरेणैतच्छक्यं साधयितुं क्वचित् ॥***

यदा भेदभिथ्यात्वस्य सत्त्वादिविकल्पेन दूषणाभिधानं तदान्तरशब्दो विवचनः । यदा तु

मिथ्याशब्दा(र्थं)र्थविक(ल्प्य दू)ल्पेन दूषणाभिधानं तदाऽन्यन्मानं मानान्तरम् । एतद् अनिर्वाच्यत्वम् । क्वचिद् इत्युक्तस्थलेषु ।

### **वाक्यार्थचन्द्रिका**

दूषणाभिधानमिति । पूर्वग्रन्थार्थतया विवक्षितमिति शेषः । उक्तानुमानस्य भेदमिथ्यात्वसाधकत्वेन तदपेक्षया मानान्तरत्वसम्भवेऽपि तस्य पूर्वानुमानसाध्यं यन्मिथ्यात्वं तद्धर्मभूतानिर्वचनीयत्वसाधकत्वाभावेन तदपेक्षयाऽन्यन्मानं मानान्तरत्वमित्यर्थस्यासम्भवादाह तदाऽन्तरशब्दो विवचन इति ॥ उक्तस्थलेष्विति । भेदप्रपञ्चादिष्वित्यर्थः ।

### **परिमल**

तदा अन्तरशब्दो विवचन इति । साध्यधर्मोऽयं सन्नस(न्वानचोवोभयमित्या)न्वेत्यादिना कृतमिथ्यात्वगतसत्वासत्वादिप्रकारविकल्पदूषणाभिधानोद्धारार्थं मानस्येत्यतः पूर्वमनुक्तत्वेनान्तरशब्दस्य वक्ष्यमाणार्थपरत्वायोगाद् व्यतिरेकिहेत्वादिरूपमानविपर इत्यर्थः ॥ यदा तु मिथ्याशब्दार्थेत्यादि । इति मानस्य दूषणमिति वाक्ये कर्मव्युत्पत्त्या मानपदेन विवक्षितमिथ्याशब्दार्थ विकल्पदूषणाभिधानमित्यर्थः ॥ एतदित्यनुवादः ॥ उक्तेति । पक्षीकृतभेद इत्यादिनोक्तस्थलेष्वित्यर्थः ।

### **यादुपत्यम्**

सत्वादिविकल्पानां दूषणाभिधानमित्यस्यान्तरं पूर्वग्रन्थार्थतया विवक्षितमिति शेषः ॥ विवचन इति । उक्तानुमानस्य भेदमिथ्यात्वसाधकत्वेऽपि मिथ्यात्वगतानिर्वचनीयत्वासाधकत्वादन्यस्य च तत्साधकप्रमाणस्य पूर्वमनुक्तत्वेनान्यन्मानं मानान्तरमित्यर्थस्यात्रासम्भवादिति भावः ।

### **वाक्यार्थरत्नमाला**

मानान्तरत्वसम्भवेऽपीति । अनिर्वचनीयत्वसाधकतया निराकरिष्यमाणप्रत्यक्षादेरिति शेषः । आहेति । ततश्च प्राङ्मिथ्यात्वधर्मतया विकल्पितपक्षेष्वनिर्वचनीयत्वस्य साधकं प्रत्यक्षादिकं मानान्तरं नाम मानवि एव न पुनरन्यन्मानं विवक्षितमिति नानुपपत्तिरित्यर्थः । भेदप्रपंचादिष्विति । पक्षीकृतभेद इति पूर्वमूलवाक्ये यदा भेदमिथ्यात्वस्येत्युत्तरवाक्यानुसारेणोपलक्षणया भेदमिथ्यात्वस्यापि ग्रहणमभिप्रेतमित्यतोऽत्राप्यादिपदेन भेदमिथ्यात्वं ग्राह्यमिति ज्ञेयम् । एतन्मूलटीकयोरर्थः पुनः संशोध्योऽस्ति ।





------------------------------------------------------------------------

अनुमानेन चेत्सैव ह्यनवस्था भविष्यति

**अनुमानेन चेत्सैव ह्यनवस्था भविष्यति**

### **सुधा**

तत्कथमिति चेदित्थम् । कस्यचित्पदार्थस्यानिर्वाच्यत्वे प्रत्यक्षंवा प्रमाणमुच्यते अनुमानं वाऽर्थापत्तिर्वोपमानं वाऽभावो वेति मनसि विकल्पान्निधाय पराङ्गीकारप्राचुर्यानुरोधेनानुमानं तावदपाकरोति अनुमानेन चेदिति ।

## **अनुव्याख्यानम्**

***अनुमानेन चेत्सैव ह्यनवस्था भविष्यति ॥***

विमतमनिर्वाच्यं बाध्यत्वादित्याद्यनुमानेन शुक्तिरजतादेरनिर्वाच्यत्वं साध्यते चेदनवस्था भविष्यति । कथम् । सैव हि अप्रसिद्धविणतापरिहारार्थानुमानपरम्पराद्वारिका प्रसिद्धैवेत्यर्थः । यदत्र वक्तव्यं तत्प्रथमसूत्र एवास्माभिरभिहितम् ।

### **वाक्यार्थचन्द्रिका**

बाध्यत्वादित्याद्यनुमानेनेति । आदिपदेन भ्रमविषयत्वादित्यादिव्यतिरेक्यन्तरपरिग्रहः । ननु सत्त्वासत्त्वे एकधर्मनिष्ठात्यन्ताभावप्रतियोगिनी धर्मत्वाद्रूपरसवदित्यनिर्धारितधर्मिनिष्ठतया सामान्यतः सिद्धस्य सदसद्वैलक्षण्यस्य केवलव्यतिरेकिणा रजतधर्मिनिष्ठतयोपसंहारान्नाप्रसिद्धविणत्वमित्यत आह यदत्र वक्तव्यमिति ॥ प्रथमसूत्र एवेति । अनिर्वचनीयख्यातिनिरासावसर इति शेषः ।

### **परिमल**

तत्कथमिति । मानान्तरेणानिर्वाच्यत्वसाधनमशक्यमित्येतत्कथमित्यर्थः । सैव हीत्यनुवादः । प्रसिद्धैवेत्यन्तं व्याख्या । ननु सत्वासत्वे एकधर्मिनिष्ठात्यन्ताभावप्रतियोगिनी धर्मत्वाद् रूपरसवदित्यादितोऽप्रसिद्धिपरिहारसम्भवात् । नेदं दूषणमित्यत आह यदत्रेति । जिज्ञासाधिकरणे ‘वैलक्षण्यं सदसतोरप्येतेन निषिध्यते’ । इत्यादिव्याख्यानावसरे प्रमेयत्वादौ व्यभिचारादिदूषणं तस्याप्यनुमानस्योक्तमित्यर्थः । यद्वाऽनिर्वचनीयमित्यस्य सदसद्विलक्षणमित्यर्थः । तत्र च सिद्धसाधनत्वादिदूषणं ‘वैलक्षण्यं सतश्चापि स्वयं सद्भेदवादिन’ इत्यदिनोक्तमित्यर्थः ।

### **यादुपत्यम्**

नन्वप्रसिद्धिपरिहारार्थं सत्त्वासत्त्वे एकधर्मिनिष्ठात्यन्ताभावप्रतियोगिनी इत्येव साध्यते न पुनरनिर्वचनीयमित्यतो नानवस्थेत्यत आह यदत्र वक्तव्यमिति । तत्रापि प्रमेयत्वादौ व्यभिचारादिकं दूषणं जिज्ञासाधिकरण उक्तमित्यर्थः ॥

------------------------------------------------------------------------

न चागमस्तदर्थोऽस्ति

**न चागमस्तदर्थोऽस्ति**

### **सुधा**

आगममपाकरोति न चेति ।

## **अनुव्याख्यानम्**

***न चागमस्तदर्थोऽस्ति .......***

तदर्थोऽनिर्वचनीयार्थः । अनुपलम्भादिति भावः । ननु कथं नास्ति । ‘‘नासदासीन्नो सदासीत्तदानी’’मित्यागमस्य विद्यमानत्वादित्यत आह नासदिति ।

**अनुव्याख्यानम्**

***... .......... नासदासीन्न तद्वदेत् ॥***

इत्यागम इति शेषः । तद् अनिर्वाच्यं वस्तु । अयं भावः । पदसमन्वयबलेन प्रतीतः पदार्थसंसर्गो हि वाक्यार्थो नापरः । अन्यथाऽर्थापत्त्यादेरप्यागमान्तर्भावप्रसङ्गात् । अत्र च प्रलये सदाद्यभावमात्रं वाक्यात्प्रतीयते न पुनरनिर्वाच्यं वस्तु । ततो नायमागमोऽनिर्वाच्यार्थ इति । मा भूदयमागमोऽनिर्वचनीयार्थः । तथाऽप्येतद्वचनबलेनानिर्वचनीयार्थः सेत्स्यति । तथा हि । अत्र तावत्प्रलये सदसदभावः प्रतिपाद्यते । तत्सामर्थ्यात्तदा विद्यमानस्यार्थस्य सत्त्वासत्त्वप्रतिषेधावगतौ परिशेषादनिर्वाच्यत्वावगतेः । न च तदा वस्तुमात्राभावः । पुनः सृष्ट्यनुपपत्तेः । अभावस्याङ्गीकार्यत्वाच्च ।

### **वाक्यार्थचन्द्रिका**

पदसमन्वयबलेनेति । पदवृत्तिबलेनेत्यर्थः ॥ अपर इति । सामर्थ्यलब्ध इत्यर्थः । ‘यश्चार्थादर्थो न स चोदनार्थ’ इत्युक्तेरिति भावः ॥ अन्यथेति । सामर्थ्यलब्धस्याप्यागमार्थत्व इत्यर्थः । श्रुतार्थापत्तिस्थले बहिर्भावस्य जीवंश्चैत्रो गृहे नास्तीति वाक्यस्थपदार्थसंसर्गरूपत्वाभावेऽपि सम्भवादिस्थले च पञ्चाशत्त्वादेः शतमस्यास्तीत्यादिवाक्यस्थपदार्थसंसर्गरूपत्वाभावेऽपि तत्तद्वाक्यसामर्थ्यलब्धत्वेन तत्तदागमार्थत्वस्यैव सम्भवादिति भावः ॥ न पुनरिति । वस्तु सदसद्विलक्षणमित्यप्रतीतेरिति भावः ॥ आगमोऽनिर्वाच्यार्थ इति । आगमतया नानिर्वाच्यप्रतिपादक इत्यर्थः । सत्त्वासत्त्वप्रतिषेधावगतौ प्रसक्तानां सत्त्वासत्त्वादिप्रकाराणां नासदासीदिति सदसदभावाभिधानेन प्रतिषेधावगतावित्यर्थः । सदसदभावाभिधानेन कथं सत्त्वासत्त्वाद्यभावसिद्धिरित्यत उक्तं तत्सामर्थ्यादिति ॥ परिशेषादनिर्वाच्यत्वावगतेरिति । अन्यत्राप्रसङ्गात्परिशिष्यमाणे वस्तुनोऽनिर्वाच्यत्वे एव बुद्धेरित्यर्थः ।

### **परिमल**

तदित्यनुवादः । अनिर्वाच्यं वस्त्विति व्याख्या । ननु सदसन्निषेधान्यथानुपपत्त्या परिशेषाद्वा सदसद्विलक्षणरूपानिर्वाच्यं वस्तु श्रुत्या लभ्यत एवेत्यत आह अयं भाव इति ॥ पदसमन्वयबलेनेति । पदगतशक्तयादिवृत्तितात्पर्यबलेनेत्यर्थः ॥ नापर इति । अनुपपत्तिलभ्य इत्यर्थः ।

### **यादुपत्यम्**

पदसमन्वयबलेनेति । पदवृत्तिबलेनेत्यर्थः ॥ अपरो वाक्यार्थबललभ्यः ।

### **वाक्यार्थरत्नमाला**

अन्वयपदं वृत्तिप्रतिपादकमित्याशयेन व्याचष्टे । पदवृत्तीति । न स चोदनार्थ इत्युक्तेरिति । पूर्वमीमांसासूत्रोक्तेरित्यर्थः । सत्वासत्वादीति । सत्वमसत्वमादिपदोक्तं सदसत्वं चेत्येतेषां प्रकाराणामित्यर्थः । सत्वासत्वरूपप्रकारद्वयनिरासकन्यायेनैव सदसत्वरूपप्रकारस्यापि निराकरणलाभादिति भावः ।

------------------------------------------------------------------------

परिशेषादनिर्वाच्यं यदि सिध्येत्

**परिशेषादनिर्वाच्यं यदि सिध्येत्**

### **सुधा**

परिश्चार्थापत्तिरनुमानं वेत्याशङ्कते परिशेषादिति ।

## **अनुव्याख्यानम्**

***परिशेषादनिर्वाच्यं यदि सिध्येत् ......***

परिशेषादनिर्वाच्यं वस्तु सिध्येदिति यद्युच्यत इति सम्बन्धः । अत्र ब्रूमः । भवेदिदं यद्यत्र सदसच्छब्दौ प्रतीतार्थौ स्याताम् । न चैवम् । प्रत्यक्षाप्रत्यक्षपञ्चमहाभूतपरत्वात् । ‘न सत्तन्नासदुच्यत’ इत्यादौ तत्र प्रयोगात् । कुत एतदिति चेत्प्रतीतार्थत्वेऽनिष्टप्रसङ्गादित्याशयवानाह परात्मन इति ।

**अनुव्याख्यानम्**

***.......... .... ..... परात्मनः ॥***

***अनिर्वाच्यत्वमेव स्यात् .........***

तर्हि सत्त्वेनाङ्गीकृतस्य परमात्मन एवानिर्वाच्यत्वं स्यादित्यर्थः । कुत इत्यत आह परिशिष्टो हीति ।

**अनुव्याख्यानम्**

***.......... परिशिष्टो ह्यसौ तदा ॥***

सदसत्प्रतिषेधसामर्थ्यात्सर्वकार्य(प्र)लयेऽवशिष्टस्य खल्वनिर्वाच्यत्वमेवेष्टव्यम् । असौ परमात्मा यस्मात्तदा प्रलयवेलायामलीनतयाऽवशिष्टस्तस्मात्तस्यानिर्वाच्यत्वं भवेदिति ।

न च वाच्यं यद्यपि प्रलये परमात्मा विद्यत एव । तथाऽपि तम आसीदित्यादिसन्निहितवाक्यात्तमोऽविद्याख्यं बुद्धिसन्निहितमिति तदुपरक्तायां बुद्धौ परिप्रमाणमपि तमस एव अनिर्वाच्यतामाधास्यतीति । आनीदवातमिति वाक्येन ब्रह्मणोऽपि बुद्धिसन्निधानात् । सत्यं ज्ञानमिति तस्य सत्यत्वावगमादपवाद इति चेन्न । आसीदिति तमसोऽपि सत्त्वावगमादपवादः स्यात् । सांव्यावहारिकं सत्त्वं तदिति चेत् । ब्रह्मणोऽपि तथा किन्न स्यात् । किञ्चास्मिन्व्याख्याने तदानीमिति व्यर्थं सदा तमसोऽनिर्वाच्यत्वात् । अन्यपरं वाक्यमिति चेत् । तथाऽप्यसन्नासीदिति व्यर्थमेव । प्राप्त्यभावात् ।

### **वाक्यार्थचन्द्रिका**

प्रतीतार्थाविति । विद्यमानाविद्यमानवाचकावित्यर्थः । ननु सदसच्छब्दयोः पारमार्थिकापारमार्थिकवाचकत्वात्तदर्थपरित्यागेन पञ्चमहाभूतपरत्वाश्रयणे तयोरमुख्यार्थत्वप्रसङ्गो दोष इत्यतः सदसच्छब्दयोर्भूतेषु योगरूढिसद्भावान्न तेषाममुख्यार्थतेत्यभिप्रेत्य तत्कथमित्यतो योगव्युत्पादनाय सदसच्छब्दयौगिकार्थवत्तां दर्शयति प्रत्यक्षाप्रत्यक्षेति । ‘मूर्तं सदिति सम्प्रोक्तममूर्तमसदुच्यते । मूर्तामूर्तेतरद् ब्रह्म न सत्तन्नासदुच्यते । अनादिमत्परं ब्रह्म न सत्तन्नासदुच्यत’ इति श्रुतिस्मृत्योर्भूतेषु सदसच्छब्दप्रयोगादित्यर्थः । उपलक्षणं चैतत् । ‘मूर्तं सदिति सम्प्रोक्तमि’ति ‘यदन्यद्वायोश्चान्तरिक्षाच्चैतत् सद्वायुरन्तरिक्षं चासदि’ति च सदसच्छब्दयोर्भूतपरतयाव्याख्यानान्नासदासीदिति श्रौतसदसच्छब्दयोर्भूतवाचित्वनिश्चितप्रामाण्यव्याख्यानानुसारेणैव व्याख्येयस्य नेयत्वात् । उग्रं वचो अपावधीमि’त्यादिमन्त्रस्य ‘अशनायापिपासे ह वा उग्रं वाच’ इत्यादिब्राह्मणानुसारेण सत्यमित्यादेश्च ‘सदिति प्राणस्तीत्यन्नं यमित्यसावादित्य’ इत्यादिव्याख्यानानुसारेणार्थविनिष्ठताया दृष्टत्वादित्यपि द्रष्टव्यम् । अस्त्वेवं सदसच्छब्दयोर्भूतेष्वपि मुख्यत्वं तथाऽपि न चैवमिति पूर्ववाक्ये उक्तः सदसच्छब्दयोः परमार्थापरमार्थरूपबहुप्रयोगसिद्धसदसत्परत्वाभावः किन्निबन्धन इति पृच्छति कुत एतदिति चेदिति ॥ सत्त्वेनाङ्गीकृतस्येति । सत्त्वेनाङ्गीकृतस्यैव परमात्मन इति सम्बन्धः ॥ तस्मादिति । उभयोरपि परिशिष्टत्वेनावगततायामन्यतरस्मिन्नेव परिशेषेणानिर्वचनीयत्व(त्वापाते)पक्षपाते नियामकाभावादिति भावः ।

अस्ति तमस्येव परिप्रमाणेनानिर्वचनीयता(पक्ष)पाते नियामकं सन्निहितवाक्याद्बुद्धिसन्निधानमिति कथं तदभाव इत्याशङ्क्य निषेधति न च वाच्यमिति । अनेन यत्तम आसीत्तदानीं सन्नासीत्तदानीमसन्नासीदिति वाक्ययोजना सूचिता भवति ॥ सन्निधानादिति । तथा च पुनरवि एवेति भावः । अङ्गीकृत्य चैतदुक्तं वस्तुतस्तु तम आसीदिति वाक्यापेक्षया‘ऽऽनीदवातमि’त्यस्य सन्निहितत्वाद् अतिसन्निहितवाक्यादत्यन्तं बुद्धिसन्निहितत्वं ब्रह्मण एवेति तन्मात्रोपरक्तायां बुद्धौ परिप्रमाणेन ब्रह्मण एवानिर्वाच्यत्वावधारणस्य न्याय्यत्वादित्यवधेयम् । सन्निहितत्वाविशेषेऽपि बाधितविषयत्वान्न परिप्रमाणस्य तत्र प्रवृत्तिरित्याशङ्कते सत्यमिति । बाधितविषयत्वमप्यविशिष्टमित्याशयेनाह आसीदितीति । भिन्नविषयत्वान्न बाधितविषयतेति नावि इत्याशङ्कते सांव्यवहारिकेति ॥ तथेति । तथा च ब्रह्मण्यपि बाधितविषयतेत्यवि एवेति भावः ॥ अस्मिन् व्याख्यान इति । तमस्तदानीं सन्नासीत्तदानीमसन्नासीदिति व्याख्यान इत्यर्थः । वैय्यर्थ्यमेवोपपादयति सदेति । ननु तम आसीदिति वाक्यात्तमोऽविद्याख्यं बुद्धिसन्निहितमिति नासदासीदिति तस्यैव तमसस्तदानीं सन्नासीदित्यादिरूपेण सत्त्वादिनिषेधात्परिप्रमाणेनानिर्वचनीयत्वमिति न ब्रूमो येन तमसः सदाऽनिर्वचनीयत्वात्तदानीमित्यस्य वैय्यर्थ्यं स्यात्किन्तु तदानीं सन्नासीदसन्नासीदिति सदसद्रूपधर्मिनिषेध एव क्रियते तम आसीदिति च तमसः प्रलयेऽवस्थानमुच्यते न चैतदुभयं सम्भवतीत्यतस्तदुभयान्यथाऽनुपपत्त्या तमसोऽनिर्वचनीयत्वसिद्धिरिति कथं तदानीमित्यस्य वैय्यर्थ्यमित्याशङ्कते अन्यपरमिति । प्रलये सदसदादिधर्मिनिषेधपरमित्यर्थः । यद्यप्यस्मिन्पक्षे तमस इव ब्रह्मणोऽपि प्रलयावस्थितत्वादुक्तान्यथानुपपत्त्यैवानिर्वचनीयत्वं स्यदिति पूर्वं दोषाभिधानान्न पुनरियं शङ्कोन्मिषति तथाऽपि सत्येव तस्मिन्दोषे दोषान्तरं वक्तुं तदानीमिति व्यर्थमित्यव्यवहितपूर्वदोषपरिहारकतया पुनरुत्थानं कृतमिति द्रष्टव्यम् । उक्तयोजनायां घटादीनां सत्त्वस्य शशविषाणादीनामसत्त्वस्य च दृष्टत्वेन तमसि प्रसक्ततया तदुभयनिषेधसम्भवेनासन्नासीदित्यस्य सार्थक्यसम्भवेऽपि वाक्यस्य प्रलये सदसदादिधर्मिनिषेधपरत्वेन असतः सत्त्वस्याप्राप्तत्वेनानिषेध्यत्वादसन्नासीदित्यस्य वैय्यर्थ्यं स्यादिति समाधत्ते तथाऽपीति । न च ‘तद्धैक आहुरसदेवेदमग्र आसीदि’ति श्रुत्याऽसतः सत्त्वप्राप्तेर्नाप्रसक्तप्रतिषेधतेति वाच्यम् । श्रुत्या प्राप्तस्य श्रुत्या निषेधायोगात् । अन्यथा न हिंस्यादित्यहिंसावाक्यस्याग्नीषोमीयं पशुमालभेतेत्यग्नीषोमीयहिंसानिषेधकत्वं, नातिरात्रे षोडशिनं गृह्णातीत्यग्रहणवाक्यस्यातिरात्रे षोडशिनं गृह्णातीति श्रुत्युक्तग्रहणनिषेधकत्वं सद्वेत्यादिवाक्यस्य सत्यं ज्ञानमिति श्रुत्युक्तब्रह्मसत्यत्वबाधकत्वं भेदवाक्यस्याभेदनिषेधकत्वं, च स्यादित्यतिप्रसङ्गात् ।

### **परिमल**

‘‘मूर्तामूर्तव्यतीतत्वान्न सन्नैवासदुच्यते । मूर्तं सदवगम्यत्वादज्ञेयत्वादसत्परम् । पुंसामर्थ्यादगम्यत्वात्सर्ववेदप्रसिद्धितः । विलक्षणं सदसतोर्भगवान्विष्णुरव्यय’’ इति तात्पर्योक्तस्मृतिं हृदि कृत्वा ‘अनादिमत्परं ब्रह्म न सत्तन्नासदुच्यत’ इति त्रयोदशाध्यायस्थगीतादिवाक्ये प्रयोगं दर्शयति इत्यादौ तत्र प्रयोगादिति ॥ तत्रेति । प्रत्यक्षाप्रत्यक्षपञ्चमहाभूतरूपवस्तुनीत्यर्थः ॥ अन्यपरं वाक्यमिति । तदानीं प्रलयकाले यत्तम आसीत् तमो वर्तते । तन्नासदासीन्नोसदासीदित्यनुवादपरम् अतो न सत्वोक्तिविरोधो नापि तदानीमिति व्यर्थमिति शङ्काभिप्रायः ।

### **यादुपत्यम्**

ननु न तदानीमित्यस्यासदादिप्रतिषेधान्वयः । किन्तु तदानीं प्रलयकाले यत्तमोऽस्य मूलकारणमासीदवस्थितं तत्कदाऽपि नासदासीन्नो सदासीदिति व्याख्यानादधिकरणमात्रान्वयः । अतो नोक्तदोष इत्याशयेन शङ्कते अन्यपरं वाक्यमितीति । उक्तरीत्या सर्वदाऽपि सत्त्वासत्त्वप्रतिषेधपरमित्यर्थः । तदानीमित्यस्य रजःप्रभृतिनिषेधान्वयः । न सदसन्निषेधेऽतो नोक्तदोष इत्यप्यत्राशयमाहुः। प्राप्त्यभावादिति । तमसि अहमज्ञोऽस्मीत्यादिप्रतीत्या यथासत्त्वस्य प्राप्तिरस्ति तथाऽसत्त्वस्य तत्र कदाऽप्यप्रतीत्या न प्राप्तिरिति भावः । अत्र कश्चित् । ना सदासीदित्यनेन सद्भिन्नत्वे उक्तेऽसत्त्वस्य प्राप्तिरस्तीति । तत्तुच्छम् । श्रुत्या प्राप्तस्य श्रुत्या निषेधायोगात् । अन्यथा षोडशिग्रहणादिवाक्ये विकल्पाङ्गीकारो भग्नः स्यादिति ।

### **वाक्यार्थरत्नमाला**

न तयोरमुख्यार्थतेति पाठः ॥ तयोरमुख्यार्थत्वप्रसङ्ग इत्यव्यवहितपूर्वग्रन्थात् । तेषामिति क्वाचित्कपाठेतु सदसच्छब्दोक्तभूतानाममुख्यश्चासावर्थश्च तस्य भावस्तत्तेति योज्यमित्यप्याहुः । यौगिकार्थवत्तामिति । भूतानामिति शेषः । तेषामित्यपाठे तु तेषामित्यस्यानुवृत्तिरिति बोध्यम् । तत्वोद्योतटीकानुसारेणाह । उपलक्षणं चैतदिति । व्याख्यानानुसारेण व्याख्येयस्य नेयतायां समन्वयसूत्रीयचन्द्रिकानुसारेण नियामकमाह । उग्रं वच इत्यादि । परमार्थापरमार्थेति । परमार्थापरमार्थरूपे ये बहुलप्रसिद्धे सदसती तत्परत्वाभाव इत्यर्थः । अनिर्वचनीयत्वपात इति ।

अनिर्वचनीयत्वापात इत्यर्थः । आकारोपेतपाठस्तु स्वरस एव । (?)अनिर्वचनीयतापात इत्युत्तरवाक्यात् । उक्तयोजनायामिति । तम आसीदिति वाक्यात्तमोऽविद्याख्यमित्युक्तयोजनायामित्यर्थः । विश्वमिथ्यात्वस्यागमादिबाधन्यायामृतानुसारेणाह । श्रुत्या प्राप्तस्येत्यादि । इत्यतिप्रसङ्गादित्यनन्तरमिति भाव इति शेषः ।

------------------------------------------------------------------------

न चान्य आगमस्तत्र

**न चान्य आगमस्तत्र**

### **सुधा**

‘न तं विदाथ य इमा जजानान्यद्युष्माकमन्तरं बभूव । नीहारेण प्रावृता जल्प्या चासुतृप उक्थशासश्चरन्ति । त इमे सत्याः कामा अनृता पिधाना’ इत्याद्यागमस्तर्ह्यज्ञानस्यानिर्वाच्यत्वे प्रमाणमित्यत आह न चेति ।

## **अनुव्याख्यानम्**

***न चान्य आगमस्तत्र .........***

तत्रानिर्वाच्येऽर्थे मानमिति शेषः । अन्यानृतशब्दाभ्यामनिर्वचनीयाज्ञानाभिधानात्कथं नेत्यतोऽनिर्वाच्यत्वं निर्वक्ति सदसदिति ।

**अनुव्याख्यानम्**

***.. ..... ...... सदसत्प्रतियोगिनि ॥***

सदसती प्रतियोगिनी यस्य तत्तथोक्तम् । यन्न सन्नाप्यसत्तध्द्यनिर्वाच्यम् । न चात्र तत्प्रतिपादकः शब्दोऽस्ति । अनृतादिशब्दस्य त्वन्यथा व्याख्यानादिति ।

### **वाक्यार्थचन्द्रिका**

न तं विदाथेति मन्त्रस्यायमर्थः । हे नरा यूयं तमीश्वरं न विदाथ न जानीथ तस्मादीश्वरप्रतिपत्त्युपायं कुरुत । ईश्वरस्यासत्त्वादेवाप्रतिपत्तिर्नास्मदपराधादित्याशङ्क्याह य इति । इमाः प्रजा जनान जनितवानुत्पादितवान् । कार्यलिङ्गेनेश्वरसिद्धेर्न तदपलाप इति भावः । तत्किं परमाणुवदयोग्यत्वात्तदग्रहणमित्यत उक्तम् अन्तरमिति । युष्माकं ब्रह्मणश्चान्तरं व्यवधानं बभूव । ननु च तन्नात्यन्तमसदीश्वरतत्वावरकत्वात् । नापि सद्बोधमात्रनिवर्त्यत्वात्तत्कथं तेनाच्छादनमित्यत उक्तम् अन्यदिति । सदसद्भ्यामिति शेषः । सदसद्विलक्षणत्वादीश्वरतत्वावरकत्वं बोधनिवर्त्यत्वं चोपपन्नमिति भावः । किं तदन्तरं किञ्च तत्कृत्यमित्यत्रात्र नीहारेणेति आच्छादकत्वसाम्यान्नीहारशब्दोऽज्ञाने प्रयुक्तस्तेन प्रावृतत्वमाच्छादितपरिपूर्णस्वरूपत्वमतो विक्षेपविषया इत्याह जल्प्या इति । मनुष्यो ब्राह्मण इत्याद्यध्यासविषय इत्यर्थः । असून्प्राणानिन्द्रियाणि तर्पयन्तीत्यसुतृपः । उक्थशब्देन कर्माङ्गाभिधानद्वारा कर्मोपलक्षितम् । तस्मिन् शास्यन्ते विधिवाक्यैर्ये पुमांसस्ते तथोक्ताः । चरन्ति संसारचक्रे भ्रमन्तीत्यर्थ इति । अनृतशब्दवाच्यमिथ्याभूताज्ञानेनाच्छादितत्वमुत्तरवाक्यार्थः ॥ अन्यथाव्याख्यानादीति । ऋतं पिबन्तावित्यादौ सत्कर्मणि ऋतशब्दप्रयोगदर्शनात् ‘ऋतं सत्यं तथा धर्म’ इति स्मृते श्चानृतशब्दो दुष्कर्मपरः । अनृतं परिणामत इति स्मृत्यनुसारात्परिणामिप्रधानपरो वेत्यनृतशब्दस्यान्यथाव्याख्यानात्सत्यस्यापि पापादेः सेतुदर्शनादिना निवृत्तेर्दशेनेन सत्यस्याप्यन्तरस्य बोधनिवर्त्यत्वोपपत्तेर्न तस्य सदसद्वैलक्षण्यम् । अन्यत्वोक्तिस्तु बोधनिवर्त्यतया प्रसिद्धव्यवधायकमित्यादिवैलक्षण्यादित्येवंरूपतयाऽन्यशब्दस्य व्याख्येयत्वदित्यर्थः । अत एवानृतादिशब्दस्य त्वन्यथाव्याख्यानादित्युक्तिः सङ्गच्छते । उभयोरप्यन्यथाव्याख्यातत्वाभिप्राये तु अन्यानृतशब्दाभ्यामनिर्वचनीया ज्ञानाभिधानादिति पूर्वग्रन्थानुरोधादन्यादिशब्दस्य तु अन्यथाव्याख्यानादित्येवावक्ष्यत् । अस्मदुक्ताभिप्राये तु तस्यान्यथाऽव्याख्यातत्वात्तत्परित्यागेनानृतादित्वेन निर्देश इति बोध्यम् ।

### **परिमल**

‘न तं विदाथे’त्यष्टमाष्टकतृतीयाध्यायगतविश्वकर्मसूक्तस्थमन्त्रस्यायमर्थः । युष्माकमिति श्रवणात् हे जना इति लभ्यते । हे जनाः । यः विश्वकर्मा इमानि भुवनानि जजान जनयामास तं विश्वकर्माणं न विदाथ न जानीथ । कुतः । यस्मादन्यत् सदसद्य्भामन्यत् सदसद्विलक्षणम् । यद् युष्माकम् अन्तरं व्यवधानं बभूव । तद्विवृणोति । नीहारेण हिमतुल्येनाज्ञानेन प्रावृताः । जल्प्या मनुष्योऽहं देवोऽहमित्याद्यनृतजल्पनस्वभावाः । असुतृपः प्राणतर्पणपराः । उक्थशास उक्थनामकस्तोत्रशंसकाः। यज्ञानुष्ठातारश् चरन्तीति । ‘सत्याः कामा’ इति छान्दोग्याष्टमाध्यायस्थवाक्यस्यार्थस्तु । ‘अज्ञानमनृतं प्रोक्तम् ऋगताविति धातुतः ।’ इति छान्दोग्यभाष्ये व्यक्तः ॥ अन्यथाव्याख्यानादिति । अज्ञानादिमात्रार्थतयेति भावः ।

### **यादुपत्यम्**

न तं विदाथेति मन्त्रस्यायमर्थः । हे नरा यो विश्वकर्मा इमानि भूतानि जजानोत्पादितवांस्तं विश्वकर्माणं न विदाथ न जानीथ । तत्र हेतुर्युष्माकमन्यत्सदसद्विलक्षणमन्तरं व्यवधानं बभूव तदेवाह । नीहारेण नीहारसदृशेनाज्ञानेन प्रावृताः । किञ्च जल्प्या अहं मनुष्योऽहं देव इत्याद्यनृतजल्पनशीलाः । असुतृपोऽसून्प्रारांस्तर्पयन्ति देहपोषणमात्र रताः । ऐहिकभोगपरा इति यावत् । उक्थशास उक्थशब्देन स्तोत्रशस्त्रादिकं लक्ष्यते । नानाविधयज्ञेषूक्थं शंसन्ति । आमुष्मिकभोगपरा इति यावदिति । अन्यथा व्याख्यानादिति । ऋतशब्दस्य ऋतं पिबन्तावित्यादौ सत्कर्मणि प्रयोगादनृतशब्दस्य दुष्कर्मपरत्वेन ‘‘ऋ गताविति धातेस्तु पूर्वावगतवत्सदा । स्थितेर्ब्रह्मर्तमित्युक्तमनृतं परिणामतः । प्रकृति प्राकृतं प्रोक्ता’’मित्यागमात्प्रकृत्यादिपरत्वेन व्याख्यानात् । अन्यशब्दस्यापि प्रसिद्धशरीराद्यपेक्षयाऽन्यद्विलक्षणम् । ‘अजे द्वे प्रकृती दुष्टे नृषु प्रातिस्विकं स्थिते । स्वगुणाच्छादिका त्वेका परमाच्छादिकाऽपरे’त्याद्यागमसिद्धं दुष्टप्रकृत्यादिरूपमिति व्याख्यानादित्यर्थः ।

### **वाक्यार्थरत्नमाला**

श्रुतिस्तावदनृतेन हि प्रत्यूढा अनीशया शोचति मुह्यमान इत्येवमाद्येत्येतत्पञ्चपादिकाव्याख्यानरूपप्रथमवर्णकविवरणे आदिशब्दान्न तं विदाथ य इमा जजानान्येत्याद्युदाहृतम् । तच्छतिवाक्यं च तत्वदीपने व्याख्यातम् । तदनुसारेणार्थमाह । नतं विदाथेति । मन्त्रस्यायमर्थ इत्यादिना । माधवीयवेदार्थभाष्योक्तव्याख्यानोपजीवितरङ्गिणीव्याख्यानमनुसृत्यान्यथाख्यातिव्याख्यानं तु वाक्यार्थविनोदे प्रकृताननुगुणतया व्याकृतमिति बोध्यम् । अत इति । प्रवृत्तत्वादित्यर्थः । इत्यर्थ इतीत्यत्रत्येतिशब्दस्येत्ययमर्थ इति पूर्वेणान्वयः ।

------------------------------------------------------------------------

न च प्रत्यक्षमत्रास्ति

**न च प्रत्यक्षमत्रास्ति**

### **सुधा**

प्रत्यक्षं प्रतिक्षिपति न चेति ।

## **अनुव्याख्यानम्**

**न च प्रत्यक्षमत्रास्ति ........**

न हीदमनिर्वाच्यमिति कश्चिल्लौकिकः परीक्षको वा चक्षुरादिनेक्षते । बाधोत्तरकालं मिथ्यैव रजतं प्रत्यभादित्यनुवादात्कथं नेक्षत इति चेन्न । मिथ्याशब्दस्यासदर्थत्वात् ।

### **वाक्यार्थचन्द्रिका**

ननु नेदं रजतमिति चक्षुरादिव्यापारानन्तरं जायमानो बाधकप्रत्ययो लिङ्गाद्यजन्यत्वात्प्रत्यक्षरूप इति तावदविप्रतिपन्नं सर्वेषाम् । न चायं भ्रम इति शक्यते वक्तुम् । विपरीतप्रमाणानुपलम्भात् । स चायं बाधकप्रत्ययो रजतमिथ्यात्वविषयक इत्यवश्यं वाच्यम् । उक्तरूपबाधकप्रत्ययसमनन्तरं ‘‘मिथ्यैव रजतं प्रत्यभात्’’ इत्याप्तवाक्यस्यानुवाददर्शनात्तस्य च रजतमिथ्यात्वविषयकतया बाधकप्रत्ययस्य रजतमिथ्यात्वविषयकत्व एव सम्भवादन्यथाऽप्रतीतानुवादप्रसक्त्याऽऽप्तत्व भङ्गापातात् । न चैतावता बाधकप्रत्ययस्य रजतमिथ्यात्वविषयकत्वसिद्धावपि रजतानिर्वचनीयत्वविषयकत्वासिद्धिः । मिथ्यैव रजतं प्रत्यभादित्यनुवादस्य रजतानिर्वचनीयत्वविषयकत्वाभावादिति वाच्यम् । मिथ्याशब्दस्यानिर्वचनीयवाचकतयाऽनुवादस्यानिर्वचनीयविषयकत्वसिध्द्या तदनुरोधेन बाधकप्रत्ययस्य तद्विषयत्वसम्भवात् । अत एवाहुः ‘यावदुक्तं भवत्यनिर्वचनीयमिति तावदुक्तं भवति मिथ्ये’ति । तदेवं नेदं रजतमिति बाधकप्रत्ययस्यैव रजतानिर्वचनीयताविषयकस्य तदनिर्वचनीयत्वे प्रमाणत्वात्कथंप्रत्यक्षाभाव इति शङ्कते बाधोत्तरकालमिति । व्याकरणाभिधानादिप्रमाणाभावाद्वादिसमयमात्रस्य चातिप्रसङ्गेनानिश्चायकत्वेन मिथ्याशब्दस्यानिर्वचनीयवाचकत्वाभावेनासन्मात्रवाचित्वात्तदनुवादानुरोधेन बाधकप्रत्ययस्यानिर्वचनीयविषयकत्वासिद्धेर्न तेन शुक्तिरजतस्यानिर्वचनीयत्वसिद्धिरित्याशयेन समाधत्ते मिथ्याशब्दस्यासदर्थत्वादिति । मिथ्याशब्दस्यासदर्थत्वव्युत्पादनं च टीकाकारैरेव‘मिथ्याशब्दस्त्वभाववाची’त्येतद्वाक्यव्याख्यानावसरे कृतमवधेयम् ।

### **यादुपत्यम्**

कथं नेक्षत इति । (मिथ्यैव रजतं प्रत्यभात्) व्यवहारात् तादृशं (अनिर्वचनीयार्थविषयकं) प्रात्यक्षिकं ज्ञानमस्तीति कल्प्यते इत्यर्थः । यावदुक्तं भवत्यनिर्वचनीयमिति तावन्मिथ्येत्यनेनोच्यत इति भावः ॥

### **वाक्यार्थरत्नमाला**

मिथ्यात्वशब्दोऽनिर्वचनीयं वदतीति तत्वोद्योतस्य मिथ्याशब्दस्त्वभाववाचीति तत्वनिर्णयकर्मनिर्णयगतवाक्यस्य च व्याख्यानमनुसृत्याह । ननु नेदं रजतमितीत्यादिना । अत एवाहुरिति । तथैव तत्वोद्योतटीकायामनुवादः । कर्मनिर्णयटीकायां तु मिथ्यानिर्वचनीयमिति पर्यायावेतावित्युक्तम् । तेन मिथ्यात्वानिर्वचनीयशब्दयोः पर्यायत्ववादिन इति शेषः । उदाहृतटीकानुसारेणाह । व्याकरणेति । मिथ्याशब्दस्त्वभाववाचीत्येतदिति । तत्वनिर्णयस्थवाक्येत्यर्थः । तत्र ह्यभावप्रतियोग्यसदभाव इत्यत्रोच्यते । न भवतीत्यभाव इति वेति कर्मनिर्णयटीकायामिवोक्त्वा अत्र मिथ्याशब्दस्तु नानिर्वचनीयवाचीति वक्तव्यं ततो निरर्थकः स्यादित्यतोऽभाववाचीत्युक्तमिति अभावपदोक्तासदर्थत्वस्य व्युत्पादनान्न सदर्थकत्वेऽपि निरर्थकतया पदत्वाभावः शङ्कनीय इत्याशयः । यद्यपि मिथ्याशब्दस्यासदर्थत्वं स्वयमेवाभिधाय पदत्वनिर्वाहस्तत्वोद्योतटीकायां विशदं कृतोऽस्ति । तथापि मूलकारीयोक्तिस्तत्र नास्तीत्याशयेन मिथ्याशब्दस्त्वभाववाचीति मूलकारीयोक्तिस्थलमेवोपात्तम् । वस्तुतो मिथ्याशब्दस्त्वित्येतद्वाक्योपादानस्योपलक्षणतया मिथ्याशब्दोऽनिर्वचनीयं वदतीत्यत्रचेति तत्वोद्योतवाक्यस्यापि ग्रहणसिद्धेस्तट्टीकायां प्रतिपादितप्रकारस्याप्यत्र प्राप्त्युपपत्तिरिति न कश्चित् क्षुद्रोपद्रवः ।

अत्रेदमवधेयम् । यद्यपि मिथ्याशब्दस्यासदर्थत्वेऽसदस्तीत्यस्यासम्भवेनासद्रूपार्थस्याभावेन मिथ्या शब्दस्य निरर्थकत्वप्राप्तेरर्थवदधातुरित्येतत्सूत्रेण प्रातिपदिकसंज्ञानुपपत्या कृत्तद्धितेति सूत्रेऽप्याकरोक्तप्रकारेणार्थवदित्यस्यानुवृत्या सुबभावे सुबन्तेन समासाभिधानानुपपत्या चार्थवत्समासस्यैव प्रातिपदिक संज्ञाविधानस्थितेस्तेनापि सूत्रेण तदप्राप्त्या स्वाद्युत्पत्ययोगेन सुबन्तत्वाभावे च सुबन्तत्वप्रयुक्तपदत्वायोग इत्येतच्छङ्कानिरासाय हि टीकाकारानुसरणम् । तत्र भावरूपविद्यमानार्थत्वोक्तेः । यदा प्रतियोगिप्राधान्यमसच्छब्दस्येत्याश्रित्यासदर्थत्वमेवोक्तं तदात्यन्ताभावप्रतियोगित्वरूपसदर्थकत्वस्य तत्वोद्योतटीकोक्तरीत्या प्राप्तेश्चेति प्रतीयते । तत्तट्टीकाकारैरेवमेवाभिप्रायाविष्करणात् । तथापि स टीकाग्रन्थस्तट्टीकाकारोक्तरीत्या न व्याख्येयः । न हि मिथ्येत्याद्युत्तरग्रन्थस्यास्वरसतापत्तेः । अर्थवत् सूत्रीयमञ्जर्याद्यनुसारितापत्तेश्च । किंतु मञ्जर्याद्यनुसारेण पदत्वनिर्वाहः प्रकारान्तरेण सिद्ध इत्यङ्गीकृत्यैवासच्छशविषाणशब्दयोरेकार्थत्वनिरासेन शशविषाणं मिथ्येति प्रयोगोपपादनायात्यन्ताभावप्रतियोगित्वं शशविषाणस्यासच्छब्देनोच्यते इत्येवंपरतयैव व्याख्येयः । प्रकारान्तरस्य तत्वोद्योतटीकाव्याख्यानटीकायामस्माभिर्निपुणतरं निराकृतत्वात् । ओतत्ववाचीत्यादिदृष्टान्तेनोक्तपक्षस्योपपादितत्वाच्च । तथापि शिष्यसमाधानाय किंचिदर्थवत्वांशे उपपपादनं क्रियते । तद्यथा मञ्जर्यादौ हि उक्तरीत्या शशविषाणाभावशब्दाभ्यां स्वाद्युत्पत्यसम्भवमाशङ्क्याभावस्याधिष्टानात्मकतया भूतलादिकमेव नास्ति । बुद्धिबोध्यमिति प्राभाकरमते भूतलादिनैवार्थवत्वमभावशब्दस्याभूतलाद्यधिकरणकमभावाख्यं तत्वान्तरमेव नास्ति । बुद्धिबोध्यमिति नैय्यायिकादिमते च तत्वान्तरेणैव तच्छब्दस्यार्थवत्वमित्युपपाद्य शशविषाणादिशब्देषु तत्संज्ञानिर्वाहायार्थस्य यत्तत्पदजन्यज्ञानविषयत्वं तद्रूपस्याभिधेयत्वेन सत्वस्यैवार्थवत्वरूपतयोक्तरीत्याऽभिधेयत्वेन सत्तायाश्च सतीवातीतानागतासत्स्वपि विद्यमानतया शब्दप्रयोगे कारणस्य बुध्द्युपरोहस्यासत्यपि विद्यमानतयाऽविद्यमानायाश्चार्थश्च बहिःसत्ताया घटपदेनैव घटस्य बहिः सत्वाभिधाने घटोऽस्तीत्यत्र पुनरुक्तयापत्या घटो नास्तीत्यत्र च विरोधापत्या अप्राक्षीत् । वक्ष्यति । अस्य सूत्रशाटकं वयेत्यादौ व्यभिचारेण चार्थवत्वरूपत्वाभावेन प्रातिपदिकसंज्ञायाः शशविषाणादिशब्देष्वविकलत्वादिति प्रतिपादितत्वेन तत्प्रकारेणैव मिथ्याशब्दस्याप्यसदर्थत्वेऽपि बुध्युपारोहमात्रेणार्थत्वोपपत्तिरिति न कश्चिद्दोष इति ।

------------------------------------------------------------------------

न चार्थापत्तिरिष्यते

**न चार्थापत्तिरिष्यते**

### **सुधा**

अर्थापत्तिमपाकरोति न चेति ।

## **अनुव्याख्यानम्**

***.......... न चार्थापत्तिरिष्यते ॥***

अनुमानात्पृथक् प्रामाणिकैरिति शेषः । अनुमानं चाप्रसिद्धविणतया निरस्तमिति भावः । किञ्च नास्त्यसावनुपपद्यमानोऽर्थो येन कस्यचिदर्थस्यानिर्वाच्यतापत्तिः स्यात् ।

### **वाक्यार्थचन्द्रिका**

नन्वर्थापत्तेः प्रमाणतायाः सर्वसम्मतत्वात्कथमर्थापत्तिर्नेष्यत इत्युच्यते । न चानुमानतया तत्प्रामाण्यसम्मतावपि ततः पार्थक्येन तदसम्मतेस्तदभिप्रायेणेयमुक्तिरिति वाच्यम् । पृथक् प्रामाण्यस्यापि प्राभाकरादिभिरङ्गीकृतत्वेन तन्निषेधायोगादित्यतोऽपेक्षितपूरणेन वाक्यं योजयति अनुमानात्पृथक् प्रामाणिकैरिति इति । अस्तु तर्ह्यनुमानतयैव प्रमाणमित्यत आह अनुमानं चेति । ननु च बाधाभावात्सत इत्यादिवाक्यजातमनर्थकम् । न चार्थापत्तिनिरासार्थं तदिति वाच्यम् । न चार्थापत्तिरिष्यत इत्यनेनैव तन्निरासस्य सिद्धत्वादित्यतोऽनुमानतया प्रामाण्यमङ्गीकृत्य पूर्वमर्थापत्तिनिरासः कृत उत्तरत्र पृथक् प्रामाण्यमङ्गीकृत्य तन्निरासः क्रियत इत्यतो न वैय्यर्थ्यमित्यभिप्रेत्य तत्परतयोत्तरग्रन्थं योजयितुं तदुपयोगितया न चार्थापत्तिरिष्यत इत्येतदेव वाक्यं प्रकृतेऽर्थापत्त्यभावपरतया योजयति किञ्चेति । अनेन नेत्यस्य योग्यतयाऽर्थपदेन सम्बन्धः । इति ह्यनुपपद्यमानार्थे तद्बलादापत्तिरनिर्वचनीयत्वापत्तिः स्यात्स एव नास्तीति नानिर्वचनीयतापत्तिरिति वाक्यं तात्पर्यतो व्याख्यातं भवति । चशब्दो मूले दूषणान्तरपर इत्यभिप्रेत्य किञ्चेत्युक्तम् ।

### **परिमल**

अभ्युपेत्य चैतदुक्तम् । वस्तुतस्त्वर्थापत्त्यवतार एव नास्तीत्याह किञ्च नास्तीति । अनुपपद्यमानार्थदर्शनेन हि तदुपपादकं कल्प्यम् । न ह्यनिर्वाच्यत्वं विनानुपपद्यमानार्थोऽस्ति । येन तदुपपादकतयानिर्वाच्यता सिध्द्येदित्यर्थः ।

### **वाक्यार्थरत्नमाला**

ननु च बाधायोगात्सत इतीत्यादिः पाठः । बाधाभावादित्यभावपदं लेखकागतम् अर्थपदेन सम्बन्ध इति । तेनापि सम्बन्ध इत्यर्थः । अन्यथा नानिर्वचनीयतेति वक्ष्यमाणोक्तयनुपपत्तिप्रसङ्गादिति बोध्यम् ।

------------------------------------------------------------------------

बाधायोगात्सत इति

**बाधायोगात्सत इति**

### **सुधा**

अथ मतम् । यदि वियदादिविश्वं वा शुक्तिरजतादिकं वा सत्स्यात्तदा न बाध्येत । सतो बाधायोगात् । न हि (संश्चिदात्मा) सन्नात्मा बाध्यते । यदि वाऽसत्स्यात्तर्हि न प्रतीयेत । असतः प्रतीत्ययोगात् । न हि नरि ृङ्गं भाति गवीव । अतो बाधप्रतीत्योरनुपपत्त्याऽनिर्वाच्यत्वं गम्यत इत्यत आह बाधेति ।

## **अनुव्याख्यानम्**

***बाधायोगात्सत इति ........***

अर्थापत्तिर्नेष्यत इति वर्तते । एकदेशोत्कीर्तनेनोक्तं सर्वमुपात्तं वेदितव्यम् । सतो बाधायोगादित्याद्युक्तार्थापत्तिर्नानिर्वाच्यत्वं गमयितुमलमित्यर्थः । वियदादेः सत्त्वे शुक्तिरजतादेश्चासत्त्वेऽनुपपत्त्यभावादिति भावः । ननु यदि वियदादिकं सत्स्यात्तदा बाधो न स्यादित्युक्तमित्यत आह बाधाभावत इति ।

अनुव्याख्यानम्

***......... बाधाभावत एव हि ॥***

***इष्टापत्तिः .... ................***

वियदादेर्विश्वस्य बाधाभावत एव, सत्त्वे बाधो न स्यादितीष्टापादानमेतत् । नेह नानाऽस्तीति श्रौतनिषेधात्मा बाधोऽस्तीति चेन्न । तस्य प्रा(ङ्निषि)गेव निषिद्धत्वात् । तदिदमाह हिशब्देन । अनेनाक्षेपकासिद्धिश्चोक्ता भवति ।

### **वाक्यार्थचन्द्रिका**

वर्तत इति । अनुवर्तत इत्यर्थः । एकदेशोत्कीर्तनेन सर्वमुपात्तं वेदितव्यमित्युक्तमेव दर्शयन्वाक्यतातपर्यमाह सत इति । आदिपदेनासतः प्रतीत्ययोगादित्यस्य परामर्शः ॥ प्रागिति । प्रथमसूत्रे ‘मिथ्यात्वं यदि दुःखादेस्तद्वाक्यस्याग्रतो भवेदि’त्यादिना, प्रकृत्यधिकरणे च ‘भ्रमत्वे त्वियमुक्तिश्च तदन्तःपातनान्न ही’त्यादिनेत्यर्थः ॥ अनेनेति । इष्टापत्तिव्युत्पादनेनेत्यर्थः ॥ आक्षेपकेति । बाध्यत्वरूपेत्यर्थः ।

### **परिमल**

बाधादिरूपमनुपपद्यमानार्थमाशङ्कते अथेति ॥ उक्तं सर्वमिति । न हि सन्नात्मेत्यादिना गम्यत इत्यन्तेनोक्तमित्यर्थः । तदेवाह सतो बाधायोगादिति । (इत्यस्योक्त) बाधप्रतीत्यन्यथानुपपत्तिरूपार्थापत्तीत्यर्थः ॥ प्राङ्निषिद्धत्वादिति । जिज्ञासाधिकरणे ‘मिथ्यात्वं यदि दुःखादेस्तद्वाक्यस्याग्रतो भवेदि’त्यादाविति भावः ॥ अनेनेति । इष्टापत्तिकथनेनेत्यर्थः ।

### **यादुपत्यम्**

प्रागिति । प्रथमाध्याये ‘‘तद्वाक्यस्याग्रतो भवे’’दित्यत्रेत्यर्थः ॥

### **श्रीनिवासतीर्थीया**

आक्षेपकासिद्धिरिति । सत्त्वाभावाक्षेपकस्य बाधस्यासिद्धिरित्यर्थः ॥

------------------------------------------------------------------------

न हि भ्रान्तावपि बाधोऽवगम्यते

**न हि भ्रान्तावपि बाधोऽवगम्यते**

### **सुधा**

विमतं बाध्यं दृश्यत्वाद् भ्रान्तिवदिति वियदादौ बाधः प्रमित इत्यत आह न हीति ।

## **अनुव्याख्यानम्**

***...... न हि भ्रान्तावपि बाधोऽवगम्यते ॥***

तस्माद्दृष्टान्तः साध्यविकल इत्यर्थः । कथमिति चेत् । वक्तव्यं (हि क) तर्हि कस्य बाध इति । किं ज्ञानस्योत विषयस्य । नाद्यः । अधिष्ठानज्ञाननाश्यत्वलक्षणस्य पराभिमतस्य बाधस्य तत्र स्वभावभङ्गुरेऽभावात् । अन्यथा प्रमितेरपि तत्प्रसङ्गात् । परमते ज्ञानस्य साक्षित्वेन विनाशायोगाच्च । द्वितीयं प्रतिषेधति विषयस्येति ।

**अनुव्याख्यानम्**

***विषयस्य कुतो बाधो विद्यमानं हि बाध्यते ॥***

न कुतोऽपीत्यर्थः । कुतो नेति चेत् । विषयः कोऽभिमतः किं शुक्त्यादिः किंवा रजतादिः । आद्ये हेतुमाह विद्यमानं हीति ।

**अनुव्याख्यानम्**

***न हि वन्ध्यासुतो बा(व)ध्यो यज्ञदत्तो हि बा(व)ध्यते ॥***

‘न हि भ्रान्तावित्य’तो मण्डूकप्लुत्या नेत्यनुवर्तते । विद्यमानं यथार्थज्ञानोदयानन्तरमप्यनुवर्तमानं न हि बाध्यते । तथा सत्यात्मनोऽपि बाधप्रसङ्गादिति भावः । द्वितीये (युक्तिमा) हेतुमाह विद्यमानं हीति । यत्पूर्वं विद्यमानं तदेव केनचिन्नाश्यते (न त्ववि) नाविद्यमानम् । शुक्तिरजतादिकं चाविद्यामानमिति तस्य नाश्यत्वायोगात्तद्विषयो बाधः सुतरामयुक्त इति । असतो नाश्यत्वं नास्ति किन्तु विद्यमानस्यैवेत्यत्र दृष्टान्तावाह न हीति । अयमत्र प्रयोगः । शुक्तिरजतं न नाश्यमसत्त्वात् । यदसत्तन्न नाश्यं यथा वन्ध्यासुतः । यद्वा यन्नाश्यं न तदसद्यथा यज्ञदत्त इति ।

### **वाक्यार्थचन्द्रिका**

प्रमित इति । तथा च नेष्टापत्तिर्नाप्याक्षेपकासिद्धिरिति भावः ॥ किं ज्ञानस्येति । परैर्भ्रमस्यार्थज्ञानात्मकत्वाङ्गीकारेण भ्रान्तिशब्देनोभयस्य प्रसक्तत्वादस्त्येव विकल्पावकाश इति ज्ञेयम् । अन्यथाविज्ञातस्य सम्यग्विज्ञानरूपसिद्धान्त्यभिमतबाधस्य स्वभावभङ्गुरेऽपि ज्ञाने सत्त्वात्कथं तदभाव इत्यत उक्तं पराभिमतस्येति ॥ तस्यैव विवरणम् अधिष्ठानेत्यादि । ज्ञाने पराभिमतस्य बाधस्याभावे हेतुमाह स्वभावभङ्गुर इति । क्षणिकत्वेन बाधानवतारेऽपि व्यासङ्गादित एव नष्ट इत्यर्थः । अन्यथोत्तरक्षण एव बाधावतारनियमाभावात्तस्य क्षणिकत्वं न स्यादिति भावः । ज्ञाननाश्यतामात्रेण रजतज्ञानस्य भ्रान्तित्वे उत्तरज्ञाननाश्यस्य सम्यग्ज्ञानस्यापि भ्रान्तित्वं स्यात्तथा च भ्रान्तित्वव्यवहारः स्यादित्यतिप्रसङ्गमाह अन्यथेति । रजतज्ञानस्य विनाशायोगे हेत्वन्तरमाह परमते ज्ञानस्य साक्षित्वेनेति । इन्द्रियेणाधिकरणग्रहणं रजतग्रहणं च साक्षिणेति वदता परेण रजतज्ञानस्य साक्षित्वाङ्गीकारात्तस्य च शुद्धचैतन्यरूपत्वेन विनाशानुपपत्तेरिति भावः ।

न च रजताकाराविद्यावृत्तिप्रतिमिम्बितचैतन्यस्यैव रजतज्ञानत्वं न शुद्धचैतन्यस्येति वाच्यम् । तथा सति रजतस्य ज्ञातैकसत्त्वाभावापत्त्या शुद्धचैतन्यस्यैव रजतज्ञानताया अवश्यं वाच्यत्वादविद्यावृत्तिप्रतिबिम्बितचैतन्यस्यैव ज्ञानत्वेऽनवस्थापत्त्या तदप्रतिबिम्बितस्यैव तज्ज्ञानत्वावश्यम्भावेन लाघवेन रजतं प्रत्येव शुद्धचैतन्यस्य तज्ज्ञानत्वाभ्युपगमस्य युक्तत्वादित्याशयः । परिहारस्योत्तरत्राभावेन प्रश्नार्थत्वायोगादाक्षेपार्थतया व्याख्याति नेति । विषयस्य कुतो बाध इत्यत्राननुवृत्तस्य नेत्यस्य कथमस्मिन्वाक्येऽनुवृत्तिरित्यत उक्तं मण्डूकप्लुत्येति । मण्डूकप्लुतिन्यायेनेत्यर्थः । यथा मण्डूका उत्प्लुत्योत्प्लुत्य गच्छन्त्यन्तरालं त्यजन्ति तद्वन्न हि भ्रान्तावित्यत्रत्यो नकारो विषयस्य कुतो बाध इत्यत्राननुवर्तमानोऽपि तदुत्तरवाक्येऽनुवर्तत इत्यर्थः ॥ तथा सतीति । बाधोत्तरकालमनुवर्तमानस्यापि बाध्यत्व इत्यर्थः । अविशेषादिति भावः । तद्विशेषो नाशवि इत्यर्थः । सामान्याभावे विशेषाभावस्य कैमुतिकन्यायसिद्धत्वादिति भावः । मूले वध्यत इति यद्यपि हन्तेर्वधादेशस्य लुङि च परत एव विहितत्वान्न लटि परतो वधादेशो युक्तः । तथाऽपि हलन्तो वधिः प्रकृत्यन्तरमस्ति तस्यायं प्रयोग इत्यदोषः । अत एव जनिवध्योश्चेति सूत्रव्याख्यावसरे काशिकायामुक्तं ‘हलन्तो वधिः प्रकृत्यन्तरमस्ती’ति ॥ ‘वध हिंसायामिति भुवादिपाठादि’ति पदमञ्जर्याञ्चोक्तमित्यवधेयम् ।

### **परिमल**

कथमिति प्रश्नस्य विवेकेनोत्तरं वक्तुं पृच्छति वक्तव्यं हीति ॥ स्वभावभङ्गुर इति । स्वभावतो विनश्वर इत्यर्थः ॥ साक्षित्वेनेति । चिद्रूपत्वेनेत्यर्थः । विद्यमानमित्यनुवादः । याथार्थ्येत्यादि व्याख्या ॥ न हि बाध्यत इति । अधिष्ठानज्ञाने न हि नश्यत इत्यर्थः । बाधपदार्थमाह नाश्यत इति ।

### **यादुपत्यम्**

ज्ञानस्य साक्षित्वेनेति । भ्रमरूपज्ञानस्य अविद्यावृत्तिप्रतिबिम्बितचैतन्यरूपत्वेनेत्यर्थः । परेण हि प्रातिभासिकं सर्वमविद्यावृत्तिप्रतिबिम्बितचैतन्येनैव प्रतीयत इत्युच्यते तदेव च तन्मते साक्षीति भावः । न चाविद्यावृत्तिप्रतिबिम्बितचैतन्यस्याप्यविद्यावृत्तिनाशेन नाशः सम्भवतीति वाच्यम् । अविद्यावृत्तेः स्वभावभङ्गुरत्वेनाधिष्ठानज्ञाननाश्यत्वाभावात् । शुद्धचैतन्यस्य च कदाऽप्यनाशादित्याशयात् ।

### **श्रीनिवासतीर्थीया**

अन्यथेति । स्वभावभङ्गुरस्यापि बाध्यत्व इत्यर्थः ।

### **वाक्यार्थरत्नमाला**

उत्तरक्षण एवेति । अनेनोत्तरक्षणीयबाधेन विनाशादेव क्षणिकत्वमिति न वक्तुं शक्यमिति सूचितं भवति । नाश्यतामात्रेणेति । अनेन तन्मात्रं भ्रान्तित्वप्रयोजकं नेति प्रतिज्ञा च सूचिता । इति वदता परेणेति । आशङ्क्य निराकरोति । न च रजताकारेत्यादिना । मण्डुकप्लुत्येतीति प्रतीकोपादानानन्तरं मण्डूकप्लुतिन्यायेनेत्यर्थ इति वाक्यानन्तरं यथामण्डूका इति पाठः । अन्यादृशश्च लेखकागतः । पृथग्विनानारंभिरित्येतत्सूत्रीयभाष्ये मण्डूकगतयो ह्यधिकारः मण्डूका उत्प्लुत्योत्प्लुत्य गच्छन्तीत्याद्युक्तम् । तद्य्वाख्यानकैयटानुसारेण व्याख्याति । यथामण्डूका इत्यादि । सूत्रार्थविचारस्तु तृतीये ... भविष्यति यज्ञदत्तोहि वध्यत इत्यत्रत्यवध्यत इत्येतदुपपादयिमुपादत्ते । मूले वध्यत इतीति । लुङि लिङिचेति । लुङिचेति सूत्रेण लुङि हनो वधिलिङीत्यनेन लिङि च परतो हन्तेर्वधादेशविधानादित्यर्थः । हनश्च वध इति सूत्रेण हन्तेरप्प्रत्ययो हन्तेर्वधादेशश्च विहितः । कंसवध इतीत्युपलक्षणया ज्ञेयम् । जनिवध्योरित्यत्र धातुवृत्तिजनिवध्योश्चेति सूत्रेति ....भावकर्मप्रक्रियायां जनिवध्योश्चेति न वृद्धिरित्युक्तम् ।

------------------------------------------------------------------------

बाधायोगात्सत इति व्याप्तिरेषा क्व दृश्यते

**बाधायोगात्सत इति व्याप्तिरेषा क्व दृश्यते**

### **सुधा**

स्यादेतत् । बाधानभ्युपगमे लौकिकवैदिकव्यवहारविरोधोऽपसिद्धान्तश्च स्यादित्यतः सर्वथाऽङ्गीकर्तव्ये बाधे तद्दृष्टान्तेन वियदादेरपि बाधायोगात्सत्त्वानुपपत्तिरित्यत आह बाधेति ।

## **अनुव्याख्यानम्**

***बाधायोगात्सत इति व्याप्तिरेषा क्व दृश्यते ॥***

क्वेत्याक्षेपे । इदमुक्तं भवति । सत्यमङ्गीक्रियत एव बाधोऽस्माभिः । किन्त्वन्यथाविज्ञातस्य सम्यग्विज्ञानगोचरत्वलक्षणः । स तु भ्रान्ताविव वियदादावप्यस्त्येव । क्षणिकत्वब्रह्मपरिणामत्वादिरूपेण विज्ञातस्य स्थायित्वादिरूपेणावगमात् । अधिष्ठानयाथात्म्यज्ञाननाश्यत्वस्यैव प्राङि्नरस्तत्वात् । तत्साधने सिद्धसाधनता स्यात् । न च तेन वियदादौ सत्त्वप्रतिक्षेपः सम्भवति । यत्सत्तन्न बाध्यत इति व्याप्तेरनवगतत्वात् । स (तोऽप्या)त्यस्याप्यात्मनोऽन्याकारेण विदितस्य सम्यग्विज्ञानगोचरत्वस्योभयसिद्धत्वात् । न चार्थापत्तेः पृथक् प्रमाणत्वे किं व्याप्त्येति वाच्यम् । न हि वयमनुपपद्यमानस्यार्थस्योपपादकेनार्थेन व्याप्तेरभावं चोदयामः । किन्तु सत्त्वस्य बाधाभावेन बाधस्य वा सत्त्वाभावेन । न हि बाध एवानुपपद्यमानोऽर्थः । किन्तु प्रतीतत्वे सति बाधः । तस्य चान्यथाऽनुपपत्तिं व्युत्पादयता सर्वथाऽसत्त्वे बाधो न स्यादिति प्रसङ्गो वा बाधात्सन्न भवतीत्यनुमानं वा वाच्यम् । तदुभयं च व्याप्त्यपेक्षमेव । यदा तु प्रमाणद्वयविरोधोऽर्थापत्तिस्तदा स्पष्ट एव व्याप्त्यभावो दोष इति ॥ ननु बाधायोगादिति पञ्चमी किमर्था । उच्यते । सतो बाधायोगाद्बाध्यमानमिदं न सदित्यनुमाने व्याप्तिरेषा क्व दृश्यत इति व्याख्यायते । यद्वाऽस्मदभिमतबाधाभ्युपगमे बाधायोगात्सत इत्यादिकं नोपपद्यत इति नञोऽनुवृत्त्या व्याख्या । कुत इत्याशङ्कायां व्याप्तिरित्यादिकं व्याख्येयम् ।

### **वाक्यार्थचन्द्रिका**

बाधानभ्युपगम इति । शुक्तिरजतादेरिति शेषः ॥ गोचरत्वलक्षण इति । यद्यप्यन्यथाविज्ञातस्य सम्यग्विज्ञानलक्षणो बाध इत्येव वक्तव्यम् । तथाऽपि तस्य वियदादिसम्बन्धिताज्ञापार्थं विज्ञानगोचरत्वलक्षण इत्युक्तमित्यवधेयम् । यदि भ्रान्तौ बाधोऽभ्युपेयते तर्हि न हि भ्रान्तावपि बाधोऽधिगम्यत इति पूर्वग्रन्थविरोधः । तत्र भ्रान्तौ बाधाभावस्य समर्थितत्वादित्यत आह अधिष्ठानेति । तर्हि दृश्यत्वेन वियदादिप्रपञ्चस्यान्यथाविज्ञातस्य सम्यग्विज्ञानगोचरत्वलक्षणं बाध्यत्वमेव साध्यमस्तु तस्य भ्रान्तौ तवापि सम्मतत्वेन दृष्टान्ते साध्यवैकल्याभावादित्याशङ्क्याह तत्साधन इति ॥ सिद्धासाधनतेति । क्षणिकत्वादिना विज्ञातस्य स्थायित्वादिरूपेण सम्यग्ज्ञानगोचरताया मयाऽप्यङ्गीकारादिति भावः । व्यर्थं च तत्साधनं परस्येत्यभिप्रेत्यप्रकृतानुपयोगं दर्शयति न चेति । कुतो नोक्तरूपस्य बाध्यत्वस्य सत्त्वप्रतिक्षेपसाधकत्वमित्यतो व्याप्तिरूपसाधनाङ्गसामर्थ्याभावादित्याह यत्सत्तन्नेति । व्याप्त्यनवगममेवोपपादयति सतोऽपीति ॥ अनुपपद्यमानस्येति । प्रतीतत्वे सति बाधरूपस्येत्यर्थः ॥ उपपादकेनेति । सदसद्वैलक्षण्येनेत्यर्थः । नन्वेवमनुपपद्यमानस्योपपादकेन व्याप्त्यभाव एव पर्यवसित इत्यत आह न हीति ॥ तदुभयं चेति । तथा चान्यथाऽनुपपत्तिव्युत्पादकप्रसङ्गानुमानयोरेव व्यात्यभावो दोषतयोच्यते न त्वर्थापत्तेरिति भावः । यदा त्विति । विरुद्धयोः प्रमाणयोर्विषयव्यवस्थयाऽविरोधापादनमर्थापत्तिरित्यस्मिन्पक्षे स्पष्ट एव व्याप्त्यभावो दोषः । द्वयोः प्रमाणयोर्विरोधः कस्मादिति प्रश्ने तदुपपादनाय सत्त्वे बाधो न स्यादित्यादिस्तर्को वाच्यः स च व्याप्तिसापेक्ष एवेत्याशयः । यद्वेदमसन्न प्रतीतत्वादिदं सन्न बाध्यत्वादित्यनुमानद्वयविरोधोऽर्थापत्तिरित्यस्मिन्पक्ष इत्यर्थः । अनुमानरूपप्रमाणद्वयस्य मूलभूतव्याप्तिसापेक्षत्वादिति भावः । ‘व्याप्तिरेषा क्व दृश्यत’ इत्युक्तार्थे बाधायोगादित्यस्य हेतुत्वासम्भवात्पञ्चम्यनुपपत्तिरिति शङ्कते नन्विति ॥ बाधायोगात्सत इत्यादिकमिति । तथा च बाधायोगात्सत इति मूलं परकीयसम्मतानुमानप्रयोगोपलक्षकमिति भावः ॥ नञोऽनुवृत्त्येति । न हि वन्ध्यासुत इति पूर्ववाक्यादिति शेषः ।

### **परिमल**

बाधानभ्युपगम इति । शुक्तिरजतादेरिति योज्यम् । ‘विज्ञातस्यान्यथा सम्यग्विज्ञानं ह्येव तन्मतमि’ति प्रागुक्तं हृदि कृत्वाह किन्त्वन्यथेति । एवं तर्हि ‘बाधाभावत एव ही’त्यादिना बाधनिरासविरोध इत्यत आह अधिष्ठानेति ॥ तत्साधन इति । अन्यथा विज्ञातस्येत्यादिनोक्तबाध्यत्वसाधन इत्यर्थः । इष्टासिद्धिश्च नेत्याह न च तेनेति । अनिर्वचनीयरूपोपादकेने(कत्वेने)त्यर्थः ॥ तदुभयं चेति । तर्कोनुमानं चेत्यर्थः ॥ प्रमाणद्वयेति । बाध्यमानत्वात्सन्न भवति । प्रतीयमानत्वादसन्नभवतीत्यनुमानद्वयविरोधो वा, सच्चेन्न बाध्येत असच्चेन्न प्रतीयेतेति तर्कद्वयविरोधो वा सदादिवैलक्षण्यसाधकत्वेनार्थापत्तित्वेनाभिमतस् तदा सत्वबाधाभावासत्वप्रतीत्योर् व्याप्त्यभावो दोषत्वेन वक्तव्य इत्यर्थः । अनुमानसूचनार्थेत्याह सतो बाधायोगाद्बाध्यमानमिदमित्यादि ।

### **यादुपत्यम्**

बाधानभ्युपगमे इति । भ्रमस्येति शेषः । दृष्टान्तेन भ्रमदृष्टान्तेन । बाधायोगादित्यनन्तरम् अस्य च बाध्यत्वादिति शेषः । पृथक् अनुमानात् । व्यवहारे भट्टनय इत्यङ्गीकारादिति भावः । अनुपपद्यमानस्येति । प्रतीतत्वे सति बाधरूपस्येत्यर्थः ॥ उपपादकेनेति । सदसद्वैलक्षण्येनेत्यर्थः । चोदयाम इति । येन अर्थापत्तेर् अनुमानात्पृथक्प्रमाणत्वे किं व्याप्त्येति शङ्का स्यादित्यर्थः । सत्वस्येति । प्रसङ्ग इत्यर्थः । बाधस्य वेति । विपर्ययपर्ववसानरूपानुमानेत्यर्थः ॥ नन्वेवं चेद् अनुपपद्यमानार्थस्योपपादकेन व्याप्तिरङ्गीकृतैवेत्यत आह न हि बाध एवेति । इदमुपलक्षणम् । न हि सत्वाभाव एवोपपादकः किन्तु सदसद्विलक्षणत्वरूपनिर्वचनीयत्वमिति ॥ तदुभयं चेति । तथा चान्यथाऽनुपपत्तिव्युत्पादकप्रसङ्गविपर्ययपर्यवसानयोरेवादावेव व्याप्त्यभावो दोषतयोच्यते नार्थापत्ताविति भावः ॥ प्रमाणद्वयेति । इदमसन्न प्रतीतत्वादिदं सन्न बाध्यत्वादित्यनुमानद्वयविरोध इत्यर्थः ॥ सत इत्यादिकमिति । तथा च ‘बाधायोगात्सत’ इति मूलं तदीयसमग्रानुमानप्रयोगोपलक्षकमिति भावः ॥ इत्यादिकं व्याख्येयमिति । सत्यस्यात्मन इत्युक्तरीत्या आत्मनि व्यभिचारादिति भावः ।

### **श्रीनिवासतीर्थीया**

तत्साधने अन्यथाविज्ञातस्येत्युक्तबाध्यत्वसाधने ।

### **वाक्यार्थरत्नमाला**

बाधानभ्युपगम इत्यादिग्रन्थे बाधाख्यपदार्थस्यैवानभ्युपगम इत्यर्थः प्रतीयते । तथा सत्यनङ्गीक्रियत एव बाधोऽस्माभिः किंत्वित्युत्तरग्रन्थेऽपि बाधाख्यपदार्थमात्राभ्युपगमोऽस्तीति प्रतीयते शङ्कानुसारात् । तदुभयं चायुक्तम् । तथात्वे तद्दृष्टान्तेनेत्यस्य पूर्ववाक्येऽनन्वयापातात् । यदि तर्हि न बाध्यत्वं शुक्तिरजतादेर्ननुसकललोकविरोधादिप्रसङ्ग इत्येतज्जिज्ञासाधिकरणीयमूलानुसारेण शेषं पूरयति । शुक्तिरजतादेरिति इति । तथा चात्र शुक्तिरजतादिरूपविषयस्यैव निराकार्यत्वेन प्रस्तुतत्वान्मूले अनुपादानेऽपि तत्रैव बाधानभ्युपगमे लोकविरोधादिचोदनं, नत्वधिष्ठानौदासीन्येन बाधाख्यपदार्थामात्राभावे इति सूचितं भवति । नासीदस्तिभविष्यच्चेत्युत्तरानुव्याख्यानमूलोक्तरीत्याह । यद्यप्यन्यथेति । सतु भ्रान्ताविवेति मूले भ्रान्तिपदं शुक्तिरजतादिरूपविषयपरम् । रजतादेश्च सत्वादिनाऽन्यथारूपेण विज्ञातस्यासत्वादिना सम्यग्रूपेण विज्ञानगोचरत्वलक्षणं बाध्यत्वमेवाभिप्रेतम् । अत एव विज्ञातस्यान्यथेत्युदाहृतस्थलीयमूले उक्तम् । शुक्तिकादे रजतत्वादिना विज्ञातस्य शुक्तित्वादिना सम्यज्ञानमित्येकप्रकारमभिधायैवमसतो रजतस्य सत्वादिनाऽवगतस्यासत्वादिना विज्ञानमप्यन्यथाविज्ञातस्य सम्यज्ञानं भवत्येवेति । तथा च प्रागुक्तरीत्याऽस्य प्रकारस्य सिद्धत्वाभिप्रायेण टीकाकृताऽप्यत्र तदप्रदर्शनमिति न दोष इति ज्ञेयम् । इदं पुनरवशिष्यते । एवं विधं बाध्यत्वं ब्रह्मानृतसाधारणं घटपटादौ सर्वत्रास्तीति बाध्याबाध्यव्यवहारप्रयोजकरूपालाभः । परिभाषामात्रं चेदं स्यादित्यादि शोध्यम् ।

न हि भ्रान्तावपीति । विद्यमानं हि बाध्यत इत्यनेन भ्रान्तिपदोक्तशुक्तिरजतादौ बाधाभावस्य प्राक्समर्तित्वेऽपि न हीत्यादि भाष्येण भ्रान्तिपदार्थत्वेन प्रसक्तिज्ञानोभयविधविषयरूपस्थलत्रयेऽपि अधिष्ठानज्ञाननाश्यत्वरूपबाध्यत्वाभावस्य प्रथमत एव संक्षेपेणाभिधानाद्विद्यमानं हीत्यनेन च प्रतिज्ञार्थोपपादनकरणात्संक्षेपवाक्योपादानं युक्तमिति ज्ञेयम् । क्षणिकत्वब्रह्मेत्याद्युक्तरीत्या स्पष्टमपि सिद्धसाधनत्वं स्वाङ्गीकारस्य प्रागस्पष्टत्वाभिप्रायेण सिद्धसाधनतां स्पष्टयति । क्षणिकत्वादिनेति । व्यर्थं चेति । अनेन नचेति मूलं नापीति व्याख्येयमिति दर्शितं भवति । साधनाङ्गसामर्थ्येति । यद्यप्यनुमानस्य द्वे ओ द्वयं सामर्थ्यमिति तत्र तत्रोक्तयनुसारेणाङ्गसामर्थ्यशब्दावेकार्थौ । तथापि प्रकृते साधनानुकूलं सामर्थ्यमिति व्याख्यानान्नान्यतरवैय्यर्थ्यमिति ज्ञेयम् । पर्यवसित इति । बाधस्यानुपपद्यमानार्थे प्रवेशेनानुपपद्यमानत्वात् । सत्वाभावस्य च सदसद्वैलक्षण्यरूपोपपादकतान्तर्भावादनुपपद्यमानस्योपपादकेन व्याप्त्यभाव एवोक्तो भवतीत्यर्थः । बाधस्यानुपपद्यमानार्थे प्रवेशो नानुपपद्यमानार्थैकदेशत्वेऽपि संपूर्णानुपपद्यमानार्थत्वाभावात्प्रकृते च संपूर्णानुपपद्यमानार्थस्य तदुपपादकार्थस्य तदुपपादकार्थेन व्याप्त्यभावस्याभिधास्यमानत्वाभावादेकदेशस्यैकदेशेन व्याप्त्यभाववचनस्य चान्यार्थत्वान्न दोष इत्याशयेनाह । किं तु प्रतीतत्व इत्यादि मूलम् । अर्थतः प्राप्तिरेवैकेति तत्वनिर्णयव्याख्यानावसरे अथवा प्रमाणद्वयविरोधोऽर्थापत्तिरित्यसदित्यादिनैतत्पक्षनिरासाशयेन यदात्विति मूलेनानवस्थोक्तिः । अर्थापत्युपमाभाव इति स्वप्नाधिकरणीयानुव्याख्यानमूले प्रमाणद्वयेत्याद्युक्तं चावधेयम् । जीवंश्चैत्रो गृहे नास्तीत्युदाहरणम् । प्रमाणद्वयविरोधमात्रस्यार्थापत्तितारूपत्वमिति भ्रमं निराकर्तुं व्याचष्टे । विरुद्धयोरिति । तदाऽनवस्थातूक्ता । यथाचेत्तथा ..... वक्ष्यते ।

------------------------------------------------------------------------

कश्चायं बाध उद्दिष्टो

**कश्चायं बाध उद्दिष्टो**

### **सुधा**

एवं विनाशलक्षणं बाधं सिद्धवत्कृत्य शुक्तिरजतादौ वियदादौ च बाधस्यासिद्धिरभिहिता । इदानीं तामेव विवरितुं बाधस्वरूपं परं पृच्छति कश्चेति ।

## **अनुव्याख्यानम्**

***कश्चायं बाध उद्दिष्टो .......***

योऽयं वियदादेः शुक्तिरजतादेश्च सत्त्वाभावसिध्द्यर्थं बाध उद्दिष्टोऽयं कः । किं (वि)ज्ञानेन विनाशः किंवा निवृत्तिर्यद्वा नासीन्नास्ति न भविष्यतीति कालत्रयसत्तानिषेध इति भावः ।

ननु विनाशनिवृत्त्योः का भेदः । उच्यते । केचित्खलु मायावादिनो वदन्ति । अधिष्ठानयाथात्म्यज्ञानेन सविलासाऽविद्या विनश्यति । यावन्ति ज्ञानानि तावत्यो ह्यविद्या इति । तन्मतरीत्या विनाश इत्युक्तम् ॥ अपरे त्वेकैवाविद्या तदवस्थाविशेषा एव रजताद्युपादानानि भवन्तीति मन्वाना अधिष्ठानतत्त्वज्ञानेन, सह कार्यैरविद्या तिरोधत्त इति । तत्समयानुसारेण निवृत्तिरिति ।

यद्वाऽविद्याया विद्यया विनाशो भवति । कार्यं तु रजतादिकमुपादानविनाशे स्वयमेव विलीयत इति परेषां मतम् । तदुभयानुसारेणेदं कल्पद्वयम् । अथवाऽलौकिकरजतोत्पादवादिनां मतमनुसृत्य विनाश इति ॥ मायावादिनां तु मतमनुरुध्द्य निवृत्तिरिति । यदि वा, विनाश इति मायावादिनां मतम् । विवेकाग्रहात्प्रवृत्तस्य विवेकग्रहे सति निवृत्तिरिति प्राभाकरमतमिति ।

### **वाक्यार्थचन्द्रिका**

केचिदिति । इष्टसिद्धिकारा इत्यर्थः ॥ सविलासेति । कार्यसहितेत्यर्थः। ननु चैवं सति शुक्त्यधिष्ठानतत्त्वज्ञानेनैव सविलासाविद्याया निवृत्तत्वात्सद्यो मोक्षः स्यादित्यतः शुक्त्यज्ञानस्य तेन नाशेऽपि ब्रह्माज्ञानस्य तेनानाशान्न मोक्षप्रसङ्ग इत्याशयेन हेतुकथनपूर्वकमज्ञानानामनन्ततामाह यावन्तीति । विवरणकारमतमाह अपरे त्विति ॥ एकैवेति । आत्माश्रयमात्मविषयं चाज्ञानमन्तरेणात्मसु प्रतिविषयं भावरूपाज्ञानसद्भावे मानाभावादिति भावः । नन्वेवं शुक्तिज्ञानेनाज्ञाननिवृत्तौ सद्य एव मोक्षः स्यादनिवृत्तौ च रूप्यादेः सविलासाविद्यानिवृत्तिरूपबाधो न स्यादित्यतो भवेदेवं कथञ्चिद्यदि मूलाज्ञानमेवास्मिन्मते रजताद्युपादानं स्यान्न चैवं किन्तु मूलाज्ञानस्यावस्थाविशेषा एव रजताद्यपादानतयाऽभ्युपगम्यन्ते । ते च शुक्तिज्ञानेन बाध्याः सन्निवर्तन्त इत्यतो मोक्षप्रसङ्गः । मूलाज्ञानस्यानिवृत्तत्वात् । नापि बाधानुपपत्तिः । अवस्थाविशेषाणां सकार्याणां निवृत्तत्वादित्याशयेनाह ॥ तदवस्था विशेषा एवेत्यादि । ग्रीष्मवर्षादिषु नदीनामपचयोपचयरूपा अवस्थाविशेषाः कार्यविकरा दृष्टास्तथाऽविद्याऽवस्थाविशेषा एव कार्यविकरा इत्यर्थः ॥ सह कार्यैरिति । रजततदाकाराविद्यावृत्त्यादिभिरित्यर्थः ॥ अविद्या तिरोधत्त इति । अविद्यावस्थाविशेषास्तिरोभावं प्राप्नुवन्तीत्यर्थः ॥ तदुभयानुसारेणेति । विज्ञानेन विनाशो विनाशः । उपादानविवृत्तौ स्वयमेव विलयनं निवृत्तिरिति पक्षद्वयमित्यर्थः ॥ अलौकिकरजतोत्पादवादिनामिति । तत्रैव तात्कालिकमुत्पन्नं सद्विनश्यतीत्येवं वादिनां भास्करीयाणां मतमनुसृत्येत्यर्थः ॥ मायावादिनामिति । अपरे त्विति प्रागुपन्यस्तानामित्यर्थः ॥ मायावादिमतमिति । केचिदित्यादिना प्रागुदाहृतमायावादिमतमित्यर्थः ।

### **परिमल**

सविलासेति । स्वकार्यसहितेत्यर्थः । तर्हि सद्यो मोक्ष इति शङ्कापनोदायोक्तं यावन्तीति ॥ मायावादिनां मतमिति । तन्मते ज्ञानोदये सत्यज्ञानकार्यस्य रजतादेः स्वकारणे विलीनतोपगमात्सैव निवृत्तिशब्दार्थ इति भावः । यदि वेति पक्षान्तरम् । यद्वेत्यर्थः ।

### **यादुपत्यम्**

सविलासेति । कार्यसहितेत्यर्थः ॥ नन्वेवं शुक्त्याद्यधिष्ठानतत्त्वज्ञानेनैवाविद्याया नष्टत्वान्मोक्षापत्तिरित्यत आह यावन्ति ज्ञानानीति । तथा च शुक्त्याद्यज्ञानानां नाशेऽपि ब्रह्माज्ञानस्यानाशान्न मोक्षापत्तिरिति भावः ॥ अवस्थाविशेषा एवेति । यथा ग्रीष्मवर्षादिषु नदीनामपचयरूपावस्थाविशेषाः कार्यविशेषा दृष्टास्तथेत्यर्थः ॥ अविद्येति । अविद्यावस्थाविशेषा इत्यर्थः । तत्समयानुसारेणेति । तथा निवृत्तिस्तिरोधानमित्यर्थः ।

तदुभयानुसारेणेति । तथा च निवृत्तिशब्दस्य विनाशवाचकत्वेऽप्यविद्याविनाशो वा तत्कार्यविनाशो वेति विकल्पद्वयमत्र विवक्षितमिति भावः ॥ अलौकिकरजतेति । तत्रैव तात्कालिकमुत्पन्नं सद्विनश्यतीति वादिनां भास्करीयाणामित्यर्थः ॥ मयावादिनां तु मतमिति । शुक्त्यादितत्त्वज्ञानेनाविद्यकस्य रजतादेः प्रविलयः कारणात्मनाऽवस्थानमिति यावदिति मतमित्यर्थः । निवृत्तिरिति । पुरुषस्य परावृत्तिरित्यर्थः ।

### **वाक्यार्थरत्नमाला**

विशेषा एवेत्येतन्मूलटीकयोर्नचबाध्यं जगदित्यत्र किञ्चिन्मानमित्येतत्तत्वोद्योतटीकास्थजगद्ग्रहणप्रयोजनविचारानुसारो लेख्योऽस्ति ।

------------------------------------------------------------------------

न हि नाशोऽसतो भवेत्

**न हि नाशोऽसतो भवेत्**

### **सुधा**

आद्यं दूषयति न हीति ।

## **अनुव्याख्यानम्**

***....... न हि नाशोऽसतो भवेत् ॥***

असत इत्युपलक्षणम् । असदेव रजतं प्रत्यभादित्युत्तरानुभवबलादसदेव तावच्छुक्तिरजतम् । न चासतः शशविषाणवद्विनाशः सम्भवति । स्वरूपनिवृत्तिर्हि विनाशः । न चासतः स्वरूपमस्ति । व्याघातात् । नापि वियदादेर्विनाशः सम्भवति । नित्यत्वात् । घटादेरपि मुद्गराभिघातादिनैव विनाशो नाधिष्ठानतत्त्वज्ञानेनेति पूर्वोक्तं स्मारयितुमेतदुक्तमिति हिशब्दः ।

### **वाक्यार्थचन्द्रिका**

असत इत्युपलक्षणमिति । वियदादेर्घटादेश्चेति शेषः । नन्वसतोऽपि शुक्तिरजतस्य विनाशोऽस्तु किं बाधकमित्यतस्तथा सत्यविशेषाच्छशविषाणादेरपि तत्प्रसङ्गान् न तस्य नाशः सम्भवतीत्याह न चासत इति । अस्तु तर्ह्यसतः शशविषाणादेरपि विनाश इत्यतस्तथा सति सस्वरूपत्वप्रसङ्गान्नैवमित्यभिप्रेत्याह स्वरूपेति । अस्तु तर्ह्यसतोऽपि सस्वरूपत्वमित्यत आह न चेति ॥ व्याघातादिति । असतोऽपि सस्वरूपत्वे निस्स्वरूपत्वरूपासत्त्वव्याघातादित्यर्थः ॥ पूर्वोक्तं स्मारयितुमति । ‘विद्यमानं हि बाध्यते । न हि वन्ध्यासुतो वध्यो यज्ञदत्तो हि वध्यत’ इत्यव्यवहितग्रन्थेऽसतो विनाशाभावेस्य वियदधिकरणे वियदादेः स्वरूपेण नित्यत्वोक्त्या विनाशाभावस्य जिज्ञासाधिकरणप्रकृत्यधिकरणयोर्विश्वसत्यत्वसमर्थनेन घटादेरप्यधिष्ठानज्ञाननाश्यत्वाभावस्योक्तत्वात्किं पुनस्तद्वचनेनेति न वाच्यम् उक्तस्यैव स्मारणेन पुनर्वचनस्यार्थवत्त्वादित्यर्थः ।

### **परिमल**

असत इत्युपलक्षणमिति । कस्येत्याकाङ्क्षायां वियदादेर् घटादेश्चेति भावेन तत्रोक्तविनाशाभावे हेतुमाह वियदादेरिति ॥ इति पूर्वोक्तं स्मारयितुमिति । ‘विद्यमानं हि बाध्यते । न हि वन्ध्याततो बाध्य’ इत्यत्रासतो विनाशो नेत्युक्तम् ।

### **यादुपत्यम्**

असत इत्युपलक्षणमिति । वियदादेर्घटादेश्चेति शेषः ॥ व्याघातादिति । निस्स्वरूपत्वलक्षणासत्वव्याघातादित्यर्थः ॥ ‘विद्यमानं हि बाध्यते । न हि वन्ध्यासुतो वध्य’ इत्यत्रा सतो नाशो नास्तीत्युक्तत्वात् । वियदधिकरणेऽव्याकृताकाशप्रकृतिपुरुषादेः स्वरूपेण नित्यत्वस्योक्त्या तन्नाशाभावस्यापि तत्रोक्तत्वाज्जिज्ञासाधिकरणादौ च विश्वसत्यतायाः समर्थित्वेन घटादेरधिष्ठानज्ञानानाश्यत्वस्योक्तत्वादत्र पुनस्तद्वचने पौनरुक्त्यमित्यत आह पूर्वोक्तमिति । एतेन रजताद्युपादानभूताविद्यानाश एव प्रथमकल्पे विवक्षित इति यद्वेत्यत्रोक्तं तदपि निरस्तमिति ज्ञातव्यम् । पराभिप्रेताविद्याया अप्यप्रामाणिकतयाऽसत्त्वेन नाशायोगादिति ।

### **वाक्यार्थरत्नमाला**

शशविषाणादेरपीति । अनेन शशविषाणवदिति मूले शशविषाणपदं निःस्वरूपोपलक्षणम् । व्यतिरेकदृष्टान्तश्चायमिति दर्शितं भवति । तत्प्रसङ्गादित्यनन्तरं तत इति पाठः । पाठाभावे तु तत इति शेषः । ज्ञाननाश्यत्वाभावस्य चोक्तत्वादिति पाठः ।

------------------------------------------------------------------------

निवृत्तिश्चाप्रवृत्तस्य कथमेवोपपद्य

**निवृत्तिश्चाप्रवृत्तस्य कथमेवोपपद्य**

### **सुधा**

द्वितीयं निराकरोति निवृत्तिश्चेति ।

## **अनुव्याख्यानम्**

***निवृत्तिश्चाप्रवृत्तस्य कथमेवोपपद्यते ॥***

तिरोभावादिरूपा निवृत्तिः खल्वाविर्भावादिरूपप्रवृत्तिमतो भवेत् । सद्धर्मश्चाविर्भावः । शुक्तिरजतादिकं चासदित्युक्तम् । अतो ऽप्रवृत्तस्य तस्य निवृत्तिश्च कथमेवोपपद्यते । यद्वा अविद्यया प्रवृत्तस्य तदुपादानकस्य हि विद्यया निवृत्तिरुक्तरूपोपपद्यते । न च शुक्तिरजतादिकमविद्योपादानकम् । असत्त्वात् । अतो ऽप्रवृत्तस्य निवृत्तिश्च कथमेवोपपद्यते । एतेन वियदादावपि बाधासिद्धिरुक्ता वेदितव्या । प्राभाकरं प्रति रजतार्थिताऽभावादिनाऽप्रवृत्तस्य पुरुषस्य निवृत्तिर्नोपपद्यत इति तत्राव्याप्तेर्नेदं बाधलक्षणमिति व्याख्येयम् ।

### **वाक्यार्थचन्द्रिका**

अप्रवृत्तस्येति । आविर्भावादिरूपप्रवृत्तिशून्यस्येत्यर्थः ॥ निवृत्तिरिति । ज्ञानप्रयोज्यतिरोभावादिरूपनिवृत्तिरित्यर्थः । अविद्यया प्रवृत्तस्यत्यस्यैव विवरणं तदुपादानकस्येति । अविद्योपादानकस्येत्यर्थः ॥ उक्तरूपेति । उपादाननाशप्रयुक्तनिवाशलक्षणेत्यर्थः । अप्रवृत्तस्य अविद्याऽनुपादानकस्य । निवृत्तिर् ज्ञानप्रयोज्यविनाशलक्षणेत्यर्थः ॥ एतेनेति । ‘निवृत्तिश्चाप्रवृत्तस्ये’ति मूलग्रन्थेनेत्यर्थः । नित्यस्य वियदादेः सर्वदैकप्रकारत्वे नाविर्भावतिरोभावरूपयोर्वोत्पत्तिविनाशरूपयोर्वा प्रवृत्तिनिवृत्त्योरसम्भवात्सत्यस्य घटाशदेरुत्पत्त्यादिमत्त्वेऽप्यविद्ययोत्पत्तिर्विद्यया विनाश इत्येवंरूपयोः प्रवृत्तिनिवृत्त्योरसम्भवादिति भावः । रजताऽर्थिताभावादिनेत्यादिपदेन व्यासङ्गादिपरिग्रहः । तथा च यत्र रजतभ्रमानन्तरं रजतार्थिताऽभावेन वा व्यासङ्गादिना वा प्रवृत्तिरेव नोत्पन्ना तत्र प्रयत्नविरोधियत्नान्तररूपा निवृत्तिर्न सम्भवतीति तस्या एव बाधत्वे तत्राव्याप्तिरित्याशयः ।

### **परिमल**

शुक्तिरजतादिकं चासदिति । ‘अन्यथात्वमसत्तस्माद्भ्रान्तावेवप्रतीयत’ इति जिज्ञासाधिकरणे उक्तम् । वियदादेर्नित्यत्वं च वियदधिकरणे उक्तम् । घटादेः सत्यत्वं च प्रकृत्यधिकरणादौ तत्र तत्रोक्तमिति तत्सर्वं स्मारयितुं न हीति हिशब्दः प्रयुक्त इत्यर्थः ॥ तिरोभावादीति आविर्भावादीति चादिपदद्वयेन प्रागुक्तमतान्तराभिमतनिवृत्त्यादिशब्दार्थग्रहः । यद्वा अविद्याया विद्ययेत्युक्तमतेऽथवेत्युक्तमते चाभिमतनिवृत्त्यभावोपपादनं मूलारूढं दर्शयति यद्वाऽविद्यया प्रवृत्त स्येति ॥ उक्तरूपेति । विनाशरूपा विलीनतादिरूपा च ॥ एतेनेति । शुक्तिरूप्यादौ उक्तरूपनिवृत्तिलक्षणबाधाभावोपपादेनेन नित्ये सत्यभूते च वियदादौ च घदादौ च बाधस्यासिद्धिरुक्ता वेदितव्येत्यर्थः । यदि वेति पक्षाभिमतनिवृत्तिरूपबाधाभावमुपपादयति प्रभाकरं प्रतीति ।

### **यादुपत्यम्**

तिरोभावादिरूपेत्यत्रादिपदने कार्यविनाशकारणात्मनाऽवस्थानयोर्ग्रहणम् । आविर्भावादिरूपेत्यत्रादिपदेनावशिष्टपक्षद्वये विवक्षिताविद्योपादानकरजतादिकार्योत्पत्तिरूपा प्रवृत्तिर्ग्राह्या ॥ शुक्तिरजतादिकं चेति । तथ च कार्यैः सहाविद्या तिरोधत्त इत्युक्तमयुक्तमिति भावः । अवशिष्टपक्षद्वयेऽपि निवृत्त्यभावमुपपादयति यद्वेति । तस्यैव विवरणं तदुपादानकस्येति ॥ उक्तरूपेति । कार्यस्य विनाशरूपा वा प्रविलयरूपा वेत्यर्थः । एतेनेति । ‘निवृत्तिश्चाप्रवृत्तस्ये’त्यनेनेत्यर्थः । नित्यस्य वियदादेः सर्वदैकप्रकारत्वेनाविर्भावतिरोभावरूपयोर्वोत्पत्तिविनाशादिरूपयोर्वा प्रवृत्तिनिवृत्त्योरसम्भवात्सत्यस्य घटादेरप्यविद्ययोपत्तिर्विद्यया विनाश इत्येवंरूपयोस्तयोरसम्भवादिति भावः ॥ रजतार्थिताऽभावादिनेति । आदिपदेन व्यासङ्गादिसङ्ग्रहः । तथा च रजतादिभ्रमानन्तरं यत्र व्यासङ्गेन वा रजतादीच्छाभावेन वा करणापाटवादिना वा प्रवृत्तिरेव नोत्पन्ना तत्र प्रवृत्तिविरोधियत्नान्तररूपाया निवृत्तेरप्यसम्भवेन तस्य बाधकत्वे तत्राव्याप्तिरित्यर्थः । उपपद्यत इति । परावृत्तेः प्रवृत्तिसापेक्षत्वादित्याशयः ।

### **श्रीनिवासतीर्थीया**

अप्रवृत्तस्य आविर्भावादिरूपप्रवृत्तिशून्यस्य । अप्रवृत्तस्य असत्त्वेनाविद्यानुपादानकस्य ।

------------------------------------------------------------------------

नासीदस्ति भविष्यच्च तदिति ज्ञानमेयता

**नासीदस्ति भविष्यच्च तदिति ज्ञानमेयता**

### **सुधा**

तृतीयं दूषयितुमनुवदति नासीदिति ।

## **अनुव्याख्यानम्**

***नासीदस्ति भविष्यच्च तदिति ज्ञानमेयता ॥***

***यदि बाधः ...... .......***

यदेतावन्तं कालं प्रत्यभात्तन्नासीन्नास्ति न भविष्यतीति त्रैकालिकसत्त्वनिषेधरूपज्ञानविषयता (यदि) बाध इत्यर्थः । यद्यप्येवंविधं ज्ञानं बाध इति वक्तव्यं तथाऽपि तस्य रजतादिसम्बन्धिताज्ञापनार्थं ज्ञानमेयतेत्युक्तम् । दूषयति तदेति ।

**अनुव्याख्यानम्**

***.... ...... तदाऽसत्त्वं तेनैवाङ्गीकृतं पुनः ॥***

यद्येवं त्रैकालिकसत्त्वनिषेधलक्षणो बाधो वियदादेः शुक्तिरजतादेश्चाङ्गीक्रियते । तदा असद्वैलक्षण्यमुररीकुर्वता तेनैव पुनरसत्त्वमङ्गीकृतं स्यात् । सत्ताविरहव्यतिरेकेण शशविषाणादीनामप्यसत्त्वस्यानिरूपणात् । अपसिद्धान्तप्रसङ्गान्नायं बाधः परेणाङ्गीकर्तुं शक्यत इत्याशयः । असिद्धश्चायं बाधो वियदादाविति प्रागेवोक्तम् ।

### **वाक्यार्थचन्द्रिका**

प्रागेवेति । ‘ज्ञानबाध्यत्वमपि तु न सिद्धं प्रतिवादिनः’ इत्यादिना जिज्ञासासूत्र इत्यर्थः ।

### **परिमल**

प्रागेवोक्तमिति । जिज्ञासासूत्रे ‘ज्ञानबाध्यत्वमपि तु न सिद्धं प्रतिवादिन’ इत्यादिनोक्तमित्यर्थः ।

### **यादुपत्यम्**

प्रागेवेति । ‘ज्ञानबाध्यत्वमपि तु न सिद्धं प्रतिवादिन’ इत्यत्रैवेत्यर्थः ।

------------------------------------------------------------------------

प्रतीतिर्नासत इति वदन्नङ्गीकरोति ताम्

**प्रतीतिर्नासत इति वदन्नङ्गीकरोति ताम्**

### **सुधा**

(ननु) यदुक्तं शुक्तिरजतादेरसत्त्वान्न विनाशादिलक्षणो बाधः सम्भवतीति । तद(सत्)सिद्धम् । विमतं नासत् प्रतीयमानत्वात्, यत्प्रतीयते तन्नासद्यथा पटः, यच्चासन्न तत्प्रतीयते यथा शशविषाणमिति प्रमाणेनासत्त्वविरहस्य निश्चितत्वात् । अत एवासत्त्वेऽनुपपत्त्यभावादर्थापत्तेरन्यथैवोपपत्तिरित्यपि प्रयुक्तम् । प्रतीतेरेवानुपपत्तेः ॥ यच्चोक्तं त्रैकालिकसत्त्वनिषेधेऽसत्त्वाङ्गीकारप्रसङ्ग इति तदप्यसत् । प्रतीतत्वेनासत्वानुपपत्तौ निषेधस्य सत्त्वोत्सारणमात्र एव पर्यवसानोपपत्तेः ॥ यदप्यत्रोक्तं सत्ताविरहव्यतिरेकेणासत्त्वं नाम दुर्निरूपमिति ; तच्चायुक्तम् । निरुपाख्यत्वमसत्त्वमिति निरूपणाद् इति चेन्न । असतः प्रतीत्यभावे खल्विदं सर्वं स्यात् । न चैवम् । असतः प्रतीतिं निराकुर्वता त्वयैव तस्या अङ्गीकार्यत्वादित्याशयवानाह प्रतीतिरिति ॥

## **अनुव्याख्यानम्**

***प्रतीतिर्नासत इति वदन्नङ्गीकरोति ताम् ॥***

वदन्नित्युपलक्षणम् । जानन्नित्यपि द्रष्टव्यम् । असतः प्रतीतिर्नास्तीति निषेधं कुर्वता कुतोऽसतः प्रतीतिरङ्गीकार्येत्यत आह निषेधो हीति ।

**अनुव्याख्यानम्**

***निषेधो ह्यप्रतीतस्य कथञ्चिन्नोपपद्यते ॥***

प्रतीतिर्नासत इति किमसतः प्रतीतिर्निषिध्यते किंवा प्रतीतेरसद्विषयत्वम् । आद्ये प्रतिषेधविषयतया, द्वितीये प्रतिषेध्यनिविष्टतयाऽवश्यमसतः प्रतीतिरङ्गीकरणीया । तस्मात्कथञ्चिदुक्तप्रकारद्वयेनाप्रतीतस्य सम्बन्धी निषेधो नोपपद्यते । न ह्यप्रतीते भूतले घटे वा भूतले घटो नास्तीति प्रतिषेधो दृष्टः । तदनेन विमतोऽसत्प्रतीतिमांस्तत्सम्बन्धिनिषेधकर्तृत्वात्तद्व्यवहर्तृत्वाद्वा सम्मतवदिति प्रमाणं सूचितं भवति । अवश्यं च प्रामाणिकं परीक्षकेणाभ्युपगन्तव्यम् । मनस्यभ्युपगमो वाचि निषेध इति स्वक्रियाविरोधो वाऽनेन सूचित इति ।

### **वाक्यार्थचन्द्रिका**

‘निषेधो ह्यप्रतीतस्ये’त्युत्तरवाक्येऽसतः प्रतीतिर्नास्तीति ज्ञानस्यासज्ज्ञानं विनाऽनुपपन्नतयाऽसत्प्रतीतिसाधकत्वकथनात्पूर्वत्र ज्ञानस्याविवक्षायां तदानर्थक्यप्रसङ्गात्तदनुरोधेन वदन्नित्येतत्तथाज्ञानोपलक्षणमित्याह वदन्नित्युपलक्षणमिति । किमसतः प्रतीतिर्निषिध्यत इत्यस्य किमसति प्रतीतिविषयत्वं निषिध्यत इत्यर्थः । आद्ये असति प्रतीतिविषयत्वं निषिध्यत इति पक्षे ॥ प्रतिषेधविषयतयेति । प्रतिषेधधर्मितयेत्यर्थः ॥ उक्तप्रकारद्वयेनेति । असति प्रतीतिविषयत्वं नास्तीति प्रतीतावसद्विषयत्वं नास्तीत्युक्तप्रकारद्वयेनेत्यर्थः ॥ अप्रतीतस्यार्थस्यासतः सम्बन्धीति । आद्येऽसतोऽधिकरणत्वेन द्वितीये प्रतियोगिकोटिनिविष्टत्वेन निषेधसम्बन्धित्वादिति भावः । ‘प्रतीतिर्नासत इति जानन्नि’ति मूलोक्तं हेतुमुक्त्वा ‘प्रतीतिर्नासत इति वदन्’ इति मूलोक्तं हेतुमाह व्यवहर्तव्यत्वाद्वेति । यो यत्सम्बन्धिप्रतिषेदकर्ता स तत्प्रतीतिमानिति सामान्यव्याप्तिमभिप्रेत्य तत्र दृष्टान्तमाह सम्मतवदिति । भूतले घटो नास्तीति प्रतिषेधकर्तृवदित्यर्थः । दृष्टान्तव्युत्पादनं च न हीत्यादिपूर्वग्रन्थे कृतमवधेयम् । ननु तथाऽप्यसतः प्रतीतिर्नास्तीति निषेधं कुर्वता कुतोऽसतः प्रतीतिरङ्गीकर्तव्येति शङ्कायाः कः परिहार इत्यत आह अवश्यं चेति । प्रामाणिकस्याप्यनभ्युपगमे परीक्षकत्वं न स्यादित्यनिष्टसूचनाय परीक्षकेणेत्युक्तम् । प्रमाणसूचकतया निषेधो हीति वाक्यं व्याख्याय स्वक्रियाविरोधसूचनपरतयाऽपि तद्योजयति मनसीति ॥ स्वक्रियाविरोध इति । यथा मूकोऽहमिति वचनक्रियया मूकपदोक्तो वचननिषेधो विरुध्द्यते । यथा वाऽऽत्मा पराधीनप्रकाशो नेत्यात्मसम्बन्धित्वेन पराधीनप्रकाशत्वनिषेधकात्मविषयकज्ञानक्रियया नेतिपदोक्तस्तन्निषेधो विरुध्द्यते तथाऽसतः प्रतीतिर्नास्तीत्यसत्सम्बन्धित्वेन प्रतीतिविषयत्वनिषेधकासद्विषयकज्ञानक्रियया नेतिपदोक्तस्तन्निषेधो विरुध्द्यत इत्यर्थः ।

### **परिमल**

अत एवेति । असत्वविरहस्य निश्चितत्वादेव प्रतीतिबाधान्यथानुपपत्त्या शुक्तिरूप्यादिकं सदसद्विलक्षणमित्यर्थापत्तेर् असत्वेनैवान्यथैवोपपत्तिरिति प्रत्युक्तमित्यर्थः ॥ निषेधस्येति । नासीन्नास्तीत्यादिनिषेधस्येत्यर्थः ॥ निरुपाख्यत्वमिति । निष्प्रतीतिकत्वमित्यर्थः ॥ आद्य इति । प्रतीतिस्वरूपनिषेधपक्षे । द्वितीये प्रतीतिगतधर्मनिषेधपक्षे इत्यर्थः ॥ निविष्टतयेति । प्रतिषेध्यं प्रत्याधारतयेत्यर्थः । न ह्यप्रतीते भूतले घटे वेत्यत्राप्रतीते घटे भूतले वेत्यर्थः । यद्वा प्रतीतिविषयत्वमसतो निषिध्यत इति आद्यपक्षे इत्यस्यार्थः । निषेधविषयतयेत्यस्य निषेधम्प्रत्याधारतयेत्यर्थः । निविष्टतयेत्यस्य यथान्यास एवार्थो ज्ञेयः ॥ विमत इति । पुमानिति योज्यम् ।

### **यादुपत्यम्**

निषेधस्येति । नास्ति नासीदितिरूपस्य निषेधस्येत्यर्थः । किमसतः प्रतीतिरिति । किमसति प्रतीतिविषयत्वमित्यर्थः ॥ प्रतिषेधविषयतयेति । प्रतिषेधधर्मितयेत्यर्थः । अप्रतीतस्येति । धर्मिणः प्रतियोगिनो वा सम्बन्धीत्यर्थः । ‘सद्य्भामधिकरणप्रतियोगिभ्यामभावो निरूप्यते’ इति वचनादिति भावः । भूतले अधिकरणे । घटे प्रतियोगिनि । ‘अङ्गीकरोति तामि’त्यंशस्याभिप्रायमाह अवश्यं चेति ॥ अनेनेति । ‘प्रतीतिर्नासत इति वदन्नङ्गीकरोति तामि’ति समग्रवाक्येनेत्यर्थः ।

### **वाक्यार्थरत्नमाला**

अप्रतीतस्यार्थस्येत्यनूद्यासत इति व्याख्यानम् । सम्बन्धीत्येव प्रतीकोपादानं नहीत्यादि पूर्वग्रन्थ इति । नह्यप्रतीते भूतल इत्यव्यवहितपूर्व इत्यर्थ ग्रन्थः ।

------------------------------------------------------------------------

न चोपमा भवेदत्र

**न चोपमा भवेदत्र**

### **सुधा**

एवमर्थापत्तिं निरस्योपमानं च निरस्यति न चेति ।

## **अनुव्याख्यानम्**

***न चोपमा भवेदत्र ........***

अत्र अनिर्वचनीयार्थसद्भावे । प्रमाणमिति शेषः । तस्याः सादृश्यादिनियतविषयत्वदिति भावः ।

### **वाक्यार्थचन्द्रिका**

सादृश्यादीति । आदिपदेन संज्ञासंज्ञिसम्बन्धपरिग्रहः । शाबरोपमानस्य सादृश्यमात्रविषयत्वेन नैयायिकोपमानस्य संज्ञासंज्ञिसम्बन्धमात्रविषयत्वेनोपमानस्य नियतविषयत्वान्नानिर्वचनीयत्वे प्रमाणत्वसम्भावनाऽपीत्याशयः ।

### **परिमल**

एवमर्थापत्तिमिति । अनिर्वचनीये वस्तुनीति योज्यम् । प्रकृतमीमांसातार्किकादिमतभेदेनाह सादृश्यादीति । आदिपदेन वाच्यत्वग्रहः ।

### **यादुपत्यम्**

सादृश्यादीत्यत्रादिपदेन वाच्यत्वपरिग्रहः । शाबरोपमानं सादृश्यमात्रविषयं, नैयायिकोपमानं तु वाच्यत्वमात्रविषयमित्युपमानं नियतविषयमित्यर्थः ।

### **वाक्यार्थरत्नमाला**

शाबरेति । मीमांसकेत्यर्थः । तथैव प्रमाणलक्षणटीकायामुक्तेः । शाबरेत्युक्तिस्तदवान्तरविप्रतिपादनाभिप्रायेण । यथाचैतत्तथा स्वप्नाधिकरणे वक्ष्यामः ।

------------------------------------------------------------------------

प्रत्यक्षात्सत्त्वमेव च

**प्रत्यक्षात्सत्त्वमेव च**

### **सुधा**

अभावमपाकरोति प्रत्यक्षादिति ।

## **अनुव्याख्यानम्**

***... ..... ..... प्रत्यक्षात्सत्त्वमेव च ॥***

वियदादौ शुक्तिरजतादौ वा प्रत्यक्षेणानुपलम्भेन वा सत्त्वासत्त्वयोरभावसिद्धावनिर्वचनीयार्थसिद्धिरिति वक्तव्यम् । न च तद्युक्तम् । यतो वियदादौ प्रत्यक्षात्सत्त्वमेव निश्चीयते । चशब्दाच्छुक्तिरजतादावसत्त्वं च निश्चीयत इति गृह्यते । प्रत्यक्षं विपरीतमनुपलम्भश्चासिद्ध इत्यर्थः ।

### **वाक्यार्थचन्द्रिका**

अर्थापत्त्यादिवदवश्यं निरसनीयस्याभावस्यानिरासान्मूले न्यूनतामाशङ्क्य ‘प्रत्यक्षात्सत्त्वमेव चे’त्यनेनैव तन्निरासान्न तदिति भावेनाभावनिरासपरतया तावत्तद्योजयति अभावमपाकरोतीति । नन्वत्राभावनिरासो न प्रतीयते तत्कथमनेन तन्निराकरणमित्यतः किमभावस्यानुमानादिवत्साक्षादेवानिर्वचनीयत्वसाधकत्वमित्यभिमतं किंवा सत्त्वासत्त्वाभावसिद्धिद्वारा तत्सिद्धावुपायत्वमिति विकल्पद्वयम् । नाद्यः । उपमानवत्तस्याभावरूपनियतविषयतया साक्षादनिर्वचनीयत्वसाधकत्वासम्भवादिति प्रथमपक्षदूषणं च मनसि निधाय द्वितीयपक्षदूषणपरतया मूलं योजयितुं तमङ्गीकारयति वियदादाविति । स्वमतानुसारेणाह प्रत्यक्षेणेति । परमतानुसारेणाह अनुपलम्भेन चेति । व्यवहारे भट्टनय इति परेणाङ्गीकारादिति द्रष्टव्यम् । अस्त तर्हि द्वितीय एवेत्यतस्तन्निषेधं प्रतिज्ञाय तदुपपादकतया मूलं योजयति न च तद्युक्तमित्यादिना ।

### **परिमल**

अभावस्य प्रत्यक्षत्वानुपलब्धिलिङ्गकत्वमतभेदेनाह प्रत्यक्षेणानुपलम्भेन वेति ।

### **यादुपत्यम्**

यद्यप्यभावस्यापि नियतविषयत्वान्न साक्षादनिर्वचनीयार्थसाधकताप्रसक्तिस्तथाऽपि सत्त्वासत्त्वाभावसाधनद्वारा साऽस्तीति पराभिप्राय इत्याह वियदादावित्यादिना । स्वरीत्या प्रत्यक्षेणेति पररीत्याऽनुपलम्भेन वेत्युक्तं व्यवहारे भट्टनय इति परेणाङ्गीकारादिति द्रष्टव्यम् ।

[Load More](javaऽcriptःvoid(0))
