+++
title = "१० यत्स्वरूपग्रहे प्रमाणं तत्स्वरूपविशिष्टांशेऽपि प्रमाणम्"
upstream_url = "https://dvaitavedanta.in/category-details/7981/975/sharam/sathha/thavat/tataya/pathag/yatasa"
+++
## यत्स्वरूपग्रहे मानं तद्धर्मे न कथं भवेत्

**यत्स्वरूपग्रहे प्रमाणं तत्स्वरूपविशिष्टांशेऽपि प्रमाणम्**

**यत्स्वरूपग्रहे मानं तद्धर्मे न कथं भवेत्**

### **सुधा**

नन्वनेनैव न्यायेनाभेदानुमानागमविरोधेन यः सर्वज्ञ इत्यादिश्रुतेरप्रामाण्यं शक्योपपादनम् । इयमपि श्रुतिर्ब्रह्मस्वरूपमात्रे प्रमाणमिति तन्मात्रमुपजीव्यानुमानागमाभ्यां सार्वज्ञादिभेदकधर्मवैशिष्ट्यांशेऽप्रमाणीकरिष्यते । तथा च यद्धर्मिग्राहकं न तद्विरोधोऽनुमानादेः । यच्च विरोधि न तद्धर्मिप्रमाणमित्यत आह यदिति ।

## **अनुव्याख्यानम्**

***यत्स्वरूपग्रहे मानं तद्धर्मे न कथं भवेत् ॥***

यच्छतिवाक्यं ब्रह्मस्वरूपग्रहणार्थं मानमङ्गीक्रियते । तद्धर्मे सार्वज्ञादिधर्मवैशिष्ट्याकारे कथं न मानं भवेत् ।

अयमभिसन्धिः । शुक्तिरजतादिज्ञानं हीदमंशे प्रमाणं रजतवैशिष्ट्यांशे त्वप्रमाणमिति युक्तम् । वैशिष्ट्यांशस्य बाधकप्रमाणविरुद्धत्वात् । इदमाकारस्योत्तरत्राप्यनुवृत्तेः । इदं न रजतमिति बाधकज्ञानमुत्पद्यते न पुनर्नेदं न रजतं चेति । न चायमत्र न्यायः । स्वरूपवद्विशिष्टांशेऽपि बाधकाभावात् । न चाभेदानुमानागमौ बाधकौ । अन्योन्याश्रयत्वात् । बाधितत्वेन श्रुतेरप्रामाण्ये सत्युपजीव्यविरोधरहितस्यानुमानादेर्बाधकत्वं सति च तस्मिंस्तद्विरोधिन्याः श्रुतेरप्रामाण्यमिति । कथं चानुमानादेः श्रुतिबाधकत्वम् । न तावद्विरोधित्वमात्रेण । वैपरीत्यस्यापि सुवचत्वात् । नापि विरोध्युत्तरज्ञानत्वेन शुक्तिरूप्यमिति ज्ञानानन्तरं रजतमिदमिति ज्ञानस्य दर्शनात् । अनुत्तरविरोधिज्ञानं बाधकमिदं तु सोत्तरमित्यपि न । कदाचिदनुत्तरस्यापि रजतज्ञानस्य सम्भवात् । किन्तु यावच्छक्ति परीक्षितमुत्तरं विरोध्यपरीक्षितस्य पूर्वस्य बाधकं भवति । न चैवमत्रास्तीति ।

### **वाक्यार्थचन्द्रिका**

ननु धर्म्यंशे प्रमाणस्यापीदं रजतमिति ज्ञानस्य रजतत्ववैशिष्ट्यांशेऽप्रमाणवत्वद्धर्म्यंशे प्रमाणस्यापि यः सर्वज्ञ इत्यादिवाक्यस्य सार्वज्ञादिवैशिष्ट्याकारेऽप्रमाण्यं भवेदेव । अन्यथेदं रजतमिति ज्ञानस्यापि तद्वैशिष्ट्यांशे प्रामाण्यं स्यादविशेषादित्यत आह अयमभिसन्धिरिति ॥ उत्तरत्रेति । बाधोत्तरकालमित्यर्थः । उत्तरत्रानुवृत्तिमेव दर्शयति इदमिति ।

नन्वेवं यः सर्वज्ञ इत्यादिश्रुतेरप्यभेदानुमानादिबाधकत्वं न स्यात् । अबाधितत्वेन श्रुतेः प्रामाण्ये सत्युपजीव्यविरोधादभेदानुमानादेरप्रामाण्यं सति च स्मिन्बाधाभावाच्छतेः प्रामाण्यमित्यन्योन्याश्रयस्य तुल्यत्वात् । किञ्चैवं नेदं रजतमिति ज्ञानस्यापीदं रजतमिति ज्ञानबाधकत्वं न स्यात् । सिद्धे हीदं रजतमिति ज्ञानस्य वैशिष्ट्यांशेऽप्रमाणत्वे बाधाभावान्नेदं रजतमिति ज्ञानस्य प्रामाण्यसिद्धिः । सति च तस्मिस्तद्विरोधाद्वैशिष्ट्यांशे तज्ज्ञानस्याप्रामाण्यसिद्धिरित्यन्योन्याश्रयस्य तुल्यत्वाद् इत्यतो यावच्छक्तिपरीक्षायामित्यादिना वक्ष्यमाणपरीक्षितत्वापरीक्षितत्वविभागस्य बाध्यबाधकभावप्रयोजकताया अत्राभिमतत्वान्नाविसिद्धिरिति भावेन परिशेषेण तं दिदर्शयिषुरनुमानादेः श्रुतिबाधकतां निराकरोति ॥ कथं चेत्यादिना ॥ अनुत्तरस्यापीति । असञ्जातबाधस्यापीत्यर्थः ॥ न चैवमत्रास्तीति । अयं भावः । यः सर्वज्ञ इत्यादिश्रुतेरपौरुषेयत्वेन निर्दोषत्वात्परीक्षितत्वमिति न बाध्यता सम्भवति । न च परीक्षायामनाश्वासो बीजाभावात् । इत्थमेव च दोषाभावादिज्ञानरूपपरीक्षायामनाश्वासे वेदस्यापौरुषेयत्वेन तज्ज्ञाने, त्वदुक्तानुमाने च योग्यानुपलम्भादिना हेत्वाभासज्ञानराहित्यज्ञाने अनाश्वासः स्यादिति प्रामाण्यतदाभासव्यवस्था न स्यात् । रजतादिवैशिष्ट्यज्ञानांशे तु न तस्य परीक्षितत्वम् । तथा हि । सजातीयविजातीयसंवादविसंवादभावाभावौ हि परीक्षा । न चात्र विदर्शनजन्यस्वसमानविषयकज्ञानान्तररूपः सजातीयसंवादो वा रूप्यार्थक्रियादिरूपो विजातीयसंवादो वाऽस्ति प्रत्युत तद्विसंवाद एव । दृश्यते चोत्तरस्यैव संवादादिकमिति युक्तस्तत्र नेदं रजतमिति ज्ञानेनेदं रजतमिति ज्ञानबाधः । न त्वभेदानुमानादिना परीक्षितायाः श्रुतेर्बाध इति । यद्वा बाधकतावच्छेदकधर्मानाक्रान्तत्वाच्च नानुमानादेर्बाधकत्वमिति भावेन प्रसक्तप्रतिषेधपूर्वकं तदनाक्रान्ततां दर्शयितुं प्रतिजानीते कथं चेति । इतिशब्दस्येत्ययमभिसन्धिरिति पूर्वेणान्वयः ।

### **परिमल**

अनेनैव न्यायेनेत्यादिना कृतचोद्यस्य नेदं वाक्यं परिहारक्षममित्यतो भावमाह अयमभिसन्धिरिति । अनुत्तरविरोधिज्ञानमित्यत्र बहुर्व्रीहिः ॥ अनुत्तरस्यापीति । असञ्जातबाधस्थल इति भावः ॥ न चैवमत्रास्तीति । भेदाभेदस्थल इत्यर्थः ॥

### **यादुपत्यम्**

अनुत्तरस्यापीति । असञ्जातबाधस्यापीत्यर्थः ।

### **श्रीनिवासतीर्थीया**

इयमपि श्रुतिः । ‘यः सर्वज्ञ’ इति श्रुतिः । उपजीव्य प्रवृत्ताभ्यामिति शेषः । अनुमानागमाभ्याम् अभेदसाधकाभ्याम् । नन्वत्रापि सार्वाज्ञ्यादिवैशिष्ट्यांशस्य बाधकप्रमाणविरुद्धत्वेन तदंशेऽप्रामाण्यं किन्न स्यादित्यांशङ्क्य निराकरोति न चायमत्रेति । बाधकौ सार्वज्ञादिवैशिष्ट्यांशस्य । बाधितत्वेन अभेदानुमानादिनेति शेषः । श्रुतेः ‘यः सर्वज्ञ’ इत्यस्याः । अनुमानादेर् अभेदानुमानादेः ॥ कथञ्चेति । अभेदानुमानादेर् यः सर्वज्ञ इत्यादिश्रुतिबाधकत्वं कथं केन प्रकारेणेत्यर्थः ॥ वैपरीत्यस्यापीति । तथा च यः सर्वज्ञ इत्यादिश्रुतेरपि विरोधित्वात्तयैवानुमानबाधोऽस्त्वित्यर्थः ॥ नापीति । तथा च श्रुतेरुपजीव्यत्वेन तत्प्रवृत्त्यनन्तरमेवानुमानस्य प्रवर्तनाद्विरोधिरूपं यदनन्तरमुत्तरज्ञानमनुमानजं तदेव श्रुतिबाधकमिति न वैपरीत्यमित्यर्थः । दर्शनात् तथा चेदं रजतमित्यस्यापि विरोधिरूपोत्तरज्ञानत्वेन शुक्तिरियमिति ज्ञानबाधकत्वमपि स्यादित्यर्थः । अनुत्तरम् उत्तरत्र केनापि ज्ञानेनानुत्पत्तव्यमित्यर्थः । इदं शुक्तिरियमित्यनन्तरं जायमानमिदं रजतमिति ज्ञानं सोत्तरं, नेदं रजतमिति ज्ञानस्योत्तरत्र जननादित्यर्थः । सम्भवाद् असञ्जातबाधकस्थल इत्यर्थः । तथा च शुक्तिरियमिति ज्ञानं बाधकं स्यदित्युक्तं दूषणं सुस्थमिति हृदयम् ॥ न चैवमत्रास्तीति । अभेदानुमानागमादेः परीक्षितत्वाभावादित्यर्थः ॥

### **वाक्यार्थरत्नमाला**

असंजात बाधस्यापीत्यर्थ इति । अनेन विद्यते उत्तरं यस्य तदनुसारमिति व्युत्पादितं भवति । .....णाहुर् अयं भाव इत्यादिना ।

------------------------------------------------------------------------

एकविज्ञानविज्ञप्त्या द्वयं मानं भविष्यति

**एकविज्ञानविज्ञप्त्या द्वयं मानं भविष्यति**

### **सुधा**

न केवलं बाधकाभावसाम्यादयं विभागो न युक्तः किं तर्हीत्यत आह एकेति ।

## **अनुव्याख्यानम्**

***एकविज्ञानविज्ञप्त्या द्वयं मानं भविष्यति ॥***

***न चेदेकं प्रमाणं तद्द्वयमप्यत्र नो भवेत् ॥***

एकविधमेवेदं यः सर्वज्ञ इत्यादिश्रुतिजनितं विज्ञानं, न पुनः शुक्तिरजतादिज्ञानमिव स्वरूपमात्रे प्रमाणं विशिष्टाकारे त्वप्रमाणमित्यनेकविधमित्येवं परीक्षासहकृतसाक्षिरूपविज्ञप्त्याऽपीदं ज्ञानद्वयं धर्मधर्मिद्वयगर्भं विशिष्टाकारं प्रत्यपि मानं भवत्येव । वक्ष्यते चायमर्थः प्रपञ्चेन । यद्वा द्वयं प्रतीतिद्वयं स्वरूपवद्धर्मेऽपीति योज्यम् ।

### **वाक्यार्थचन्द्रिका**

बाधकाभावसाम्यादिति । स्वरूपवद्विशिष्टांशे बाधाभावादित्यर्थः । अयं विभागः स्वरूपमात्रे प्रमाणं विशिष्टाकारे त्वप्रमाणमिति विभागः । अस्त्वेवं बाधाभावादिना विशिष्टांशे सार्वज्ञादिवाक्यस्य प्रामाण्यं तथाऽपि विशिष्टाकारस्य धर्मित्वासिध्द्या न प्रतिज्ञातस्योपजीव्यप्रमाणविरोधस्य सिद्धिरित्यतो यथा नेदं रजतमिति ज्ञानं पुरोवर्तिनः स्वरूपमात्रं धर्मीकृत्य प्रवर्तते न तु रजतत्वविशिष्टाकारं न तथा तत्त्वमस्यादिवाक्यं प्रवर्तितुमर्हति । तथा सति बोध्यस्य ब्रह्माहमस्मीति बोधानुपपत्तिप्रसङ्गात् । किन्नाम सर्वज्ञत्वादिविशिष्टं ब्रह्मस्वरूपं दुःखादिविशिष्टं जीवस्वरूपं धर्मीकृत्यैव । तथा च विशिष्टाकपारस्यैव धर्मित्वाद्धर्मिग्राहकप्रमाणविरोधो दुष्परिहर एवेत्यर्थः । ‘सर्वं तदुपजीव्यैव प्रमाणं वर्तते यतः । कथं ब्रह्मेति तज्ज्ञेयं सर्वज्ञत्वादिलक्षणमि’त्यादिना तृतीयस्य चतुर्थे पादे आचार्येणैव वक्ष्यत इत्याह ॥ वक्ष्यते चेति । ‘धर्मिग्राहिविरोधस्तु तस्मान्मानस्य दूषणमि’त्यदिनाऽनुपदमपि सङ्क्षेपेणास्यार्थस्य वक्ष्यमाणत्वात्प्रपञ्चेनेत्युक्तम् । द्वयशब्दस्य विणविशेष्यरूपद्वयगर्भविशिष्टाकारपरत्वादस्वारस्यमित्यपरितोषादाह यद्वेति ।

### **परिमल**

अयं विभाग इति । धर्म्यंशे प्रमाणं धर्मांशे त्वप्रमाणमित्ययं विभाग इत्यर्थः । धर्म्यंशे मानं चेद्धर्मांशेऽपि मानं कुत इत्यत आह वक्ष्यते चेति । न चेदेकमित्युत्तरवाक्य इति भावः ।



### **यादुपत्यम्**

ननु यः सर्वज्ञ इत्यादिश्रुतिजनितं ज्ञानं स्वरूपांशे प्रमाणं चेत्कुतो विशिष्टांशेऽपि प्रमाणमित्यत आह वक्ष्यते चेति । बाधाभावादिसाम्यादनङ्गीकारेऽतिप्रसङ्गसाम्याच्चेत्यनुपदमेव वक्ष्यत इत्यर्थः ॥ यद्वा यःसर्वज्ञ इत्यादिश्रुतेर् वैशिष्ट्यांशेऽपि तदा सुपरीक्षितत्वेन प्रामाण्याप्रामाण्यविभागः कर्तुमशक्य इति । ‘न चैवं सुपरीक्षिते । सर्वं तदुपजीव्यैव प्रमाणं वर्तते यतः’ इत्यादिना ज्ञानपादे वक्ष्यत इत्यर्थः ।

### **श्रीनिवासतीर्थीया**

अयं विभाग इति । तथा च यद्धर्मिग्राहकं न तद्विरोधोऽनुमानादेर्यच्च विरोधि न तद्धर्मिप्रमाणमित्यर्थविभागो न युक्त इत्यर्थः । यत्सार्वज्ञादिधर्मग्राहकं तदेवोपजीव्यमस्तु स्वरूपवद्विशिष्टांशेऽपि बाधकाभावसाम्यात् ।

### **वाक्यार्थरत्नमाला**

परत्वादस्वारस्यमिति । एवमङ्गीकारेऽस्वारस्यमित्यर्थः ।

------------------------------------------------------------------------

एकविज्ञानविज्ञप्त्या द्वयं मानं भविष्यति

**एकविज्ञानविज्ञप्त्या द्वयं मानं भविष्यति**

### **सुधा**

अथवा यः सर्वज्ञ इत्यादिश्रुतेर्ब्रह्मस्वरूपमात्रे प्रामाण्यमप्रामाण्यं तु सार्वज्ञादिविशिष्टाकार इति वदतः कोऽभिप्रायः । किं शुक्तिरजतादिज्ञानमिवैकमेवेदं ज्ञानं विषयभेदेन प्रमाणमप्रमाणं चेति । किंवा ज्ञानद्वयमेतत् तत्रैकं प्रमाणमपरं चाप्रमाणमिति । आद्यं दूषयति यदिति । पूर्व एवाभिप्रायः । द्वितीयं निराकरोति एकेति । एकमेवेदं विज्ञानमिति साक्षिविज्ञप्त्या नानेकत्वं कल्प्यमिति शेषः । अन्यथा स्तम्भोऽयमित्यादावपि ज्ञानद्वयकल्पनापत्तिः । तथा च सामानाधिकरण्यं न केनापि ज्ञायेत ।

### **वाक्यार्थचन्द्रिका**

पूर्व एवाभिप्राय इति । अयमभिसन्धिरित्यादिनोक्त एवेत्यर्थः ।

### **परिमल**

सामानाधिकरण्यमिति । इदन्त्वस्य स्तम्भादिनेति वा घटो द्रव्यमित्यादौ घटत्वादेर्द्रव्यत्वादिनेति वाऽर्थः ।

### **श्रीनिवासतीर्थीया**

विषयभेदेनेति । स्वरूपप्रकाररूपविषयभेदेनेत्यर्थः ॥ पूर्व एवाभिप्राय इति । स्वरूपवद्विशिष्टांशेऽपि बाधाभावसाम्यादिति भावः ॥ सामानाधिकरण्यमिति । समभिव्याहृतपदार्थतावच्छेदकयोरेकाधिकरणसम्बन्ध इत्यर्थः ॥

------------------------------------------------------------------------

एकविज्ञानविज्ञप्त्या द्वयं मानं भविष्यति

**एकविज्ञानविज्ञप्त्या द्वयं मानं भविष्यति**

### **सुधा**

अस्तु वेदं ज्ञानद्वयं तथापि नैकस्याप्रामाण्यं वक्तुं शक्यते । स्वरूपज्ञानस्येव धर्मज्ञानस्याप्यबाधितत्वादित्याह द्वयमिति । ज्ञानद्वयमपीत्यर्थः । धर्मज्ञानमपीति(च)वक्तव्ये द्वयमिति वचनं न्यायसाम्यसूचनार्थम् ।

### **वाक्यार्थचन्द्रिका**

न्यायेति । बाधाभावरूपन्यायेत्यर्थः ।

### **परिमल**

न्यायसाम्येति । बाधाभावरूपन्यायसाम्येत्यर्थः ।

### **श्रीनिवासतीर्थीया**

न्यायसाम्येति । धर्मिस्वरूपज्ञानप्रामाण्ययोर्न्यायः प्रकारो बाधाभावादिस्तस्य धर्मज्ञानप्रामाण्येऽपि साम्यादिति भावः ।

------------------------------------------------------------------------

एकविज्ञानविज्ञप्त्या द्वयं मानं भविष्यति

**एकविज्ञानविज्ञप्त्या द्वयं मानं भविष्यति**

### **सुधा**

एवं बाधाभावपरीक्षितत्वसाम्येऽपि श्रौतमेकं ज्ञानद्वयं वाऽङ्गीकृत्यांशतः प्रामाण्याप्रामाण्ये वदतोऽतिप्रसङ्गमाह न चेदिति । तच्छ्रौतं ज्ञानं द्वयं विशिष्टाकारं प्रति प्रमाणं न चेत्तदाऽत्र विषये एकं स्वरूपांशं प्रत्यपि प्रमाणं न भवेत् । अविशेषात् । तथा च पुनरनाश्रययोरनुमानागमयोरनुत्थानमेव । यद्वा तद्विज्ञानमत्र विषये एकं विशिष्टाकारं प्रति प्रमाणं न चेत्तदा द्वयं प्रत्यपि नो भवेत् । विशिष्टाकारवत्स्वरूपेऽपि प्रमाणं न भवेत् । अविशेषादिति यावत् । ज्ञानद्वयाङ्गीकारवादे त्वत्र ज्ञानद्वये तद्विशिष्टविषयं ज्ञानं प्रमाणं न चेत्तर्हि ज्ञानद्वयमपि प्रमाणं न भवेत् । विशिष्टज्ञानमिव स्वरूपज्ञानमप्यप्रमाणं स्यादविशेषादिति ।

### **वाक्यार्थचन्द्रिका**

एकविज्ञानविज्ञप्त्या द्वयं मानमित्यस्याद्ययोजनामाश्रित्य ‘द्वयम्’ इत्येतद्व्याख्याति विशिष्टाकारं प्रतीति । विव्याप्तेरभावेऽप्यविलक्षणसामान्यव्याप्तिमाश्रित्य तर्कप्रवृत्तिरविकलेत्याशयेन तां सूचयति अविशेषादिति । इष्टापत्तिमाशङ्काह तथा चेति । एकविज्ञानविज्ञप्त्येत्यस्य यद्वेत्युक्तयोजनानुसारेणैतन्मूलं योजयति यद्वेति । तत्तात्पर्यमाह ॥ विशिष्टाकारवदिति ॥ ज्ञानद्वयाङ्गीकारवादे त्विति । एकविज्ञानविज्ञप्त्येत्यस्याथवेत्यादिनोक्तयोजनायामित्यर्थः ।

### **श्रीनिवासतीर्थीया**

साम्येऽपीति । धर्मिज्ञानधर्मज्ञानप्रामाण्ययोरित्यर्थः ॥ अंशत इति । एकज्ञानपक्षे अंशतो विषयभेदेन प्रामाण्याप्रामाण्ये वदतो ज्ञानद्वयमङ्गीकृत्यैकं प्रमाणमपरमप्रमाणमिति वदतोऽतिप्रसङ्गमाहेत्यर्थः । विशिष्टाकारं प्रकारांशं प्रति । विशिष्टज्ञानं प्रकारविषयकं ज्ञानम् ॥ अविशेषादिति । ज्ञानत्वाविशेषादित्यर्थः । एवमुत्तरत्रापि व्याख्येयम् । अनुमानागमयोर् अभेदसाधकयोः । एकमेव ज्ञानमिति पक्षे योजनान्तरमाह यद्वेति । द्य्वेकशब्दयोरर्थभेदकथनेनैव यद्वेत्युक्तम् ॥

### **वाक्यार्थरत्नमाला**

अथवेत्यादिनोक्तयोजनायामित्यर्थ इति । तत्र किं वाज्ञानद्वयमेवैतदित्यादिना । तप्तक्षस्वीकारादिति भावः ।

[Load More](javaऽcriptःvoid(0))
