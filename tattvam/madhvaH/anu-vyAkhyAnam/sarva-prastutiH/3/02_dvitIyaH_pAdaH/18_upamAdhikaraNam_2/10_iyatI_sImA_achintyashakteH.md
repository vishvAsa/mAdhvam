+++
title = "१० इयती सीमा अचिन्त्यशक्तेः"
upstream_url = "https://dvaitavedanta.in/category-details/9358/975/sharam/sathha/tataya/thavat/upamat/iyata-"
+++
## अत एवेशतासिद्धेर्न किञ्चिच्छक्यमस्य च

**इयती सीमा अचिन्त्यशक्तेः**

**अत एवेशतासिद्धेर्न किञ्चिच्छक्यमस्य च**

### ***सुधा***

ननु परमात्मनोऽघटितघटनस्वरूपया शक्त्यैवेशताऽनीशतयोर् विरुद्धयोरपि एकत्र समावेशो भविष्यति । तत्कथमुपजीव्यविरोध इत्यत आह अत एवेति ।

## **अनुव्याख्यानम्**

***अत एवेशतासिद्धेर्न किञ्चिच्छक्यमस्य च ।***

जीवैक्यादेवेत्यर्थः । ईशता उक्तरूपा शक्तिः । किञ्चिद् ईशताऽनीशतयोरेकत्रावस्थानम् । अस्य च परमात्मनोऽपि । जीवैक्येनेशताऽभावानुमानमशक्यम् । ईशतायाः ‘पराऽस्य शक्तिः’ इत्यादिश्रुतिसिद्धत्वात् ।

### ***वाक्यार्थचन्द्रिका***

नन्वघटितघटनस्वरूपया शक्त्यैव विरुद्धयोरप्येकत्र समावेशे शङ्किते तन्निरासाय तादृशशक्त्यभाव एव वाच्यः । ईशतासिद्धिकथनस्य तु प्रकृते नोपयोग इत्यतः प्रकृतोपयोगितयेशतेत्यनूद्य व्याचष्टे ईशतोक्तरूपा शक्तिरिति ।

### ***परिमल*** 

उक्तरूपेति । ननु परमात्मन इत्यादिनोक्तरूपेत्यर्थः ॥

### ***श्रीनिवासतीर्थीया***

कुतोऽशक्यमिति चेत् । श्रुतिबाधादित्याह ईशताया इति ।

[Load More](javaऽcriptःvoid(0))
