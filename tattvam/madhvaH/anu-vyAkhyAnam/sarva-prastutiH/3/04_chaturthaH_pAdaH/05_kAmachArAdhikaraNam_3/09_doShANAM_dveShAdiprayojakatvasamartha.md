+++
title = "०९ दोषाणां द्वेषादिप्रयोजकत्वसमर्थनम्"
upstream_url = "https://dvaitavedanta.in/category-details/9604/975/sharam/sathha/tataya/catara/kamaca/thashh"
+++
## भवेयुर्यदि चेर्ष्याद्याः समेष्वपि कुतो न ते

**दोषाणां द्वेषादिप्रयोजकत्वसमर्थनम्**

**भवेयुर्यदि चेर्ष्याद्याः समेष्वपि कुतो न ते**

### **सुधा**

दोषाणामेव द्वेषादौ प्रयोजकत्वमित्येतमर्थं परेणापि स्वीकारयितुं प्रतिबन्दीं गृह्णाति भवेयुरिति ।

## **अनुव्याख्यानम्**

***भवेयुर्यदि चेर्ष्याद्याः समेष्वपि कुतो न ते ॥***

तारतम्येऽङ्गीकृते मुक्तानामीर्ष्यादयो यदि भवेयुर्यद्यापाद्यन्ते । तदा मुक्तेषु समेष्वङ्गीकृतेष्वपि कुतो न भवेयुः । यदि मुक्तास्तारतम्योपेतास्तदा द्वेषादिमन्तः स्युरिति वदता न द्वेषादिमन्तस्तस्मात्समा एवेति वाच्यम् । न च साम्यमप्यङ्गीकर्तुं शक्यते । यदि मुक्ताः समाः स्युस्तदा द्वेषादिमन्त स्युरिति तत्राप्यनिष्टप्रसङ्गादित्यर्थः ।

साम्ये कथं द्वेषादिप्रसङ्ग इत्यतः परप्रसङ्गवत्साम्यस्यापि द्वेषादिसाहचर्यं दृष्टमित्याह तप्यमाना इति ।

**अनुव्याख्यानम्**

**तप्यमानाः समान्दृष्ट्वा द्वेषेर्ष्यादियुता अपि ॥**

**दृश्यन्ते बहवो लोके दोषा एवात्र कारणम् ॥**

समसत्तामात्रं नापादकत्वेन विवक्षितम् । अतिप्रसङ्गात् । किन्तु समदर्शनमेवेत्याशयेनोक्तं समान्दृष्ट्वेति ।

प्रतिबन्दीग्रहणस्य प्रयोजनमाह दोषा इति । दोषाणां समुदितानामेव कारणत्वमित्येकवचनम् । एवमस्माभिः साम्यवादिनं प्रत्यतिप्रसङ्गेऽभिहिते तेनैतदेव वक्तव्यम् । अत्र लोके दोषा एव द्वेषादेः कारणम् । अन्वयव्यतिरेकाभ्यां तन्निश्चयात् । न तु साम्यम् । सत्यपि साम्ये सखिष्वभावात् । असत्यपि क्वचिद्भावात् । न च मुक्तेषु दोषास्सन्ति । अतः साम्येऽपि न (द्वे)दोषादिप्रसङ्ग इति ।

### **वाक्यार्थचन्द्रिका**

एकवचनमिति । कारणमित्येकवचनमित्यर्थः ।

### **परिमल** 

स्वीकारयितुमिति । दोषा एवात्र कारणम् । यदीत्यादिनेति योज्यम् ॥ परप्रसङ्गवदिति । यदि मुक्तास्तारतम्योपेतास्तर्हि द्वेषादिमन्तः स्युरिति परेणोक्तप्रसङ्गे यथापादकापाद्ययोः साहचर्यं लोके तथेत्यर्थः ॥ समसत्तेति । समस्य सत्त्वमात्रमित्यर्थः ॥ अतिप्रसङ्गादिति । सुप्त्यादावपि द्वेषादिप्रसङ्गादित्यर्थः ।

### **श्रीनिवासतीर्थीया**

एकवचनमिति । कारणमित्येकवचनमित्यर्थः । अन्यथा कारणानीति वक्तव्यमिति भावः ।

### **वाक्यार्थरत्नमाला**

दोषाणामनेकतया कारणानीत्येव वक्तव्यत्वात्कारणमित्येकवचनायोग इत्यत आह दोषाणामिति मूलम् । दोषाणां प्रत्येकं कारणत्वे हि कारणानामनेकतया तत्तद्गतकारणताविवक्षया ते दोषाः कारणानीति प्रसज्यते । नचैवम् । किन्तु तेषां मिलितानामेव कारणतेति कारणतैक्य विवक्षयैकवचनमित्यर्थः ।

------------------------------------------------------------------------

यदि निर्दोषता तत्र किमाधिक्येन दूष्यते

**यदि निर्दोषता तत्र किमाधिक्येन दूष्यते**

### **सुधा**

अतः किमित्यत आह यदीति ।

## **अनुव्याख्यानम्**

***यदि निर्दोषता तत्र किमाधिक्येन दूष्यते ॥***

यद्येवं दोषाणामेव द्वेषादिकारणत्वम् । तत्र मुक्तेषु । निर्दोषता चाङ्गीकृता । तदा आधिक्येन हीनाधिकभावेनाङ्गीकृतेन । किं दूष्यते न किमपि । साम्यमङ्गीकुर्वाणेनापि निर्दोषतयैव द्वेषादिप्रसङ्गो वारणीयः । तारतम्यमङ्गीकुर्वाणैरस्माभिरपि तथैव निराकरिष्यते । इयांस्तु विशेषः । यत्तारतम्यं प्रमितं न साम्यमिति समुदायार्थः ।

### **वाक्यार्थचन्द्रिका**

नन्वेवं पक्षद्वयस्यापि साम्यात्किं साम्यं परित्यज्य तारतम्यपक्षपातेनेत्यत आह इयांस्त्विति ।

### **परिमल** 

ननु दोषा एवात्र कारणानीति वाच्यमित्यत आह दोषाणामिति । अविद्यादीनाम् । एवम् इति साम्यमेवोपेयतां हिनाधिकभावोपगमेनेत्यत आह इयांस्त्विति ।

### **श्रीनिवासतीर्थीया**

तथैव निराकरिष्यत सति । निर्दोषतयैव द्वेषादिप्रसङ्गे निराकरिष्यत इत्यर्थः ।

------------------------------------------------------------------------

यद्यन्यदर्शनाभावादीर्ष्यादिर्विनिवार्यते

**यद्यन्यदर्शनाभावादीर्ष्यादिर्विनिवार्यते**

### **सुधा**

शङ्कते यदीति ।

## **अनुव्याख्यानम्**

***यद्यन्यदर्शनाभावादीर्ष्यादिर्विनिवार्यते ॥***

भवेदेतद्यदि साम्येन प्रसक्तं द्वेषादिकं निर्दोषतया निवारयामः । न चैवम् । किन्नाम समसत्तामात्रं हि न द्वेषादिकारणमतिप्रसङ्गात् । अपि तर्हि समदर्शनम् । न च मुक्तः समं मुक्तान्तरं पश्यत्यतो न द्वेषादीति । एवं तर्हि न तारतम्यसत्तामात्रं द्वेषादिकारणं किन्तु स्वतोऽधिकदर्शनमेव । न च मुक्तः स्वतोऽधिकं मुक्तान्तरं पश्यति । तस्मात्सत्यपि तारतम्ये न द्वेषादिप्रसङ्ग इति कुतो न सन्तोष्टव्यमिति परिहारोऽत्रे शक्यते वक्तुम् । तथाऽपि नासौ तात्त्विक इत्यन्यदर्शनाभावमेव दूषयति अदर्शनादिति ।

**अनुव्याख्यानम्**

***अदर्शनादरत्यादिः कथं तेन निवार्यते ।***

एवमन्यदर्शनाभावेन द्वेषादिकं निवारयता तेनादर्शनात्प्रसक्तमरत्यादिकं कथं निवार्यते । अरतिः सुखाभावः । आदिपेदन तन्द्री भयं च गृह्यते । एतदुक्तं भवति । स्यादयं परिहारो यदि मुक्तस्यान्यदर्शनाभावः सम्भवेत् । न चैवम् । मुक्तो हि न तावदचेतनः । अप्रसिद्धान्तप्रसङ्गात् । ततश्चेतनस्य सतोऽन्यदर्शनाभावेऽरत्यादिकं प्रसज्यत इति ।

### **वाक्यार्थचन्द्रिका**

न च मुक्त इति । न प्रेत्य संज्ञाऽस्तीति मुक्तस्य दर्शननिषेधादिति भावः ॥ नासौ तात्त्विक इति । न प्रेत्य संज्ञाऽस्तीत्यस्यामुक्तकर्तृकमुक्तकर्मकदर्शननिषेधपरताया ‘नामुक्तज्ञेयते ही’त्यादिनोत्तरत्र समर्थितत्वेन मुक्तकर्तृकदर्शनाभावपरत्वाभावेन मुक्तस्य मुक्तान्तरदर्शनाभावस्याप्रामाणिकत्वादिति भावः ।

### **परिमल** 

ननु घटादावन्यदर्शने सत्यपि तन्द्रीशब्दितनिद्राभयं नास्तीत्यत आह एतदुक्तमिति । चेतनस्य स्वत इति पाठे स्वतः स्वस्मादित्यर्थः ।

### **वाक्यार्थरत्नमाला**

उत्तरत्र समर्थितत्वेनेति ॥ चतुर्थस्य द्वितीयपादे मोक्षवादे समर्थयिष्यमाणत्वेनेत्यर्थः ।

------------------------------------------------------------------------

ब्रह्मणोऽप्यरतिर्दृष्टा पूर्वमेकाकिनः श्रुतौ

**ब्रह्मणोऽप्यरतिर्दृष्टा पूर्वमेकाकिनः श्रुतौ**

### **सुधा**

ननु बहिर्मुखा एवान्यदर्शनाभावेऽरत्यादिकं प्राप्युवन्ति न च मुक्तास्तथाऽतो नारत्यादिप्रसङ्ग इत्यत आह ब्रह्मणोऽपीति ।

## **अनुव्याख्यानम्**

***ब्रह्मणोऽप्यरतिर्दृष्टा पूर्वमेकाकिनः श्रुतौ ॥***

‘ज्ञानमप्रतिघं यस्य वैराग्यं च जगत्पतेः । ऐश्वर्यं चैव धर्मश्च सहसिद्धं चतुष्टयमि’त्येवं प्रमितस्यापीत्यर्थः । पूर्वम् आदिकाले । श्रुताविति जातावेकवचनम् । ताः श्रुतीरर्थतः पठति नैवेति ।

**अनुव्याख्यानम्**

***नैव रेमे स चैकाकी तस्मान्न रमते क्वचित् ॥***

***द्वितीयमैच्छत्तेनासाविति श्रुतय ऊदिरे ॥***

अनेन स वै नैव रेमे तस्मादेकाकी न रमते स द्वितीयमैच्छदिति वाक्यमुपादत्ते ।

### **वाक्यार्थचन्द्रिका**

नैवेत्यादिनोत्तरग्रन्थे बव्हीनां श्रुतीनामर्थतः पठितत्वाच्छतिष्विति वहुवचनेन भाव्यम् । श्रुतावित्येकवचनं तु कथमित्यतो नेदं व्यक्त्यैक्यविवक्षानिमित्तमेकवचनं किन्तु जातिरूपार्थैक्यविवक्षानिमित्तमेवातो नानुपपत्तिरित्याह जातावेकवचनमिति ।

### **परिमल** 

बहिर्मुखा इति । लौकिका इत्यर्थः ॥ ज्ञानमप्रतिघमिति । बृहद्भाष्ये आद्ये अध्याये ग्रन्थान्तभागे वाक्यमिदम् ॥ इतिवाक्यमिति । वाजसनीयवाक्यमित्यर्थः । मूले ऊदिर इत्यात्मनेपदसमाधानमुक्तं प्राक् इत्यूदे पैङ्गिनां श्रुतिरित्यात्रेक्षत्यधिकरण इति भावः ।

### **वाक्यार्थरत्नमाला**

जातिरूपार्थेति ॥ श्रुतित्वजातेरेकत्वात्तद्विवक्षेत्यर्थः । ताः श्रुतीरिति मूले श्रुतय इति भाष्ये च बहुवचनप्रयोगोऽस्ति तेन जातावेकवचनाश्रयणेन च नैव रेमे इत्येतदनुव्याख्याने सङ्ग्रहप्रदर्शनपरवाक्यमुपादत्त इति मूलस्य विरोधः । उत्तरभाष्येऽरत्यादिप्रतिपादकवचनान्तरोदाहरणा भावेन तत्सङ्ग्रहकल्पनायोगादिति चेद् इति तत्कल्प्यते मृषेत्यर्थविवक्षायां यदिशब्दस्य वाक्ये प्रवेशानुपपत्तिः । मुक्तावुक्तार्थकल्पनेत्यस्यालाभः । यदिशब्दस्य पूर्वार्धेऽनन्वये तत्सापेक्षतर्हीत्येतद्धटितं किंन्नाङ्गीक्रियत इति तदुत्तरवाक्ययोग इत्यतो मृषेत्येतदनुवादकोटौ निवेश्य तदनुसारेण योजयति ।

------------------------------------------------------------------------

यदीच्छा नैव तत्रास्तीत्येव तत्कल्प्यते मृषा

**यदीच्छा नैव तत्रास्तीत्येव तत्कल्प्यते मृषा**

### **सुधा**

स्यादेतत् । यद्यन्यदर्शनाभावमात्रमरत्यादेः कारणं स्यात् । न चैवम् । किन्त्वन्यदर्शनेच्छायां तदभावः । मुक्तस्य त्विच्छैव नास्त्यतोऽन्यदर्शनाभावेऽपि नारत्यादिकं प्रसज्यत इत्याशङ्क्याह यदीति ।

## **अनुव्याख्यानम्**

***यदीच्छा नैव तत्रास्तीत्येव तत्कल्प्यते मृषा ॥***

***श्रुत्युक्तनिर्दोषतैवं किन्नाङ्गीक्रियते स्वयम् ॥***

तत् तत्र मुक्तौ । तत्र अन्यदर्शनविषये । इच्छा नैवास्तीति मृषैव कल्प्यते यदीति योजना । भिद्यते हृदयगन्थिरित्यादिश्रुत्युक्ता । स्वयं साक्षाच्छत्युक्तेति सम्बन्धः । तर्हीति शेषः । तच्छब्दो वा तर्ह्यर्थः । इदमुक्तं भवति । मुक्तानां साम्यमङ्गीकृत्यान्यदर्शनाभावेन द्वेषादि परिहृत्यान्यदर्शनेच्छाभावेन चारत्यादिकं परिहरतोऽप्रामाणिकानेककल्पनं प्रामाणिकपरित्यागाश्च स्याताम् । सामान्यदर्शनाभावेनाभावतदिच्छाभावानामप्रामाणिकत्वात् । तारतम्यादेः प्रामाणिकत्वात् । ततो वरं तारतम्यमङ्गीकृत्य द्वेषादिनिरासाय श्रौतनिर्दोषतास्वीकार इति । एतेन तारतम्यं साम्यं वाऽङ्गीकृत्य निर्दोषत्वेन द्वेषादिसमाधानं विधातव्यमिति सन्देहोऽपि निरस्तो वेदितव्यः ।

### **वाक्यार्थचन्द्रिका**

एतेनेति । साम्यतारतम्यपक्षयोरप्रामाणिकानेककल्पनाप्रामाणिकपरित्यागभावाभावप्रसङ्गव्युत्पादनेनेत्यर्थः ॥ सन्देहोऽपीति । न केवलं भवेदेतदिति शङ्कितरीत्या प्राप्तविपर्ययो निरस्त इत्यपेरर्थः । केचित्तु न केवलं भवदुक्तरीत्या मुक्तानां तारतम्यमङ्गीकृत्य निर्दोषत्वेन द्वेषादिपरिहारो वा कर्तव्यः किंवा साम्यमेवाङ्गीकृत्यान्यदर्शनेच्छाभावादन्यदर्शनाभावेनारत्यादिप्रसङ्गायोगो वाऽङ्गीकार्य इति संशय एव स्यादित्युक्तसन्देहस्यानेन निरासः । किन्तु तारतम्यमङ्गीकृत्य निर्दोषत्वेन द्वेषादिपरिहारो वा साम्यमेवाङ्गीकृत्य निर्दोषत्वेन द्वेषादिपरिहारो वा कार्य इति सन्देहो निरस्त इत्यपिशब्दार्थ इत्याहुः ।

### **परिमल** 

तदित्यनुवादः । तत्रेति प्रतिपदम् । मुक्ताविति व्याख्या । तत्रेत्यनुवादः । अन्येत्यादि व्याख्या ॥ इत्यादिश्रुतीति । पूर्वपादोदाहृतश्रुत्युक्तेत्यर्थः । स्वयमित्यस्य व्याख्या साक्षादिति । साम्यपक्षेप्युक्तदिशा द्वेषाद्यभावोपपादनसम्भवे तारतम्य एव कुतः पक्षपात इत्यत आह इदमुक्तं भवतीति ॥ एतेनेति । स्वपरसाधनयोः प्रामाणिकत्वाप्रामाणिकत्वकथनेनेत्यर्थः ।

### **श्रीनिवासतीर्थीया**

एतेनेति । तारतम्यादेः प्रामाणिकत्वेन तारतम्यमङ्गीकृत्य द्वेषादिनिरासस्यैव साम्यादिकमङ्गीकृत्य द्वेषादिनिरासद्वारत्वेनेत्यर्थः ।

### **वाक्यार्थरत्नमाला**

तत्तत्र मुक्तावित्यादिमूलम् । तदित्यनूद्य तत्रेति सप्तम्यन्ततया व्याख्याय पुनस्तच्छब्दनिर्दिष्टकथनं मुक्ताविति । तच्छब्दो वेति मूलम् । तत्कल्प्यते मृषेत्यत्रत्यावर्तितस्तच्छब्द इत्यर्थः । भावाभावप्रसङ्गव्युत्पादनेनेत्यर्थ इति ॥ साम्ये भावस्य तारतम्यपक्षे चाभावस्येति यथाक्रमं सम्बन्धः ॥ सन्देहोऽपि निरस्त इत्येव मूलपाठः स्वरसः । प्राचीनविपर्ययनिराससमुच्चयेन सन्देहनिवारणस्य स्वरसत्वात् । विपर्ययनिवारकयुक्त्युपजीवनेन सन्देहस्य प्राप्तत्वाच्चेति मनसि निधाय क्वाचित्कसन्देहोऽपि निरस्त इत्येव पाठमुपादाय तद्य्वाचष्टे ॥ सन्देहोऽपीत्यादिना ॥ प्राप्तविपर्यय इति । प्राप्तो यो विपर्यय इति । योजना । अरत्यादिप्रसङ्ग योगो वेति पाठः ।

[Load More](javaऽcriptःvoid(0))
