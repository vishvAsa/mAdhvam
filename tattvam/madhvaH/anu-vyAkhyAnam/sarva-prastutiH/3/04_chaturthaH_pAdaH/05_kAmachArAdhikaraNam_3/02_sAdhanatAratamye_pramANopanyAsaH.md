+++
title = "०२ साधनतारतम्ये प्रमाणोपन्यासः"
upstream_url = "https://dvaitavedanta.in/category-details/9597/975/sharam/sathha/tataya/catara/kamaca/sathha"
+++
## भक्त्यादिगुणसद्भावे ह्यतुल्यत्वं च भारते

**साधनतारतम्ये प्रमाणोपन्यासः**

**भक्त्यादिगुणसद्भावे ह्यतुल्यत्वं च भारते**

### **सुधा**

किञ्चनेदमनुमानमुत्प्रेक्षितम् । किन्त्वागमसिद्धम् । तत्र कथं कालातीताशङ्केत्याशयेनाह भक्त्यादीति ।

## **अनुव्याख्यानम्**

***भक्त्यादिगुणसद्भावे ह्यतुल्यत्वं च भारते ॥***

***उक्तं ....... ....... ....... .......***

तारतम्येन भक्त्यादिगुणसद्भावे सति भक्त्यादिसाधनगुणानां तारतम्येन हेतुनेति यावत् । अतुल्यत्वं मोक्षफलस्य । न केवलमस्माभिः किन्तु भारते चोक्तम् । हीति तद्वाक्यस्य प्रसिद्धतां सूचयति । यथा सति हि गुणे प्रवदन्त्यतुल्यतामिति । सति साधौ गुणे भक्त्यादावतुल्ये सति फलस्याप्यतुल्यतां वदन्ति हीत्यर्थः । साधनतारतम्यं प्रमाणैर्दृश्यत इत्युक्तम् । कानि तानीत्यतः कृच्छ्रेणानुष्ठानं प्रदर्शयितुमुदाहृतं तावदेकं वाक्यम् । न्यान्यपि सन्तीत्याह साधनेति ।

**अनुव्याख्यानम्**

***.......... साधनवौचित्र्यमपि सर्वत्र कथ्यते ॥***

साधकानां साधनवैचित्र्यं सर्वत्रापि ग्रन्थेषु ।

### **वाक्यार्थचन्द्रिका**

इदमनुमानमिति । युक्तं च साधनाधिक्यादित्यादिनोक्तमनुमानमित्यर्थः । नन्वत्रातुल्यत्वमात्रत्वस्य भक्त्यादिगुणसद्भावनिमित्तत्वमुच्यते । न तु मुक्तिगतानन्दादितारतम्यस्येति कथमनेनोक्तानुमानस्यागमसिद्धत्वलाभः । अतुल्यत्वपदस्य मौक्ततारतम्यपरत्वाश्रयणेऽपि तस्य भक्त्यादिगुणसाध्यत्वकथनेन तत्तारतम्यसाध्यत्वानुक्तेरुक्तार्थालाभ एवेत्यतो विवक्षितार्थसिध्यर्थमपेक्षितपूरणेन वाक्यं व्याचष्टे तारतम्येनेत्यादिना अतुल्यत्वमन्यच्च भारते उक्तमिति यथाश्रुतचशब्दसम्बन्धमङ्गीकृत्य समुच्चयस्य बाधितत्वात्तत्परित्यागेन समुच्चयं दर्शयन्नेव भिन्नक्रमतामाह न केवलमिति । उक्तं शान्तिपर्वणीति शेषः । नन्वत्र नानागुणानामतुल्यतायाश्च निमित्तनैमित्तिकभावमात्रमुच्यते न तु साधनतारतम्यसाध्यतारतम्ययोरिति कथमनेन तत्सिद्धिर्येनोक्तानुमानस्यैतदागमसिद्धत्वं स्यादित्यतः प्रकृतोपयोगितया तद्व्याख्याति सतीति ॥ उदाहृतमिति । दशकल्पं तपश्चीर्णमित्येतदित्यर्थः ।

### **परिमल** 

कालातीतेति । साम्यश्रुतिबाधितत्वशङ्केत्यर्थः । शेषोक्त्या मूलं योजयति तारतम्येनेति । फलितमाह भक्त्यादीति । प्रसिद्धतामिति । शान्तिपर्वणीति योज्यम् । किं तद्वाक्यमित्यत आह सति हीति । तद्वाक्यार्थमाह सतीति । तस्य व्याख्या साधाविति ॥ उदाहृतमिति । दशकल्पमित्यादिकम् । साधकानां साधनानुष्ठातॄणाम् ।

### **यादुपत्यम्**

यथा सति हि गुण इति । ‘न भवति विदुषां महद्भयम् । न हि गतिरधिकाऽस्ति कस्यचित्सति हि गुणे प्रवदन्त्यतुल्यता’मिति भारतश्लोकः ।

### **वाक्यार्थरत्नमाला**

भक्तयादिगुणेति । सद्भावो निमित्तं यस्येति तन्निमित्तकस् तस्य भावस्तत्वं निमित्तकत्वमिति यावत् । क्वचित्तथैव पाठः । कथमनेनेति । कथनेनेति स्वरसः पाठः । शान्तिपर्वणीति इति । न भवति विदुषां ततो भयं यदविदुषां समूहाद्भयं भवेत् । न हि गतिरधिकास्ति कस्यचित्सति हि गुणे प्रवदन्त्यतुल्यतामिति मोक्षधर्मेष्वन्यथाभावादिति भावः । गुणे तुल्यतामित्यत्रैकस्य गुणस्य तुल्यतासाधकतायोगादुक्तं नानेति ।

------------------------------------------------------------------------

दुर्ज्ञेयं धोररूपस्य त्रैलोक्यध्वंसिनः प्रमोः

**दुर्ज्ञेयं धोररूपस्य त्रैलोक्यध्वंसिनः प्रमोः**

### **सुधा**

तानि वाक्यानि पठति दुर्ज्ञेयमिति ।

## **अनुव्याख्यानम्**

***दुर्ज्ञेयं धोररूपस्य त्रैलोक्यध्वंसिनः प्रमोः ।***

***दैवतैर्मुनिभिः सिद्धैर्महायोगिभिरेव च ॥***

प्रभोर्नृसिंहस्य ध्यानचक्रं देवतादिभिर्दुर्ज्ञेयम् । कुतो घोरं भयङ्करं रूपमस्येति तथोक्तः । त्रैलोक्यं ध्वंसितुं शीलमस्येति । एवशब्देन न संज्ञामात्रेण महायोगिनः किन्त्वर्थत एवेत्याह तदेवोक्तं नित्ययुक्तैरित्यादिना ।

**अनुव्याख्यानम्**

***नित्ययुक्तैर्महाभागैर्विमोहक्लेशसाध्वसैः ॥***

***महोत्साहैर्महाधैर्यैः सत्त्वस्थैर्व्यवसायिभिः ॥***

***अतीतानागतज्ञानप्रभवाप्ययवेदिभिः ॥***

***शौचस्वाध्यायसन्तोषतपः सत्त्वदयान्वितैः ॥***

***किमु मर्त्यैर्भयभ्रान्तिध्वंसमोहरुजान्वितैः ॥***

***अल्पायुवीर्यधीसत्त्वव्यवसायश्रुतिव्रतैः ॥***

सर्वदा ध्यानाद्युद्योगवद्भिः । भागो भाग्यमिन्द्रियजयादि । मोहो मिथ्याज्ञानम् । क्लेशा अविद्याद्याः । साध्वसं विघ्नादिभयम् । न केवलं सदोद्युक्ताः किन्तु स चोद्योगो महानित्युच्यते महोत्साहैरिति । सत्त्वस्थैः सदा सत्त्वगुणप्रचुरैः । व्यवसायो निश्चयः । ज्ञानशब्देन ज्ञेयमुपलक्ष्यते । अतीतानागतानि ज्ञानानि प्रभवाप्ययौ सृष्टिसंहारौ च वेत्तुं शीलमेषामिति तथोक्ताः । प्रभवाप्ययज्ञानस्य महाफलत्वात्पृथगुक्तिः । मर्त्यैर्दुर्ज्ञेयमिति किमु वक्तव्यम् । ध्वंसो मनोविशरणम् । मोहोऽज्ञानम् । श्रुतिः श्रवणम् । अत्र वैहायससंहितावाक्ये देवादिभ्यो मनुष्याणामल्पं साधनमिति स्फुटं प्रतीयते । मानुषत्वापगमानन्तरमाधिकं भविष्यतीति चेन्न । मानुषत्वादेरनपगमस्यानन्तरमेव वक्ष्यमाणत्वात् ।

### **वाक्यार्थचन्द्रिका**

ध्यानचक्रमिति । ध्यानविषयीभूतं रूपमित्यर्थः । नृसिंहरूपमिति सन्न्यायरत्नावल्यनुरोधात् । यद्यपि ध्यानचक्रमित्यत्र न श्रुतं तथाऽप्यथातः सम्प्रवक्ष्यामि ध्यानचक्रमित्युपक्रमे प्रकृतत्वात् किमाकाङ्क्षानिवर्तकत्वेन योग्यत्वाच्च तदेवात्रान्वीयत इति भावेन तथाऽन्वयो दर्शितः । मूले घोररूपत्वत्रैलोक्यध्वंसित्वविणयोरानर्थ्यमाशङ्क्य घोररूपस्य र्दुर्ज्ञेयत्वोपपादकत्वात्त्रैलोक्यध्वंसित्वस्य घोररूपत्वोपपादकत्वान्न तदित्यभिप्रायेण पूर्वपूर्वविणार्थोपपादकतयोत्तरोत्तरविणार्थमाह घोरमित्यादि । अत एव क्वचित्कुतो घोरं भयङ्करं रूपमस्येति तथोक्तः । कुतस्त्रैलोक्यध्वंसितुं शीलमस्येत्यपि पाठः । अविद्याद्या इत्याद्यपदेनास्मितादिपरिग्रहः । तत्स्वरूपं च प्राक् साङ्ख्याधिकरणे प्रपञ्चितमिति नेह प्रपञ्च्यते । टीकायां वेत्तुं शीलमित्यत्र शब्दसाधुत्वप्रकारः शोकं तरत्यात्मविदित्यत्र टीकाकृता स्वयमेव वक्ष्यमाणोऽनुसन्धेयः । पृथगत्र भ्रान्तिग्रहणेन पूर्ववन्मोहशब्दस्य मिथ्याज्ञानपरत्वासम्भवादाह मोहोऽज्ञानमिति ॥ अनन्तरमेवेति । सर्वथाऽपि तु त एवोभयलिङ्गादित्य नन्तराधिकरणे ‘अनादियोग्यतां चैव कलिवाणीश्वरावधिमि’त्यादिनानादियोग्यतासाधनेनेति शेषः ।

### **परिमल** 

ध्यानचक्रं प्रवक्ष्यामीत्युपक्रमे श्रवणादाह ध्यानचक्रमिति । ध्यानावर्तनमाहात्म्यम् । सर्वतृतीयान्तानामित्यर्थः देवतादिभिरिति कुत इति । घोररूपत्वं कुत इत्यर्थः ॥ अविद्याद्या इति । रागादय आद्यपदार्थः ॥ ज्ञानानीति । ज्ञातव्यानीत्यर्थः ॥ वेत्तुमिति । वेदितुमित्यर्थः । आगमशासनमनित्यमितीडागमो न कृतः । तथाच माघे प्रयोगः ‘चिक्रंसया कृत्रिमपत्रिपङ्क्ती’रिति । चिक्रमिषयेति वाच्यत्वात् ॥ शीलमिति । ताच्छीलिकोऽयं णिनिरिति भावः । ज्ञेयोपलक्षकज्ञानपदेनैव लाभात्पृथगुक्तौ हेतुमाह प्रभवाप्ययेति । भ्रान्तिपदेनापौनरुक्त्यार्थमाह मोहोऽज्ञानमिति ॥ अनन्तरमेवेति । तारतम्यप्रकरणसमाप्त्यनन्तरमेव । सर्वथापि तु त एवोभयलिङ्गादित्यादिसूत्रार्थोक्तिप्रस्तावे अनादियोग्यतां चैवेत्यादिग्रन्थव्याख्यावसरे वक्ष्यमाणत्वादित्यर्थः ।

### **यादुपत्यम्**

ध्यानचक्रमिति । कृत्यल्युटो बहुलमिति स्मरणाद् ध्यानशब्दोऽत्र ध्येयपरः । चक्रशब्दश्च रूपपरः । सन्न्यायरत्नावल्यां नृसिंहस्य रूपमित्युक्तत्वात् । तथा च ध्येयं रूपमित्यर्थः पर्यवस्यतीति ज्ञातव्यम् । ‘अथातः सम्प्रवक्ष्यामि ध्यानचक्रमि’त्युपक्रमे प्रकृतम् अत्रान्वेतीत्यभिप्रायः ॥ क्लेशा अविद्याद्या इति । आद्यपदेनास्मितारागद्वेषाभिनिवेशानां ग्रहणम् । इदं मदीयमित्यभिमानोऽस्मिता । भयमभिनिवेशः भ्रान्तेः पृथगुक्तत्वादाह मोहोऽज्ञानमिति ॥ अनन्तरमेवेति । तारतम्यप्रकरणसमाप्त्यनन्तरमेवेत्यर्थः ॥ वक्ष्यमाणत्वादिति । ‘अनादियोग्यतां चैव कलिवाणीश्वरावधिमि’त्यादिनेति शेषः ।

### **श्रीनिवासतीर्थीया**

ननु ज्ञानशब्देन ज्ञेयस्योपलक्षितत्वादतीतानागते ज्ञेयमध्ये प्रभवाप्ययोरपि पतितत्वात्पुनः प्रभवाप्ययग्रहणे पुनरुक्तिः स्यादित्यत आह प्रभवाप्ययज्ञानस्येति ॥ श्रोतुरिति । उपश्रोतुरित्यर्थः ।

### **वाक्यार्थरत्नमाला**

ध्यानशब्दोऽत्र लक्षणया ध्येयपर इत्याशयेन शक्यसम्बन्धमाह ॥ ध्यानविषयीभूतमिति । अथध्यानस्य चक्रम् । ध्यानचक्रं षष्ठ्यर्थः सम्बन्धो विषयविषयिभाव इत्याशयेनेदं व्याख्यानम् । एतेन बहुलवचनेन ल्युटोऽन्यत्राप्यनुसन्धानात्प्रकृते ध्येये ल्युडित्यन्यथाख्यातीयं निरस्तम् । उक्तरीत्योपपत्तौ बाहुलकाश्रयणानर्थक्यात् । ध्यानचक्रमित्यत्रेति । ध्यानचक्रमित्येतदत्र दुर्ज्ञेयमिति वाक्य इत्यर्थः । अथातः संप्रवक्ष्यामि ध्यानचक्रमित्यादिकम् । प्राक् साङ्ख्याधिकरणे प्रपञ्चितमिति । क्लेशकर्मादिवर्जित इत्यनुव्याख्यानव्याख्यानावसरे क्लेशनिरूपणाय प्रवृत्त तत्राविद्याऽस्मितारागद्वेषेत्यादि मूलग्रन्थे तद्वाक्यव्याख्यावसरे तत्र के त इत्यादिना च प्रपञ्चित इत्यर्थः । मूले विमोहपदस्य मिथ्याज्ञानार्थतायां मिथ्याज्ञानाद्यभावासिद्धिर् निषेधार्थकस्यान्यस्याभावादित्यतो मोहादिनिषेधलाभायवीत्यनेन विगता इत्यर्थकेनेत्याशयेन विगतानि मोहक्लेशसाध्वसानि येभ्य इति विग्रहसिद्धं कृत्वा मोहदित्वेन तत्पदार्थानाह ॥ मोहो मिथ्याज्ञानमित्यादिना । वेदितुमिति वक्तव्ये वेत्तुमिति तु कथमित्यतः वेत्तेत्येतदुपपादनावसरेऽनिट्त्वं छान्दसत्वाद्याश्रयणेनोपपादयिष्यते तदनुसारेणात्राप्युपपत्तिः । छान्दसत्वादिना भविष्यतीत्याशयेनाह । टीकायामिति । मिथ्याज्ञानपरत्वासम्भवे हेतुः पृथगत्र भ्रान्तिग्रहणेनेति । प्रभवाप्ययज्ञानस्य महाफलत्वादिति मूलम् । .....प्रमाणादिति भावः ।

------------------------------------------------------------------------

कस्तं मदामदं देवं मदन्यो ज्ञातुमर्हति

**कस्तं मदामदं देवं मदन्यो ज्ञातुमर्हति**

## **अनुव्याख्यानम्**

***कस्तं मदामदं देवं मदन्यो ज्ञातुमर्हति ॥***

***ब्रह्मैव किञ्चिज्जानाति न तदन्यो हि कश्चन ॥***

### **सुधा**

कस्तमिति श्रुतिर्यमवाक्यम् । सुरासुराणां सुखदुःखहेतुत्वान्मदामदः । अनेन यमस्यान्येभ्यो ज्ञानाधिक्यमुच्यते । ब्रह्मैवेत्यनेन ब्रह्मणः । अत एव मदन्य इति ब्रह्मादीन्विनेति व्याख्येयम् ।

**अनुव्याख्यानम्**

***मुक्तानामपि सिद्धानां नारायणपरायणः ॥***

***सुदुर्लभः प्रशान्तात्मा कोटिष्वपि महामते ॥***

मुक्तानामिति भागवतवाक्ये मुक्तानां शरीराद्यभिमानरहितानां सिद्धानां ज्ञानिनां कोटिष्वपि नारायणपरायणः प्रशान्तात्मा सुदुर्लभः कश्चिदेव । ‘नारायणायनाः शान्तात्मानस्तु सर्वेऽपीति’ स्फुटं साधनतारतम्यं प्रतीयते । अत्र विणद्वयेन वैराग्यभक्ती कथ्येते ।

**अनुव्याख्यानम्**

***इदं विसृष्टिर्यत आबभूव यदि वा दधे यदि वा न ॥***

***यो अस्याध्यक्षः परमे व्योमन्त्सो अङ्ग वेद यदि वा न वेद ।***

इयं विसृष्टिरिति मन्त्रस्यायमर्थः । इयं प्रत्यक्षादिसिद्धा विविधा सृष्टिर्यतो हिरण्यगर्भादासमन्ताद्बभूव । यश्चास्य प्रपञ्चस्याध्यक्षोऽधिपतिः सोऽपि परमात्मानं परमे व्योमन् व्योमि्न हृदयाकाशे यदि वा दधे यदि वा न तथा वेद यदि वा न । ओति कस्यचित्सम्बुद्धिः । इतरापेक्षयाऽऽधिक्येन ध्यायति जानाति च कार्त्स्न्येन तु न ध्यायति न जानाति चेति । व्योमन्निति सप्तम्या लुक् । यो अस्य सो ओति प्रकृत्यान्तःपादमव्यपर इति प्रकृतिभावः ।

**अनुव्याख्यानम्**

***यः स्वात्ममायाविभवं स्वयं गतो***

*** नाहं नभस्वांस्तमथापरे कुतः ॥***

ब्रह्मापि यं वेत्ति न चेह सम्यगन्ये कुतो देवमुनीन्द्रमर्त्याः ॥

यः स्वात्ममायेत्यादिषु भागवतवचनेषु कैमुत्योक्त्या ज्ञानतारतम्यमवगम्यते । यो भगवान् स्वात्ममायाया विभवं स्वरूपमहिम्नो विस्तरं स्वयमेव गतो ज्ञातवान् । ब्रह्मवाक्यमिदम् । यं हरिमिह जीवेषु ।

**अनुव्याख्यानम्**

***नमस्तेऽमिततत्त्वाय ब्रह्मादीनां च सूतये ॥***

***निर्गुणाय च सत्काष्ठां नाहं वेदापरे कुतः ।***

तत्त्वं स्वरूपम् । सूतिः कारणम् । यस्य सत्काष्ठां सम्यग्दिङ्मात्रम् । ब्रह्मवाक्यमिदम् ।

**अनुव्याख्यानम्**

***नाहं परायुर्ऋषयो न मरीचिमुख्या***

*** जानन्ति यद्विरचितं खलु सत्त्वसङ्घाः ॥***

***यन्मायया मुषितचेतस ईशदैत्यमर्त्यादयः***

*** किमुत शश्वदभद्रवृत्ताः ॥***

नाहं परायुरिति शिववचनम् । यद्विरचितं यस्य चरित्रम् । ईशेति भगवत्सम्बुद्धिः ।

**अनुव्याख्यानम्**

***अहं महेन्द्रो निर्ऋतिः प्रचेताः***

*** सोमोऽग्निरीशः पवनोऽर्को विरिञ्चः ॥***

***आदित्यविश्वे वसवोऽथ साध्या मरुद्गणा***

*** रुद्रगणाः ससिद्धाः ॥***

***अन्ये च ये विश्वसृजोऽमरेशा भृग्वादयोऽस्पृष्ट***

*** रजस्तमस्काः ॥***

***यस्येहितं न विदुः स्पष्टमायाः सत्त्वप्रधाना***

*** अपि किं ततोऽन्ये ॥***

***सर्वस्यादौ स्मृतो ब्रह्मा तस्माद्देवादनन्तरः ॥***

***जानाति देवप्रवरं भूयश्चातोऽधिकं नृप ॥***

अहमिति यमवचनम् । ईहितं चेष्टितम् । सर्वस्य प्रपञ्चस्यादौ स्मृतः । आद्यतया प्रमितः । अतो ज्ञानिवर्गात् । भूयोऽधिकमतिशयेनाधिकम् ।

**अनुव्याख्यानम्**

***न त्वामतिशयिष्यन्ति मुक्तावपि कथञ्चन ॥***

***मद्भक्तियोगाज्ज्ञानाच्च सर्वानतिशयिष्यसि ॥***

***यथा भक्तिविशेषोऽत्र दृश्यते पुरुषोत्तमे ॥***

***तथा मुक्तिविशेषोऽपि ज्ञानिनां लिङ्गभेदने ॥***

***सायुज्यं समनुप्राप्ता अपि देवादयोऽखिलाः ॥***

***तारतम्याद्धि तिष्ठन्ति तारतम्यं हि साधने ॥***

***मनुष्याणां सहस्त्रेषु कश्चिद्यतति सिद्धये ॥***

***यततामपि सिद्धानां कश्चिन्मां वेत्ति तत्त्वतः ॥***

न त्वामिति ब्रह्माणं प्रति भगवद्वाक्यम् । अत्र संसारे । लिङ्गभेदने लिङ्गशरीरभङ्गे जाते सति । सिद्धये ज्ञानाय । यततामपि मध्ये केचित्सिद्धा भवन्ति । सिद्धानां मध्य इति योज्यम् । तत्त्वतः प्राचुर्येण । एकं च तत्त्वतो ज्ञातुमिति यथा ।

**अनुव्याख्यानम्**

***य इमं परमं गुह्यं मद्भक्तेष्वभिधास्यति ॥***

***भक्तिं मयि परां कृत्वा मामेवैष्यत्यसंशयः ॥***

***न च तस्मान्मनुष्येषु कश्चिन्मे प्रियकृत्तमः ॥***

***भविता न च मे तस्मादन्यः प्रियतरो भुवि ॥***

***अध्येष्यते च य इमं धर्म्यं संवादमावयोः ॥***

***ज्ञानयज्ञेन तेनाहमिष्टः स्यामिति मे मतिः ॥***

***श्रद्धावाननसूयश्च ृणुयादपि या नरः ॥***

***सोऽपि मुक्तश्शुभाल्लोकान्प्राप्नुयात्पुण्यकर्मणा ॥***

(य)इममिति व्याख्यातुरध्येतुः श्रोतुश्च तारतम्यमुच्यते । व्याख्यानादिप्राचुर्यं च प्रत्येकं मोक्षसाधनमित्यन्यत्रोकत्तम् ।

**अनुव्याख्यानम्**

***ध्यानेनात्मनि पश्यन्ति केचिदात्मानमात्मना ॥***

***अन्ये साङ्ख्येन योगेन कर्मयोगेन चापरे ॥***

अन्ये त्वेवमजानन्तः श्रुत्वाऽन्येभ्य उपासते । तेऽपि चातितरन्त्येव मृत्युं श्रुतिपरायणाः ॥

ध्यानेनेत्यस्य भगवत्पादकृतं गीतातात्पर्यगतं व्याख्यानं द्रष्टव्यम् ।

**अनुव्याख्यानम्**

***सुसूक्ष्मैरप्यशेषैश्च विशेषैः सह पश्यति ॥***

***स्वात्मानं भगवान्विष्णुः सर्वरूपोऽपि सर्वदा ॥***

***सर्वत्र चान्यदप्येवं तेनादृष्टं न हि क्वचित् ॥***

***सर्वत्र सर्वदैवेशं पश्यत्येव रमाऽपि तु ॥***

***न तु सर्वैर्विशेषैस्तं पश्यन्त्यप्यन्यतोऽधिकम् ॥***

***स्वात्मानमन्यच्चाशेषं पश्यत्येव हि सर्वदा ॥***

***ब्रह्मा तु सर्वगं पश्येद्गुणानप्यन्यतोऽधिकम् ॥***

***न तु सर्वेषु कालेषु तथा पश्यत्यमुक्तिगः ॥***

***मुक्तस्तु सर्वदा पश्येत्सर्वगत्वेन चापि तु ॥***

***न रमावद्विशेषाणां दर्शनं शक्नुयात्क्वचित् ॥***

***स्वात्मानमन्यच्च सदा विशेषैरखिलैरपि ॥***

***पश्यत्यञ्जस्तथा वाणी विशेषांस्तावतो न तु ॥***

***त्रैगुण्यात्परतः पश्येद्व्याप्तं शतगुणं हरिम् ॥***

सुसूक्ष्मैरित्यादिना सर्वेषां ज्ञानतारतम्यमुच्यते । स्वतोऽन्यद्विश्वमप्येवं पश्यति । अपि तु किन्तु । तर्हि भगवत्समाना किमिति प्रश्नार्थः । अन्यतो ज्ञानवर्गादधिकं पश्यन्त्यपि सर्वैर्विशेषैर्युक्तं तं नैव पश्यति विष्णोः स्वस्माच्चान्यदम् । अन्यतः सरस्वत्यादेरधिकं पश्येत् । ब्रह्मणोऽप्यवस्थाभेदेन वि उच्यते न तु सर्वेष्विति । तथा सर्वगतत्वेन सरस्वत्यादिदृष्टाधिकगुणत्वेन सर्वगतत्वेन चेति । चशब्देनोक्तगुणवत्त्वं समुच्चिनोति । तर्हि मुक्तस्य ब्रह्मणो रमासाम्यं किमिति प्रश्नो ऽपि त्विति । दर्शनं कर्तुम् । अन्यद् भगवतः । यथा ब्रह्मा रमादृष्टान्न पश्यति तथा । यावन्तो ब्रह्मदृष्टास्तावतः ।

**अनुव्याख्यानम्**

***गिरिशो गरुडश्चैव तमोमात्रगतं हरिम् ॥***

***पश्येद्विशेषानपि हि वाणीदृष्टान्न पश्यति ॥***

***उमा सुपर्णी च महत्तत्त्वं यावत्प्रपश्यति ॥***

***रुद्रदृष्टान्विशेषांश्च नैव पश्येत्कदाचन ॥***

***स्वरूपमन्यरूपं च मुक्ता देवाः समस्तशः ॥***

***जानन्तीन्द्रश्च कामश्च ब्रह्म यावदहंकृतिः ॥***

***पश्यन्तो मनुदक्षाद्या बुद्धितत्त्वस्थितं हरिम् ॥***

***पश्यन्ति सोमसूर्यौ तु मनस्स्थं परमेश्वरम् ॥***

***अन्ये भूतस्थितं विष्णुं देवाः पश्यन्ति सर्वदा ॥***

***बहुसाहस्त्रवर्षेण महत्तत्त्वे क्वचित्क्वचित् ॥***

***अन्ये चैव यथायोगमण्डान्तर्वर्तिनं हरिम् ॥***

***श्वेतद्वीपपति चैव हृद्येवान्ये तु केचन ॥***

***कदाचिदेव तत्रापि केचित्पश्यन्ति केशवम् ॥***

तमोगुणमात्रगतमेवेति सम्बन्धः । पश्येदित्यादेः प्रत्येकं सम्बन्धः । अन्यरूपं स्वाधमरूपम् । बहुसाहस्त्रवर्षेणेति । बहुसहस्त्रवर्षानुष्ठितसाधनेन । क्वचित्क्वचिदिति महत्तत्त्वप्रविभागानभिप्रैति । यथायोगमेव केचन (तु) श्वेतद्वीपपतिमेव । तत्रापि हृद्यपि ।

### **वाक्यार्थचन्द्रिका**

मदन्य इत्यस्यार्थप्रतिपत्त्यर्थमाह यमवाक्यामिति ॥ सुरासुराणामिति । यद्यपि येषां च विरोधः शाश्वतिक इति स्मरणात्सुरासुरमित्येव वक्तव्यत्वात्सुरासुराणामित्येतदसाध्वित्याभाति । तथाऽपि सतोऽपि शाश्वतिकविरोधस्याविवक्षया कादाचित्कविरोधविवक्षया (अङ्गीकृतवादेन) चैवमुक्तम् । देवासुरैरमृतमम्बुनिधिर्ममन्त इत्याद्यभियुक्तप्रयोगदर्शनेन तद्विवक्षया आवश्यकत्वादिति ध्येयम् । ब्रह्मण इत्यतःपरमन्येभ्यो ज्ञानाधिक्यमुच्यत इत्यनुवर्तते ॥ अत एवेति । ब्रह्मादीनामन्येभ्यो ज्ञानाधिक्यस्य वाक्यान्तरेण सिद्धत्वादेवेत्यर्थः ॥ व्याख्येयमिति । अन्यथा ब्रह्मादीनां ज्ञानाधिक्यबोधकवाक्यविरोधप्रसङ्गादिति भावः ।

नन्वत्र साधनबोधकं पदमेव नास्ति तत्कथं तत्तारतम्यावगमकत्वमस्य वाक्यस्येत्यत आह अत्रेति । नारायणपरायणः प्रशान्तात्मेति विणद्वयेनेत्यर्थः । आद्येन वैराग्यं द्वितीयेन भक्तिरिति विवेकः ।

यदि वा दधे यदि वा ने’ति तथा ‘वेद न वेदे’ति च विप्रतिषिद्धमित्यतो विरोधं परिहरति इतरापेक्षयेति ॥ सप्तम्या लुगिति । सुपां सुलुगिति स्मरणादिति भावः । नन्वेङः पदान्तादतीति पदान्तस्यैङोऽति परे पूर्वरूपविधानात्पूर्वरूपे सति योऽस्याध्यक्ष इति सोऽङ्ग वेदेति च भवितव्यम् । तत्कथं यो अस्य इति सो अङ्ग इति च निर्देश इत्यतो ऋक्पादमध्यस्येङः सन्ध्यभावस्य विधानान्नानुपपत्तिरिति भावेन तद्विधायकं पठन्नेवोक्तनिर्देशमुपपादयति प्रकृत्येति ।

अहमित्यस्यार्थविप्रतिपत्त्यर्थमाह ब्रह्मवाक्यमिति । तथा च ब्रह्मैवात्राहंशब्दार्थ इति भावः । एवमुत्तरत्रापि बोध्यम् । भगवतः सम्यग्भगवज्ज्ञानसद्भावेन सम्यक् तज्ज्ञाननिषेधानुपपत्तेर्मूले इहेत्युक्तम् । तत्रेहेत्यस्य चेतनाचेतनसाधारण्येन जगन्मात्रपरतायां चेतनमात्रपरतायां च तदुभयान्तर्गतत्वादीश्वरस्य पुनस्तद्दोषतादवस्थ्यमेवेत्यतो जीवमात्रपरतया तद्व्याचष्टे जीवेष्विति । ततश्च जीवान्तरापेक्षयाऽधिकं वेत्ति कार्त्स्न्येन न वेत्तीत्यतो न विरोध इति भावः ।

तत्त्वं स्वरूपमिति । यद्यपि तस्य भावस्त्वतलाविति स्मरणाद्भावे स्मृतस्त्वप्रत्ययः शब्दप्रवृत्तिनिमित्तं भावमाह । तथाऽपि जातिगुणक्रियाद्रव्याणामिवाकाशत्वं चन्द्रत्वमित्यादौ स्वरूपस्यापि तद्धितवाच्यशब्दप्रवृत्तिनिमित्तभावत्वदर्शनात्स्वरूपार्थत्वमप्यस्तीत्यभिप्रेत्येदं तत्त्वशब्दव्याख्यानमिति द्रष्टव्यम् ।

ब्रह्मादीनां तत्कृतजगज्ज्ञानित्वेन तन्निषेधानुपपत्त्या विरचितशब्दस्य कृतार्थत्वानुपपत्तेराह यस्य चरित्रमिति । ईशदैत्यमर्त्यादय इत्येकपदत्वभ्रान्तिनिरासायाह ईशेति भगवत्सम्बुद्धिरिति ।

सर्वप्रपञ्चस्येति । ब्रह्माऽतो ज्ञानिवर्गाद्भूयोऽधिकमतिशयेनाधिकमेव देवप्रवरं जानाति न तु सामस्त्येन । तत्कुत इत्यतो यतः सर्वस्य प्रपञ्चस्याद्यतया प्रमितोऽपि ब्रह्मा यतस्तस्माद्देवाद्भगवतोऽनन्तर एव न तु तद्वदेव प्रवरोऽपि । अतो न तस्य सामस्त्येन तज्ज्ञानमिति श्लोकयोजनाऽनेन सूचिता भवति ।

अत्र संसार इति । तस्यैव लिङ्गशरीरभङ्गात्पूर्वावस्थात्वादिति भावः । अधिकरणसप्तमीत्वानुपपत्तेराह लिङ्गेति । नन्वत्र सिद्धानां मध्ये कस्यचिदधिकवेदनमुच्यते न तु ज्ञानिनां मध्ये तत्कथमेतज्ज्ञानिनां साधनतारतम्याभिधानमित्यतोऽत्र सिद्धपदस्य ज्ञानिपरत्वान्नानुपपत्तिरित्यभिप्रेत्य सिद्धिपदं ज्ञानपरतया व्याचष्टे सिद्धये ज्ञानायेति । पूर्वं सिद्धत्वस्याविधानात्सिद्धानामित्यनुवादानुपपत्तिरित्यतस्तदध्याहारेण योजयति यततामपि मध्ये केचित्सिद्धा भवन्तीति ॥ मध्य इति ।अनेनेयं निर्धारणषष्ठीत्युक्तं भवति । अन्येषामपि सिद्धानां भगवद्वेदनस्यायाथार्थ्यप्राप्त्या तत्त्वत इत्यस्य याथार्थ्यार्थताया अनुपपत्तेस्तदर्थमाह तत्त्वतः प्राचुर्येणेति । कुतस्तस्य प्राचुर्यार्थत्वमित्यतो याथार्थ्य इव प्राचुर्येऽपि प्रयोगप्रतीत्योरविशेषादिति भावेन प्राचुर्ये प्रयोगं दर्शयति एकं च तत्त्वतो ज्ञातुमिति यथेति । यथा च ‘एकं च तत्त्वतो ज्ञातुं विना सर्वज्ञतां नरः । न समर्थो महेन्द्रोऽपि तस्मात्सवत्र जिज्ञसेदि’त्यत्र तत्त्वत इत्यस्य प्राचुर्येणेत्येवार्थः, अन्यथैतद्वाक्यार्थापर्यवसानात् ; तथा प्रकृतेऽपीत्याशयः ।

तारतम्यमुच्यत इति । तच्च व्याख्यानादितारतम्यं विना न सम्भवतीत्यर्थाद्व्याख्यानादितारतम्यसिद्धौ साधनतारतम्याभिधायकत्वसिद्धिरिति भावः । भवेद्व्याख्यानादितारतम्यगमकतया प्रकृतोपयोगित्वमुक्तवाक्यस्य यदि व्याख्यानादेर्मोक्षसाधनत्वं सिद्धं स्यात्तदेव कुत इत्यत आह व्याख्यानादीति । प्राचुर्यपर्यन्तधावनं तु सकृद्व्याख्यानादेरमोक्षसाधनत्वज्ञापनार्थम् ॥ अन्यत्रोक्तमिति । ‘मुक्तिर्ज्ञात्वाऽपि विष्णुं स्याच्छत्वा शास्त्रं ततोऽधिकम् । मुक्तौ सौख्यं तत्पठतस्ततोऽप्यधिकमिष्यते । व्याख्यातुस्तु समं मुक्तौ सुखं नान्यस्य कस्यचिदि’त्यादिना गीतातात्पर्ये उक्तमित्यर्थः ।

गीतातात्पर्यगतमिति । ‘अनादियोग्यताभेदात्पुंसां दर्शनसाधनम् । नानैव तत्र विष्णोस्तु प्रसादाद्वैष्णवं वपुः । स्वयं विज्ञायते किञ्चिच्छयते किञ्चिदन्यतः । तथा ध्यात्वा हरिं ज्ञात्वा स्वान्तः पश्यन्ति केचन । ऋषयः केचिदृषयो नारदाद्या बहिस्त्वपि । देवा विष्णुप्रसादेन लब्धसत्प्रतिभाबलात् । सर्वं क्रमेण विज्ञाय प्रतिभास्पष्टताक्रमात् । पश्यन्ति बहिरन्तश्च विष्णुं ध्यानमृतेऽपि तु । येषां ध्यानमृते दृष्टिस्तेषां ध्यानेऽपि दर्शनम् । स्यादेव साङ्ख्ययोगास्ते देवा ब्रह्माऽधिकोऽत्र च । केचित्तु क्षत्रियवरा अश्वमेधादिकर्मभिः । यजन्तो भक्तिमन्तश्च यज्ञभागार्थमागतम् । श्रवणप्रतिभाभ्यां च स्मरन्तः पुरुषोत्तमम् । पश्यन्त्यन्ये तथाऽन्येभ्यः सर्वं श्रुत्वाऽनुमत्य च । उपास्यैव तु पश्यन्ति नान्यथा तु कथञ्चन । ऋषीन् राज्ञस्तथारभ्य प्रतिभाभ्यधिका क्रमात् । यावद् ब्रह्मा ब्रह्मणस्तु प्रायो नाप्रतिभासितम् । विष्णोः प्रीत्यर्थमेवास्य श्रोतव्यं प्रायशो भवेत् (हरेः) । अन्येषां श्रवणाज्ज्ञानं क्रमशो मानुषोत्तरम् । अत्यल्पप्रतिभानत्वान्मनुष्याः श्रुतवेदिनः । सर्वे ते दर्शनात्तस्मात्स्वयोग्यान्मुक्तिगामिन’ इत्यादिना विवरणं कृतं द्रष्टव्यमित्यर्थः । तथा हि । विष्णुप्रसादलब्धस्वप्रतिभयाऽन्यतः श्रवणेन चोत्पन्नं यज्ज्ञानं तत्पूर्वकध्यानेन ऋषय आत्मानं भगवन्तं स्वान्तः पश्यन्ति । ऋषयोऽन्तःप्रकाशा इति श्रुतेः । अयं चोत्सर्गो न तु नियमः । नारदादीनामृषीणां स्वान्तरिव बहिरपि भगवद्दर्शनसत्त्वात् । न चैवं ध्यानातिरिक्तसाधनान्तरप्राप्त्या ध्यानेनेति विग्रहणानुपपत्तिः । साधनान्तरस्य सत्त्वेऽपि तस्याल्पत्त्वेन ध्यानप्राचुर्याभिप्रायेण तदुपपत्तेः । अन्ये देवाः साङ्ख्येन विष्णुप्रसादलब्धप्रतिभारूपेण योगेन ज्ञानसाधनेन सर्वं कालक्रमेण विज्ञाय प्रतिभातारतम्यक्रमेण भगवन्तमन्तर्बहिश्च पश्यन्ति । यद्यपि च तेषां भगवद्ध्यानेऽपि तद्दर्शनमस्त्येव तथाऽपि ध्यानमृते तद्दर्शनात्साङ्ख्ययोगित्वमुपपन्नम् । अपरे क्षत्रियवरा अश्वमेधादिकर्मभिर्भक्तिपूर्वकं यजन्तो यज्ञभागार्थमागतं श्रवणप्रतिभाभ्यां विष्णुं स्मरन्तः पश्यन्ति । अन्ये च मनुष्या विष्णुप्रसादलब्धप्रतिभाविरहात्तथाजानन्तोऽप्यन्येभ्यः श्रुत्वा मत्वोपास्य च भगवन्तं पश्यन्ति । ते च श्रवणरता मृत्युमतितरन्त्येव । न च ध्यानादियोगिनामपि श्रवणादिसद्भावाद्विशिष्यमनुष्याणां श्रुतवेदित्वकथनानुपपत्तिरिति वाच्यम् । अत्यल्पप्रतिभानत्वाभिप्रायेण श्रुतवेदित्वकथनोपपत्तेः । न च मनुष्याणामत्यल्पप्रतिभाभ्युपगमे श्रुतिपरायणा इति श्रवणैकाश्रयत्वोक्त्यनुपपत्तिः । अस्वतन्त्रेऽसाधुनि चासत्त्वोक्तिदर्शनेन तत्प्रतिभायाश्च मूलप्रमाणापेक्षत्वेनास्वतन्त्रत्वाभिप्रायेणासम्यक्त्वाच्चासत्त्वविवक्षया श्रुत्येकाश्रयत्वोक्तिसम्भवादिति ।

सर्वेषां ज्ञानतारतम्यमुच्यत इति । यद्यपि साधनतारतम्यकथनप्रस्तावे ब्रह्मादिदर्शनतारतम्यमेव वक्तुं युक्तम् । तस्य स्वयं साधनत्वेन साधनायत्तत्वेन च तत्तारतम्यस्य साधनतारतम्यत्वसाधनतारतम्यायत्तत्वयोः सत्त्वात् । न तु विष्णुलक्ष्म्योर्दर्शनतारतम्यम् । तद्दर्शनस्य स्वयमसाधनत्वेनासाधनायत्तत्वेन च तत्तारतम्यत्वस्य साधनतारतम्यत्वसाधनतारतम्यायत्तत्वयोरभावेन तत्कथनस्य च प्रस्तावविरुद्धत्वात् । तथाऽपि प्रसङ्गादेवात्र तदुक्तिरित्यवधेयम् । अन्यदप्येवमित्यत्रान्यशब्दस्यान्यमात्रपरत्वे स्वस्यापि तत्कोटिनिविष्टत्वेन तदंशे पौनरुक्त्या तद्विपरत्वमेव वाच्यम् । तत्र प्रतियोग्यादिकथनेन कस्मादन्यत्किं च तदिति शङ्काद्वयं परिहरन्नेव पूर्वक्रियानुवृत्तिप्रदर्शनेन साकाङ्क्षत्वप्रयुक्तां वाक्याभासतां परिहरति स्वत इत्यादिना । एवं सुसूक्ष्मैरशेषैर्विशेषैः सह सदेत्यर्थः । स्वापेक्षया स्वस्याधिकदर्शित्वासम्भवेनान्यशब्दस्यान्यमात्रपरत्वासम्भवादीश्वरादधिकदर्शित्वानुपपत्त्या स्वान्यमात्रपरताया अप्यनुपपत्तेरधिकारिवर्गमात्रपरतयाऽन्यशब्दं व्याख्याति अन्यतो ज्ञानिवर्गादिति । अधिकारिवर्गादित्यर्थः । अन्यशब्दस्यान्यमात्रपरतायां स्वस्यापि यत्किञ्चिदन्यत्वेन तत्कोटिनिविष्टत्वापत्त्याऽन्यत्पश्यन्तीत्यनेन पौनरुक्त्यं स्वान्यपरत्वेऽपि भगवतस्तथात्वेन तत्कोटिनिविष्टत्वापत्त्याऽन्यत्पश्यन्तीत्यस्य ‘न तु सर्वैर्विशेषैस्तं पश्यती’त्यनेन भगवदंशे विरोधः स्यादित्यतस्तदुभयान्यपरतयाऽन्यशब्दं व्याचष्टे विष्णोः स्वस्माच्चान्यदिति । स्वस्माद्विष्णोर्लक्ष्म्याश्च सकाशादधिकगुणदर्शनस्य बाधितत्वेनान्यमात्रपरत्वस्य स्वान्यमात्रपरत्वस्य वाऽनुपपन्नत्वात्स्वापकृष्टसरस्वत्यादिपरतया व्याचष्टे अन्यतस्सरस्वत्यादेरिति ॥ उक्तगुणत्वमिति । सरस्वत्यादिदृष्टगुणाधिकगुणत्वमित्यर्थः । अन्यशब्दस्यान्यमात्रपरत्वे स्वस्यापि तत्कोटिनिविष्टत्वादन्यत्पश्यतीत्यस्य स्वात्मानं पश्यतीत्यनेन स्वांशे पौनरुक्त्यम् । स्वान्यपरत्वे च भगवतोऽपि तत्कोटिनिविष्टत्वापत्त्याऽन्यदविविशिष्टं पश्यतीत्यस्य भगवदंशे सरस्वत्यादिदृष्टगुणाधिकगुणत्वेन भगवद्रष्टृत्वेऽपि न सर्वविविशिष्टभगवद्रष्टृत्वमित्यर्थतात्पर्यकेण ‘गुणानप्यन्यतोऽधिकमि’ति पूर्वग्रन्थेन विरोधो भवतीत्यतोऽन्यशब्दं व्याचष्टे अन्यदिति । भगवत इत्युपलक्षणम् । स्वस्माच्चेत्यपि द्रष्टव्यम् । तथा वाणीत्यत्र यथा ब्रह्मा स्वात्मानमन्यच्च विशेषैरखिलैरपि पश्यति तथा वाण्यपि स्वात्मानमन्यच्च विशेषैरखिलैरपि पश्यतीत्यन्यथाप्रतीतिनिरासार्थमाह यथेति । तावच्छब्दस्य यावच्छब्दसापेक्षत्वादाह यावन्त इति । मूले त्रैगुण्यात्परतः पश्येदित्यस्यायमर्थः । ब्रह्मा जगदन्तर्बहिः स्थितं विष्णुमव्यवच्छेदेन सदा पश्यति । सरस्वती तु पञ्चाशत्कोटियोजनविस्तीर्णब्रह्माण्डपरिमितदेशमारभ्य महदाद्यावरणरूपात्त्रैगुण्यात्परतस्तच्छतोत्तरपरिमितदेशपर्यन्तं स्थितं विष्णुं सदा, कदाचित्सर्वगतत्वेन च पश्यतीति ।

तमोगुणमात्रगतमेवेति । महत्तत्त्वस्यावरणभूतस्तद्दशोत्तरं यस्तमोगुणस्तेन परिमितदेशपर्यन्तमेव व्याप्तमित्यर्थः । तमोमात्रगतत्वेन सन्दर्शनस्य सार्वकालिकत्वद्योतनाय तमोमात्रगतमेवेत्येवशब्दोपादानम् । ननु गिरिशो गरुडश्च पश्यत इति द्विवचनेन भवितव्यम् । पश्येत् पश्यतीत्येकवचनं तु कथमित्यत आह पश्येदित्यादेरिति ॥ प्रत्येकमिति । गिरिशः पश्येद्गरुडः पश्येदित्यादिरूपेणेत्यर्थः ॥ मूले उमेति । उमासुपर्ण्यौ तमोगुणात्परिमाणतो दशहीनेन महत्तत्त्वेन परिमितदेशपर्यन्तं स्थितं विष्णुं पश्यत इत्यर्थः । उत्तमाधमसाधारण्येनान्यदर्शनस्य बाधितत्वात्स्वाधममात्रपरतयाऽऽप्यन्यशब्दं व्याचष्टे स्वाधमरूपमिति । मूले इन्द्रश्च कामश्चेतीन्द्रकामौ तु महत्तत्वात्परिमाणतो दशहीनेनाहङ्कारेण परिमितदेशपर्यन्तमेव स्थितं विष्णुं पश्यत इत्यर्थः । मनुदक्षबृहस्पत्यादयोऽहङ्कारात्परिमाणतो दशहीनेन बुद्धितत्त्वेन परिमितदेशपर्यन्तमेव स्थितं विष्णुं पश्यन्ति । सोमसूर्यौ तु बुद्धितत्वात्परिमाणतो दशहीनेन मनस्तत्त्वेन परिमितदेशपर्यन्तं विष्णुं पश्यतः । वरुणादयस्त्वाकाशादिभूतैः क्रमेण परिमाणतो दशहीनैः परिमितदेशपर्यन्तमेव स्थितं विष्णुं योग्यतानुसारेण पश्यन्तीत्यर्थः ।

ननु महत्तत्त्वस्वैकत्वात्कथं क्वचित्क्वचिदिति तद्भेदनिर्देश इत्यत आह महत्तत्त्वप्रविभागानिति । तथा च महत्तत्त्वे विद्यमाना ये प्रविभागा अंशास्तद्देशपर्यन्तमेव व्याप्तमपीन्द्राद्याः सर्वे कदाचिद्बहुसहस्त्रवर्षानुष्ठितसाधनेन पश्यन्ति । अत एव सदेत्येतद्यावदहङ्कृतीत्यादावपि योजनीयमिति द्रष्टव्यम् । अन्ये चैवेत्यत्र चैवशब्दयोर्विरुद्धार्थत्वादुभयोर्यथाश्रुतसम्बन्धानुपपत्तेरेवशब्दस्य यथाश्रुतसम्बन्धमङ्गीकृत्य चशब्दस्य स्थानान्तरे सम्बन्धस्याप्यनुपपत्तेश्चशब्दस्य यथाश्रुतसम्बन्धमङ्गीकृत्य एवशब्दं भिन्नक्रमतया योजयति यथायोगमेवेति । योग्यतानुसारेणैवेत्यर्थः । तथा च भूतेभ्यो परिमाणतो दशहीनेन ब्रह्माण्डेन परिमितदेशपर्यन्तमेव स्थितं विष्णुं केचन पश्यन्तीत्युक्तं भवति । श्वेतद्वीपपतिमेवेति । केषाञ्चिच्छ्वेतद्वीपवर्तित्वेन भगवत्सन्दर्शनमेव सार्वकालिकमिति दर्शयितुमेवशब्दः । तथा च ब्रह्माण्डात्परिमाणतो दशहीनेन श्वेतद्वीपेन परिमितदेशपर्यन्तमेव स्थितं विष्णुं केचन पश्यन्तीत्यण्डान्तरवर्तिभगवद्दर्शनापेक्षयाऽपकृष्टकक्ष्यान्तरमुक्तं भवति । ततोऽप्यपकृष्टं कक्ष्यान्तरमाह मूले हृद्येवेति । सर्वकालं हृदयवर्ति भगवद्द्रष्ट्पेक्षयाऽप्यपकृष्टं कक्ष्यान्तरमाह मूले कदाचिदेवेति । तद्यथापकृष्टकक्ष्यान्तरसूचकं स्यात्तथा व्याचष्टे तत्रापि हृद्यपीति । सर्वकालं हृदयवर्तित्वेन भगवद्दर्शनात्कादाचित्कं हृदयवर्तित्वेन भगवद्दर्शनमपकृष्टमिति भावः ।

### **परिमल** 

मदन्य इत्यस्य सुबोधायाह यमवाक्यमिति ॥ ब्रह्मण इति । अन्येभ्यो ज्ञानाधिक्यमित्यनुषङ्गः । व्याघातशान्त्यर्थमाह अत एवेति । प्रकृतोपयोगाय मुक्तपदार्थमाह मुक्तानामिति । सुदुर्लभ इति सामान्यनिषेधभ्रान्तिं वारयितुमर्थमाह कश्चिदेवेति । कश्चिन्मुच्यते सिध्यतीति षष्ठस्कन्धस्थपूर्ववाक्यात् कश्चिदित्यनुषङ्गो वा । साधनतारतम्यस्यास्फुटत्वादाह अत्र विणद्वयेनेति । नारायणपरायणः प्रशान्तात्मेति विणद्वयेनेत्यर्थः । आद्येन विष्णुपादैकसंश्रयत्वोक्या वैराग्यस्य, ‘शमो मन्निष्ठते’त्युक्त्या प्रशान्त आत्मा मनो यस्येत्युक्त्या ज्ञानस्नेहरूपभक्तेर्लाभात् स्नेहाभावे तत्र बुद्धिप्रवेशायोगादिति वा प्रवेशशब्देन स्नेहस्य, शान्तात्मेति ज्ञानस्य, लाभादिति वाऽभिप्रायः ॥ परमात्मानमिति । ‘आनीदवातं स्वधया तदेकमि’त्यादिना तस्य प्रकृतत्वादिति भावः । हृदि धारणं ध्यानं वेदनं तु ज्ञानमित्युपेत्य व्याहतिनिरासाय तात्पर्यमाह इतरापेक्षयेति ॥ सप्तम्या लुगिति । सुपां सुलुक्पूर्वसवर्णाच्छेयाडाड्यायाजाल इति सूत्रेण लुकि सति न ङिसम्बुद्धेरिति नलोपाभावे व्योमन्निति रूपमिति भावः ।

ननु एङः पदान्तादतीति पूर्वरूपेण भाव्यमित्यत आह प्रकृत्येति । ऋक्पादमध्यस्थ एङ् प्रकृत्या भवति अति परे वकारे यकारे च परे अति इति षष्ठाद्यपादे पाणिन्युक्त्या सन्ध्यभाव इत्यर्थः । नाहमिति वक्तृज्ञानायाह ब्रह्मवाक्यमिति । ब्रह्मापीति वाक्यान्तरेऽयमित्यनुवादेनार्थोक्तिः ‘यं हरिमि’ति । यस्येति शेषोक्तिः । सत्काष्ठामित्यनुवादः । सम्यक् दिङ्मात्रमिति व्याख्या । यस्यैकदेशमपीत्यर्थः । सिद्धानामित्यनुवादबलाद्यततामपीत्यनन्तरं माह यततामपि मध्ये केचित्सिद्धा भवन्तीति । तत्वत इत्यस्य यथार्थत इत्युक्तौ सिद्धय इति सिद्धा इति च पूर्वोक्तज्ञानमयथार्थमिति धीः स्यादत आह प्राचुर्येणेति । तत्र चतुर्थगीताभाष्योक्तां स्मृतिं संवादयति एकं चेति । ‘एकं च तत्वतो ज्ञातुं विना सर्वज्ञतां नरः । न समर्थो महेन्द्रोऽपि तस्मात्सर्वत्र जिज्ञसेदि’त्यत्र यावदपेक्षितं तावज्ज्ञानित्वरूपसर्वज्ञतां विना तत्वतो ज्ञातुं न समर्थ इत्युक्त्या तावत इत्यनेन प्राचुर्यलाभो यथा तथेत्यर्थः ॥ व्याख्यानादिप्राचुर्यं चेति । सकृदनुष्ठितव्याख्यानाध्ययनश्रवणानामपरोक्षज्ञानाहेतुत्वादिति भावः ॥ अन्यत्र गीतातात्पर्ये अष्टादशेऽध्याये मुक्तिर्ज्ञात्वापि विष्णुं स्याच्छास्त्रं श्रुत्वा ततोऽधिकम् । मुक्तौ सुखं तत्पठतस् ततोप्यधिकमिष्यते । व्याख्यातुस्तु समं मुक्तौ सुखं नान्यस्य कस्यचिदि’त्यादिनोक्तमित्यर्थः । तथाच साधनतारतम्यस्य मुक्तितारतम्यहेतुत्वप्राप्त्या तत्र नासङ्गतिरिति भावः ॥ गीतातात्पर्येति । त्रयोदशेऽध्याये ‘अनादियोग्यताभेदात्पुंसां दर्शनसाधनम् । नानैव तत्र विष्णोस्तु प्रसादाद्वैष्णवं वपुः । स्वयं विज्ञायत’ इत्यादिना कृतं व्याख्यानमित्यर्थः । इत्थं हि तत्र व्याख्यातं (नं) केचिन्नारदादिभ्योऽन्ये ऋषय आत्मना मनसा आत्मानं विष्णुम् आत्मनि स्वहृदये ध्यानेन उपलक्षणं स्वप्रतिभया श्रवणेन च ज्ञात्वा ध्यात्वा पश्यन्तीत्यर्थः । श्रवणप्रतिभयोरल्पत्वादनुक्तिः । नारदादेर्बहिरपि द्रष्टृत्वादात्मनीत्यस्योपपत्तये नारदाद्यन्यर्षिग्रहणाय केचिदित्युक्तिः । अन्ये देवाः साङ्ख्येन स्वप्रतिभारूपेण योगेनोपायेन विनापि ध्यानेन विष्णुप्रसादलब्धस्वप्रतिभयैव ध्यानरूपयोगेन च द्वेधाऽपि आत्मानं बहिरन्तः स्वस्वयोग्यतानुरोधेन पश्यन्ति, अपरे राजानः कर्मयोगेन अश्वमेधादिकर्माख्योपायेन पश्यन्ति, श्रवणेन स्वप्रतिभया च नित्यं विष्णुं स्मरन्तो राजवरा यज्ञानुष्ठानसमये यज्ञभागार्थमागतं हरिं पश्यन्तीत्यर्थः । श्रवणप्रतिभयोरल्पत्वादनुक्तिः । अन्ये मानुषोत्तमा एवं स्वप्रतिभादिनाऽजानन्तोऽन्येभ्यः स्वोत्तमेभ्यः श्रुत्वा उपलक्षणं मत्वेत्यपि ज्ञातव्यम् उपासते उपास्य ध्यात्वेति यावत् । आत्मानं पश्यन्तीत्यर्थः । सर्वेषां श्रवणसत्त्वेऽपि मानुषाणां श्रवणबाहुल्यमावश्यकम् । प्रतिभाया अप्यल्पत्वादिति भावेन श्रुतिपरायणा इत्युक्तमिति । एवं बहुवक्तव्यमित्यन्यत्रोक्तं ज्ञेयमित्युक्तम् ।

‘तारतम्यं च मुक्तानां साधनानां च दृश्यत’ इत्यन्तग्रन्थस्यास्फुटत्वात्तात्पर्यमाह सुसूक्ष्मैरित्यादिनेति । अन्यदित्यत्रावध्यप्रतीतेराह स्वत इति । स्वस्मादन्यदित्यर्थः । तस्याप्यर्थो विश्वमिति । एवंपदसमुच्चेयमाह पश्यतीति । समुच्चयार्थत्वधीनिरासायापि त्वित्यनूद्य प्रतिपदमाह किं त्विति । दर्शनमित्यनूद्य माह दर्शनं कर्तुमिति । तथेतिपदस्यार्थोक्तिर्यथेत्यादि । पश्येदित्यादेरित्यादिपदेन न पश्यतीत्यस्य ग्रहः । महत्तत्वस्यैकत्वात् क्वचित्क्वचिदित्युक्तिः कथमित्यत आह महत्तत्त्वविभागानिति । बहुकालोपचितसाधनानुष्ठानबलेन महत्तत्त्वांशपर्यन्तं व्याप्तं हरिम् इन्द्रादिदेवाः कदाचित्पश्यन्तीत्यर्थः । महत्तत्त्वशब्दस्य साधुत्वमुक्तं वैशेषिकनये ‘न महत्तत्वगुणत एतावानिति हीश्वर’ इत्येतद्व्याख्यावसरे । अन्ये चैवेत्येवकारस्यान्वयमाह यथायोगमेवेति । योग्यतामनतिक्रम्येत्यर्थः । श्वेतद्वीपपतिं चैवेत्यत्र कर्त्रुक्तिपूर्वमेवकारान्वयमाह केचन त्विति । तत्रापीत्यनुवादः । हृद्यपीति व्याख्या । हृद्यपि कदाचिदेव केचन पश्यन्तीत्यर्थः ।

### **यादुपत्यम्**

नन्वत्र साधनतारतम्यं न प्राप्तमित्यत आह अत्र विणद्वयेनेति । अत्राद्यविणेन नारायण एव परं मुख्यमयनमुपजीव्यो न विषयसमूहो यस्येत्यर्थकेन वैराग्यप्राप्तिः । द्वितीयेन प्रकर्षेण शान्तो माहात्म्यज्ञानेन स्निग्ध, आत्मा मनो यस्येत्यर्थकेन भक्तिप्राप्तिरिति ध्येयम् ॥ सप्तम्या लुगिति । सुपां सुलुगिति सूत्रादिति भावः ॥ प्रकृत्याऽन्तःपादमिति । ऋक्पादमध्यस्थ एङ् प्रकृत्या स्यादतिपरे न तु वकारयकारपर इति सूत्रार्थः । उपप्रयन्तोऽध्वरं सुजाते अश्वसूनृते इत्याद्युदाहरणम् । प्रकृतिभाव इति । एङः पदान्तादतीत्यनेन पूर्वरूपं न भवतीत्यर्थः । केचित्सिद्धा भवन्तीति शेषोक्तिः । ततः सिद्धानामित्यनुवादोपपत्तिरिति ध्येयम् ॥ मध्य इति योज्यमिति । अन्यस्य षष्ठ्यर्थस्यात्रासम्भवान्निर्धारणे षष्ठीत्यर्थः । तत्त्वत इत्यस्य याथार्थ्येनेति व्याख्याने इतरेषां सिद्धानां वेदनं न यथार्थमिति प्राप्तमतो व्याचष्टे प्राचुर्येणेति ॥ एकं च तत्त्वत इति । ‘एकं च तत्त्वतो ज्ञातुं विना सर्वज्ञतां नरः । न समर्थो महेन्द्रोऽपि तस्मात्सर्वत्र जिज्ञसेदि’त्यत्र यथा तत्त्वत इत्यस्य प्राचुर्येणेत्येर्थः, अन्यथैतद्वाक्यापर्यवसानात्, तथा प्रकृतेऽपीत्यर्थः ॥ तारतम्यमुच्यत इति । तथा चात्र व्याख्यानादिसाधनानामपि परस्परं तारतम्यमर्थाल्लभ्यत इति नासङ्गतिरिति भावः । नन्वेवं व्याख्यानादिकं प्रत्येकं मोक्षसाधनमित्यायातम् । न च तद्युक्तम् । कुत्राप्यनुक्तत्वादित्यत आह व्याख्यानादिप्राचुर्यं चेति । अत्र सकृदनुष्ठितव्याख्यानादेर्न मोक्षसाधनत्वमभिप्रेतं किन्नाम प्राचुर्येणानुष्ठितस्यैवेत्यभिप्रेत्य प्राचुर्यं चेत्युक्तमिति ध्येयम् ॥

अन्यत्रोक्तमिति । ‘मुक्तिर्ज्ञात्वाऽपि विष्णुं स्याच्छत्वा शास्त्रं ततोऽधिकम् । मुक्तौ सुखं तत्पठतस्ततोऽप्यधिकमिष्यते । व्याख्यातुस्तु समं मुक्तौ सुखं नान्यस्य कस्यचिदि’ति गीतातात्पर्ये उक्तमित्यर्थः ॥ गीतातात्पर्यगतमिति । ‘अनादियोग्यताभेदात्पुंसां दर्शनसाधनम् । नानैवे’त्यादिगीतातात्पर्यगतप्रमाणानुसारेण व्याख्यानं द्रष्टव्यमित्यर्थः । तथा हि । केचिदृषयो ध्यानेनात्मनि पश्यन्ति । केचिन्नारदादयो बहिरप्यात्मानं परमात्मानमात्मना बुद्ध्या पश्यन्ति । अन्ये देवाः साङ्ख्येन योगेन स्वप्रतिभानुसारेण तारतम्येन पश्यन्ति । अपरे राजानः कर्मयोगेन यजन्तो यज्ञभागार्थमागतं श्रवणप्रतिभाभ्यां विष्णुं स्मरन्तः पश्यन्ति । अन्ये मनुष्या अल्पप्रतिभावत्त्वादन्येभ्यः श्रुत्वोपासते । तेऽपि च श्रवणनिरता मृत्युमतितरन्त्येव । अन्येषां किञ्चिच्छवणसत्वेऽपि मनुष्याणामल्पप्रतिभावत्त्वा‘च्छत्वाऽन्येभ्य’ इति वचनम् । अत एवैतेषां श्रुतिपरायणा इति विणमिति ॥ ज्ञानतारतम्यमुच्यत इति । अत्र विष्णुरमामुक्तज्ञानानामसाधनानामपि तारतम्यं प्रसङ्गादेवोक्तमिति ज्ञातव्यम् ॥ तमोगुणमात्रगतमिति । महत्तत्त्वस्यावरणभूतस्तद्दशोत्तरो यस्तमोगुणस्तद्देशपर्यन्तमेव व्याप्तमित्यर्थः । ननु महत्तत्त्वस्यैकत्वात्कथं क्वचित्क्वचिदिति निर्देश इत्यत आह महत्तत्त्वप्रविभागानिति । तथा च महत्तत्त्वे विद्यमाना ये प्रविभागा अंशास्तद्देशपर्यन्तमेव व्याप्तमपीन्द्रकामाद्याः सर्वे कदाचिद्बहुसहस्त्रवर्षानुष्ठितसाधनेन पश्यन्ति न समग्रमहत्तत्त्वव्याप्तमित्यर्थः । सदा त्वहङ्काराद्युक्तदेशपर्यन्तं व्याप्तं पश्यन्ति । अत एव सदेत्येतद्यावदहङ्कृतीत्यादावपि योजनीयमिति ।

### **श्रीनिवासतीर्थीया**

उक्तगुणवत्त्वमिति । सरस्वत्यादिदृष्टाधिकगुणवत्त्वमित्यर्थः । बहुसाहस्त्रवर्षेणेत्यनेनेन्द्रकामयोरहङ्कारात्परमहत्तत्त्वस्थपरब्रह्मदर्शनमुक्त मन्वादीनां च बुद्धितत्त्वात्पराहङ्कारतत्त्वपरमहत्तत्त्वस्थब्रह्मदर्शनमुक्तम् । तदयुक्तम् । मन्वादीनामिन्द्रकामापेक्षयाऽधिकव्याप्तिदर्शनप्रसङ्गात् । इन्द्रकामयोरत्यल्पदर्शनप्रसङ्गात् । तयोरहङ्कारतत्त्वादव्यवहितपरमहत्तत्त्वदर्शनस्यैव सद्भावादित्यत आह महत्तत्त्वप्रविभागानिति । अहङ्कारादितत्त्वांशानां सत्त्वेन सवितस्तपआद्यनुष्ठानाभावकाले महत्तत्त्वविकाराहङ्कारादितत्त्वगतमेव पश्यन्ति । तदनुष्ठानकाले त्वहङ्कारबुद्धितत्त्वान्तः सूक्ष्मरूपेण स्थितमहत्तत्त्वांशगतं पश्यन्तीत्यर्थः । एतावत्सूक्ष्मभागव्यापितया परब्रह्मदर्शनस्य बहुकालानुष्ठिततपआदिसाधनसाध्यत्वादित्याशयः ।

### **वाक्यार्थरत्नमाला**

स्मरणादित्यादि । इति सूत्रेण ययोर्वैरं शाश्वतिकं तद्वाचकशब्दयोर्द्वन्द्व एकवद्भवतीति प्रतिपादनात्प्रकृते एकवद्भावप्रसङ्गे सुरासुरमित्येव वक्तव्यम् । सुरासुराणामिति बहुवचनं तु न युक्तमिति भावः । एकवद्भावे नपुंसकतायां सुरासुरमिति प्रथमैकवचनस्य भवितव्यत्वोक्तेः षष्टेकवचनस्य सुरासुरस्येत्येव भवितव्यत्वे तात्पर्यान्न कश्चिद्दोषः । सुरासुरस्येत्येवैति पाठस्तु स्वरस एव । अभियुक्तेति । भारवीत्यर्थः । तद्विवक्षायामिति । कादाचित्कविरोधविवक्षायाम् इत्यर्थः । इदं च रक्षितमतेन समाधानमुक्तम् । दुर्घटवृत्तौ तथैवोक्तेः । मन्थनकाले देवानामसुराणां च विरोधाभावेन देवासुरैरिति द्वन्द्वस्य विरोधाभिधानकत्वाभावात्तेन तदभिधानस्थल एव चास्य सूत्रस्य प्रवृत्तेर्देवासुरैरित्यत्र तत्सूत्राप्राप्तिरिति दुर्घटवृत्तिकृतोक्तप्रकारान्तरं तु कल्पनामात्रम् । सौत्रशाश्वतिकपदोक्तविरोधनित्यताविरोधात् । मार्जारमूषकमित्यादौ विरोधस्यशाश्वतिकत्ववद्देवासुरैरित्यत्रापि तदवश्यंभावाच्च । स्वभावविरोधमात्राश्रयणेन तत्सूत्रप्रवृत्युपपत्तौ द्वन्द्वेन तद्विरोधाभिधानपर्यन्तानुधावनानर्थस्य क्याच्च । देवासुरैरिति बहुवचनस्य विरोध कादाचित्कत्वमात्रविवक्षयैवोपपत्तेश्च । मथनकालेऽपि पुच्छभागपरित्यागेन मुखभागस्याभिधानेन द्वन्द्वेनाभिधानस्याप्यावश्यकतया द्वन्द्वेन विरोधाभिधानकल्पनायाः प्रतिकूलत्वापाताच्चेत्याशयेन तत्समाधानं प्रकृते नाश्रितं टीकाकृतेति ज्ञातव्यम् । अनीदवातमित्यादिना प्रकृतः परमात्मा को अद्धा वेदेत्यादिना दुर्ज्ञेयत्वेन प्रकृतोऽत्र कर्म भवतीत्याशयेनोक्तं परमात्मानमिति मूले । अन्तरित्यव्ययमधिकरणभूतं मध्यमाचष्टे । पादशब्देन ऋक्पादग्रहणमिष्यते न तु श्लोकपादस्य । अवकारयकारपरेऽति परत एङ् प्रकृत्या भवतीत्यर्थः । ते अग्रे अश्वमायुञ्जन् उपप्रयन्तो अध्वरम् । सुजाते अश्वसूनृते । अध्वर्यो अद्रिभिः सुतमित्यादिषु प्रकृतिभावसिध्यर्थं तथात्वस्य प्रतिपादनादिति भावः । मूलेतु ऐङ् इति सूत्रानुवृत्तमेङिति पदं प्रथमान्तं ग्राह्यम् । ततश्चैङः प्रकृत्या अपि परत इत्यर्थः । शिष्टं पूर्वोक्तम् । ब्राह्मापि यं वेत्ति न चेहेति वाक्यममुकीयमिति मूले कुतो नोक्तम् । न चैतत्पूर्वशेषः । पौनरुक्तयात् । तत्राहमिति पदेन चतुर्मुखप्रत्ययोपपत्रावपि अत्र ब्रह्मापि न वेत्तीति अन्यदीयवचनेन चतुर्मुखप्रत्ययायोगात् । अवश्यं चैतदेवम् । अन्यथा प्राक्प्रकृतविभवपरामर्शनिरासाय मूले यं हरिमिति व्याख्यानमनुपपन्नं स्यात् । नाहं न यूयमित्यादेरेव द्वितीयस्कन्धभागवते यः स्वात्ममायेत्यादि पूर्वार्धानन्तरम् उत्तरार्धस्य सत्वाच्च नाप्युत्तरशेषः । छन्दोभेदात् । प्रागुक्तपरोक्षनिर्देशायोगाच्च । नाहं वेदेत्यादिना पौनरुक्तयापाताच्च तत्कथमेतदिति चेत् । अत्र भाति । पूर्वोत्तरवाक्ययोर्ब्रह्मवाक्यत्वोक्तयाऽत्र तद्वाक्यत्वं स्पष्टप्रतिभासमित्याशयेन मूले तदनुक्तिः । न हि भागवतवाक्येषु ब्रह्मवाक्यमितरवाक्यसंदृष्टमुत्तरत्रास्ति । येन व्यभिचारः शङ्केत । तथा चास्य तद्वाक्यत्वमेव । नाचैवं परोक्षनिर्देशायोगः । ब्रह्माप्यहमिति व्याख्यानात् । न च प्रथमपुरुषायोगः । व्यत्ययेन तत्सम्भवस्य सुखेन वक्तव्यत्वात् । भागवते तृतीयस्य षष्टेऽध्याये ‘‘त्वं देवशक्तयां गुणकर्मयोरेनौ तस्त्वजायां कविरादधेऽज’’ इत्यादिवाक्येषु तद्य्वत्ययाङ्गीकारेण व्याख्यानस्य ऋग्भाष्यटीकादौ स्पष्टत्वादित्यलम् । किं स्कन्धगतं वाक्यमिति शोध्यम् ।

भगवत इति । अयमाशयः । यं हरिं ब्रह्मा नवेत्ति । अन्ये देवाः कुतो ज्ञास्यन्तीत्युक्ते ह्यन्यत्वेन संगृहीतेश्वरस्यापि नात्मज्ञानित्वम् । न च तच्छङ्काङ्गीकारम् । अतस्तद्य्वतिरिक्तानां देवादीनामेव लाभायेहेत्युक्तमिति ॥ तद्दोषेति ॥ सम्यग्ज्ञाननिषेधानुपपत्तिरूपेत्यर्थः । जीवमात्रपरतयेति । इहेत्यस्य जीवमात्रपरतया व्याख्याने जीवेषु मध्ये ब्रह्मा वेत्ति अन्ये न जानन्तीत्युक्तौ ईश्वरस्य सम्यज्ञाननिषेधालाभान्न तदनुपपत्तिरित्याशयः । नन्वस्तु तावतेश्वरस्य सम्यक् ज्ञाननिषेधानुपपत्तिर्दोषः । हिरण्यगर्भस्य सम्यक् ज्ञान सद्भावतदभावयोर्विप्रतिषिद्धतया वेत्ति न वेत्ति वचनायोगस्तु स्यादेवेत्यतो ‘‘यदि वा दध’’ इत्यादौ पूर्वत्र मूलकृतोक्तं समाधिमाह । ततश्च जीवान्तरेति । तद्धितेति । तद्धितवाच्यो यः शब्दप्रवृत्तिनिमित्तो भावस्तत्वदर्शनादित्यर्थः । यथा चैतत्तथा रमातत्वबोधिन्योः स्पष्टमिति भावः । सत्काष्ठामित्यादेरनन्वयपरिहाराय यस्येत्यध्याहारेण योजयति । यस्य सत्काष्ठामिति मूलम् । आह यस्य चरित्रमितीति ॥ चरित्रशब्दस्तु तद्धर्मविवाचक इति भावेनाहेत्यर्थः । सिद्धपदं ज्ञानपरतया व्याचष्ट इति पाठः । सिद्धत्वस्याविधानादिति पाठः । अयाथार्थ्यप्राप्तेति । विविधेर् निषेधाभ्यनुज्ञापकत्वादिति भावः । अन्यथेति । सर्वज्ञं विना कोऽपि यथार्थत एकमपि ज्ञातुं न समर्थ इत्युक्तेः सर्वज्ञजिज्ञासां प्रति हेतुत्वाभावात्पर्यवसानायोगः । प्राचुर्येण ज्ञातुमसमर्थत्वं तु सर्वत्र जिज्ञासोपपादकमिति युक्तं पर्यवसानमिति भावः । व्याख्यानादितारतम्यसिद्धाविति पाठः । आदिपदेनाध्ययनश्रवणयोः परिग्रहः । प्राचुर्यपर्यन्तेति । अनेन प्रचुराणां व्याख्यानाध्ययनश्रवणानां मोक्षसाधनतेति सूचनार्थं प्राचुर्यपर्यन्तं धावनमित्युक्तम् । इत्यादिनेत्यादिपदेन ततोऽधिकं तु देवानां मुख्याख्याकृतो यद् इति परिग्रहः । मुख्यव्याख्याकृत इत्यन्येषां व्याख्यातृत्वे मुख्यकारणभूता इत्यर्थ इति अष्टादशान्ते मूलकारः । उक्तमिति । अष्टादशान्त इति शेषः । अनादियोग्यताभेदादित्यादेरनेन ध्यानेनेत्युक्तार्थं भवतीत्यादि विनियोगस्य तात्पर्यटीकायां प्रदर्शितत्वादनादीत्यारभ्य मुक्तिगामिन इत्यन्तमुदाहृतम् । तत्र यद्यप्यृषीन् राज्ञस्तथारभ्येत्यादि न व्याख्यानरूपं तथाऽपि श्रुतिपुरायण इत्येतद्विणस्य मनुष्येषूपपत्यर्थं श्रुतदैवित्वं भाष्योक्तं तत्तत्प्रकारेणोपपादनीयमित्याशयेन तदुदाहरणम् । अत एवोत्तरत्र तदुपपादयिष्यति । अनादियोग्यताभेदादित्यादिवाक्यानां कथं व्याख्यानरूपत्वमित्यतो ध्यानेनेत्येतदुक्तवाक्यानुसारेण तात्पर्यटीकोक्तरीत्या योजयति ॥ तथा हि विष्णुप्रसादेत्यादिना ॥ विष्णोः प्रसादात्स्वयं विज्ञायत इत्युक्तया लब्धार्थस्य कथनं विष्णुप्रसादलब्धस्वप्रतिभयेति ॥

मूले पश्यन्तीति पश्यतीति यत्र यथा स्यात्तथा टीकायां पाठः । अनुव्याख्याव्यत्ययो लेखकप्रयुक्तः । तत्र पश्यन्तीति सुबन्तमेकवचनम् । पश्यतीति तिङन्तमिति विवेकः । स्वस्मादित्यादिकाः । व्यधिकरणपञ्चम्याः । सरस्वत्यादेरितीति ॥ ननु यदि संसारिब्रह्मणः संसारिसरस्वत्यधिकगुणद्रष्टृत्वाभावस्तर्हि तदंशे उभयोः साम्यं स्यात् । ततश्च विशेषास्तावतो न त्वित्येतद्विरोधः । न चैतन्मुक्तब्रह्मविवक्षयेति वाच्यम् । तथा व्याख्यानात् । मुक्तब्रह्मदृष्टयावद्विशेषाज्ञानं सरस्वत्याः सरस्वतीज्ञानगुणाधिकगुणज्ञानं मुक्तब्रह्मण इत्यादिबहोकल्पनापाताच्चेति चेत् । अधिकगुणत्वमिति ॥ अधिकगुणवत्वमित्यर्थः । क्वचित्तथैव मूलटीकायोः पाठः । प्रतीतिनिरासायार्थमाहेति । अनेन ‘‘तथा वाणीत्यत्र’’ प्रत्येकमर्थप्रत्यायकमपि तु विशेषानित्युत्तरभूतमिति ध्वनितं भवति । तत्र ब्रह्मा जगदन्तर्बहिः स्थितमित्यादि सन्यायरत्नावल्यनुसारेणाह ॥ मूले त्रैगुण्यादिति ॥ पर्यन्तं स्थितं विष्णुमित्येतावत्तत्रस्थम् । सदेत्यादि तु प्रमाणान्तरानुसारेण संयोज्य कथितम् । उमा यावदनन्तांशानित्यत्रैतदुपपादनं भविष्यतीति ज्ञेयम् । गिरिशगरुडौ तु महत्तत्वस्यावरणेनेत्यादि सन्यायरत्नावल्यनुसारेणाह । महत्तत्वस्यावरणभूतेनेति । सरस्वत्यामिवात्रापि शतगुणतारम्यसिद्धयेऽवधारणतात्पर्यमाह ॥ तमो मात्रेति । एवमुत्तरत्रापि तदनुसारेण व्याख्येयेति ध्येयम् । मूले बहुसहस्रवर्षानुष्ठितेति ॥ बहुसाहस्रपदे कीदृशं प्रकृतिप्रत्ययविभागमाश्रित्यैतदर्थनिरूपणं कृतमिति विचार्यम् । अण्डान्तर्वृत्तिभगवद्रूपदर्शनापेक्षया श्वेतद्वीपपरिमितदर्शिनामिव तदपेक्षया हृद्येव पश्यतां सार्वकालिकहृदयस्थविष्णुदर्शिभ्यः कदाचिद्दर्शित्वं किंत्वतिन्यूनभागदेशस्थदर्शित्वम् । एवं कदाचिदेव हृदि विष्णुं पश्यतां सार्वकालिकहृदयस्थविष्णुदर्शिभ्यः कदाचिद्दर्शित्वमेव विशेषः । न तु देशो नेत्यादि प्राचीनः प्रकार इति ज्ञेयम् । उक्ताशयज्ञापकं दर्शयति ॥ अत एवेति ॥ अनेन तत्राप्ययमेवोपपादन प्रकार इत्युक्तं भवति ।

------------------------------------------------------------------------

उमा यावदनन्तांशान्पूर्वदृष्टेभ्य एव तु

**उमा यावदनन्तांशान्पूर्वदृष्टेभ्य एव तु**

### **सुधा**

परिमाणदर्शनवद्विदर्शने तारतम्यं न विस्पष्टमुक्तमत आह उमेति ।

## **अनुव्याख्यानम्**

***उमा यावदनन्तांशान्पूर्वदृष्टेभ्य एव तु ॥***

***विशेषान्वासुदेवस्य पश्चादुक्ता विचक्षते ॥***

***शक्रकामादयश्चैव विशेषान्ब्रह्मणि स्थितान् ॥***

***उमादिभिः प्रबुद्धेभ्यः शतांशानेव चक्षते ॥***

उमापर्यन्तं तु पश्चात्पश्चादुक्ताः पूर्वपूर्वैर्दृष्टेभ्यो दृष्टानामनन्तांशानेव वासुदेवस्य विशेषान्विचक्षते । शक्रकामादयश्चेति चस्त्वर्थः । एवशब्दस्योमादिभिरेवेत्यन्वयः । प्रबुद्धेभ्य इति पूर्ववत् षष्ठ्यर्थे । चक्षते पश्यन्ति ।

### **वाक्यार्थचन्द्रिका**

‘गुणानप्यन्यतोऽधिकमि’त्यादिना विदर्शनेऽपि तारतम्यस्योक्तत्वात्कथमनुक्तिरित्यत उक्तं विस्पष्टमिति । चतुर्थ्यर्थे बहुलं छन्दसीति परस्परार्थे छन्दसि षष्ठीचतुर्थ्योर्विधानात् षष्ठ्यर्थे पूर्वदृष्टेभ्य इति चतुर्थीत्याशयेनाह दृष्टानामिति । अत एव प्रबुद्धेभ्य इति पूर्ववत् षष्ठ्यर्थे चतुर्थीति वक्ष्यतीति ध्येयम् । चैवब्दयोर्विरुद्धार्थतया यथाश्रुतसम्बन्धानुपपत्तेः पूर्ववद्भिन्नक्रमतया तदुभयसम्बन्धाभ्युपगमेऽप्युमादिभिरेव प्रबुद्धानामित्यर्थालाभादुमादिभिरिव ब्रह्मादिभिरपि प्रबुद्धानां शतांशानित्यर्थलाभेन बाधितार्थत्वप्रसक्त्यैवशब्दस्य यथाश्रुतसम्बन्धानुपपत्त्योमादिभिरित्यनेन सम्बन्धस्यावश्यकत्वाच्चशब्दस्यैव यथाश्रुतसम्बन्धसिद्ध्या समुच्चयार्थत्वे तदयोगान्निर्देशार्थतया तं व्याचष्टे चस्त्वर्थ इति ।

पश्यन्तीति । धातूनामनेकार्थत्वादिति भावः । नन्वनेन ग्रन्थेन भगवान्स्वगतानशेषानपि विशेषान्पश्यति रमा तु भगवद्दृष्टानां विशेषाणामनन्तधा विभक्तानामेकमेव भागं पश्यति । रमादृष्टानां भगवद्गुणानामनन्तधा विभक्तानामेकमेव भागं ब्रह्मवायू पश्यतः । ब्रह्मवायुदृष्टस्यापि भागस्यानन्तधा विभक्तस्यैकमेव भागं ब्रह्माणीभारत्यौ पश्यतः । तद्दृष्टस्यापि भागस्यानन्तधा विभक्तमेकमेव भागं रुद्रगरुडौ पश्यतः । तस्यापि भागस्यानन्तधा विभक्तस्यैकमेव भागमुमासुपर्ण्यौ पश्यतः । इत्युमापर्यन्तं पूर्वपूर्वदर्शनात्पश्चादुक्तानां ज्ञानेऽनन्तांशन्यूनं तारतम्यमुक्तम् । उमा यावता नारायणस्य गुणान्पश्यति तावता शतधा विभक्तानामेकमेव भागं शक्रः पश्यतीत्यनेन क्रमेण शक्रादीनामुमादिज्ञानापेक्षया शतगुणितं च तारतम्यमुक्तम् । तदेतत्कथम् । रमाया भगवद्दृष्टानां गुणानामनन्तधा विभक्तानामेकभागमात्रदर्शनसद्भावेऽपि ब्रह्मवाय्वो रमादृष्टानां कोटिधा विभक्तानामेकभागदर्शनस्य ब्रह्माणीभारत्योश्च ब्रह्मवायुदृष्टानां कोटिधा विभक्तानामेकभागदर्शनस्य तद्दृष्टानां शतधा विभक्तानां रुद्रगरुडयोरेकभागविषयदर्शनस्य तद्दृष्टशतधाविभक्तैकभागविषयदर्शनत्त्वादुमासुपर्ण्योस्तत्पर्यन्तं शतांशन्यूनस्यैव ज्ञाने तारतम्यस्य ग्रन्थान्तरसिद्धतयानन्तगुणितज्ञानतारतम्यकथनस्य तद्विरुद्धत्वात् ।

न चात्र शतांशन्यूनतारतम्यकथनमानन्दमात्रविषयकं न ज्ञानविषयकम् । ‘त्रैगुण्यात्परतः पश्येद्व्याप्तं शतगुणं हरिमि’ति ब्रह्माण्या भगवत्परिमाणविषयकज्ञानस्य परिच्छेदोक्त्याऽपरिच्छिन्नतत्परिमाणविषयकब्रह्मज्ञानानापेक्षयाऽनन्तांशन्यूनताया अर्थतो लब्धत्वात् । ‘समान एवञ्चाभेदादि’त्यत्र सदा ब्रह्मोपास्यत्रिविक्रमत्वादिक्रियाणां ब्रह्माण्या वितोऽनुपासनाद्युक्त्यापि ब्रह्माणीज्ञानस्य ब्रह्मज्ञानापेक्षयाऽनन्तांशन्यूनताया लब्धत्वात् । ततश्च शतगुणिततारतम्यस्य ज्ञानविषयत्वाभावान्न ज्ञानेऽनन्तगुणिततारतम्यकथनपरस्यास्य ग्रन्थस्य ग्रन्थान्तरविरोध इति वाच्यम् । ‘यथाऽऽनन्दे तथा ज्ञाने विष्णुभक्तौ बलाधिके । सर्वैर्गूणैः शतगुणाः क्रमेणोक्तेन तेऽखिला’ इत्यादिनिरवकाशतैत्तिरीयभाष्योदाहृतप्रमाणविरुद्धत्वेन शतांशन्यूनत्वेन तारतम्योक्तीनां गुणमात्रविषयत्वसिद्ध्याऽऽनन्दमात्रविषयतायाः कल्पयितुमशक्यत्वात् । त्रैगुण्यात्परत इत्यत्रापि पूर्वोत्तरग्रन्थसन्दर्भानुरोधेन सदेत्यस्यानुवृत्तिसिद्ध्या त्रैगुण्यात्परतः शतगुणस्य भगवतो दर्शनं सार्वकालिकम् । सर्वगतत्वेन तु तद्दर्शनं न ब्रह्मवत्सार्वकालिकं किन्तु कादाचित्कमित्यर्थसिद्ध्या ततोऽनन्तांशोनत्वस्यार्थतोऽप्यलाभात् । ‘समान एवञ्चाभेदादि’त्यत्रापि ब्रह्माण्याश्च नित्यं तदुपास्तियोग्यत्वाभावादिति त्रिविक्रमत्वादिक्रियाणां सर्वदा वित उपासनानिषेधपरभाष्यटीकानुसारेण ब्रह्माण्यास्त्रिविक्रमत्वादिभगवत्क्रियाणां वितः कादाचित्कोपासनाया अनुमतत्वलाभेन ततोऽप्यनन्तांशन्यूनत्वालाभात् । तथा च शतगुणिततारतम्यस्य गुणमात्रविषयत्वाज्ज्ञानेऽनन्तगुणिततारतम्यकथनपरस्यास्य ग्रन्थस्य ग्रन्थान्तरविरोधो दुष्परिहर इति चेत् । अत्र गुरवः प्राहुः । इहापि टीकायां ज्ञाने शतगुणिततारतम्यमेवाभिमतम् । उमापर्यन्तं ज्ञानेऽनन्तांशन्यूनत्वकथनं तु पूर्वपूर्वज्ञानानां पश्चात्पश्चादुक्तज्ञानापेक्षयातिस्फुटत्वाभिप्रायम् । ‘अथवा सहस्त्रगुणिता अनन्तगुणितास्तथा । परिमाणे शतगुणेऽप्यानन्दस्फुटतावशादि’ति तैत्तिरीयभाष्यानुसारात् । न चैवं शक्रादिज्ञानानामपि पश्चात्पश्चादुक्तज्ञानापेक्षयाऽऽनन्दस्फुटतावशात्तथा व्यवहारापत्तिः । सिद्धप्रयोगानुसारेण निमित्तस्य कल्प्यतया निमित्तानुरोधेन प्रयोगापादनस्यान्याय्यत्वादिति ।

### **परिमल** 

पञ्चमी षष्ठ्यर्थ इत्युपेत्याह दृष्टानामिति । निर्धारणे षष्ठी । ईशधर्माणामिति योज्यम् ।

### **यादुपत्यम्**

अनन्तांशानेवेति । ननु भगवद्दृष्टानां गुणानामनन्तानन्तधा विभक्तानामेकमेव भागं रमा पश्यति । रमादृष्टानां भगवद्गुणानां कोटिधाविभक्तानामेकं भागमजः पश्यति । अजदृष्टानां गुणानां शतधा विभक्तानामेकं भागं वाणी, तद्दृष्टानां शतधा विभक्तानामेकं भागं गरुडरुद्रास्तद्दृष्टानां गुणानां शतधा विभक्तानामेकं भागमुमेत्येवमुमापर्यन्तमपि शतांशन्यूनमेव ज्ञाने तारतम्यं ग्रन्थान्तरसिद्धम् । अतः कथमनन्तांशानेवेति घटत इति चेदुच्यते । अत्रोमाज्ञानपर्यन्तं यदनन्तांशन्यूनत्वमुक्तं तत्पूर्वपूर्वज्ञानानामतिस्फुटत्वापेक्षयैव वस्तुतस्तूक्तरीत्यैव न्यूनत्वम् । यथोक्तं तैत्तिरीयभाष्ये । ‘अथवा सहस्त्रगुणिता अनन्तगुणितास्तथा । परिमाणे शतगुणेऽप्यानन्दस्फुटतावशादि’ति । अत्रानन्दपदं ज्ञानाद्युपलक्षकम् । अतो न कोऽपि विरोध इति । अत्र केचित् । उमा यावदनन्तांशानिति ग्रन्थस्वारस्येनोमाज्ञानपर्यन्तमनन्तांशन्यूनत्वं वास्तवमेव विवक्षितं न स्फुटत्वप्रयुक्तम् । अन्यत्र शतांशन्यूनतया तारतम्यकथनं त्वानन्दमात्रविषयं न ज्ञानविषयम् । अत एव ‘त्रैगुण्यात्परतः पश्येद्व्याप्तं शतगुणं हरिमि’त्यत्र ब्रह्माण्या भगवत्परिमाणविषयकं ज्ञानमपरिच्छिन्नतत्परिमाणविषयकब्रह्मज्ञानापेक्षयाऽनन्तांशन्यूनमित्यर्थाल्लभ्यते । तथा च ‘समान एवं चाभेदादि’त्यत्र वेदोक्तत्रिविक्रमत्वादिक्रियाणां सदा ब्रह्मोपास्यानां वितोऽनुपासनादिकं ब्रह्माण्या उक्तम् । तेनापि ब्रह्माणीज्ञानं ब्रह्मज्ञानापेक्षयाऽनन्तांशन्यूनमिति प्राप्तमित्याहुः । तच्चिन्त्यम् । उमा यावदित्यस्योक्तरीत्या सावकाशत्वात् । ‘यथाऽऽनन्दे तथा ज्ञाने विष्णुभक्तौ बलादिके । सर्वैर्गुणैः शतगुणाः क्रमेणोक्तेन तेऽखिला’ इत्यादिनिरवकाशप्रमाणविरोधप्रसङ्गेन शतांशन्यूनत्वेन तारतम्योक्तीनामानन्दमात्रविषयत्वस्य वक्तुमशक्यत्वात् । त्रैगुण्यात्परत इत्यस्य सदेत्यनुवृत्त्या त्रैगुण्यात्परतः शतगुणं व्याप्तं सदा पश्येत् । कदाचित्तु सर्वगत्वेनापि पश्येदिति व्याख्यानेऽनन्तांशोनत्वालाभात् । समान एवं चेत्यत्रापि ब्रह्माण्या भगवत्क्रियाणां विशेषोपासनायाः सर्वदा निषेधेऽपि कादाचित्कं तथोपासनमनुमतमेवेति न तेनाप्युक्तार्थलाभ इति । उक्तं च तत्त्वप्रकाशिकायाम् । ‘ब्रह्माण्याश्च नित्यं तदुपास्तियोग्यताभावादि’ति ।

### **श्रीनिवासतीर्थीया**

उमा यावदित्यस्यायमर्थः । उमापर्यन्तमनन्तांशानेव पश्यन्ति । भगवद्दृष्टगुणानामनन्तांशानेव रमा पश्यति । रमादृष्टगुणानामनन्तांशान्ब्रह्मा पश्यति । अत्रानन्तांशशब्देन कोटिधा विभक्तानामेको भागो ग्राह्याः । वाण्यपि ब्रह्मदृष्टानां गुणानामनन्तांशानेव पश्यति । रुद्रोऽपि वाणीदृष्टानां गुणानामनन्तांशानेव पश्यति । उमाऽपि रुद्रदृष्टानां गुणानामनन्तांशानेव पश्यति । इन्द्रकामौ तूमादृष्टानां गुणानां शतांशानेव पश्यत इत्येवमुमापर्यन्तमानन्त्यद्रष्टारः । न चैवमानन्त्यद्रष्टृत्वेन ब्रह्माद्युमान्तानां साम्यापात इति वाच्यम् । आनन्त्येऽपि तारतम्यसद्भावादित्यवधेयम् ।

### **वाक्यार्थरत्नमाला**

लब्धार्थानुवादश्चतुर्थीत्याधिक इति न दोषः । चैवशब्दयोर्विरुद्धेति पाठः । पूर्ववद्भिन्नक्रमतयेति ॥ श्वेतद्वीपपतिं चैवेत्यत्रेवेत्यर्थः । तत्र हि चैवशब्दयोर्विरुद्धार्थत्वाद्यथाश्रुतसम्बन्धानुपपत्याभिन्नक्रमत्वेन योजनामङ्गीकृत्य चशब्दस्यान्येतु केचनेत्यत्र केचनेत्यनेन सम्बन्धमङ्गीकृत्य तस्य त्वर्थत्वं चाभ्युपेत्य केचन श्वेतद्वीषपतिमेवेति सम्बन्धाङ्गीकारादिति भावः । एतेन श्वेतद्वीपपतिं चैव हृत्येवाद्ये तु केचनेत्यत्र केचनेत्यनेन त्वर्थ च शब्दसम्बन्धमङ्गीकृत्य एवशब्दस्य श्वेतद्वीपपतिमित्यनेन सम्बन्धमङ्गीकृत्य केचन श्वेतद्वीपपतिं मेवेति प्रागभिहितम् । अन्ये तु हृद्येवेति पक्षः स्पष्टत्वान्नोक्त इति प्रागभिधेयमिति सूचयति । तथा च श्वेतद्वीपपतिमेवेत्येवशब्दस्य यथाश्रुतसम्बन्धः । चशब्दस्य त्वत्यन्यत्रसम्बन्ध इति वच्छक्रकामादय एवेति सम्बन्धस्तावत्प्राप्तः । चशब्दस्य तु शब्दार्थतया विशेषां स्त्विति कथं चित्सम्बन्धाभ्युपगमेऽपीत्यर्थः । बाधितार्थत्वोपपादनमुमादिभिरेवेत्यादि । तल्लाभेनिमित्ताभिधानमुमादिभिरेवेत्याद्युक्तलाभादित्यन्तम् । चशब्दस्यैवेति ॥ विरुद्धार्थकयोरेकत्रान्वयानुपपत्या हि चशब्दस्यान्यत्रान्वयः प्रसक्तः । एवशब्दस्यान्यत्रान्वये तु चशब्दस्य बाधकाभावेन यथाश्रुत एव सम्बन्धः सिद्ध इति भावः ॥ तदयोगादिति ॥ समुच्चयार्थस्य तस्य शक्रकामादाय चेति सम्बन्धायोगादित्यर्थः ॥ केचित्पूर्ववद्भिन्नक्रमतयेत्यस्यान्ये चैव यथायोगमित्यत्रान्ये तु यथायोगमेवेति भिन्नक्रमतयेत्यादियोजनामाहुः ॥ चक्षधातोर्व्यक्तवागर्थत्वाद्दर्शनार्थतया कथं तद्य्वाख्यानमित्यतस्तदुपपादयति । धातूनामिति ॥ क्रियावाचित्वमाख्यातुमेकैकोऽर्थः प्रदर्शितः । प्रयोगतोऽनुगन्तव्या अनेकार्था हि धातव इत्युक्तेरिति भावः । शतगुणितं च तारतम्यमुक्तमिति पाठः । चशब्दरहितपाठेऽपि तदर्थान्तर्भावेन व्याख्यातव्यम् । तदेतदिति ॥ एतद्वैषम्यं कथम् । उमामारभ्य उक्तादिनामिवोमापर्यन्तमपि शततारतम्यस्यैव वक्तव्यत्वाद्वैषम्यानुपपत्तिरिति भावः । कुतः साम्यं वाच्यमित्यतो वैषम्यस्य तद्विरुद्धादित्याशयेनोमापर्यन्तमनन्तांशन्यूनतारतम्यस्य प्रमाणविरुद्धत्वमुपपादयति । रमाया भगवदित्यादिना केचित्तु तदेतदित्यस्योमापर्यन्तमनन्तांशन्यूनतारतम्यं कथमित्यर्थः । शिष्टं समानमित्याहुः । अनन्तधा विभक्तानामेकभागेति । विभक्तानां मध्ये य एको भाग इति योजनीयम् । एकभागस्येत्यादौ सम्भवेनेति विवेकेन वर्तते । एवमुत्तरत्रापि । रुद्रगरुडयोरिति ॥ अत्रापि विभक्तानां मध्ये एको भाग इति योजनाया अविशेषाद्रुद्रगरुडयोरित्यनेन व्यवधानेऽपि नानुपपत्तिः । तद्दृष्टेति ॥ अत्रोमासुपर्ण्योस्तद्दृष्टेत्यादि सम्बन्धः । रुद्रगरुडदृष्टान्तानां शतथा विभक्तानां मध्ये एको यो भाग इति योजना शतांशन्यूनस्यैव ज्ञाने तारतम्यस्य ग्रन्थान्तरेति । द्वितीयारण्यके शत एष इममित्यैतरेयखण्डव्याख्यावसरे मुक्तावुक्ताः शतगुणबलज्ञानसुखादिभिरित्यादिभाष्योदाहृतमहासंहिता वचनेन ‘‘यथानन्द’’ इत्यादि तैत्तरीयोदाहृतयजुःसंहितावचनेन च सिद्धतयेत्यर्थः । तारतम्यप्रकरणीयप्रमाणसङ्ग्रहस्थूलतारतम्यटीकोक्तप्रमाणान्यपि ज्ञेयानि । तत्र श्रियः सकाशादनन्तगुणाधमत्वम् ब्रह्मवाचोरित्यस्यापि प्रतिपादनात् । उक्तविरोधपरिहारः कर्नाटकस्थैः कैश्चित्कृतस्तं पक्षं दूषयितुमाशङ्कते । न चान्यत्रेति ॥ अत्र कथा ॥ प्रदक्षिणां कुर्वतः सत्यव्रतस्वामिनो यदुपत्याचार्यैरुमा यावदित्यादिक्यात्कथमिति पृष्टाः सुमुखेन वाख्यार्थं कथयितुं प्रवृत्ता यदुपत्याचार्यैः स्वामिलिखितपत्रमेव प्रदर्शनीयमिति पुनः प्रार्थिताः, स्वकीयं कर्नाटकसंप्रदाय प्राप्तसमाधानावेदकं पत्रं दत्तवन्तस्तत एतैस्तदवलोक्यैनं पक्षं केचिदाहुरित्यनूद्य स्वमूलभूतगुरुकृतपञ्चटिप्पणोक्तरीत्या तच्चिन्त्यमित्यादिना स दूषित इति ॥

निरवकाशतैत्तिरीयेति । उपलक्षणं चेदम् । प्रागुक्तैतरेयभाष्योदाहृतप्रमाणानि चतुर्थाध्यायगत ‘‘मोक्षे सुखेज्ञाने विष्णुभक्त्यादिकेष्वपि । सर्वेभ्यश्चाधिकौ ब्रह्ममारुतयोः । ब्रह्मवायू च तद्भार्ये इत्याद्युक्ता ज्ञानानन्दबला येषु शः । हीनाः शतगुणा अव्याकृतब्राह्मणे भाष्ये सरस्वत्या ब्रह्मावरत्वमुक्तम् । ऋग्भाष्ये ऋष्यादिकथनस्थले ज्ञानभक्तिबलैश्वर्येति । आधिकारिकमण्डलस्थोक्तेरित्येतद्भाष्ये नित्यानन्देव ज्ञानैश्वर्यगुणेषु च । सर्वज्ञान्तगुणोद्रिक्ता इति चोक्तेरित्यपि द्रष्टव्यम् । त्रैगुण्यात्परत इत्यादिना प्रागुक्तमनन्तांशोनत्वस्यार्थतो लाभमपाकरोति ॥ त्रैगुण्यात्परत इत्यत्रापीति ॥ पूर्वोत्तरेति ॥ पूर्वत्र हि मुक्तस्तु सर्वदा पश्येदिति ब्रह्मणः सर्वदा दर्शनप्रतिपादनादुत्तरत्रापि भूतस्थितं विष्णुं देवाः पश्यन्ति सर्वदा बहुसाहस्रवर्षेण महत्तत्वे क्वचित्क्वचिदिति सार्वकालिकदर्शनकादाचित्कदर्शनयोः प्रतिपादनान्मध्येऽपि तत्तदंशेनाज्ञानद्वयमभिप्रेतमिति भावः । स्पष्टं चेदं तमोमात्रगतमेवेत्येवकारस्य सर्वदा पश्यन्ति । महत्तत्वे क्वचित्क्वचिदित्येतदभिप्रायदर्शनपरप्राचीनटीकायामित्यवगन्तव्यम् । न ब्रह्मवत्सार्वकालिकमिति ॥ यद्यपि ब्रह्मणोऽपि सर्वगतत्वेन दर्शनं न सार्वकालिकम् । न तु सर्वेषु कालेष्विति पूर्वमुक्तत्वात् । तथापि मुक्तस्य सर्वदा तद्दर्शनमस्त्येव । न च सरस्वत्या मुक्ताया अपि तदस्तीति भावेनैवमुक्तमित्याहुः ॥ वस्तुतस्तु ब्रह्मणः । कदाचिद्दर्शनेऽपि न सरस्वतीवत् । किंतु तदधिकं दर्शनम् । ततो बहुकालेषु दर्शनं संसारे, मुक्तौ तु सर्वदेत्येवं प्रायिकं सर्वगतत्वेन भगवद्दर्शनं ब्रह्मण इत्यभिप्रेत्य सार्वकालिकत्वोक्तेः । सरस्वत्यास्तु संसारमोक्षयोर्मेलनेऽपि न प्रायिकं किं तु कदाचिदेवेति न कश्चिद्दोष इति ज्ञेयम् । समान एवञ्चेत्यादिना प्रागुक्तं साधकमप्यपाकरोति ॥ समान एवं चेति ॥ नित्यं तदुपास्तीति ॥ यथा‘‘शक्तिस्मृतान् धात्रा गुणान्विष्णोः सरस्वती ॥ स्मरेत् त्रैविक्रमाद्यांस्तु नित्यविक्रान्तिपूर्वकैः । कदाचिल्लोपयेद्देवी’’ स्थानैक्यं न गुणैस्ततः । साम्यं तयोर्यथा विष्णोर्गुणोपासा फलं लभवेदि’’ति न्यायविवरणोदाहृताध्यात्मवचने हि कदाचिन्नित्यविक्रान्ति पूर्वकैस्त्रैविक्रमाद्यांस्तु लोपयेदित्युक्तया कालान्तरे त्रैविक्रमत्वाद्यानामपि लोपाभावः सिध्यतीति भावेनैव नित्यं तदुपास्तियोग्यताभावादिति तत्वप्रकाशिकायामुक्तेः । अत एव पूर्वत्र कदाचिदभिव्यक्तक्रियोपसंहारः सदा पृथक्त्वेन नास्तीत्येवोक्तमिति भावः ।

वित इति ॥ सामान्यक्रियानन्तर्भूतत्वेन पृथगेवेत्यर्थः । उक्तं च तत्वप्रकाशिकाभावबोधे । कदाचिल्लोपयेदित्युक्तत्वात्सदेत्युक्तम् । पृथक्त्वेन त्रिविक्रमत्वादि विशेषाकारेणेत्यर्थ इति ज्ञेयम् । नन्वेवं परिमाणदर्शने त्रिविक्रमत्वादि ब्रह्मब्रह्माण्योः साम्याङ्गीकारे मुक्तिविशेषायोगः । प्राणो वा आशाया भूयानिति छान्दोग्ये वाणी च मारुत इति प्रागुक्तबृहत्संहिता वचनेन च प्रमिततारतम्यभङ्ग स्यादिति चेन्न । समान एव चेति सूत्रीयभाष्याद्युक्तरीत्योभयोरपि सायुज्यभाक्त्वेन स्थानैक्ये विद्यमाने मोक्षविस्यैवाभात् । गुणतारतम्यस्य चोक्तविद्वयाङ्गीकारेऽपि ब्रह्मवत्सर्वदा परिमाणदर्शनाभावेन त्रिविक्रमत्वादीनां सर्वदोपासनाभावेनैवोपपत्तेः । उपासनायास्तरतमभावेनैव तारताम्यस्य समान एव चेति सूत्रीयभाष्यादौ स्पष्टत्वात् । अत एव विद्यैवेत्यधिकरणं प्रमेयकथनपरं, ‘‘ब्रह्मा सर्वगुणैश्चैव क्रियासामान्यतश्चरं गीरि’’त्येतदनुभाष्यव्याख्यानमूले उक्तम् । वेदोक्तसमस्तगुणक्रियोपेततयानन्तरूपं हरिमुपासितुं ब्रह्मैव योम्यः । सरस्वती तु सकलवेदोक्तगुणोपेततयानन्तरूपं हरिमुपास्ते । त्रिवक्रमत्वादि क्रियास्तु नित्यविक्रान्त्यादिष्वन्तर्भावयतीति । विशेषांस्तावतो न तु इति पूर्वोक्तविशेषान्तरदृष्टत्वाभावः । सरस्वत्याः सर्वगतत्वेन चापि तु इत्यपिपदेन समुच्चितं च सरस्वतीदृष्टगुणाधिकदृष्टत्वं च ब्रह्मणः । आनन्दतारतम्यं च तारतम्यापादकं स्पष्टमेवेत्यलम् ।

[Load More](javaऽcriptःvoid(0))
