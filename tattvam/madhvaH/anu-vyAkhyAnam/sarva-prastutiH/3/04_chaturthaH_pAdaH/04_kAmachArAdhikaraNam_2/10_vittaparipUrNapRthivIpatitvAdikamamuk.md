+++
title = "१० वित्तपरिपूर्णपृथिवीपतित्वादिकममुक्तविषयम्"
upstream_url = "https://dvaitavedanta.in/category-details/9592/975/sharam/sathha/tataya/catara/kamaca/vatata"
+++
## तस्येयं पृथिवीत्यादि पूर्वभावव्यपेक्षया

**वित्तपरिपूर्णपृथिवीपतित्वादिकममुक्तविषयम्**

**तस्येयं पृथिवीत्यादि पूर्वभावव्यपेक्षया**

### **सुधा**

ननु मुक्तस्य ‘तस्येयं पृथिवी सर्वा वित्तस्य पूर्णा स्यादि’ति वित्तपरिपूर्णपृथिवीपतित्वमुच्यमानं कथं युज्यत इत्यत आह तस्येति ।

## **अनुव्याख्यानम्**

***तस्येयं पृथिवीत्यादि पूर्वभावव्यपेक्षया ॥***

पूर्वभावोऽमुक्तत्वं मुक्तामुक्तमनुष्ययोर्विवक्षया हि युवा स्यादित्यादिकमारब्धम् । तत्र युवा स्यादित्यादिना मुक्तं प्रतिपाद्यामुक्तविवक्षया तस्येत्यादिवाक्यं प्रवृत्तमित्यर्थः ॥ अनेनैव न्यायेनान्येषामधिपतिरित्यादिकममुक्तविषयं प्रतिपत्तव्यम् । नन्वेवं युवा स्यादित्यादेर्मुक्तामुक्तविषयताऽङ्गीकृतावेकविषयताप्रतीतिविरोध इत्याशङ्कानिरासायामुक्तेति वक्तव्ये पूर्वभावेत्युक्तम् । एक एव चेतनो युवादिशब्दैः प्रतिपाद्यते । तस्य चावस्थाभेदेन विणानि व्यवस्थाप्यन्ते । तस्मादेकविषयताप्रतिभासो नानुपपन्न इति ।

### **वाक्यार्थचन्द्रिका**

अनेनैव न्यायेनेति । तस्येयं पृथिवीत्यादितैत्तिरीयवाक्यान्मुक्तपरत्वोपपादकन्यायेनेत्यर्थः ।

### **परिमल** 

अनेनैव न्यायेनेति । पूर्वभावापेक्षयेत्युक्तन्यायेनेत्यर्थः । काण्ववाक्यमप्यमुक्तपरं ज्ञेयमित्यर्थः । तद्भाष्ये केवलमुक्तमात्रपरत्वोक्तेस् तात्पर्यं प्रागेवोक्तम् ।

### **वाक्यार्थरत्नमाला**

पृथिवीत्यादीति ॥ आदिपदेन स्यादित्यन्तपरिग्रहः । तैत्तिरीय वाक्यानान्मुक्तामुक्तपरत्वेति पाठः । वाक्यान्मुक्तेति पाठवाक्यस्य यदमुक्तपरत्वं तदुपपादकेत्यर्थः । मुक्तामुक्तेतितु तात्पर्यम् ।

------------------------------------------------------------------------

स एक इति संसारगतमुक्त्वा सुखं पुनः

**स एक इति संसारगतमुक्त्वा सुखं पुनः**

### **सुधा**

एवं वाजसनेयश्रुतौ ‘स यो ह वै मनुष्याणामित्यादेः सम्पन्नतम इत्यन्तस्य, तैत्तिरीयश्रुतौ च युवा स्यादित्यादेः पूर्णा स्यादित्यन्तस्य’ मुक्तामुक्तपरत्ववर्णनेन स मनुष्याणां परम आनन्दोऽथ (ते) ये शतं मनुष्याणामानन्दा इत्येतत्स एको मानुष आनन्दस्ते ये शतं मानुषा आनन्दा इत्येतच्च मुक्तोमुक्तविषयमिति सिद्धे तैत्तिरीयश्रुतिगतं स एको मनुष्यगन्धर्वाणामानन्दः श्रोत्रियस्य चाकामहतस्येत्येतावद्व्याचष्टे स एक इतीति ।

## **अनुव्याख्यानम्**

***स एक इति संसारगतमुक्त्वा सुखं पुनः ॥***

***श्रोत्रियस्येति वदति मुक्ताच्छतगुणात्मताम् ॥***

संसारगतं सुखमुक्त्वेति संसारिमनुष्यसुखाच्छतगुणं संसारिणो मनुष्यगन्धर्वस्य सुखमुक्त्वेत्यर्थः । मुक्ताच्छतगुणात्मतामिति मुक्तमनुष्यस्य सुखान्मुक्तमनुष्यगन्धर्वस्य शतगुणसुखात्मतां वदतीत्यर्थः । श्रुतिरिति शेषः । स एक इति वाक्येन श्रोत्रियस्येति वाक्येन ।

### **वाक्यार्थचन्द्रिका**

स एक इत्यस्य वा श्रोत्रियस्य चेत्यस्य वा तत्तदर्थमात्रप्रतिपादकत्वाभावादुक्त्वा वदतीति क्त्वाप्रत्ययानुपपत्तिः । समानकर्तृकयोः पूर्वकाल इति समानकर्तृक एव क्त्वाप्रत्ययविधानात्प्रकृते च तदभावादित्यतः स एक इत्यस्य श्रोत्रियस्य चेत्यस्य वात्र न कर्तृत्वं किन्तु श्रुतिवाक्यस्यैव । तथा च श्रुतिवाक्यमेवेत्युक्त्वा वदतीति समानकर्तृकत्वाद्युक्तस्तदर्थकः क्त्वाप्रत्ययः । न चैवं स एक इत्यादेवैयर्थ्यं स्यादिति वाच्यम् । श्रुतिरेव स एक इत्यंशेनार्थविमुक्त्वा श्रोत्रियस्येत्यंशान्तरेणार्थान्तरं वदतीत्यर्थलाभाय तस्यावश्यकत्वादिति भावेनापेक्षितं शेषं पूरयति श्रुतिरिति इति ।

### **परिमल** 

स एक इति श्रोत्रियस्येति वाक्यद्वये माह इति वाक्येनेति ।

### **वाक्यार्थरत्नमाला**

स एक इत्यंशेनेति । अनेन वक्ष्यमाणावाक्येनेत्येतद्वाक्यैकदेशेनेति विवृतं भवति ।

------------------------------------------------------------------------

संसारगाच्च संसारगतस्यैव शताधिकम्

**संसारगाच्च संसारगतस्यैव शताधिकम्**

### **सुधा**

अनेनैव न्यायेन ते ये शतं मनुष्वगन्धर्वाणामानन्दा इत्यादिकं व्याख्येयमित्याशयवानाह संसारगादिति ।

## **अनुव्याख्यानम्**

***संसारगाच्च संसारगतस्यैव शताधिकम् ॥***

***मुक्तान्मुक्तस्य ...... ..... ......***

संसारिमनुष्यगन्धर्वादिमुखादित्यर्थः । संसारगतस्य देवगन्धर्वादेः शताधिकं शतगुणाधिकं सुखमुक्त्वेति वर्तते । मुक्तान्मुक्तस्येति मुक्तमनुष्यगन्धर्वादिसुखाच्छतगुणं मुक्तदेवगन्धर्वादेः सुखं वदतीत्यर्थः । अनेन ते ये शतमित्युभयमेकोक्त्या परामृश्य स एक इति श्रोत्रियस्येति च यथायोग्यं पृथक् शतगुणानन्दत्वमुच्यत इत्युक्तं भवति ।

अनयैव रीत्या स एकः पितृणामित्यादि वाजसनेयश्रुतिवाक्यमपि व्याख्येयम् । उपक्रमे मुक्तश्रवणादाजान(ज)देवादौ यश्च श्रोत्रिय इत्यादिना तच्छ्रवणान्मध्येऽपि यश्च श्रोत्रिय इत्यनुवर्तनीयम् । श्रुतिद्वयविसंवादस्तु भगवत्पादैरन्यत्र परिहृत इति ।

### **वाक्यार्थचन्द्रिका**

उपक्रमे मुक्तश्रवणादिति । राद्धः समृद्ध इत्यादिनेति शेषः ॥ मध्येऽपीति । गन्धर्वादावपीत्यर्थः ।

ननु ‘ते ये शतं मानुषा आनन्दाः । स एको मनुष्यगन्धर्वाणामानन्दः । ते ये शतं मनुष्यगन्धर्वाणामानन्दाः । स एको देवगन्धर्वाणामानन्दः । ते ये शतं देवगन्धर्वाणामानन्दाः । स एकः पितॄणां चिरलोकलोकानामानन्द’ इति तैत्तिरीयश्रुतौ मनुष्यपदवाच्यचक्रवर्तिभ्यो मनुष्यगन्धर्वाणां तेभ्यो देवगन्धर्वाणां तेभ्यः पितॄणां शतगुणानन्दत्वमुक्तम् । बृहदारण्यकश्रुतौ त्वथ ये शतं मनुष्याणामानन्दाः स एकः पितॄणां जितलोकानामानन्द इति चक्रवर्तिभ्य एव पितॄणां शतगुणानन्दत्वमुच्यते । अतः श्रुत्योर्विसंवाद इत्यत आह श्रुतिद्वयविसंवादस्त्विति । अन्यत्र बृहद्भाष्ये । न च तैत्तिरीयश्रुतिविरोध इत्याशङ्क्य शतशब्दस्यायुतदशलक्षादावपि समत्वादतश्चक्रवर्तिभ्यो मनुष्यगन्धर्वाः शताधिका देवगन्धर्वा अयुताधिकाः पितरो दशलक्षाधिका इत्यादिना श्रुतिद्वयविरोधः परिहृत इत्यर्थः । अयं भावः । यत्र चक्रवर्तिभ्यो मनुष्यगन्धर्वाणां शतगुणानन्दत्वमुच्यते तत्रैव शतशब्दस्य शतपरत्वं यत्र च चक्रवर्त्यपेक्षया देवगन्धर्वाणां शतगुणानन्दत्वमुच्यते तत्र शतशब्दस्यायुतपरत्वं बृहच्छतौ च दशलक्षार्थत्वमिति न श्रुतिद्वयविसंवाद इति ॥

ननु तैत्तिरीयश्रुतौ पितॄणां गन्धर्वापेक्षयाऽऽधिक्यमुक्तं बृहच्छतौ च पित्रपेक्षया गन्धर्वाणामित्यतो विरोध इत्यतो वाऽह श्रुतिद्वयेति । तुम्बुरप्रमुखानां गन्धर्वाणामाजानदेवतासमानत्वेऽपि पितृभ्यस्तेषामाधिक्योपपत्तेः । तदुक्तम् । उत्तमगन्धर्वापेक्षया पितृभ्यो गन्धर्वाणामाधिक्यं च युज्यत इत्यतो न तदंशेऽपि विरोध इति भावः । ननु तथाऽपि बृहच्छतावाजानदेवानां कर्मदेवोत्तमत्वस्य तैत्तिरीयश्रुतौ तदवरत्वस्योक्तेर्विरोध इत्यत्राप्येतदेवोत्तरं श्रुतिद्वयेति । बृहच्छत्युक्तानां जातेभ्योऽवराणामजानदेवानामिन्द्रादीनां कर्मदेवोत्तमत्वेऽपि तैत्तिरीयश्रुत्युक्तानामजानदेवेभ्य इन्द्रादिभ्यो जातानामनाख्यातानां कर्मदेवावरत्वोक्तेरविसंवादः । तदुक्तं बृहद्भाष्ये । अजानदेवेभ्यो जाता आजानजा इत्यतस्तत्राप्यविरोध इति ॥ ननु यत्र वाक्ये आजानजा इत्येव कर्मदेवानामुपरि पाठस्तद्वाक्यस्य तैत्तिरीयश्रुतिविरोधः स्यादेव । तत्राजानजानां कर्मदेवावरत्वोक्तत्वादित्यत आह श्रुतीति । स्यादयं विरोधो यदि तैत्तिरीयश्रुतावाजानजशब्दोक्ता इन्द्रादिदेवेभ्यो जाता अनाख्याता देवता एवोच्येरन् । न चैवं किन्नामाजानेभ्यो जातेभ्यो वरेभ्यो ब्रह्मादिभ्यो जाता इन्द्राद्या एवाजानजशब्देनोच्यन्ते । तेषां च कर्मदेवोत्तमत्वं सम्भवतीत्यविरोधः । तदुक्तं बृहद्भाष्ये । यत्राजानजा इत्येवोपरि पाठस्तत्राजानेभ्यो ब्रह्मादिभ्यो जाता इति भवतीति ॥ ननु तैत्तिरीयश्रुतौ देवेभ्य इन्द्रस्येन्द्राद्बृहस्पतेस्तस्माच्च प्रजापतेः शतगुणानन्दत्वमुक्तम् । बृहच्छतिवाक्ये आजानशब्दवाच्येभ्यो देवेभ्य एव प्रजापतेः शतानन्दत्वमतो विरोध इत्यत्राप्येतदेवोत्तरं श्रुतिद्वयेति । तैत्तिरीयवाक्यस्य विवचनाद्बृहच्छतिवाक्यस्य सामान्यवचनत्वात्तैत्तिरीयवाक्योक्तविस्य बृहच्छतावङ्गीकार्यत्वादविरोधसम्भवाददोषः । तदुक्तं बृहद्भाष्ये । इन्द्रबृहस्पत्यादीनां विस्तु विवचनत्वादत्राप्यङ्गीकर्तव्य इति ।

### **परिमल** 

ननु संसारिगतसुखात्संसारिगतसुखस्य मुक्तगतसुखान्मुक्तगतसुखस्य शतगुणितत्वं श्रुतिर्वक्तीति स एक इतीत्यादिना कृतं व्याख्यानमयुक्तम् । तथा त्वे हि ते ये शतं मानुषा आनन्दाः स एको मनुष्यगन्धर्वाणामानन्दः । ते ये शतं मुक्तिगमानुषा आनन्दाः स एकः श्रोत्रियस्य चाकामहतस्येत्यादिरूपेण सर्वत्र ते ये शतमित्यस्य स एक इत्यस्य च वाक्यस्य द्विद्विवारं श्रवणप्रसङ्गादित्यत आह अनेनेति । संसारिगतमुक्तेत्यादिभाष्यकारीयव्याख्यानेनामुक्तमुक्तगतं शतगुणितमानन्दं ते ये शतमित्येकोक्त्या परामृश्य तद्वाक्यपरामृष्टं चोभयं स एक इति तच्छब्देन परामृश्य संसारिमनुष्यगात् संसारिमनुष्यगन्धर्वगतसुखस्य मुक्तमनुष्यगान् मुक्तमनुष्यगन्धर्वगस्य तथा संसारिमनुष्यगन्धर्वगात्संसारिदेवगन्धर्वगसुखस्य मुक्तमनुष्यगन्धर्वगान्मुक्तदेवगन्धर्वगतसुखस्य शतगुणत्वमित्येवं रूपेण यथायोगं पृथक् मुक्तानाममुक्तानां च प्रत्येकं शतानन्दत्वमुच्यते श्रुतावित्युक्तं भवतीत्यर्थः । अनयैवेति । ते ये शतमित्युभयमेकोक्त्येत्याद्युक्तरीत्येत्यर्थः । ननु मध्येऽश्रवणस्य पूर्वोत्तरश्रवणरूपसदंशेन मध्येऽप्यनुषङ्गेण परिहारेऽपि श्रुत्योर्नैकविषयतास्ति । काण्वश्रुतौ चक्रवर्तिपितृगन्धर्वाणां पूर्वपूर्वापेक्षया शतानन्दत्वमुत्तरोत्तरेषामुच्यते । तैत्तिरीयश्रुतौ च नृपमनुष्यगन्धर्वपितॄणामुत्तरोत्तरं शतानन्दत्वं श्रूयते । अतो विवादसंवाद इत्यत आह श्रुतिद्वयविसंवादस्त्विति ।

अन्यत्रेति । बृहद्भाष्ये षष्ठेऽध्याये तैत्तिरीयादिश्रुतिविरोधमाशङ्क्य शतशब्दस्यायुतदशलक्षादावपि समत्वाच्चक्रवर्त्तिभ्यो मनुष्यगन्धर्वाः शताधिकास् ततो देवगन्धर्वा अयुताधिकाः । पितरो दशलक्षाधिका इत्यविरोधः । उत्तमगन्धर्वापेक्षया पितृभ्यो गन्धर्वाणामाधिक्यं युज्यत इत्यादिना परिहृत इत्यर्थः ।

### **यादुपत्यम्**

ननु ‘ते ये शतं मानुषा आनन्दाः । स एको मनुष्यगन्धर्वाणामानन्दः । ते ये शतं मनुष्यगन्धर्वाणामानन्दाः । स एको देवगन्धर्वाणामानन्दः । ते ये शतं देवगन्धर्वाणामानन्दाः । स एकः पितॄणां चिरलोकलोकानामानन्दः’ इति तैत्तिरीयश्रुतौ मनुष्यपदवाच्यचक्रवर्तिभ्यो मनुष्यगन्धर्वाणं तेभ्यो देवगन्धर्वाणां तेभ्यः पितॄणां शतगुणानन्दत्वमुक्तम् । बृहदारण्यकश्रुतौ त्वथ ये शतं मनुष्याणामानन्दाः स एकः पितॄणां चिरलोकानामानन्दोऽथ ये शतं पितॄणां चिरलोकानामानन्दाः स एको गन्धर्वलोक आनन्द इति चक्रवर्तिभ्य एव पितॄणां शतगुणानन्दत्वमुक्त्वा तदपेक्षया गन्धर्वाणां शतगुणानन्दत्वमुच्यतेऽतः श्रुत्योर्विसंवाद इत्यत आह श्रुतिद्वयेति । अन्यत्र बृहदारण्यकभाष्ये । तत्र न च तैत्तिरीयादिश्रुतिविरोध इत्याशङ्क्य शतशब्दस्यायुतदशलक्षादावपि समत्वात् । अतश्चक्रवर्तिभ्यो मनुष्यगन्धर्वाः शताधिकाः । देवगन्धर्वा अयुताधिकाः पितरो दशलक्षाधिका सत्यविरोधः । उत्तमगन्धर्वापेक्षया पितृभ्यो गन्धर्वाणामाधिक्यं च युज्यत सत्यादिना परिहृतत्वात् । एवमन्येऽपि श्रुतिद्वयविसंवादास्तत्रैव परिहृता द्रष्टव्याः ।

### **श्रीनिवासतीर्थीया**

उभयं मुक्तममुक्तं चेत्यर्थः ॥ अनुवर्तनीयमिति । वाजसनेयके सति शेषः ।

### **वाक्यार्थरत्नमाला**

बृहद्भाष्य इति । अष्टमाध्याय इति शेषः । न च त्तैतिरीयादिश्रुतिविरोध इति बृहद्भाष्यानुसारेणात्रापि तैत्तिरीयादिश्रुतीत्येवपाठः । अत एव यत्र चक्रवर्त्यपेक्षयेति आदिपदसङ्ग्राह्यविरोधस्य परिहारो दर्शितः ॥ पितरो दशलक्षाधिका इति पाठः । मूलकोशे सत्वाद्युक्तत्वाच्च । इत्यतो विरोध इत्यतो वेति पाठः । आदिपदमधिकं लेखकप्रमादात् । भावबोधानुसारेणोपयुक्तं बृहद्भाष्यव्याख्यानमाश्रित्यात्र श्रुतिद्वयविसंवादपरिहाररूपभाष्यानुसारेण चर्चार्थमुत्तरो ग्रन्थ इति ज्ञेयम् । तुंबुरमुखा ये च तथोर्वश्यदिका अपीत्यादि तृतीयाध्यायभाष्यं मनसि निधायाह ॥ तुंबुरप्रमुखानामिति । युज्यत इतीत्येवम् इतिशब्दद्वययुक्तः पाठः । इतीत्यावर्तते । एकस्य पूर्वेण सम्बन्धः । हेत्वर्थकेतरस्योत्तरत्र इति सम्बन्ध इति वा । इतीत्यनन्तर इति पाठोऽपि । बृहच्छतौ ह्याजानदेवानामिति पट्यते । तत्र जाना जाताः । जानेभ्यो आ समीचीना उत्तमा इति यावत् । ते आजाना इन्द्रादयस्तेषामेव कर्मदेवोत्तमत्वमुक्तम् । तैत्तिरीये त्वाजानजानामिति पठ्यते । तत्रोक्तरीत्या जानभूतेन्द्रादिभ्यो जातानामनाख्यातदेवानामेव कर्मदेवावरत्वोक्तेर्न तैत्तिरीयश्रुतेरप्येतद्विरोध इत्याशयेन परिहरति ॥ बृहच्छत्युक्तानामिति ॥ कर्मदेवावरत्वान्न विसंवाद इति पाठः । तत्राप्यविरोधस् तैत्तिरीयेऽप्यविरोध इत्यर्थः । आजानजा इत्येवेति । तथा च पाठभेद इति भावः । तद्वाक्यस्येत्युक्तया बृहच्छत्यतिरिक्तवाक्यमपि गृहीतमिति ज्ञायते । अत्र श्रुतिद्वयशब्देन बृहत्तैत्तिरीयश्रुत्योरिव तैत्तिरीयश्रुतिश्रुत्यन्तरयोरपि गृहीतत्वेन तद्विरोधपरिहारस्यावश्यकत्वादिति भावः । तैत्तिरीयश्रुतावाजानजेति । तैत्तिरीयश्रुतौ ये आजानशब्देनोक्ता इत्यर्थः । देवता एवतत्रोच्येरन्निति पाठः । तत्र तद्वाक्ये । आजानेभ्य इत्यनूद्य जातेभ्यो वरेभ्य इति व्याख्यानम् । तथा च जातेभ्य उत्तमेभ्यो ब्रह्मदिभ्यो जातानामिन्द्रादीनामजानजशब्देन ग्रहणान्नविरोध इत्यर्थः । विस्याङ्गीकार्यत्वादिति । सामान्यवचने विवचनोक्तग्राह्यम् । कुतः । प्रबलानुसारेण दुर्बलस्य नेयत्वादित्याशयः ।

[Load More](javaऽcriptःvoid(0))
