+++
title = "११ युक्तया च तारतम्योपपादनम्"
upstream_url = "https://dvaitavedanta.in/category-details/9593/975/sharam/sathha/tataya/catara/kamaca/yakata"
+++
## युक्तं च साधनाधिक्यात्साध्याधिक्यं सुरादिषु

**युक्तया च तारतम्योपपादनम्**

**युक्तं च साधनाधिक्यात्साध्याधिक्यं सुरादिषु**

### **सुधा**

एवं श्रुत्या मुक्तौ तारतम्यमुपपाद्य युक्त्याऽप्युपपादयति युक्तं चेति ।

## **अनुव्याख्यानम्**

***युक्तं च साधनाधिक्यात्साध्याधिक्यं सुरादिषु ॥***

सुरादिषु मानुषादिभ्यः साध्याधिक्यं मुक्तिगतफलाधिक्यं साधनाधिक्याद्धेतोर्युक्तमनुमितं चेत्यर्थः । देवादयो मानुषादिभ्येऽधिकमौक्तफलभाजस्तदपेक्षयाऽधिकतत्साधनवत्त्वादित्युक्तं भवति ।

विपक्षे बाधकाभावादप्रयोजकोऽयं हेतुरित्यत आह नाधिक्यमिति ।

**अनुव्याख्यानम्**

***नाधिक्यं यदि साध्ये स्यात्प्रयत्नः साधने कुतः ॥***

सुरादिष्विति वर्तते । मानुषादिभ्य इति च । साधने साधनाधिक्ये । यदि देवादयो मानुषादिभ्योऽधिकमौक्तफलभाजो न स्युस्तदा तदधिकतत्साधनार्थप्रयत्नवन्तो न स्युः । अनधिकफलाय चाधिकं प्रयत्नमातिष्ठमाना न प्रेक्षावन्तो भवेयुरिति विपक्षे बाधकान्नाप्रयोजको हेतुः ।

### **वाक्यार्थचन्द्रिका**

नन्वत्र साधनाधिक्येन साध्याधिक्यं सुरादिषु साध्यते न तु मुक्तिगतफलाध्यिम् ।

तत्कथमस्य ग्रन्थस्य युक्त्या मुक्तौ तारतम्योपपादकत्वं स्यात् । किञ्च न तावत्सुरादिषु साध्यासाधनयोः स्वगतसाध्यसाधनापेक्षयाऽधिक्यं वक्तुं युक्तम् । तस्य बाधितत्वात् । नाप्यधिकार्यन्तरगततदपेक्षया तस्यात्रानुपादानादित्यतोऽधिकार्यन्तरगतसाध्यसाधनापेक्षयैवाधिक्यं विवक्षितम् । स्पष्टत्वाच्च तदनुपादानं भाष्यकाराणां न दोषमावहति । साध्याधिक्यपदं च मुक्तिगतफलाधिक्यपरमिति युक्तमस्य युक्त्या मुक्तौ तारतम्योपपादकत्वमित्याशयेनापेक्षितं पूरयन्नेव युक्त्या मौक्ततारतम्योपपादकतया वाक्यं योजयति सुरादिष्विति ॥ इति चेति । वर्तत इति सम्बन्धः । यथास्थितमूलग्रन्थस्यैव प्रयोगप्रकारताभ्रान्तिनिरासायाभिमतमनुमानप्रयोगं दर्शयति देवादय इति ॥ तत्साधनेति । मौक्तफलसाधनेत्यर्थः ॥ अत्राप्यप्रयोजकत्वमाशङ्क्य परिहरति अनधिकेति ॥ आतिष्ठमाना इति । ननु तिष्ठतेः परस्मैपदित्वात्सोपसर्गस्यात्मनेपदत्वेऽपि समवप्रविभ्यः स्थ इति स्मरणात्समवाद्युपसर्गपूर्वकस्यैवात्मनेपदित्वेन सन्तिष्ठते प्रतिष्ठते इत्यादेरुपपत्तावपि आङ्पूर्वकस्य तदप्राप्तेरातिष्ठमाना इत्यात्मनेपदप्रयोगोऽनुपपन्न इति चेत् । आङः स्थः प्रतिज्ञाने इति तत्सूत्रीयवार्तिके आङ्पूर्वादपि तिष्ठतेरात्मनेपदविधानात्तदुपपत्तेः । तथा चातिष्ठमाना इत्यस्य करिष्याम इति प्रतिजानाना इत्यर्थः । उपलक्षणं चैतत् । कुर्वाणाश्चेत्यपि द्रष्टव्यम् ।

### **परिमल** 

युक्तं चेत्यस्यार्थानुमितं चेति । न केवलं पूर्वोक्तश्रुतिसिद्धमिति चार्थः ॥ मानुषादिभ्य इति चेति । वर्तत इत्यनुषङ्गः । पूर्वत्र मानुषादिभ्य इति अध्याहारेण निवेशितत्वादिति भावः । तर्केऽप्यप्रयोजकत्वं निराह अनधिकफलाय चेति ।

### **वाक्यार्थरत्नमाला**

सुरादिषु मानुषादिभ्य इति मूले मानुषेभ्यो मनुष्यगन्धर्वेष्वित्येवं यथा योग्यं सम्बन्धिनिरूपणमभिप्रेतमिति न दोषः । इति स्मरणादिति । अत्रोपलक्षणया प्रकाशनस्थेयाख्ययोश्चेत्याद्युत्तरचतुःसूत्र्यपि ग्राह्या । तथा च समाद्युपसर्गपूर्वकादेव तिष्टतेरुक्तसूत्रपञ्चके आत्मनेपदेति । तङानावात्मनेपदमिति सूत्रेण पाठः । उपेत्ये तान्मात्रं लेखकदोषात् । इत्यात्मनेपदविधानेन तस्यैवात्मनेपदित्वमित्यर्थः । अत्र स्मरणादित्यतः परं समवाद्युपसर्गेति तङानयोरात्मनेपदसंज्ञाविधानेनात्मनेपदभूतशानचः परस्मैपदि तिष्टतेरप्रवृत्या आतिष्टमानिना इति प्रयोगो न युक्त इति भावः । नन्वत्र ताच्छील्यवयोवचनशक्तिषु चानति चानश एवाङ्गीकारः किं न स्यात् । तस्य लादेशत्वाभावेन लादेशभूतानस्यात्मनेपद संज्ञाविधायकतङानाविति सूत्रेणात्मनेपदसंज्ञाभावात् । उक्तं च रमायाम् । शक्रंनिघ्नाना इत्युदाहरणोपपादनव्याजेन चानशो लादेशत्वाभावेनात्मनेपदित्वात्परस्मैपदिभ्योऽपि विधानमिति ध्वनयन्नेहेतीति चेन्न । तथा सत्याने मुगित्यनेन मुगागमाभावात् शक्रं निघ्नाना इत्यादि वदातिष्टाना इत्येव प्रसङ्गात् । आन इत्येतच्चानशोऽपि सङ्ग्राहकमितितु न वाच्यम् । तस्य शानज्वानि ज्मात्रपरत्वात् । अन्यथा कतीह निघ्नानाः शक्रं नैते निघ्नाना नैते निघ्नाना इत्यादावपि मुगागमापत्या निघ्नमान इत्यापातात् । यदि च नात्र मुगागमानुपपत्तिर्वाच्या ताछील्याद्यर्थेषु द्योत्येषु किलायं चानश् । तत्सूत्रे उक्तरीत्या अतोयेय इत्यतोऽनुवृत्तस्यात इति पञ्चम्यन्तस्थाने इति सप्तमी बलादंगभूतस्येति षष्ट्यन्ततया विपरिणामेन निघ्नाना इत्यत्र च प्रकृतिभूतहन्तेर्नकारान्ततयाऽदन्तत्वाभावाद्गमहनेत्युपधालोपे सति च निपूर्वकहन्तेर्निघ्न इति स्थिते मुक् प्रसङ्गाभावादानेन च सन्धौ निघ्नाना इत्येवापत्तावपि प्रकृते तिष्टेत्यस्याङ्गभूताकारतया ततो मुकि तिष्टमाना इत्यस्योपपत्तिसम्भवादिति मन्यसे तदपि न युक्तम् । नचात्र वयः शक्त्योर्द्योत्यत्वम् । स्पष्टत्वात् । अथ ताछील्यस्य । तदपि न । अनधिकफलायाधिकं प्रयत्नं प्रतिष्टमाना इत्यत उक्त प्रयत्नकरणप्रवृत्तिमेव प्रतीत्य तावन्मात्रवतामनर्थाभिधानाय प्रवृत्तवाक्ये तच्छीलानां तदभिधानासङ्गत्या ताच्छील्यार्थत्वायोगादित्याशयात् । इति चेन्नेति पाठः । आङ् इति । आङ् पूर्वात्तिष्टतेः प्रतिज्ञानेऽर्थे विवक्षिते आत्मनेपदं भवतीत्यर्थः । नित्यं शब्दमातिष्टते इत्युदाहरणम् । मीमांसको नित्यं शब्दं प्रतिजानीत इत्यर्थः । तथाच प्रकृतेऽप्याङ्पूर्वात्तिष्टतेरात्मनेपदे शानचादेशः सम्भवतीति भावः । प्रतिजानाना इति ॥ अदन्तस्यैवानेपरते मुमागविधेरत्र च जानेत्यस्यश्नात्वेन मुमागमा भाव इति बोध्यम् ।

------------------------------------------------------------------------

यत्नश्च दृश्यते तेषां महानेव महात्मनाम्

**यत्नश्च दृश्यते तेषां महानेव महात्मनाम्**

### **सुधा**

प्रमाणाभावात्स्वरूपासिद्धोऽस्त्वित्यत आह यत्नश्चेति ।

## **अनुव्याख्यानम्**

***यत्नश्च दृश्यते तेषां महानेव महात्मनाम् ॥***

महात्मनां महाफलभाक्त्वेनानुमेयानां तेषां देवादीनां मानुषादिभ्यो महान्यत्नोऽधिकं मोक्षसाधनानुष्ठानं च दृश्यत एव प्रमाणैः । तान्यपि वक्ष्याम इति भावः ।

### **वाक्यार्थचन्द्रिका**

महात्मनामित्येतत्प्रकृतानुपयोगपरिहाराय तदुपयुक्ततया व्याचष्टे महात्मनामिति । ननु तदीयस्य महतो यत्नस्यात्र प्रमाणदृश्यत्वमुच्यते न त्वधिकमोक्षसाधनानुष्ठानस्य तत्कथमनेन स्वरूपासिद्धिपरिहार इत्यतस्तत्तात्पर्यमाह महान्यत्न इति । प्रमाणैर्दृश्यत इत्युक्तम् । तत्र कानि तानि प्रमाणानीत्यत आह तान्यपीति ॥ वक्ष्याम इति । दशकल्पं तपश्चीर्णमित्यादिनेति शेषः ।

### **परिमल** 

वक्ष्याम इति । दशकल्पमित्याद्युत्तरग्रन्थे वक्ष्याम इत्यर्थः । महात्मनामित्यनुवादः । महाफलभाक्त्वेनेत्यादि व्याख्या ॥ महान्यत्न इत्यनुवादः । अधिकं मोक्षेत्यादि व्याख्या ।

### **यादुपत्यम्**

वक्ष्याम इति । दशकल्पं तपश्चीर्णमित्यादिनेति शेषः ।

### **वाक्यार्थरत्नमाला**

दशकल्पं तपश्चीर्णम् इत्यादिनेति इति । अत्रादिपदेन ब्रह्मविदोऽपि हीत्यन्तवाक्यस्यैव साधनवैचित्रमपीत्याद्युत्तरानुव्याख्यानोक्तदुर्ज्ञेयमित्यादि प्रमाणस्यापि सङ्ग्रहोऽभिप्रेतः । वक्ष्यति च तद्य्वाख्यावसरे मूलकारः । साधनतारतम्यप्रमाणैर्दृश्यन्ते इत्युक्तम् । कानि तानीत्यतः कृच्छेणानुष्टानं प्रदर्शयितुमुदाहृतं तावदेकमिति । टीकाकृताचैताचैतन्मूलगतमुदाहृतमित्येतद्दशकल्पं तपश्चीर्णमित्येतदर्थ इत्येव व्याकृतम् । तेनादिपदेन दुर्ज्ञेयमित्यादिप्रमाणावाक्यसङ्ग्रहोऽवश्यं व्याख्येयः । दशकल्पं तपश्चीर्णमित्येतदेव ब्रह्मविदोपिहीत्यन्त संपूर्णवाक्यसङ्ग्रहरूपम् । आदिपदेन तु दुर्ज्ञेयमित्यादि वाक्योपदानमिति । विशिष्टं समानम् ।

------------------------------------------------------------------------

यत्र साधनबाहुल्यं साध्यबाहुल्यमत्र च

**यत्र साधनबाहुल्यं साध्यबाहुल्यमत्र च**

### **सुधा**

व्यप्तिमुपपादयति यत्रेति ।

## **अनुव्याख्यानम्**

***यत्र साधनबाहुल्यं साध्यबाहुल्यमत्र च ॥***

***दृष्टं नियमतो ..... ...... .....***

यत्र पुरुषे यदपेक्षया साधनाधिक्यमस्त्यत्र तदपेक्षया साध्याधिक्यं च नियमेन दृष्टम् । कर्षकवणिग्राजपुरुषादिषु लोके, वेदे चाग्न्याहितादिषु; यो यदधिकसाधनवानसौ तदधिकसाध्यवानिति नियमेन तत्तत्प्रमाणैरुपलब्धमेवेत्यर्थः ।

यस्त्वग्न्याधानादिफलानां तारतम्यमजानानः कृष्यादिफले च धान्यादौ तारतम्यं कारणान्तरायत्तं न कृष्यादिसाधनतारतम्याधीनमिति मन्यमानो दृष्टान्तेष्वपि विप्रतिपद्यते तं प्रत्याह नो चेदिति ।

**अनुव्याख्यानम्**

***.... ..... नो चेन्न यत्नं कुर्युरञ्जसा ॥***

यदि लोके वेदे च साधनाधिक्यात्साध्याधिक्यं नो भवेत् । तदा केऽप्यञ्जसा यत्नं साधनातिशयानुष्ठानं न कुर्युः किन्तु सममेव कुर्युः । इतरथा प्रेक्षावन्तो न भवेयुः । न ह्यग्न्याधानेन यावान्स्वर्गोऽश्वमेधेनापि तावत एव लाभेऽश्वमेधे कश्चित्प्रवर्तेत । प्रवर्तमानो वाऽबुद्धिमान्भवेत् । द्रो(णावा)णवापमात्रकर्षणेन यावान्धान्यलाभस्तावत एव खा(र्यावा)रीवापकर्षणेन भावे न कश्चित्तत्र प्रवर्तेत । तथात्वे च मन्दः स्यात् ॥ दृष्टं वृष्ट्यादिकमदृष्टं धर्मादिकं च साधनान्तर्भूतमेवेति न व्यभिचारः शङ्कनीयः ।

एवं मानुषादयो देवादिभ्योऽल्पमुक्तिफलभाजस्तदपेक्षयाऽल्पसाधनवत्वाद्यो यदपेक्षयाऽल्पसाधनवान्स ततोऽल्पफलवान्दृष्टः यथा सम्मतः । देवादयो मानुषान्ता मुक्तौ फलतारतम्यवन्तः साधनतारतम्योपेतत्वाद्ये यत्साधनतारतम्यवन्तस्ते तत्साध्यतारतम्यवन्तो यथा सम्मताः । ब्रह्मादिमानुषान्तैरनुष्ठितानि मोक्षसाधनानि तारतम्यवत्फलवन्ति तारतम्यवत्त्वात्सम्मतवत् । ब्रह्मादीनां मानुषान्तानां मोक्षफलानि तारतम्यवन्ति तारतम्यवत्साधनसाध्यत्वात्सम्मतवदित्यनुमानान्यप्यत्र द्रष्टव्यानि । अनुकूलतर्कादिकं च पूर्ववदूहनीयमिति ।

### **वाक्यार्थचन्द्रिका**

साधनाधिक्यसाध्याधिक्ययोस्तदुभयनिष्ठत्वेन पक्षीकृतसुराद्यनिष्ठत्वात्तदुक्तप्रयोगानानुगुण्यमित्यतोऽस्य तात्पर्यमाह यो यदधिकेति ॥ कारणान्तरायत्तमिति । वृष्ट्यादिरूपदृष्टधर्माधर्मादिरूपादृष्टकारणान्तरायत्तमित्यर्थः ॥ इतरथेति । अनधिकफलायाधिकप्रयत्नानुष्ठान इत्यर्थः ॥ द्रोणावापेति । (धान्यपरिमाणविशेषः) । द्रोणाआ सम्यक् उप्यतेऽस्मिन्निति व्युत्पत्त्या द्रोणावापशब्दः क्षेत्रपरः क्वचिद् द्रोणवापेत्यपि पाठः । तत्र द्रोण उप्यतेऽस्मिन्निति व्युत्पत्त्या स क्षेत्रपरः ॥ खार्यावापेति । खारी आ सम्यक् उप्यतेऽस्मिन्निति व्युत्पत्त्या स क्षेत्रपरः । ननु यत्र केनचिद् द्रोणावापमात्रकर्षणं कृतं वृष्ट्यादिरूपदृष्टवशेन धर्माधर्मादिरूपादृष्टकारणवशेन चाधिकं सस्याद्युत्पन्नं यत्र केनचित्खार्यावापकर्षणे कृतेऽप्यविशिष्टवृष्ट्यादिना धर्मादिवशेन चाल्पमेव सस्याद्युत्पद्यते तत्र खार्यावापकर्षकस्य द्रोणावापकर्षकापेक्षयाधिकसाधनवत्त्वेऽपि तदपेक्षयाऽधिकसाध्यवत्त्वाभावाद्व्यभिचार इत्यत आह दृष्टं वृष्ट्यादीति । अनुकूलतर्कादिकं चेत्यादिपदेन स्वरूपासिद्धिपरिहारसङ्ग्रहः ।

### **परिमल** 

तृतीयायास्तसिरिति भावेन नियमेन दृष्टमित्यनुवादः । अग्न्याहितादिष्विति । आहिताग्न्यादिष्वित्यर्थः । वाहिताग्न्यादिष्विति परनिपातः । अध्ययनादिसम्पत्तिमन्त आदिपदार्थः । दृष्टमित्यस्यार्थस् तत्तत्प्रमाणैरुपलब्धमेवेति । यथायोगं प्रत्यक्षादिप्रमाणैरित्यर्थः ॥ बुद्धिमान्भवेदिति । न हीत्यनुषज्यते । द्रोणेति खारीति च धान्यपरिमाणविशेषः ॥ तावत एवेति । भावे इत्यन्वयः । ननु क्वचित्कर्षकादिषु अधिकसाधनभावेपि दृष्टादृष्टाभावादिनाऽधिकफलानुपलब्धेरधिकसाधनत्वादधिकफलवत्त्वमिति नास्तीत्यत आह दृष्टं वृष्ट्यादिकमिति । तथाच तत्र हेतोरेवाभावान्न व्यभिचार इति भाव; । मूले यत्रेति सामान्यव्याप्त्युक्त्या लब्धप्रयोगादाह एवं मानुषादय इत्यादिना ॥ अनुकूलतर्कादिकमिति । अल्पसाधनेपि महाफले महाफलार्थिनां महासाधनानुष्ठानं न स्यात् । साधनतारतम्येऽपि फलतारतम्याभावे निरुपाधिसहचारोपलम्भाविरोधरूपादिस्तर्कः । आदिपदेन व्यभिचाराभावश्च ऊह्य इत्यर्थः ।

### **यादुपत्यम्**

साधनाधिक्यसाध्याधिक्ययोस्तदुभयनिष्ठत्वेन सुराद्यनिष्ठत्वादुक्तप्रयोगानानुगुण्यमित्यतोऽस्य तात्पर्यमाह यो यदधिकेति । कारणान्तरायत्तमित्यत्र कारणान्तरं वृष्टादिकं वा धर्मादिकं वा ज्ञेयम् ॥ द्रोणावापेत्यादि । अत्र द्रोणवापेत्येव पाठो न द्रोणावापेति । ‘अस्त्रियामाढकद्रोणे खारीवाहो निकुञ्चकः । कुडुपः प्रस्थ इत्याद्याः परिमाणार्थकाः पृथगि’त्यभिधानात् । द्रोणाढकौ नपुंसके चेति लिङ्गानुशासने द्रोणाढकशब्दौ पुंसि नपुंसके च भवत इत्युक्तत्वाच्चेति द्रष्टव्यम् । उप्यतेऽस्मिन्निति व्युत्पत्त्या वापशब्दः क्षेत्रपरः ।

### **श्रीनिवासतीर्थीया**

कारणान्तरायत्तमिति । साधनाधिक्यात्साध्याधिक्यमित्यनुमाने हेतोरप्रयोजकत्वमिति भावः । ननु कृष्यादिफले धान्यादौ तारतम्ये कारणान्तरायत्तं न कृष्यादिसाधनतारतम्याधीनमिति साध्यतारतम्येऽप्रयोजकान्तरशङ्कायाः किमुत्तरं जातमित्यत आह दृष्टमिति । ‘न व्यभिचारः शङ्कनीय इत्यत्र व्यभिचारशब्देनाप्रयोजकत्वं ग्राह्यम् । साध्यं विनाऽपि हेतुरस्त्वित्यप्रयोजकताशङ्काया व्यभिचारशङ्कारूपत्वादिति भावः ॥

### **वाक्यार्थरत्नमाला**

तदुभयेति ॥ साधनसाध्येत्यर्थः । वृष्ट्यादीति ॥ वृष्ट्यादिरूपं यद्दृष्टं कारणान्तरं धर्माधर्मादिरूपं यद्दृष्टं कारणान्तरं तदायत्तमित्यर्थः । तस्य वाप इति सूत्रे तस्येति कर्मषष्टीसमर्थाद्वाप इत्यस्मिन्नर्थे ठञि प्रास्थिकमित्यादि भवति । तत्र चोप्यतेस्मिन्निति वाप इति क्षेत्रमुच्यते । प्रस्थस्य वापः प्रास्थिकमित्यत्र वापकर्मभूतप्रस्थस्य वाप इत्यत्र ठञि प्रास्थिकमिति रूपसिद्धिः । एवं द्रौणिमित्यादि । देवदत्तस्य वाप इत्यत्र तु वापकर्माभिधायक षष्टीसमर्थत्वाभावान्न तस्य वाप इत्यर्थे ठञ् प्रसङ्ग इति स्थितमाकरे । तथा च तस्य वाप इति वापार्थविवक्षायां ठञ् प्रत्ययस्य प्रसङ्गेपि यदा द्रोणवाप इत्येवं वापपदेनैव वापार्थप्रतिपादनविवक्षा तदा चित्रगोस्वामीत्यादिबहुव्रीहिविषयार्थवाक्यवद्द्रोणावाप इत्येव भवतीति द्रोणावापमात्रकर्षणेनेत्येव भवितव्यम् । तथोक्तरीत्यैव खारीवापमात्र कर्षणेनेत्येव भवितव्यम् । तत्वार्थमूले द्रोणावापेति च पाठ इत्यतो नात्र वापपदमात्रम् । किंत्वाङुपसर्गपूर्वकम् । तथा तस्मिन्निति आवापः द्रोणस्यावापः द्रोणावाप इति विग्रहीतव्ये यद्रोण आ उप्यते इति विग्रहप्रदर्शनं तद्वापं प्रति द्रोणस्य कर्मतास्तीति दर्शयितुमिति नकाशिकाद्युक्तविग्रहविसंवादः । एवं खारी आ सम्यगित्यत्रापि ॥ एतेनैव तस्य वाप इत्यर्थे ठञ् इत्यर्थे ठञ् प्रसङ्गे द्रौणिकेत्याद्येव मूले आपद्येतेत्यपि निरस्तम् । द्रोणावाप इत्यत्र वापपदेनैव तदर्थप्रतिपादनविवक्षया द्रोणावाप इत्येव प्राप्तेः । नह्ययमलौकिको विग्रहः । येन कुम्भकार इत्यादौ कुम्भस्यकार इत्यादि रूपेण विग्रहो न प्राप्यते । तथा वाक्यकालेऽप्रयोगात् । किंतु कुम्भं करोतीति तिङन्तेनैव विगृह्यत इत्यादेर्दर्शनेन प्रकृतेऽपि द्रोणवाप इत्यादेरप्रयोगः स्यात् । किंतु देवदत्तस्यापत्यमिदमित्यादाविव लौकिक एव तिङ्वाक्यसद्भावोपपत्तेः । अतो न कश्चिद्दोष इत्यवधेयम् । यद्वा द्रोण आ उप्यते इत्यादि विगृह्णानस्यायमाशयः । नात्र प्रास्थिकं द्रौणिकमित्यादिवठ्ठञ् प्रसज्यते । तस्य वाप इत्यर्थस्य विवक्षाभावात् । नापि केवलं वापपदम् । किंतु द्रोण आ उप्यते तस्मिन्निति द्रोणवापशब्दोऽधिकरणे घञन्तः क्षेत्रविस्यैव संज्ञा । एवं खार्यावापशब्दोऽपि क्षेत्रविस्यैव संज्ञेति । तथा आङुपसर्गपूर्वकं च वापपदमिति । उप्यतेऽस्मिन्निति व्युत्पत्या वापशब्दः क्षेत्रपर इत्येतन्मात्रोऽन्यथाख्यातिग्रन्थेऽरस्ति । तत्राधिकव्युत्पादनं कथमिति प्रतीयते । दृष्टं वृष्ट्यादीतीति ॥ यथा च साधनाधिक्ये राज्याध्याधिक्यमिति वदतां वृष्ट्यादिकमपि साधनमेवाभिप्रेतमिति तदधिक्येन साध्याधिक्यमिष्टमेव न बाधकमिति न व्यभिचार इति भावेनाहेत्यर्थः ।

[Load More](javaऽcriptःvoid(0))
