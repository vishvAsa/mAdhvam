+++
title = "०३ द्रव्यप्रकरणम्"

+++


## द्रवणप्राप्यत्वं द्रव्यसामान्यलक्षणं द्रवणं च गमनम्

**द्रव्यप्रकरणम्**

पूर्वं सूचीकटाहन्यायेन कर्मसामान्यादेर्निरूपितत्वादवशिष्टद्रव्यगुणयोर्विशेषाकारेण निरूपणं चिकीर्षुर्गुणाश्रयत्वेन द्रव्यस्य प्राधान्यादादौ द्रव्यलक्षणमाह-**द्रवणप्राप्यत्वमिति** ॥

**द्रवणप्राप्यत्वं द्रव्यसामान्यलक्षणम् । द्रवणं च गमनम् ॥ ५६ ॥ **

अंह पूर्वमहं पूर्वमिति विवदमानयोः पुरुषयोर्यद्धावनप्राप्यं तद्द्रव्यमित्यर्थः ।

तदुक्तं **द्वितीयस्कन्धतात्पर्ये-**

द्रव्यं तु द्रवणप्राप्यं द्वयोर्विवदमानयोः ।

पूर्वं वेगाभिसम्बन्धादाकाशस्तु प्रदेशतः ॥ इति ।

अनेनाव्याकृताऽकाशप्रकृतिकालवर्णानां व्याप्तानामपि प्रदेशतो गमनप्राप्यत्वमिति नाव्याप्तिरिति बोध्यम् ॥

लक्षणान्तरमाह—

**उपादानकारणत्वं वा द्रव्यत्वम् ॥ ५७ ॥**

वाशब्दो व्यवस्थितविकल्पार्थः । तमेवाह-**उपादानत्वं चेति** ॥

**उपादानत्वं च परिणामोऽभिव्यक्तिश्चेति द्विविधम् ॥ ५८ ॥ **

अत्र प्रकृतिमारभ्य ब्रह्माण्डपर्यन्तं तथाऽविद्याकालान्धकारवासनाप्रतिबिम्बानां च परिणामः । तत्रापि प्रकृतेर्महदाद्यात्मना परिणामः । स्वयं च नान्येन परिणता । महदादेस्तु स्वयं परिणतत्वमहंकारादिपरिणामहेतुत्वंच । ब्रह्माण्डस्य परिणतत्वमात्रम् । अविद्याया उभयम् । अन्धकारवासनाकालप्रतिबिम्बानां च परिणतत्वमिति बोध्यम् । परमात्मलक्ष्मीजीवाव्याकृताऽकाशवर्णानामभिव्यक्तिरिति व्यवस्थेत्यर्थः । परमात्मनोऽनन्तावताराभिव्यञ्जकत्वम् । लक्ष्म्या अपि सीतारुक्मिण्याद्यनन्तावताराभिव्यक्तिमत्त्वम् । जीवानां सांशानामंशाभिव्यञ्जकत्वम् । निरंशानां पराधीनशरीरादिभिरभिव्यक्तिमत्त्वम् । अव्याकृताकाशस्य पराधीनमूर्तसम्बन्धरूपविशेषवत्त्वेनाभिव्यक्तत्वम् । एतच्च प्रथमभागवते स्पष्टम् एतन्नानावताराणां निधानं बीजमव्ययम् ॥ इति ।

एतच्च **वियदधिकरणसुधाऽनुव्याख्यानयोरपि** स्पष्टम् । वर्णानामपि वर्णान्तराभिव्यञ्जकत्वम् ।

तदुक्तं **तन्त्रसारे-**

पञ्चाशद्वर्णवाच्यास्ता वर्णास्तारार्णभेदिताः ।

नारायणाष्टाक्षराच्च व्याहृतिभ्यस्तथैव च ।

विभेदो द्वादशार्णानां केशवाद्याश्च देवताः ।

नारायणाष्टाक्षराच्च व्याहृतित्रिगुणात्पुनः ।

वेदमाता तु गायत्री द्विगुणा द्वादशाक्षरात् ॥ इति ।

अत्रायं सम्प्रदायः । प्रलयकाले सर्वेऽपि वर्णाः परस्परं निबिडतया सम्बद्धाः । नानादीपालोकवत् । सृष्टिकाले प्राप्ते परमात्मा तत्तद्वर्णानुच्चारणेन विभजति । तत्र ताराष्टाक्षरविभागकाले नारायणाष्टाक्षरसम्बद्धांस्ताराष्टाक्षरानुच्चारणेन विभजति । ततस्ताराष्टाक्षरेभ्यो नारायणाष्टाक्षरानुच्चारणेनोद्धरति । एवं नारायणाष्टाक्षरादपि । दीपाद्दीपान्तरवत् ।

तदुक्तं **तन्त्रसारे-**

वर्णानां देवतानां च नित्यत्वान्न क्रमः स्वतः ।

व्यक्तिक्रमं ब्रह्मबुद्धावपेक्ष्य क्रम उच्यते ॥ इति ।

\*\*\*

------------------------------------------------------------------------

परमात्मप्रकरणम्

**परमात्मप्रकरणं**

तत्रादौ सर्वोत्तमत्वेन प्रधानं परमात्मानं निरूपयति-**तत्र परमात्मेति** ॥

**तत्र परमात्माऽनन्तगुणपरिपूर्णः ॥ ५९ ॥ **

परमात्मनो द्रव्यत्वं **चोपासनापादीयानुव्याख्याने**

गुणसामान्यतो रुद्रो द्रव्यसामान्यतः परः ॥

इत्युक्तम् । द्रव्यं भगवानिति सुधा । अत्र परिपूर्णपदस्यादावपि सम्बन्धः । तथा च परिपूर्णानन्तगुणपरिपूर्णत्वं परमात्मनो लक्षणमित्यर्थः । अनन्तानामपि गुणानां परिपूर्णत्वं च प्रत्येकं निरवधिकत्वं निरतिशयत्वं च । लक्ष्म्यादिगतज्ञानाद्यपेक्षया परमात्मगतज्ञानानन्दादिकमनन्तगुणितम् एकैकमप्यनन्तमिति सजातीयानन्त्यम् । तथा ज्ञानान्दबलशक्त्यादीनामप्यानन्त्यमिति विजातीयानन्त्यञ्च विवक्षितम् ।

तदुक्तं **निर्णये षष्ठभागवते** च-

मय्यनन्तगुणेऽनन्ते गुणतोऽनन्तविग्रहे ॥ इति ।

**षष्ठतात्पर्येऽपि**-गुणतोऽनन्ते ।

प्रत्येकशो गुणानां तु निस्सीमत्वमुदीर्यते ।

यदानन्त्यं तु गुणतस्ते चानन्ता हि सङ्ख्यया ।

अतोऽनन्तगुणो विष्णुर्गुणतोऽनन्त एव च ॥ इति ।

**भाष्यादावपि** – “गुणाः श्रुताः सुविरुद्धाश्च देवे सन्त्यश्रुता अपि " इत्यनेन विजातीयानन्त्यमपि । परमात्मज्ञानस्य लक्ष्म्यादिज्ञानापेक्षयाऽपरिमितत्वं चोत्क्रान्तिपादीयानुव्याख्याने प्रतिपादितम् ॥

बहुला चातिविशदा स्पष्टा चैव श्रियो मतिः । महाशुद्धचितित्वेन ततोऽप्यतिमहाचितिः ॥ अशेषोरुविशेषाणामतिस्पष्टतया दृशिः । नित्यमेकप्रकारा च नारायणमतिः परा ॥

सूर्यप्रभावादखिलं भासयन्ती निरन्तरा । निर्लेपा वीतदोषा च नित्यमेवाविकारिणी ॥

विशेषांस्तद्गतांस्त्यक्त्वा प्रायस्तल्लक्षणा श्रियः । तथैव स्पष्टताभावात्तत्तन्त्रत्वाच्च केवलम् ॥

न तादृशी ब्रह्मणस्तु प्राय एवं श्रियो यथा । मुक्तानां तु तदन्येषां समुद्रतरलोपमा ॥

अग्निज्वालावदेव स्यात्सृतिगानां दृशो भवः ॥ इति ।

तथा **ज्ञानपादीयानुव्याख्यानेऽपि**-

सुसूक्ष्मैरप्यशेषैश्च विशेषैस्सह पश्यति । स्वात्मानं भगवान्विष्णुः सर्वरूपोऽपि सर्वदा ॥

सर्वत्र चान्यदप्येवं तेनादृष्टं न हि क्वचित् । सर्वत्र सर्वेदेवेशं पश्यत्येव रमाऽपि तु ॥

न तु सर्वैर्विशेषैस्तं पश्यन्त्यप्यन्यतोऽधिकम् । स्वात्मानमन्यच्चाशेषं पश्यत्येव हि सर्वदा ॥ इति ।

एवमानन्दादीनामप्यमितत्वम् ।

तदुक्तं **निर्णये-**

क्षीराब्धौ नागभोगे शयितमनुपमानन्दसन्दोहदेहम् ।

ऊचुः परं पुरुषमेकमनन्तशक्तिं

सूक्तेन तेऽब्जजमुखा अपि पौरुषेण ॥ इति ।

लक्षणान्तरमाह— **सृष्ट्यादीति** ।

**सृष्ट्याद्यष्टकर्ता ॥ ६० ॥**

जगत इति शेषः । तदुक्तं **भाष्ये**-

उत्पत्तिस्थितिसंहारा नियतिर्ज्ञानमावृत्तिः । बन्धमोक्षौ च पुरुषाद्यस्मात्स हरिरेकराट् ॥ इति ।

**तत्त्वसङ्ख्यानेऽपि**–

सृष्टिः स्थितिः संहृतिश्च नियमोऽज्ञानबोधने । बन्धो मोक्षः सुखं दुःखमावृतिर्ज्योतिरेव च ॥ इति ।

**अनुव्याख्यानेऽपि-**

सृष्टिः स्थितिश्च संहारो नियतिर्ज्ञानमावृतिः । बन्धमोक्षावपि ह्यासु श्रुतिषूक्ता हरेस्सदा ॥ इति ।

सृष्ट्यादिकर्तृत्वं सर्वज्ञानं विनाऽनुपपन्नमित्यत आह-**सर्वज्ञ** इति ।

**सर्वज्ञः ॥ ६१ ॥**

‘‘यः सर्वज्ञः सर्ववित्” इत्याद्याः श्रुतयोऽत्र मानम् ॥

ननु परमात्मनः सकलगुणपरिपूर्णत्वं कथं घटत इत्यत आह- **परममुख्ययेति** ।

**परममुख्यया वृत्त्या सकलशब्दवाच्यः ॥ ६२ ॥**

तथा च सर्वेषां शब्दानां परमात्मनि महायोगवृत्त्यैव प्रवर्तमानत्वेन सकलपदप्रवृत्तिनिमित्तवत्त्वाद्गुणपरिपूर्ण इति भावः ।

**तदुक्तमणुभाष्ये-**

अवान्तरं कारणं च प्रकृतिः शून्यमेव च । इत्याद्यन्यत्र नियंतैरपि मुख्यतयोदितः ॥

शब्दैरतोऽनन्तगुणो यच्छब्दा योगवृत्तयः ॥ इति ।

ननु न परमात्मनोऽनन्तगुणपरिपूर्णत्वं युक्तम् । तस्याल्पगुणजीवाभिन्न- त्वादित्यत आह—**जडजीवेति **।

**जडजीवप्रकृतिभ्योऽत्यन्तविलक्षणः ॥ ६३ ॥**

जडं प्रकृत्यादि । ब्रह्मादयो जीवाः । प्रकृतिर्महालक्ष्मीः । तेभ्योऽत्यन्त-

विलक्षणः परमात्मेत्यर्थो

ऽत्र प्रमाणं तु–

द्वाविमौ पुरुषौ लोके क्षरश्वाक्षर एव च । क्षरः सर्वाणि भूतानि कूटस्थोऽक्षर उच्यते ॥

उत्तमः पुरुषस्त्वन्यः परमात्मेत्युदाहृतः ॥ इति गीता ।

तथा–

ब्रह्मा शिवः सुरेशाद्याः शरीरक्षरणात्क्षराः । लक्ष्मीरक्षरदेहत्वादक्षरा तत्परो हरिः ॥ इति ।

तत्त्वनिर्णयोदाहृतश्रुतिश्च ॥ तत्र क्षराक्षरपदाभ्यां जडमप्युपलक्ष्यते ॥

ननु न परमात्मनो जगत्कर्तृत्वं युक्तम् । शरीराभावात् । शरीरवत्त्वेऽ- नित्यत्वाऽपत्तिरित्यत आह- **ज्ञानानन्दादीति ।**

**ज्ञानानन्दाद्यात्मककल्याणविग्रहवान् ॥ ६४ ।**

तथा च शरीरवानेव भगवान् ।नचाऽनित्यत्वापत्तिः । ज्ञानानन्दा- द्यात्मकशरीरवत्त्वात् । प्राकृतदेहस्यैव विनाशवत्त्वात् ।

ननु ज्ञानादिदेहवत्त्वेऽप्यन्धपंग्वादित्वे सर्वकर्तृत्वानुपपत्तिरित्यत आह- **कल्याणेति** । सकलेन्द्रियपाटववानित्यर्थः ।

अत्र प्रमाणं तु–

तस्मादानन्दचिद्देहं चिदानन्दशिरोमुखम् ।

चिदानन्दभुजं ज्ञानसुखैकपदसाङ्गुलिम् ।

आकेशादानखाग्रेभ्यः पूर्णचित्सुखशक्तिकम् ॥ **इति बृहद्भाष्यम्** ।

सज्ज्ञानानन्दशीर्षोऽसौ सज्ज्ञानानन्दबाहुकः ।

सज्ज्ञानानन्ददेहश्च सज्ज्ञानानन्दपादवान् ॥ इति **ईशावास्यभाष्यम्** ।

तथा–

तानि रूपाणि सर्वाणि पूर्णानन्दमयानि तु । चेतोमुखानि सर्वाणि पूर्णज्ञानस्वरूपतः ।

मुखशब्दस्तु सर्वस्य देहस्याप्युपलक्षकः ॥ **इति माण्डूकभाष्यम्** ।

विष्णोर्विमुक्तवायोश्च लोमाद्यं तु चिदात्मकम् ॥ **इत्यैतरेयभाष्यम्** ।

ब्रह्मरुद्रादिवदस्य न पराधीनत्वमित्याह-**सर्वस्वतन्त्र** इति ।

**सर्वस्वतन्त्रः ॥ ६५ ॥**

अत्र मानं तु–

स्वातन्त्र्यपारतन्त्र्याभ्यां सम्भोगो नेश जीवयोः **॥ इति भाष्यम्** ।

स्वतन्त्रो भगवान्विष्णुरिति **तत्त्वसङ्ख्यानम्** ॥

परमात्मसमोऽधिको वाऽन्यो नास्तीत्याह-एक एवेति ।

**एक एव ॥ ६६ ॥**

एकमेवाद्वितीयमिति श्रुतिस्तत्र मानम् ।

तथा—

केशवस्य समोऽस्तीति केशवोऽस्म्यहमित्यपि । तस्यापि परतन्त्रत्वविज्ञानं च तदुत्तमः ॥

अस्तीति या मतिस्तस्य वशादन्यस्य कस्यचित् । अस्तीति भावनेत्याद्या अवज्ञा सम्प्रकीर्तिता ॥ इति ।

न हरेरीश्वरः कश्चित्कदाचित्वापि विद्यते । नानामानविरुद्धं हि स्वातन्त्र्यं जगतः सदा ॥

स्वतन्त्रो भगवान्विष्णुरेक एव न संशयः ॥ **इत्येकादशतात्पर्यम्** ।

मत्तः परतरं नान्यत्किञ्चिदस्ति धनंजय ॥ **इति गीता** ।

**तात्पर्यनिर्णयेऽपि-**

साम्यं न चास्य परमेण च केन चाप्यं मुक्ते न च क्वचिदतस्त्वभिदा कुतोऽस्य ।

प्राप्येत चेतनगणैः सततास्वतन्त्रैर्नित्यस्वतन्त्रवपुषः परमात्परस्य ॥ नास्ति नारायणसमं न भूतं न भविष्यति ।

‘यस्मिन्परेऽन्येऽप्यजजीवकोशा' 'नाहं परायुर्न मरीचिमुख्याः' । जानन्ति यद्गुणगणान्न रमादयोऽपि नित्यः स्वतन्त्र उत कोऽस्ति तदन्य ईशः ॥

बलमिन्द्रस्य गिरिशो गिरिशस्य बलं मरुत् ।

बलं तस्य हरिस्साक्षान्न हरेर्बलमन्यतः ॥ इत्यादि ।

**द्वादशस्तोत्रमपि–**

हरिरेव परो हरिरेव गुरुर्हरिरेव जगत्पितृमातृगतिः ।

न ततोऽस्त्यपरं जगतीड्यतमं परमात्परतः पुरुषोत्तमतः ॥ इत्यादि ।

निरंशजीववदेकरूपो न किन्तु बहुरूप इत्याह- **नानारूप इति** ।

**नानरूपः ॥ ६७ ॥**

अत्र प्रमाणं तु– वासुदेवः सङ्कर्षणः प्रद्युम्नोऽनिरुद्धोऽहं मत्स्यः कूर्मो वराहो नारसिंहो वामनो रामो रामः कृष्णो बुद्धः कल्किरहंशतधा सहस्रधाहममितोऽहमनन्तोऽहं नैवैते जायन्ते न म्रियन्ते नैषामनुज्ञा न बन्धो न मुक्तिः सर्व एते पूर्णा अजरा अमृताः परमाः परानन्दा इति भाष्योदाहृतश्रुतिः ।

**गीताभाष्यमपि-**

अनन्तपादं तमनन्तबाहुमनन्तवक्त्रं पुरुरूपमेकम् । एकत्र त्वनन्तान्यस्य रूपाणीत्यनन्तरूपः । परात्परं यन्महतो महान्तं यदेकमव्यक्तमनन्तरूपम् । असङ्ख्याता ज्ञानकास्तस्य देहाः सर्वे परीमाणविवर्जिताश्च ॥ इति । बृ**हद्भाष्यमपि** -

स एव दशधा प्रोक्तो विष्णुर्मत्स्यादिरूपकः । शतं नारायणाद्यात्मा विश्वाद्यात्मा सहस्रकः ।

परादिरूपो बहुधा सोऽनन्तात्माऽजितादिकः ॥ इति ।

**गीतापि-**

वेत्तासि वेद्यं च परं च धाम त्वया ततं विश्वमनन्तरूप ॥ इति ।

इन्द्रार्जुनादिवद्भगवद्रूपाणां न विशेष इत्याह-**सर्वाण्यपीति** ।

**सर्वाण्यपि रूपाणि पूर्णानि ॥ ६८ ॥**

तदुक्तं **बृहद्भाष्ये-**

विष्णोः सर्वगुणैः पूर्तिरपि मत्स्यादिरूपिणः । अजेयत्वमभेद्यत्वमच्छेद्यत्वं च सर्वशः ॥

सर्वावताररूपाणामपि चित्सुखरूपता । अवतारा हि विष्णोश्च सर्वे पूर्णाः प्रकीर्तिताः ।

पूर्णं च तत्परं रूपं पूर्णात्पूर्णाः समुद्गताः । न देशकालसामर्थ्येः पारावर्यं कथञ्चन ॥ इति ।

**प्रथमस्कन्धतात्पर्येऽपि-**

सर्वे सर्वगुणैः पूर्णाः सर्वे भेदविवर्जिताः । अन्यूनानधिकाश्चैव गुणैस्सर्वैश्च सर्वतः ॥ इति ।

**काठकभाष्येऽपि-**

मूलरूपश्च यो विष्णुः प्रादुर्भावादिकश्च सः । गुणतः स्वरूपतो वाऽपि विशेषं योऽत्र पश्यति ।

अत्यल्पमपि मत्वा स तमोन्धं यात्यसंशयम् ॥ इति ।

**अनुव्याख्यानेऽपि**

अंशिनो यत्तु सामर्थ्यं यत्स्वरूपं यथास्थितिः । स एव चेत्स्वरूपांशः प्रादुर्भावा हरेर्यथा ॥ इति ।

अतोऽनन्तगुणात्मैको भगवानेक एव तु । उच्यते सर्ववेदैश्व ते चाखिलविलक्षणाः ॥

सर्वे सर्वगुणात्मानः सर्वकर्तार एव च ।

तथापि सविशेषाश्च विद्वद्व्युत्पत्तितोऽपि च ॥ इति च ।

आनन्त्यं च देशतः कालतो गुणतश्च ।

तदुक्तं **तृतीयस्कन्धतात्पर्ये-**

कालकोटिविहीनत्वं कालाऽनन्त्यं विदुर्बुधाः । देशकोटिविहीनत्वं देशाऽनन्त्यं तथैव च ॥

गुणानामप्रमेयत्वं वस्त्वानन्त्यं विदो विदुः । आनन्त्यं त्रिविधं नित्यं हरेर्नान्यस्य कस्यचित् ॥ तस्य सर्वस्वरूपेष्वप्यानन्त्यं तु त्रिलक्षणम् । तथापि देशतस्तस्य परिच्छेदोऽपि विद्यते ॥ गुणतः कालतश्चैव परिच्छेदो न कुत्रचित् ॥ इति ।

ननु रामावतारे बलस्य कथं परिच्छेदः ।

तथाहि **निर्णये-**

यावद्वलेन न्यहनत्खरादिकान्न तावतैव न्यपतत्स राक्षसः । अथ प्रहस्याऽत्मबलैकदेशं प्रदर्शयन्बाणवरान्मुमोच ॥ इति । अत्र खरदूषणादिवधे प्रयुक्तस्य बलस्य कुम्भकर्णवधसामर्थ्याभावः प्रतीयते । अतो बलस्यापूर्णत्वमिति चेन्न । अल्पबलेऽल्पबलं प्रयोक्तव्यम् । नत्वधिकबलम् । अविवेकित्वाऽपत्तेः । अतः खरादिहननं यावद्बलप्रयोगेणालं तावत्पूर्वं प्रयुक्तम् । कुम्भकर्णहनने त्वधिकं प्रयोक्तव्यम् । तावता पूर्वप्रयुक्त- बलस्य नासामर्थ्यम् । तथैवेश्वरसङ्कल्पत्वान्न दोषः ।

पटादिभिः पटाद्यवयवगुणक्रियाणां यथा भेदो न तथा भगवदवयवादीनां भगवतेत्याह– स्वरूपगुणावयवेति ।

**स्वरूपगुणावयवक्रियादिभिरत्यन्ताभिन्नः ॥ ६९ ॥**

परमात्मनो मत्स्यकूर्मादिस्वावतारैः करचरणाद्यवयवैर्ज्ञानानन्दादि गुणैर्जग- त्सर्जनादिक्रियाभिश्चात्यन्ताभेद इत्यर्थः ।

अत्र प्रमाणं तु ।

विष्णोरेव स्वरूपाणां तद्गुणानां तथैव च । तस्यैव शिर आदीनां नैव भेदोऽस्ति कश्चन ।

विष्णोः क्रियाश्च याः काश्चिदभेदस्तैरपि ध्रुवम् ॥ इति **बृहद्भाष्यम्** ।

मत्स्यकूर्मादिरूपाणां गुणानां कर्मणामपि । तथैवावयवानां च भेदं पश्यति यः क्वचित् ।

भेदाभेदौ च यः पश्येत्स याति तम एव तु । पश्येदभेदमेवैषां बुभूषुः पुरुषस्ततः ॥

सर्वतः पाणिपादादिर्यतः पाण्यादिशक्तिमान् । केशवादिष्वपि सर्वत्र कृष्णकेशो हि यादवः ॥

अणोरणुतरैरूपैः पाणिपादादिसंयुतैः । सर्वत्र संस्थितत्वाद्वा सर्वतः पाणिपादवान् ॥ इति **गीतातात्पर्यम्** ।

**॥ इति परमात्मप्रकरणम् ॥**

**\*\*\***

