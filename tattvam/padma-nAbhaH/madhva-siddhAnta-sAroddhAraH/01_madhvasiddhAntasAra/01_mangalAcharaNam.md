+++
title = "०१ मङ्गलाचरणम्"

+++


## मङ्गलाचरणम्

**मङ्गलाचरणम्**

**श्रीः**

**श्रीवेदगर्भ पद्मनाभसूरिविरचितः मध्वसिद्धान्तसारः**

स्वोपज्ञपदार्थसङ्ग्रहव्याख्यानरूपः

॥ श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥ हरिः ॐ

# लक्ष्मीनारायणं वन्दे पूर्णबोधगुरूनपि ।

# जयार्यान् व्यासराजांश्च मद्गुरूनपि सादरम् ॥ 

**वेदगर्भकुलीनेन पद्मनाभेन धीमता ।**

**मध्वसिद्धान्तसारोऽयं तन्यते सेव्यतां बुधैः ॥**

इह खलु जगदुदयादिनिमित्तत्वेन परमात्मतत्त्वज्ञानं मोक्षसाधनमित्यवान्तरानेकभेदभिन्नपदार्थनिरूपणं कुर्वन् ग्रन्थादौ मङ्गलमाचरति-लक्ष्मीपतिमिति ।

**लक्ष्मीपतिं सम्प्रणम्य सर्वज्ञादिगुरूनपि ।**

**पदार्थानां सङ्ग्रहोऽयं क्रियते शास्त्रतोऽञ्जसा ॥ १ ॥**

ननु नैयायिकादिभिरेव पदार्थनिरूपणस्य कृतत्वाद्व्यर्थ एवाऽयं ग्रन्थ इत्यत आह–अञ्जसेति । नैयायिकादिनिरूपितपदार्थमध्ये कस्यचित् स्वरूपत एवाभावात्केषाञ्चिच्छास्त्रविरुद्धतया निरूपणात्तस्याञ्जस्यमेव नास्तीति भावः । ननु भवन्निरूपणस्यापि शास्त्रविरुद्धत्वे तद्वदनुपादेयता स्यादित्यत आह-शास्त्रत इति । ल्यब्लोपनिमित्ता पञ्चमी । शास्त्रमनुसृत्येत्यर्थः ।

