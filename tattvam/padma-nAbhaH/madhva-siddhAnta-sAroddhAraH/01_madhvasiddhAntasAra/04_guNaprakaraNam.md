+++
title = "०४ गुणप्रकरणम्"

+++


## गुणप्रकरणम्

**गुणप्रकरणं**

द्रव्याण्युक्तानि । गुणा निरूप्यन्ते ।

तत्रादौ गुणसामान्यलक्षणमाह-**दोषभिन्नत्वमिति** ।

**दोषभिन्नत्वं गुणत्वम् ॥ २०४ ॥**

नचैवं गुणभिन्नत्वं दोषत्वमिति परस्परसापेक्षत्वादन्योन्याश्रय इति वाच्यम् । दुष्टव्यवहारजनकत्वं दोषत्वमित्यङ्गीकारादिति भावः ।

------------------------------------------------------------------------

रूपप्रकरणम्

**रूपप्रकरणम् १**

प्रथमोद्दिष्टस्य रूपस्य लक्षणमाह-**शुक्लादीति** ।

**शुक्लादिव्यवहारहेतुर्गुणो रूपम् ॥ २०५ ॥ **

तद्विभजति **तच्चेति** ।

**तच्च शुक्लनीलपीतरक्तहरितकपिलचित्र भेदात्सप्तविधम् । पुनर्द्विविधम् । नित्यमनित्यं च । पुनर्द्विविधम् । उद्भूतमनुद्भूतम् ॥ २०६ ॥**

च नित्यानां रूपाणामाश्रयमाह-**तत्रेति** ।

**तत्र शुक्लनीलपीतरक्तादिसप्तान्यपि नित्यानि रूपाणि परमात्मनः ॥ २०७ ॥**

तदुक्तं **छान्दोग्यभाष्ये–**

ऋक्प्रोक्तो लोहिताकारो वासुदेवः परः पुमान् । स एव सूर्यलौहित्ये प्राच्यरश्मिषु संस्थितः ॥ सङ्कर्षणः शुक्लवर्णो यजुर्वेदोदितः प्रभुः । शुक्लवर्णे च सूर्यस्य दक्षरश्मिषु संस्थितः ॥ प्रद्युम्नः श्यामवर्णस्तु सामवेदोदितः प्रभुः । प्रत्यग्रश्मिषु सूर्यस्य श्यामवर्णेऽपि च स्थितः । अनिरुद्धः सुनीलश्च इतिहासपुराणयोः । अथर्ववेदे चोक्तः सन्नुदग्रश्मिषु संस्थितः ॥ सुकृष्णे सूर्यरूपे च मध्ये नारायणः प्रभुः । ऊर्ध्वरश्मिषु संस्थश्च प्रोद्यदादित्यसप्रभः ॥ इति । नारायणाख्यं सौषुम्नं मध्यस्थं रक्तवर्णकम् । शुक्लं तु वासुदेवाख्यं नादिन्यामग्रतः स्थितम् । पिङ्गलाख्यं पिङ्गलं च रूपं सङ्कर्षणाभिधम् ॥ पश्चिमे वज्रिकायां च पीतं प्रद्युम्ननामकम् । इडायामनिरुद्धाख्यं नीलं रूपं व्यवस्थितम् ॥ इति ।

**बृहद्भाष्येऽपि-**

शुक्लं तु वासुदेवाख्यमनिरुद्धं सुनीलकम् ।

सङ्कर्षणं पिङ्गलं च प्रद्युम्नं हरितं मतम् ॥

नारायणं लोहितं स्यात्पञ्च रूपाण्यजे हरौ ॥ इति ।

**तन्त्रसारेऽपि-**

युक्ताः प्रदीपवर्णाश्च सर्वाभरणभूषिताः ।

तादृग्रूपाश्च पञ्चाशज्ज्ञानमुद्राभयोद्यताः ॥

मूलरूपसवर्णानि कृष्णवर्णा शिखोच्यते ।

चतुर्विंशन्मूर्तयश्च मूलरूपसवर्णकाः ।

उद्यदादित्यवर्णाश्च ज्ञानमुद्राभयोद्यताः ॥

वराहस्तु– श्यामः सुदर्शनदराभयसद्वरेतः ।

**हंसस्तु–**

अन्त्यस्तु रक्तवर्णो वा ध्येयो विष्णुः सनातनः ।

विद्युद्वर्णोऽथवा ध्येयः ।

**दधिवामनः-**

ध्यायेत्सुशुक्लमरविन्ददलायताक्षम् ।

**परशुरामः-**

अङ्गारवर्णमभितोण्डबहिः प्रभाभिर्व्याप्तम् ।

**कृष्णः-**

ध्यायेद्धरिन्मणिनिभम् ।

**वेदव्यासः-**

विज्ञानरोचिः परिपूरितान्तर्बाह्याण्डकोशं हरितोपलाभम् ।

**हयग्रीवः-**

वन्दे तुरङ्गवदनं शशिबिम्बसंस्थं चन्द्रावदातम् ।

**कपिलदत्तात्रेयौ-**

प्रोद्यद्दिवाकरसमानतनुम् ।

**धन्वन्तरिः-**

चन्द्रौघकान्तिम् ॥

हरिर्नीलः सितः पिङ्गो लोहितश्चात्र केशवः ।

प्रद्युम्नादिस्वरूपेण ध्येयः सिद्धिमभीप्सता ॥ इति ।

**ऋग्भाष्येऽपि–**

हितत्वाद्रमणीयत्वाद्धिरण्यं वर्णतोऽपि च ।

हिरण्याक्षो नरसिंहात्मना स वार्याणि यद्वरणीयं सुवित्तम् ।

दधानोऽसौ स्वर्णवर्णश्च तेन स्वर्णपाणिः स्वर्णहस्तश्च देवः ॥ इति ।

**सूत्रे भाष्ये च-**

ॐ रूपोपन्यासाच्च ॐ । “यदा पश्यः पश्यते रुक्मवर्णम्” । “तस्य हैतस्य परमस्य नारायणस्य चत्वारि रूपाणि शुक्लं रौक्मं कृष्णम्" इति ॥

शुद्धस्फटिकसङ्काशं वासुदेवं निरञ्जनम् ॥ इति ।

चित्ररूपमपि परमात्मनश्च्छान्दोग्योपनिषदि तद्भाष्ये चोक्तम्-

श्यामाच्छबलं प्रपद्ये शबलाच्छ्यामं प्रपद्य इति ॥

श्यामो हृदि स्थितो विष्णुः शबलो विश्वरूपवान् ॥ इति ।

**षष्ठस्कन्धतात्पर्येऽपि-**

नानावर्णो हरिस्त्वेको बहुशीर्षशिरोरुपात् ।

आसील्लये तदन्यत्तु सूक्ष्मरूपं श्रियं विना ॥ इति ।

**निर्णयेऽपि **वेदव्यासस्य चित्ररूपमुक्तम्-

शुभमरकतवर्णो रक्तपादाब्जनेत्राधरकरनखराग्रश्चक्रशङ्खाब्जरेखः ।

रविकरवरगौरं चर्मचैणं वसानस्तटिदमलजटासन्दीप्तचूडं दधानः ॥ इति ।

अत्रैकस्मिन्नेव शरीरे रूपत्रयोक्तेः ।

**गीतायां** विश्वरूपाध्यायेऽपि-

नानाविधानि दिव्यानि नानावर्णाकृतीनि च । इति ।

नभःस्पृशं दीप्तमनेकवर्णं व्यात्ताननं दीप्तविशालनेत्रम् ।

द्यावापृथिव्योरिदमन्तरं हि व्याप्तं त्वयैकेन दिशश्च सर्वाः ॥ इति ।

अत्रैकस्यैव विश्वरूपस्य नानावर्णत्वमुच्यत इति ।

ननु चित्ररूपसद्भावे मानाभावः । न च चित्रः पट इति प्रतीतिरेव मानमिति वाच्यम् । अवयवरूपाणामेव पटे भानोपपत्तेरिति चेन्न । चित्रपटे यदि चित्ररूपं न स्यात्तर्हि तस्याप्रत्यक्षत्वापत्तेः । अन्यगतरूपस्यान्यत्र प्रत्यक्षत्वाप्रयोजकत्वात् । नचावयवावयविनोरभेदात्प्रत्यक्षत्वोपपत्तिरिति वाच्यम् । रूपिद्रव्यस्य नीरूपद्रव्येणाभेदानुपपत्तेः । नचैकस्मिन्नेव पटे नानारूपाणि सन्त्विति वाच्यम् । संयोगवद्रूपस्य प्रदेशवृत्तित्वाभावात् । विरोधेनैकत्र नानारूपाणामवस्थानस्य तत्तदवयवाभेदस्य चायोगात् । अतश्चित्ररूपसिद्धिः । तदुक्तं **जिज्ञासाधिकरणसुधायाम्** – “एकमेव हि चित्रं नामरूपमाश्रयं व्याप्यवर्तीति पदार्थविदः" इति ।

लक्ष्म्यामपि रूपाण्यतिदिशति-**तद्वलक्ष्म्या** इति ।

**तद्वल्लक्ष्म्या अपि रूपाणि । सर्वाण्यप्युद्भूतरूपाणि नित्यानि सर्वजीवानाम् ॥ २०८ ॥**

तदुक्तं **छान्दोग्यभाष्ये-**

चित्सुवर्णमयं दिव्यं लक्ष्मीस्तत्तत्स्वरूपिणी ॥ इति ।

वैकुण्ठलोकगतनानावर्णनवरत्नात्मकत्वान्नानावर्णत्वं लक्ष्म्याः ।

**तन्त्रसारेऽपि-**

कौशेयपीतवसनामरविन्दनेत्रां पद्मद्वयाभयवरोद्यतपद्महस्ताम् ।

उद्यच्छतार्कसदृशीं परमाङ्कसंस्थां ध्यायेद्विधीशनुतपादयुगां जनित्रीम् ॥ इति ।

**दुर्गाया अपि-**

वर्णः श्यमो विशेषोऽत्र ताम्बूलं नीलमुत्पलम् ॥ इति ।

तथा **निर्णयेऽपि**– सत्यभामाया रूपमुक्तम् ॥

अनन्तशक्तिः सहसत्यभामया विवेश रन्तुं प्रिययाऽखिलेश्वरः ।

तयाऽच्युतोऽसौ कनकावदातया सुकुङ्कमास्निग्धपिशङ्गवाससा ॥ इति ॥

एवं जीवानामपि नानावर्णाः स्वरूपभूताः सन्त्येव ।

तदुक्तं **छान्दोग्यभाष्ये–**

जीववर्णो जीवगतो लोहितश्चक्षुषि स्थितः । इति ।

**द्वितीयस्कन्धभागवतेऽपि-**

श्यामावदाताः शतपत्रलोचनाः पिशङ्गवस्त्राः सुरुचः सुपेशसः ।

सर्वे चतुर्बाहव उन्मिषन्मणिप्रवेकनिष्काभरणाः सुवर्चसः ॥

प्रवालवैडूर्यमृणालवर्चसां परिस्फुरत्कुण्डलमौलिमालिनाम् ।

भ्राजिष्णुभिर्यः परितो विराजते लसद्विमानावलिभिर्महात्मना ॥ इति ।

एते च भागवतश्लोका अनुव्याख्यानच्छान्दोग्यभाष्यादौ मुक्तपरत्वेनैवोदाहृताः ।

**मध्वविजयेऽपि-**

अरुणाश्मवर्णतनवस्तनवः शुभहारसन्निभरुचोऽत्र पराः ।

हरिनीलनीलरुचयोऽप्यपराः प्रकटीभवन्ति विविधाभरणाः ॥ इति ।

मूलप्रकृतेर्नित्यरूपाण्याह– **प्रकृतेरिति** ।

**प्रकृतेः शुक्लरक्तनीलानि नित्यानि त्रीणि ॥ २०९ ॥**

अजामेकां लोहितशुक्लकृष्णामिति श्रुतेः ॥

नन्वेवं रूपादिमत्त्वाच्च विपर्ययो दर्शनादिति सूत्रकारेणोक्तेः परमात्मादीनामनित्यत्वं स्यादिति चेन्न । भौतिकरूपस्यैव विनाशव्याप्तत्वेनाभौतिकस्य तदभावात् । परमात्मादीनां चाप्राकृतरूपत्वात् ।

तदुक्तं **वैशेषिकाधिकरणानुव्याख्याने-**

भौतिकं त्वेव रूपादिव्याप्तं नाशेन नो मतः ॥ इति ।

**तत्सुधायामपि-**

भौतिकमेव रूपं विनाशव्याप्तमिति ।

अनित्यरूपस्योदाहरणमाह–**तद्वद्गुणत्रयस्यापीति । महत्तत्वस्येति** ।

**तद्वद्गुणत्रयस्यपि । महत्तत्वस्य हेमवद्रूपम् । अहङ्कारादौ तु रूपवद्द्रव्यारब्धत्वाद्रूपं सम्भावितम् ॥ २१० ॥**

तदुक्तं **तृतीयस्कन्धभागवते-**

दैवात्क्षुभितधर्मिण्यां स्वस्यां योनौ परः पुमान् ।

आधत्त वीर्यं साऽसूत महत्तत्त्वं हिरण्मयम् ॥ इति ।

**भूतेष्विति-**

**भूतेषु तेजोजलपृथिवीष्वनित्यानि रूपाण्युद्भूतानि । आकाशे त्वनुद्भूतम् । तत्र पृथिव्यां सप्तविधम् । शुक्लं जले । शुक्लभास्वरं तेजसि ॥ २११ ॥**

आकाशो नीलिमोदेति न प्रदेशः कथंचन । इति ।

**न्यायविवरणोक्ते**र्भूताकाशस्य नीलरूपमित्यर्थः । नचैवं भूताकाशस्य प्रत्यक्षत्वापत्तिरिति वाच्यम् । अनुद्भूतरूपवत्त्वेनाप्रत्यक्षत्वोपपत्तेः ।

**तदुक्तमनुव्याख्याने-**

भूतमप्यसितं दिव्यदृष्टिगोचरमेव तु ।

उत्पद्यतेऽव्याकृतं हि गगनं साक्षिगोचरम् ॥ इति ।

पृथिव्यादौ रूपाणां प्रत्यक्षसिद्धत्वान्न प्रमाणान्तरापेक्षा ।

**नीलमाऽकाशतमसोरिति नीलमाऽकाशतमसोः ॥ २१२ ॥**

अत्र तमः शब्देनाविद्याऽपि विवक्षिता । तस्या नीलरूपवत्त्वात् ।

तदुक्तं **तृतीयतात्पर्ये-**

केवलस्तमसो योंऽशः साऽविद्या पञ्चपर्विका ।

जाताऽतिकृष्णा तद्देहाद्दैत्यरक्षः पिशाचकाः ॥ इति ।

**वासनाप्रतिबिम्बयोरिति-**

**सर्वाण्यपि रूपाणि वासनाप्रतिबिम्बयोश्च ॥ २१३ ॥**

स्वाप्नानां वासनोपादानकपदार्थानां नानारूपवत्त्वं दर्पणादिगतप्रतिबिम्बस्य च नानारूपवत्त्वं प्रत्यक्षसिद्धमिति भावः ।

**॥ इति रूपप्रकरणम् ॥**

\*\*\*

