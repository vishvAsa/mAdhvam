+++
title = "०९ मोक्षप्रकरणम्"

+++


## मोक्षप्रकरणम्

**मोक्षप्रकरणम्**

इदानीमवशिष्टस्य मोक्षस्य परमात्मधीनत्वमुपपादयति - **तन्मोक्षोऽपीति** ।

**तन्मोक्षोऽपि परमात्माधीनः ॥ ५२८ ॥**

जीवानां बन्धान्मोक्षोऽपीत्यर्थः । बन्धको भवपाशेन भवपाशाच्च मोचक इत्याद्युक्तेः ।

कथं तस्य मोचकत्वमित्याकांक्षायां तदुपपादयति - **तथाहीति** ।

तथाहि अपरोक्षज्ञानानन्तरं परमभक्तिर्जायते । ततोऽत्यर्थप्रसादः ॥ ५२९ ॥

**परमभक्तिर्जायत इति** ।

स्वोदयात्फलदं ज्ञानमादेहं कर्म वा रवेः ।

इति **न्यायविवरणोक्तेरिति** भावः । परमभक्तित्वरूपमुक्तं **जिज्ञासाधिकरणसुधायाम्–** परमेश्वरभक्तिर्नाम निरवधिकानंतानवद्यकल्याणगुणत्वज्ञानपूर्वकः स्वात्मात्मीयसमस्तवस्तुभ्योऽनेकगुणाधिकोऽन्तरायसहस्त्रेणाप्यप्रतिबद्धो निरन्तरप्रेमप्रवाह इति । न चासौ तत्साक्षात्कारमन्तरेणोत्पद्यत इति च ।

**ततोऽत्यर्थप्रसाद इति-**

जिज्ञासोत्थज्ञानजात्तत्प्रसादादेव मुच्यते ।

इति **जिज्ञासाधिकरणानुव्याख्यानोक्तेः** ।

यस्य प्रसादात्परमार्तिरूपादस्मात्संसारान्मुच्यते नापरेणेति श्रुतेः ।

**भाष्येऽपि**-

प्रसादात्त्वधमाद्विष्णोः स्वर्गलोकः प्रकीर्तितः ।

मध्यमाज्जनलोकादिरुत्तमस्त्वेव मुक्तिदः ॥ इति ।

अत्र परमात्मप्रसादानामुत्तमत्वादिकन्तु फलोत्तमत्वादिनोपचारात् । प्रसादो नामेच्छाविशेषो गुणान्तरं वेति तत्रैव सुधायामुक्तम् । परमभक्तिप्रसादादीनां मोक्षसाधनत्वमुक्तं **सुधायाम्** । अतो जिज्ञासा निदिध्यासनपरमेश्वरानु- ग्रहतद्दर्शनपरमभक्तिपरमानुग्रहद्वारा मोक्षसाधनत्वात्कर्तव्येति ।

**तस्मादिति-**

**तस्मात्प्रकृत्यविद्यादिभ्यो मोक्षः ॥ ५३० ॥**

अपरोक्षज्ञानादेः सकाशादित्यर्थः । नन्वज्ञानादिबन्धस्य जीवाश्रितत्वेऽपरोक्षज्ञानस्यान्तःकरणपरिणामरूपत्वेनान्तःकरणवृत्तित्वात्कथं तयोर्निवर्त्यनिवर्तकभावः । समानाधिकरणत्वाभावादिति चेन्न । अन्तःकरणस्यापि जीवाश्रितत्वेनापरोक्षज्ञानात्मना परिणतस्यापि जीवसम्बन्धसम्भवात् । यथा तप्तायः पिण्डसम्बद्धाग्नेः पिण्डसम्बद्धवस्त्रादिदाहकत्वं तद्वत् ।

तदुक्तं **प्रथमस्कन्धतात्पर्ये-**

प्रकृतिं स्वात्मसंश्लिष्टां गुणान्सत्वादिकानपि ।

कर्माणि सूक्ष्मदेहं च जायमाना हरेर्दृशिः ॥

दहेत्तथाऽपि सन्दग्धेन्धनवच्च पुनः पुनः ।

यावदारब्धकर्म स्यादाविर्वाऽपि तिरोव्रजेत् ॥ इति ।

नचाज्ञानमन्तःकरणाश्रितम् । न जीवाश्रितम् । तस्य स्वप्रकाशरूपत्वादिति वाच्यम् । स्वप्रकाशस्यापीश्वरेच्छयाऽविद्यावरणसम्भवात् । तदुक्तं जिज्ञासाधिकरणसुधायां तच्च स्वप्रकाशस्यापि जीवस्य परमेश्वरेच्छया परमेश्वरे स्वधर्मेषु चाज्ञानं सम्भवत्येवेति ।

मोक्षं विभजति - **चतुर्विध इति** ।

**स चतुर्विधः कर्मक्षय उत्क्रान्तिर् अर्चिरादिमार्गो भोगश्चेति ॥ ५३१ ॥**

**तदुक्तमुत्क्रान्तिपादीयानुव्याख्याने-**

कर्मक्षयस्तथोत्क्रान्तिर्मार्गो भोगश्चतुष्टयम् ।

फलं मोक्ष इति प्रोक्तः क्रमात्पादेषु चोदितः ॥ इति ।

कर्मक्षयं निरूपयति- **अपरोक्षज्ञाने जात** इति ।

**कर्मक्षयस्त्वपरोक्षज्ञाने जाते सञ्चितस्य सर्वस्यापि पापस्यानिष्टस्य पुण्यस्य च सर्वात्मना विनाशः । विनाशो नाम अनिष्टपुण्यस्य कस्य चित्सुहृद्भ्यो दानम् । पापस्य कस्य चिद्वेषिभ्यो दानम् । केषाञ्चित्स्वरूपत एव नाशः॥५३२॥**

अन्यथा कर्मणामनन्तत्वेन भोगेन विना नाशायोगात् । भोगकालेऽप्यनेकमानुषादिशरीराऽपादककर्मणां करणादसमाप्तिप्रसङ्गात् ।

तदुक्तं **गीताभाष्ये-**

जीवंश्चतुर्दशादूर्ध्वं पुरुषो नियमेन तु ।

स्त्री वाऽप्यनूनदशकं देहं मानुषमार्जते ॥

चतर्दशोर्ध्वजीवीनि संसारश्चादिवर्जितः ।

अतोऽवित्त्वा परं देवं मोक्षाशा का महामुने ॥ इति ।

**भाष्यकृष्णामृतमहार्णवयोरपि-**

आचतुर्दशमाद्वर्षात्कर्माणि नियमेन तु ।

दशावराणां देहानां कारणानि करोत्ययम् ॥ इति ।

अतोऽपरोक्षज्ञानेन सञ्चितस्य नाशो वक्तव्य एव । तत्र प्रमाणानि पूर्वमेवोदाहृतानि । **अनिष्टपुण्यस्येत्यादि** । अत्र प्रमाणं पूर्वमेवोक्तम् ।

नन्वपरोक्षज्ञानेन कर्मणां विनाशे सद्य एव मोक्षः स्यात् । न च प्रारब्धकर्मणामविनष्टत्वान्न सद्यो मुक्तिरिति वाच्यम् । तर्हि प्रतिबन्धकसद्भावान्न कदाऽपि मोक्षः स्यादित्याशङ्कय भोगेन नाश इत्याह- प्रारब्धकर्मणस्त्विति ।

**प्रारब्धकर्मणस्तु भोगेनैव नाशः ॥ ५३३ ॥**

नन्वेवं प्रारब्धकर्मणामप्यनन्तत्वे भोगेनापर्यवसानं स्यादित्यतो ब्रह्मादिमानुषान्तं प्रारब्धानां मर्यादामाह - **ब्रह्मण** इत्यादिना ।

**ब्रह्मणः शतब्रह्मकल्पपर्यन्तं पुण्यं प्रारब्धफलस्य सत्यलोकाधिपत्यादेरनुभवः । गरुडशेषयोः पञ्चाशद्ब्रह्मकल्पपर्यन्तं पुण्यपापरूपप्रारब्धस्यानुभवः । इन्द्रकामयोर्विंशतिब्रह्मकल्पपर्यन्तं पुण्यपापप्रारब्धानुभवः । सूर्यचन्द्रादीनां देवानां दशकल्पपर्यन्तं प्रारब्धानुभवः । अन्येषां मनुष्योत्तमानां त्वेकब्रह्मकल्पमात्र इति । । ५३४ ॥**

तदुक्तं **कर्मक्षयपादीयानुव्याख्याने-**

ब्रह्मणां शतकालात्तु पूर्वमारब्धसङ्घयः ।

ब्रह्मणस्त्वेव तावत्त्वं पञ्चाशद्ब्रह्मणस्तथा ।

रुद्रस्य विंशदेव स्यादिन्द्रस्यार्कादिके दश ।

अन्येषां ब्रह्ममात्रस्य त्वन्त आरब्धसङ्ख्यः ॥ इति ।

**भाष्येऽपि–**

ब्रह्मणां शतकालात्तु पूर्वमारब्धसङ्क्षयः ।

नियमेन भवेन्नात्र कार्या काचिद्विचारणा ॥ इति ।

**द्वितीयतात्पर्येऽपि–**

वैश्वानरे द्युनद्यां वा सूर्ये वा देह एव वा ।

विधूय सर्वपापानि यान्ति किंस्तुघ्नकेशवम् ॥ इति ।

**न्यायविवरणेऽपि-**

प्रारब्धकर्मशेषस्तु विरजातरणावधिः ॥ इति ।

ननु **चतुर्थस्कन्धतात्पर्ये-**

तथैव चत्वारिंशद्भिः पदं शैवं च जन्मभिः ॥ इति ।

रुद्रस्य चत्वारिंशद्ब्रह्मकल्पेषु प्रारब्धानुभवोक्तेर्विरोध इति चेन्न । शते पञ्चाशन्यायेनोपपत्तेरिति । एवमेवोक्तं **चतुर्थतात्पर्यप्रकाशिकायाम् ॥**

इदानीं देहलयाधिकारिव्यतिरिक्तानां देहादुत्क्रान्तिमार्गौ निरूपयिष्यन् पीठिकामारचयति– प्रारब्धानुभवानन्तरमिति । **ब्रह्मनाड्येति** ।

**प्रारब्धानुभवानन्तरं च ब्रह्मनाड्या देहादुत्क्रमन्ति ॥ ५३५ ॥ **

शतं चैका च हृदयस्य नाड्यस्तासां मूर्धानमभिनिःसृतैका ।

तयोर्ध्वमायन्नमृतत्वमेति विष्वगन्या उत्क्रमणे भवन्ति ॥ इति श्रुतेः ।

**द्वितीयस्कन्धतात्पर्येऽपि-**

उदानगत्या ब्रह्मनाड्या । अथैकयोर्ध्व उदान इति श्रुतेः ॥

प्राणापानाविडायां च पिङ्गलायां च वर्ततः ।

व्यानः सिन्धुषु सर्वत्र उदानो ब्रह्मनाडिगः ।

सर्वत्रैव समानस्तु समं चरति सर्वग ॥ इति ।

ननु षट्प्रश्नटीकायाम् एकया नाड्या सुषुम्नयोर्ध्वश्चरतीति सुषुम्नानाड्योर्ध्वगतेरुक्तेः कथं ब्रह्मनाड्योर्ध्वगतिरित्यत आह- **सुषुम्नानाडीति** ।

**सुषुम्नानाडी ब्रह्मनाडी ॥ ५३६ ॥**

तथा च सुषुम्नानाड्या एव ब्रह्मनाडीति संज्ञा । ब्रह्मप्राप्तिसाधनत्वादिति भावः ।

तदुक्तं **तन्त्रसारे-**

मध्ये सुषुम्ना विज्ञेया वज्रिकाऽऽर्या प्रकाशिनी ।

वैद्युता ब्रह्मनाडीति सैव पञ्चप्रभेदिनी ॥ इति ।

**भाष्येऽपि-**

तत्र श्वेतः सुषुम्नो ब्रह्मयान इति । नाड्या देहादुत्क्रमणं च मस्तक- मध्यस्थब्रह्मरन्ध्रेण बोध्यम् ।

तदुक्तं **भाष्ये-**

हृदिस्थेनैव हरिणा तस्यैवानुग्रहेण तु ।

उत्क्रान्तिर्ब्रह्मरन्ध्रेण तमेवोपासतो भवेत् ॥ इति ।

सुषुम्नानाडीस्थानमाह— **सेति** ।

**सा मूलाधारमारभ्य मूर्धपर्यन्तमृजुरूपेण दीर्घशलाकावदेहे वर्तते ॥ ५३७ ॥**

तदुक्तं **तन्त्रसारे-**

मूलाधारं समारभ्य त्वामूर्धानमृजुस्थिता । मध्ये सुषुम्ना विज्ञेया । इत्यादि ॥

सैवेति-

**सैव पञ्चभेदिनी ॥ ५३८ ॥**

इडा च पिङ्गला चैव वज्रिका धारिणी तथा ।

सुषुम्नायाश्चतुर्दिक्षु वज्रिकाद्यासु तत्र च ॥ इति ।

इडादिनामभेदेन वज्रिकार्यादीनामेवोक्तेरिति भावः ।

**छान्दोग्यभाष्येऽपि–**

स एष हृदि नाडीषु पञ्चरूपः प्रतिष्ठितः ।

नारायणाख्यं सौषुम्नमध्यस्थं रक्तवर्णकम् ॥

शुक्लं तु वासुदेवाख्यं नादिन्यामग्रतः स्थितम् ।

पिङ्गलायां पिङ्गलं च रूपं सङ्कर्षणाभिधम् ॥

पश्चिमे वज्रिकायां च पीतप्रद्युम्ननामकम् ।

इडायामनिरुद्धाख्यं नीलरूपं व्यवस्थितम् ॥

इति पञ्चनाडीनां नामान्तराण्युक्तानि । द्वितीयतात्पर्येऽप्येवमेवोक्तं द्रष्टव्यम् ।

सुषुम्नानाड्योत्क्रान्तानां केषाञ्चित्परमात्मप्राप्तिः केषाञ्चिद्वायुद्वारा चतुर्मुख- प्राप्तिरिति वक्तुं तेषां स्वरूपं विभज्य दर्शयति । तथा **ज्ञानिनोऽपीति** ।

**तथा ज्ञानिनो द्विविधाः । प्रतीकालम्बना अप्रतिकालम्बनाश्चेति । देहादिप्रतीकेऽपरोक्षज्ञानवन्तः प्रतीकालम्बनाः । तदन्यत्रापरोक्षज्ञानवन्तोऽप्रतीकालम्बनाः । अप्रतीकालम्बनानां देवादिव्यतिरिक्तानां केषाञ्चित्सुषुम्नानाडीमध्यादुत्क्रमणम् । तत्काले हृदयस्याग्रं प्रद्योतते । तत्प्रकाशितद्वारो निष्क्रामति । तदा प्राज्ञेनान्वारूढो भवति । तत्परमात्मनोऽग्रतो वायुर्गच्छति । तथाऽर्चिरादिमार्गेण गमनं भवति ॥ ५३९ ।**

तत्र प्रमाणं तु पूर्वमेवोक्तं व्याप्तापरोक्षज्ञानप्रकरणे ।

**तत्काले हृदयस्येति** । तदुक्तं **बृहद्भाष्ये**-

हृदयस्थेन रूपेण तदा जीवो न किञ्चन ।

जानातीति विदुः प्राज्ञास्तदा विष्णोः स्वतेजसा ॥

द्योतते हृदयाग्रं च तेन द्वारेण केशवः ।

निष्क्रामेज्जीवमादाय प्राण एनमनुव्रजेत् ।

प्राणमन्ये तथा देवा विद्या कर्म च योग्यता ॥ इति ।

तथा **सूत्रे भाष्ये** च- ॐ तदोकोऽग्रज्वलनं तत्प्रकाशितद्वारो विद्या- सामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया ॐ । उत्क्रान्तिकाले हृदयस्याग्रे ज्वलनं भवति । तत्प्रकाशितद्वारो निष्क्रामति । विद्यासामर्थ्यादिति । प्राज्ञेनात्मनाऽन्वारूढ उत्सृज्यद्यातीति श्रुतेश्च । तत्र तत्र लोकेषु पूजा चेति-

**तत्र तत्र लोकेषु पूजा च भवति ॥ ५४० ॥**

तदुक्तं **बृहद्भाष्ये** - इदं मुक्तजीवस्वरूपमायाति । अतोऽनेन सहेदं परं ब्रह्माऽयातीति परब्रह्मणः पूजार्थं प्रतिकल्पन्ते । यथा राज्ञो ध्वजादिकं दृष्ट्वाऽयं ध्वज आगच्छति तस्माद्राजाऽऽयातीति पूजां प्रतिकल्पन्ते तद्वत् ।

यदा मुक्तो व्रजत्यूर्ध्वं तदा तत्सहितो हरिः ।

नियमाद्दृश्यते देवैरमुक्ते नियमो न तु ।

यथा ध्वजादिकं दृष्ट्वा पूजां राज्ञः प्रकुर्वते ।

एवं विमुक्तिगं दृष्ट्वा विष्णोः पूजाः प्रकुर्वते ॥ इति ।

**वैकुण्ठलोकप्राप्तिरिति-**

**ततः क्रमेण वैकुण्ठलोकप्राप्तिः ॥ ५४१ ॥ **

तदुक्तं **भाष्ये-**

अप्रतीकाश्रया ये हि ते यान्ति परमेव तु ।

स्वदेहे ब्रह्मदृष्ट्यैव गच्छेद्ब्रह्मसलोकताम् ॥ इति ।

**तुरीयनामकभगवत्प्राप्तिरिति-**

**तत्र तुरीयनामकभगवत्प्राप्तिश्च ॥ ५४२ ॥**

तदुक्तं **माण्डूकभाष्ये-**

विष्णुस्तुरीयरूपेण द्वादशान्ते व्यवस्थितः ।

मुक्तानां प्राप्यरूपोऽसौ व्यवहारे न दृश्यते ॥ इति ।

प्रतीकालम्बनानां विशेषमाह— प्र**तीकेति** ।

**प्रतीकालम्बनानां त्वन्तकाले नियमतो भगवत्स्मरणं जायते ॥ ५४३ ॥**

अन्तकाल इति । तदुक्तं **गीतायाम्-**

अन्तकालेऽपि मामेव स्मरन्मुक्त्वा कलेवरम् ।

यः प्रयाति स मद्भावं याति नास्त्यत्र संशयः ॥

यं यं वाऽपि स्मरन् भावं त्यजत्यन्ते कलेवरम् ।

तं तमेवैति कौन्तेय सदा तद्भावभावितः ॥ इति ।

नचान्तकाले ज्ञानिनामपि भगवत्स्मरणमस्त्येवातो न ज्ञानिनो विशेष इति वाच्यम् । असिद्धेः । यस्य प्रारब्धकर्मावसानं तस्यैवान्ते नारायण- स्मृतिः । तत्सत्त्वे ज्ञानिनामपि नास्त्येव ।

तदुक्तं **गीताभाष्ये-**

ज्ञानिनां कर्मयुक्तानां कायत्यागक्षणो यदा ।

विष्णुमाया तदा तेषां मनो बाह्यं करोति हि ॥ इति ।

**गीतातात्पर्येऽपि**— ज्ञानिनामप्यन्तकालेऽप्यन्यमनसां प्रारब्धकर्मभावा- ज्जन्मान्तरम् । प्रारब्धकर्मनाशकाले नियमेन भगवत्स्मृतिर्भवतीति ।

**षष्ठतात्पर्येऽपि-**

अजामिलोऽपि स्मरणाद्भक्त्या मृत्योरमुच्यत ॥ इति ।

सुषुम्नानाडीपार्श्वस्थनाड्येति-

**सुषुम्नानाडीपार्श्वस्थनाड्या भगवत्प्रकाशयुक्तद्वारा गमनम् ॥५४४ ॥**

तदुक्तं **बृहद्भाष्ये-**

विष्णोर्लोकं परं गच्छन्नुत्क्रामेन्मूर्ध्न एव तु ।

तथैव ब्रह्मणो लोकं सुषुम्नाया विभेदतः ॥ इति ।

**अर्चिरादिलोकप्राप्तिरिति-**

**अर्चिरादिलोकप्राप्तिः । क्रमेण वायुलोकप्राप्तिः । वायुलोकप्राप्त्यनन्तरं च वायुरेव चतुर्मुखलोकं नयति ॥ ५४५ ॥**

तदुक्तं **सूत्रे भाष्ये** च- ॐ अर्चिरादिना तत्प्रथितेः ॐ । तेऽर्चिषमभिसंविशन्ति । अर्चिषोऽहरह्न आपूर्यमाणपक्षमिति छान्दोग्यश्रुतेश्च ॥

उत्क्रान्तस्तु शरीरात्स्वाद्गच्छत्यर्चिषमेव तु ।

ततो हि वायोः पुत्रं च योऽसौ नाम्नाऽऽतिवाहिकः ॥

ततोऽहः पूर्वपक्षं चाप्युदक् संवत्सरं तथा ।

तटितं वरुणं चैव प्रजापं सूर्यमेव च ॥

सोमं वैश्वानरं चेन्द्रं ध्रुवं देवीं दिवं तथा ।

ततो वायुं परं प्राप्य तेनैति पुरुषोत्तमम् ॥ इति ।

**गीतायामपि-**

अग्निर्ज्योतिरहः शुक्लः षण्मासा उत्तरायणम् ।

तत्र प्रयाता गच्छन्ति ब्रह्म ब्रह्मविदो जनाः ॥ इति ।

**गीताभाष्ये तु**– अभिमानिदेवताश्चाग्यादयः ॥

दिवादिदेवताभिस्तु पूजितो ब्रह्म याति हि ।

पूजितस्त्वयनेनासौ मासैः परिवृतेन हि ॥

साह्ला मध्यंदिनेनाथ शुक्लेन च सपूर्णिमा ।

सविष्वा चायनेनासौ पूजितः केशवं व्रजेत् ॥ इति ।

वायुरेव चतुर्मुखलोकं नयतीति ।

तत्पुरुषो मानवः स एनान्ब्रह्म गमयतीति श्रुतेः ॥

**भाष्येऽपि-**

विद्युत्पतिर्वायुरेव नयेद्ब्रह्म न चापरः ।

कुतोऽन्यस्य भवेच्छक्तिस्तमृते प्राणनायकम् ॥ इति ।

ॐ कार्यं बादरिरस्य गत्युपपत्तेः ॐ **इति सूत्रोक्तेश्च** ।

सृष्टिस्थितिसंहारादिप्रकरणे मोक्षप्रकरणं

स च **स्वशरीरेति-**

**स च स्वशरीरलयानन्तरं वैकुण्ठं नयति ॥ ५४६ ॥**

तदुक्तं **भाष्ये-**

ब्रह्मणा सह ते सर्वे सम्प्राप्ते प्रतिसञ्चरे ॥

परस्यान्ते परात्मानः प्रविशन्ति परं पदमिति । ते ब्रह्माणमभिपद्य यदैतद्विलीयतेऽथ सह ब्रह्मणा परमभिगच्छन्तीति ।

**न्यायविवरणेऽपि–**

यान्ति देवं परं केचित्पूर्वं केलिये विभुम् ।

योग्यतातारतम्येन विशेषोऽयमपीष्यते ॥

क्रमानुरागी भगवान्क्रमात्पुंभिरवाप्यते ।

अतः क्रमात्समृद्धे तु ज्ञाने ब्रह्मलये नरैः । प्रा

प्यते नियमेनैव कैश्विदेवाप्यते मृतौ ॥ इति ।

**द्वितीयतात्पर्येऽपि-**

विष्णोर्लोकं तदैवैके यान्ति कालान्तरे परे ॥

आज्ञयैव हरेः केचिदपूर्तेः केचिदञ्जसा ॥

विहृत्यैवान्यलोकेषु मुच्यन्ते ब्रह्मणा सह ॥ इति ।

एकगुणोपासकानां नोत्क्रमणमित्याह-**एवमेकगुणेति** ।

**एवमेकगुणोपासकानामपरोक्षज्ञानानन्तरं न शरीरादुत्क्रमणम् । किन्तु शरीरस्य वैतीभावेनोच्छूनता जायते । ततः क्रमेण शरीरस्य विनाशः । तेषां च पृथिव्यादावेवावस्थानम् ॥ ५४७ ॥**

तदुक्तं **बृहद्भाष्ये-**

केचित्तु मानुषा मुक्तिमनुक्रम्यैव देहतः ॥

देहपाते तु देहस्य दोषान् भुक्त्वैव सर्वशः ॥

मरणोच्छूनतादींश्च स्वकीयारब्धकर्मजान् ॥

देहे क्षीणे तु गच्छन्ति दृष्ट्वा विष्णुमनुज्ञया ॥

पुनरत्रैव तिष्ठन्ति नित्यानन्दैकभोगिनः ॥ इति ।

**भाष्येऽपि-**

केचिदत्रैव मुच्यन्ते नोत्क्रामन्ति कदाचन ॥ इति । इमामारभ्य पृथिवीम् । इति च ।

**छान्दोग्यभाष्येऽपि-**

श्वेतद्वीपं ततो गत्वा दृष्ट्वा विष्णुं च ते ततः ।

अनुज्ञाताः प्रमोदन्ते निर्दुःखास्तु धरादिषु ॥ इति ।

सर्वेषामपि ज्ञानिनामुपदेशनियमं ज्ञानविशेषनियमं चाह-**सर्वेषामपीति** ।

**सर्वेषामपि सत्यलोके चतुर्मुखोपदेशः ॥ ५४८ ॥**

चतुर्मुखोपदेशे प्रमाणन्तु – **उपासनापादीयानुव्याख्यानम्-**

उपदेशो ब्रह्मणस्तु सर्वेषामेव मुक्तये ॥ इति ।

**चतुर्थतात्पर्येऽपि -**

मुमुक्षवो ब्रह्मणश्च शिवादिन्द्रादिभिस्तथा ।

श्रुत्वा ज्ञानं परं गुह्यं मुच्यन्ते ब्रह्मणा सह ॥ इति ।

**षट्प्रश्नभाष्येऽपि-**

प्रणवेन हरिं ध्यायन् ब्रह्मलोकं समेत्य च ।

ज्ञानं चतुर्मुखात्प्राप्य मुच्यते नात्र संशयः ॥ इति ॥

नन्वेवं प्रणवोपासकानामेव चतुर्मुखोपदेशोऽत्रोच्यते न तु सर्वेषामपि । प्रणवोपासना च यतीनामेव ।

**तदुक्तं मध्वविजये-**

अनन्ततमात्रान्तमुदाहरन्ति यं त्रिमात्रपूर्वं प्रणवोच्चयं बुधाः ।

तदाऽभवद्भाविचतुर्मुखाकृतिर्जपाधिकारी यतिरस्य सूचितः ॥ इति ।

**गीतातात्पर्येऽपि-**

बुद्ध्या विहिंसन्पुष्पैर्वा प्रणवेन समर्चयेत् । वासुदेवात्मकं ब्रह्म मूलमन्त्रेण वा यतिः ॥ इति ।

अतो न सर्वेषां चतुर्मुखोपदेशनियम इति चेन्न । प्रणवोपासकानामेवेति नियमे साधकाभावात् ॥

उपदेशो ब्रह्मणस्तु सर्वेषामेव मुक्तये ॥

इत्य**नुव्याख्यानबलेन** गृहस्थानां सन्यासिनां च चतुर्मुखोपदेशस्याऽवश्यकत्वात् । न चापरोक्षज्ञानिनामेव सत्यलोकप्राप्त्या चतुर्मुखोपदेशो वक्तव्यः । अन्यथा

ईयुस्त्रीन्कर्मणा लोकान्ज्ञानेनैव तदुत्तरान् ॥

इति गीताभाष्यादिविरोधप्रसङ्गात् । अपरोक्षज्ञानं च सन्न्यासिनामेव न तु गृहस्थानाम् । ‘“सन्यासयोगाद्यतयः शुद्धसत्वाः । ते ब्रह्मलोके तु परान्तकाले परामृतात्परिमुच्यन्ति सर्व” इति श्रुतेः । ज्ञानद्वारो यतो न्यास इत्यादिस्मृतेश्चेति वाच्यम् ।

ब्रह्माद्या याज्ञवल्क्यान्ता मुच्यन्ते स्त्रीसहायिनः

देवाः सजाया मुच्यन्ते मानुषास्तूभयात्मकाः ॥

इति **बृहद्भाष्या**दिविरोधप्रसङ्गात् । **गीताभाष्यबृहद्भाष्यादा**वपि- गृहस्थानामपि ज्ञानमुक्तम् । तस्य पुत्रा दायमुपयन्तीत्यादिश्रुतेः । यत्याश्रमस्तु प्रायत्यार्थो भगवत्तोषणार्थश्च । आधिकारिकास्तु तत्स्था एव प्रायत्ये समर्थाः । देवादीनामाधिराज्ञां महोद्योगेऽपि नो मनः । विष्णोश्चलति तद्भोगोप्यतीव हरितोषणमित्याद्युक्तम् । केचित्तु ब्रह्मादिसर्वजीवानामप्ये- कस्मिन्नेव जन्मनि यत्याश्रमो नियत एव । चतुर्मुखस्य वायुत्वावस्थायां नियमेन मध्वावतारे यत्याश्रमस्य दर्शनम् । शेषस्य रुद्रत्वावस्थायां दुर्वासावतारे सन्यासित्वदर्शनात् । अतस्तदन्येषामपि यत्याश्रमो नियत एवेत्याहुः । **श्वेतद्वीप इति-**

**श्वेतद्वीपे वासुदेवदर्शनम् ॥ ५४९ ॥**

तदुक्तं **भाष्यगीताभाष्ययोः-**

बहुनात्र किमुक्तेन यावच्छ्वेतं न गच्छति ।

योगी तावन्न मुक्तः स्यादेष शास्त्रस्य निर्णयः ॥ इति ।

एकगुणोपासकानामपि श्वेतद्वीपे वासुदेवदर्शनमुक्तं **छान्दोग्यभाष्ये-**

श्वेतद्वीपं ततो गत्वा दृष्ट्वा विष्णुं च ते ततः ।

अनुज्ञाताः प्रमोदन्ते निर्दुःखास्तु धरादिषु ॥ इति ।

सृष्टिस्थितिसंहारादिप्रकरणे मोक्षप्रकरणम्

**शिंशुमारदर्शनमिति–**

**ध्रुवलोकस्थशिंशुमारदर्शनं च नियतम् ॥ ५५० ॥**

तदुक्तं द्वितीयतात्पर्ये—

अशेषजगदाधारः शिंशुमारो हरिः परः ।

सर्वे ब्रह्मविदो नत्वा ते यान्ति परमं पदम् ॥ इति । तमोयोग्यानां मुक्तिप्रकारमाह - **तमोयोग्यनामपीति** ।

**तमोयोग्यानामपि द्वेषपरिपाकानन्तरं देहादुत्क्रमणं भवति । सर्वेषां कलिप्राप्तिः ॥ ५५१ ॥**

**निर्णये-**

मुक्तास्तु मानुषा देवान् देवा इन्द्रं स शङ्करम् ।

स ब्रह्माणं क्रमेणैव तेन यान्त्यखिला हरिम् ।

उत्तरोत्तरवश्याश्च मुक्ता रुद्रपुरस्सराः ॥ इति ।

देवानामुत्तरोत्तरवश्यत्वमुक्त्वा दैत्यानामपि,

असुराः कलिपर्यन्ता एवं दुःखोत्तरोत्तराः ।

कलिर्दुःखाधिकस्तेषु तेऽप्येवं ब्रह्मवद्गणाः ॥

इत्युत्तरोत्तरवश्यत्वोक्तेः ।

तेषां देहलयस्य क्वाप्यनुक्तत्वेनोत्क्रान्तेरेव सिद्धेः ।

**कलेस्त्विति-**

**कलेस्तु ब्रह्मणा सह लिङ्गभङ्गो वायुगदाप्रहाराद्भवति ॥ ५५२ ॥**

प्रतिदिनं दुर्योधनादिरूपेण हरिगुरुद्वेषाऽधिक्यसम्पादनेन तमसि दुःखबाहुल्यानुभवाय ब्रह्मणा सह लिङ्गभङ्गस्य न्याय्यत्वादित्यर्थः । **वायुगदाप्रहारादिति** । एतच्च गरुडपुराणादिनाऽवगन्तव्यम् ॥

सङ्कर्षणमुखज्वालादग्धं भूमण्डलं यदा ।

वायोर्गदाप्रहारेण तदा तल्लिङ्गभञ्जनम् । इति **विष्णुरहस्ये** ॥

अत्र न सर्वेषां परान्तकाल एव तमः प्राप्तिरिति नियमः । किन्तु ब्रह्मणः प्रतिदिनं मन्थरादिदैत्यानां तमः प्राप्ते**र्निर्णयादा**वुक्तेः । तथाहि-

मन्थरा तु तमस्यन्धे पातिता दुष्टचारिणी ।

तेन चान्धतम ईयुरासुरा यज्ञमाह्वयदसौ च मैथिलीम् ॥

इति सुराणकदैत्यानां तमः प्राप्तिरुक्ता ।

जघान गदया युक्तस्तत्क्षणात्स विडूरथम् ।

विडूरथस्तमोऽगच्छद्दंतवक्रे च योऽसुरः ॥

इति विडूरथादेस्तमःप्राप्तिरुक्ता । अपतत्केशवद्विट् । जरासुतोऽन्धे तमसि क्रमेणेति जरासन्धस्य तमःप्राप्तिरुक्ता ॥

तमाश्रितश्च योऽसुरो महातमः प्रपेदिवान् ॥ इति ।

शिशुपालाऽविष्टासुरस्य तमःप्राप्तिरुक्ता ।

ततोऽन्धमेव तत्तमो हरिद्विडेति निश्चयात् ॥ इति ।

हंसडिबिकादीनामपि तमः प्राप्तिरुक्ता ।

वचांसि चास्य स्वीचक्रुराश्वेव जिनादिदैत्याः । ते ज्ञानधर्मावपहाय पापा विमोहिता देववरेण सर्वे ॥

जग्मुस्तमोन्धं क्षणिकं समस्तं ज्ञानं न सच्चेति दृढं स्मरन्तः ॥ इति जिनादिदैत्यानां तमः प्राप्तिरुक्ता ।

तथा–

चतुःसहस्त्रे त्रिदशोत्तरे गते संवत्सराणां तु कलौ पृथिव्याम् ।

जातः पुनर्विप्रतनुः स भीमो दैत्यैर्निगूढं हरितत्त्वमाह ।

तदैव कृष्णाऽपि भुवि प्रजाता प्रीत्यै हरेरन्धतमस्यपातयत् ॥

महासुरानिति । मध्वावतारे द्रौपद्या दैत्यानामन्धतमःप्राप्तिरुक्ता ॥

सुयोधनाद्या यदि मे सुपापा आरब्धपुण्यक्षयमाप्य नित्यम् ।

निःशेषसौख्योज्ज्ञितनित्यदुःखेऽवशाः पतिष्यन्त्यपुनर्निवृत्ताः ॥

इति पुण्यभोगानन्तरं दुर्योधनादीनां तमः प्राप्तिरुक्ता ॥ एवमन्येषां तत्र तत्रेदानीमेव तमःप्राप्तिरुक्ता । अतो दैत्यानां ब्रह्मप्रलय एव तमः प्राप्तिरिति न नियमः ।

नन्वेवं ब्रह्मणः प्रतिदिनं रामकृष्णाद्यवताराणामावश्यकत्वात्तत्र सुराणकमन्थरा जरासन्धहंसडिबिकशिशुपालदुर्योधनादिजिनादिदैत्यानामुत्पत्त्यभावेऽवतारवैयर्थ्यमेव स्यात् । न चान्ये कलिजरासन्धादय इति वाच्यम् । एकस्मिन्नेव ब्रह्मकल्पेऽनेककल्पादिपदयोग्यानां सद्भाव उत्पत्तौ च प्रमाणाभावात् । तेऽप्येवं ब्रह्मवद्गणा इत्यतिदेशबलाद्ब्रह्मादिवदेव तेषामेकैकस्मिन्ब्रह्मकल्पे एकैकस्योत्पत्तितमः साधनपूर्तितमः प्राप्तीनामावश्यकत्वात् । किञ्च भेजे खगेन्द्रध्वजपादमूलमिति परीक्षितो राज्ञो वैकुण्ठलोकप्राप्तेरुक्तत्वेन तस्यापीदानीमेव मुक्तिप्रसङ्गात् । तथा केषाञ्चिद्भक्तानां युद्धादिकाले रामकृष्णाद्यवतारदर्शनान्मुक्तिं गता इत्युक्तत्वेन तेषामपि ब्रह्मणा सह मुक्तिर्न स्यादिति चेत् । अत्र केचित् । प्रतिदिनं मन्थराजरासन्धाद्या भिन्नभिन्ना एवोत्पद्यन्त इत्याहुः । तन्न । प्रमाणाभावादित्युक्तत्वात् । वयं तु ब्रूमः । मन्थरादय एकांशेन तमःप्राप्ताः । अन्यांशेन मूलरूपं प्राप्ताः सन्तः पुनः पुनः प्रतिदिनमंशेनोत्पत्स्यन्त इति । अन्यथा तमोन्धं गता इति भूतार्थकक्तप्रत्ययानुपपत्तेः । न च भेजे खजेन्द्रध्वजपादमूलमित्यत्राप्यतीतार्थकलिटा परीक्षिदादीनामपि मोक्षः स्यादिति वाच्यम् । तेषां साधनपूर्तेर्जातत्वेन मोक्षस्य निश्चिततया एष्यत्तु निश्चितं यत्तदतीतत्वेन भण्यत इति प्रमाणबलेनातीतव्यवहारोपपत्तेः । वैकुण्ठलोकेऽमुक्तस्थानवासाभिप्रायेण वा तदुपपत्तेश्च । न च मन्थरादीनामपि साधनपूर्त्यभिप्रायेण वाऽनित्यनरकाभिप्रायेण वा तद्व्यपदेशःस्यादिति वाच्यम् । विशेषप्रमाणाभावात् । परीक्षिदादौ तु विशेषप्रमाणसद्भावात् । तथाहि **निर्णये-**

अन्ये तु देवांशभवाः समस्ताः स्वमूलरूपैक्यमवापुराशु ।

देवांशजा ये तु समस्तशस्ते स्वमूलरूपं समवाप्य काले ॥

स्वतारतम्यानुसृतां विमुक्तिं प्राप्स्यन्ति नात्रापि विचार्यमस्ति ।

पुनश्च ते स्थानमवाप्य सर्वे स्वीयं परान्ते तु विमुक्तिमाप्नुयुः ॥ इति ।

दैत्यानां तु–

कर्मक्षयादेव सुरेतरास्तु पुण्यक्षयं प्राप्य भुवि प्रजाताः ।

चतुःसहस्त्रं त्रिदशोत्तरं गते संवत्सराणामनुभूय दिव्यान् ॥

भोगान्नरत्वेऽपि सदेश्वरोऽहमसज्जगच्चेति धियाऽऽनुवंस्तमः ॥ इति ।

किञ्च परीक्षितो वैकुण्ठलोकात्पुनर्भूलोकप्राप्तिरुक्ता **निर्णये-**

तेषां प्रदत्तेष्वभिवाञ्छितेषु वैचित्रवीर्यः सह भार्ययैव ।

सम्मन्त्र्य निःशेषरणे हतानां सन्दर्शनं प्रार्थितवांस्तमीशम् ॥

ततस्तु ते सत्यवतीसुतस्य सर्वेश्वरस्याऽज्ञया सर्व एव ।

समागताः स्वर्गलोकात्क्षणेन दत्ता च दिव्या दूगमुष्य राज्ञः ॥

ऊषुश्च रात्रिं परमाज्ञयैव सर्वे स्वभार्यासहिता यथा पुरा ।

तृप्तः सदारो नृपतिश्च तत्र सर्वेऽपि दृष्ट्वा महदद्भुतं तत् ॥

अथाऽज्ञयैवास्य परस्य सर्वाः स्त्रियो निजेशैः सहिता ययुः स्वः ।

विनोत्तरां तां तु कथां निशम्य पारीक्षितोऽयाचत तादृष्टिम् ॥

तं चानयामास तदैव कृष्णो ह्यचिन्त्यशक्तिः स विकुण्ठलोकात् ।

दृष्ट्वा स पारीक्षित आप तुष्टिं स्वतातमीशेन समाहृतं पुनः ॥

सम्पूज्य तं कृष्णमपीशवन्द्यं क्षमापयामास परीक्षिदात्मजः ॥ इति ।

नहि परीक्षितो लिङ्गभङ्गेन वैकुण्ठलोकप्राप्त्यङ्गीकारे पुनरागमनं युज्यते । न च मन्थरादीनामंशेन तमः प्राप्तिसत्त्वे लिङ्गभङ्गोऽस्ति न वा । नेतिपक्षे तमः प्राप्तिर्न स्यात् । लिङ्गभङ्गे चांशान्तरेण भूमावुत्पत्तिर्न स्यादिति वाच्यम् । सांशजीवानां लिङ्गशरीरस्यापि सांशत्वेन मन्थरादीनां लिङ्गभङ्गसम्भवात् । अंशान्तरेण भूमावुत्पत्तिसम्भवाच्च । अन्यथा वाय्वादीनामपि भीमार्जुनादिरूपेण भूमावुत्पत्तिर्न स्यात् । लिङ्गशरीराभावात् । अतो मन्थरादीनामंशेन तमःप्राप्तिर्युक्तैव ॥

नित्यसंसारिणां मुक्तिमाह—**नित्यसंसारिणामपीति** ।

**नित्यसंसारिणामपि लिङ्गभङ्गः ॥ ५५३ ॥**

केचित्तु नित्यसंसारिणां न लिङ्गभङ्ग इति मन्यन्ते । तान्विपक्षे बाधकोत्त्या निराकरोति- **अन्यथेति** ।

**अन्यथा तत्स्वरूपमात्रस्य कदाप्यनुभवाभावप्रसङ्गात् । साधनानुष्ठानवैयर्थ्यप्रसङ्गाच्च ॥ ५५४ ॥**

ननु नित्यसंसारिणां लिङ्गभङ्गाङ्गीकारे त्रिदिवनिरयभूगोचरान्नित्यबद्धानिति वायुस्तुतिविरोधः । मानुषा मध्यमा ये तु सृतियोग्याः सदैव हि । **इति निर्णयविरोधः** । मानुषा मिश्रमतयः सृतियोग्याः सदैव हि। इत्यनु– **व्याख्यानविरोधः **।

उत्तमा मुक्तियोग्यास्तु सृतियोग्यास्तु मध्यमाः ॥

इति **गीतातात्पर्यविरोधः** । एवं नित्यावर्तास्तु मध्यमा इति **तत्त्वसङ्ख्यानविरोधः** । तथा च बहुप्रमाणविरोध इति चेत् **। उच्यते** । लिङ्गभङ्गाङ्गीकारेऽपि नित्यसंसारिणामेवंरूपत्वं युज्यत एव । तेषां सर्वदा सृतियोग्यत्वं नाम संसारावस्थायां यथा दुःखमिश्रसुखानुभवस्तथा लिङ्गभङ्गानन्तरमपि सुखमिश्रदुःखानुभव एव । तस्मात्सर्वदा सृतिगा इति व्यपदेशः । कदाप्यननुभूयमानस्वरूपसद्भावे प्रमाणाभावाच्च । मुक्तियोग्यस्य वैकुण्ठादिलोकवत्तमोयोग्यस्य तमोवन्नित्यसंसारिणां नियतस्थानाभावमात्रेणैव सर्वदा स्वर्गनिरयभूसञ्चारित्वेन च नित्यबद्धत्वव्यपदेशोपपत्तेश्च । इयांस्तु विशेषः । संसारे सुखानन्तरं दुःखं दुःखानन्तरं च सुखं मुक्तौ तु युगपदेव सुखदुःखमिश्रस्वरूपानुभव इति । तदुक्तं सूत्रे भाष्ये च । ॐ नित्योपलब्ध्यनुपलब्धिप्रसङ्गोऽन्यतरनियमो वाऽन्यथा ॐ । व्यक्त्यनङ्गीकारे देवानां नित्योपलब्धिरानन्दादीनामसुराणां नित्यानुपलब्धिर्मनुष्याणां नित्योपलब्ध्यनुपलब्धी प्रसज्येते इति त्रयाणामावरणमभिधाय मोचकज्ञानमुक्तम् ॥

विज्ञानेनात्मयोग्येन निजरूपे व्यवस्थितिः ।

सम्यज्ज्ञानं तु देवानां मनुष्याणां विमिश्रितम् ।

विपरीतं तु दैत्यानां ज्ञानस्यैवं व्यवस्थितिः ॥ इति ।

**टीकायामपि **यदि जीवस्वरूपस्याऽनन्दादिरूपत्वमङ्गीकृत्यावरणाभावाव्यक्तिरावरणनिवृत्तिर्मोक्षे नाङ्गीक्रियते तर्हि देवादीनां मोक्षयोग्यानां नित्यमानन्दाद्यनुभवः स्यात् । असुरादीनां न कदाप्यानन्दाद्यनुभवः स्याद् दुःखाद्यनुभव एव भवेत् । मध्यममानुषाणां च नित्यमानन्दादीनामुपलब्धिः केवलतदुपलब्ध्यभावो दुःखाद्युपलब्धिश्च समैव स्यात् । आवरणाभावेऽनुभवाभावायोगादिति । अतोऽस्त्येवाविद्यावरणं भगवत्प्रसादेन तन्निवृत्तिश्चेति भाव इति । तत्त्वप्रदीपिकायामपि नित्योपलब्धिसूत्रे साधनसम्पत्त्याऽऽवरणनिवृत्तिः सम्मता । तथाहि तद्वाक्यानि –

मुक्तियोग्या विनैव साधनसम्पत्त्या नित्यव्यक्ताऽनन्दा भवेयुः । तमोयोग्याः संसृतावपि सुखलेशहीना नित्यदुःखिनो भवेयुः । सृतियोग्या नित्यमिश्रा भवेयुरिति ॥

तथा चाऽवरणनिवृत्तिरभिप्रेता । **माघमाहात्म्ये शाण्डिल्यतत्त्वेऽपि**–

नित्यं सृतिस्था द्विविधाः स्वर्गमात्रैकभागिनः ।

पतमानास्तथा केचित्स्वर्गेषु नरकेषु च ॥ इति ।

**गरुडपुराणेऽपि **स्पष्टमुक्तो लिङ्गभङ्ग इति ।

नन्वर्चिरादिमार्गेण गतानां पुनरावृत्तिसद्भावे पुनः संसारित्वाऽपत्त्या साधनानुष्ठानवैयर्थ्यं स्यादित्यत आह- **जनलोकमारभ्येति** ।

**जनलोकमारभ्योर्ध्वलोकं गतानां न पुनरावृत्तिः ॥ ५५५ ॥**

स्वर्गं गतानां जनानां क्षीणे पुण्ये मत्यलोकं विशन्तीत्यादिश्रुतिभिः पुनरा- वृत्तिसत्त्वात् । महर्लोकगतानामपि केषाञ्चित्पुनरावृत्तिः केषाञ्चिदनावृत्तिश्वोक्ता **द्वितीयतात्पर्ये-**

मन्वन्तरायुषः स्वर्ग्या महर्लोके तु काल्पिकाः ॥ इति ।

ईयुस्त्रीन्कर्मणा लोकान् ज्ञानेनैव तदुत्तरान् ।

तत्र मुख्या हरिं यान्ति तदन्ये वायुमेव तु ॥

अपक्वा ये न ते यान्ति वायुं वा हरिमेव वा ।

स्थानमात्राऽश्रितास्ते तु पुनर्जनिविवर्जिताः ॥ इति ।

**एकादशतात्पर्येऽपि-**

नित्यशो भगवद्रूपस्याऽपरोक्ष्येण दर्शनम् ।

मुहूर्तमात्रं ज्ञानं स्यान्महाज्ञानं ततोऽधिकम् ॥

ज्ञानेन ब्रह्मलोकः स्यान्महाज्ञानाद्धरेर्गतिः ।

सदैवाखण्डितं ध्यानं तप इत्युच्यते बुधैः ॥

अपरोक्षदृशा युक्तं नित्यं षण्मात्रकालया ।

अपरोक्षदृशा नित्यमेकमात्रयुजा युतम् ॥

योगनामा समुद्दिष्टं ध्यानं नित्यमखण्डितम् ।

तच्चतुर्भागया युक्तमपरोक्षदृशा युतम् ॥

पादयोगाख्यमुद्दिष्टं ध्यानं नित्यमखण्डितम् ।

पादयोगान्महर्लोको जनोलोकस्तु योगतः ॥

तपसस्तु तपोलोकः प्राप्यते नान्यतः क्वचित् ॥ इति ।

जनलोकं गतानां तु ब्रह्मकल्पपर्यन्तमवस्थानं न पुनरावृत्तिः ।

आब्रह्मणो जनाद्यास्तु महर्लोकेऽपि ये वराः ॥ **इति तात्पर्योक्तेः** ।

नन्वेवं जनलोकमारभ्याप्युपरि विद्यमाना लोका नापुनरावृत्तिमन्तः ॥

आब्रह्मभुवनाल्लोकाः पुनरावर्तिनोऽर्जुन ।

मामुपेत्य तु कौन्तेय पुनर्जन्मन विद्यते ॥

इति **गीतायां** वैकुण्ठलोकमात्रस्यापुनरावृत्तिमत्त्वोक्तेरिति चेन्न । गीताभाष्येऽस्य श्लोकस्यान्यथाव्याख्यातत्वात् । तथाहि तत्र **भाष्यम्**— महामेरुस्थब्रह्मसदनमारभ्य न पुनरावृत्तिः ॥ तच्चोक्तं नारायणगोपालकल्पे-आमेरुब्रह्मसदनादाजनान्न जनिर्भुवि ॥ इति ।

तदर्थः **प्रमेयदीपिकायामुक्तः** - महामेरुस्थितेति परतः स्थितानाम् । एवं जनलोकमारभ्येत्यपि ग्राह्यम् । अनेनैवं व्याख्यातं भवति महामेरुस्थब्रह्मसदनं जनलोकं चाऽरभ्य न पुनरावृत्तिः । आब्रह्मभवनादेवमाजनाच्चार्वाक् भवा एव लोकाः पुनरावर्तिनः परे न पुनरावर्तिन इति ॥ नन्वेवं जनलोकादौ विद्यमानानां देवानां भूमावंशेनोत्पत्तिविनाशदर्शनात्कथमाजनान्न जनिर्भुवीत्युक्तमिति चेन्न । अंशेनोत्पत्तिं लयं च विना वाय्वादीनां प्रलये पुनरावृत्तिं च विना मूलरूपे जन्माभावस्य विवक्षितत्वात् ।

तदुक्तं **गीतातात्पर्ये-**

नियमाज्जन्मनोऽभावो मुक्तस्यैव तथाऽपि तु ।

महर्लोकमतीतानां न जन्मांशलयौ विना ।

तत्राप्यवश्यं तत्स्थानं तैः क्षिप्रं पुनराप्यते ॥ इति ।

नन्वेवं रैवतस्य राज्ञोऽर्चिरादिमार्गेण सत्यलोकं गतस्य पुनर्भूमिं प्रत्यागमनं निर्णयोक्तं कथम् । ब्रह्मवाय्वादिदेवानां द्वारकायां कृष्णकृतयज्ञे परिचर्याकरणं नारदादीनां पुनः पुनर्गमनागमनादिकं च निर्णयोक्तं कथमिति चेदुच्यते । ब्रह्मनाड्योत्क्रान्तानामर्चिरादिमार्गेण गतानामेव पुनरावृत्त्यभावस्य विवक्षितत्वात् । रैवतस्य ब्रह्मनाड्योत्क्रान्तत्वाभावात् । ब्रह्मवाय्वादीनामपि तथात्वाभावात् । अतो न विरोधः । नन्वेवमपि शुकाचार्योपदेशेनापरोक्ष- ज्ञानवतः सत्सङ्गत्यान्तकाले भगवत्स्मरणवतो गङ्गायां स्वकलेवरत्यागवतोऽर्चिरादिमार्गेण वैकुण्ठलोकं गतस्य परीक्षितः कथं व्यासाज्ञया पुनर्भूमावागमनं जनमेजयादीनां सन्दर्शनार्थं निर्णयोक्तमिति चेन्न । ईश्वराचिन्त्यशक्त्या पुनरागमनसम्भवात् । अत एव **निर्णये** । तदैव-

कृष्णो ह्यचिन्त्यशक्तिः स विकुण्ठलोकात् । इत्यचिन्त्यशक्तिरुक्ता ।

यद्वा चरमशरीरेऽर्चिरादिमार्गं गतानामेव पुनरावृत्त्यभावो विवक्षितः । परीक्षितस्तु पुनः पुनः प्रतिदिनं कृष्णावतारे भूमावुत्पत्तेरावश्यकत्वेन तच्छरीरत्यागस्य चरमशरीरात्यागरूपत्वात् । न च ब्रह्मणः प्रतिदिनं भिन्नभिन्न एव परीक्षिद्भविष्यतीति वाच्यम् । अनेकेषां परीक्षिदादीनां कल्पने प्रमाणाभावादित्युक्तत्वादित्यलम् ।

देवादिव्यतिरिक्तानां ब्रह्मनाड्योत्क्रमणमर्चिरादिमार्गश्चोक्तः । देवादीनां तु कथं मोक्ष इत्यत आह- देवादीनां त्विति ।

**देवादीनां तु नोत्क्रमणं न वार्चिरादिमार्गः ॥ ५५६ ॥ **

**तदुक्तमुत्क्रान्तिपादीयानुव्याख्याने-**

उत्क्रान्तिमार्गौ देवानां न प्रायेण भविष्यतः ॥ इति ।

नन्विन्द्रादिदेवानामर्जुनादिमानुषावतारे उत्क्रान्तिमार्गयोर्दर्शनात्कथमित्यत आह- **मानुषादिषु जातानामिति** ।

**मानुषादिषु जातानां तूत्क्रमणं मार्गश्च भवति । तदा न मुक्तिः ॥ ५५७ ॥**

तदुक्तं **तत्रैवानुव्याख्याने-**

जातानां मानुषे लोके देवानां तु कदाचन ।

उत्क्रान्तिमार्गौ भवतो न तदा मुक्तिरिष्यते ॥ इति ॥

तर्हि कथं तेषां मुक्तिरित्यत आह-**किन्त्विति** ।

**किन्तूत्तमेषु देहलयानन्तरमेव ॥ ५५८ ॥ **

तदुक्तं **तत्रैवानुव्याख्याने-**

स्रष्टृष्वेव तु सृज्यानां प्रवेशो ब्रह्मणो लये ।

देवानां मार्ग उद्दिष्टो नार्चिरादिर्न चोत्क्रमः ।

लयाच्चैवार्चिरादीनां लोकानामपि सर्वशः ।

कथं मार्गो भवेत्तेषां विशतामुत्तमं स्वतः ॥ इति ।

कस्य कस्य कस्मिन्कस्मिँल्लय इत्यतस्तदुपपादयति-- **देहलयक्रमस्त्विति** ।

**देहलयक्रमस्तु मार्गौ द्वौ गरुडमार्गः शेषमार्गश्चेति ॥ ५५९ ॥ **

अत्र सर्वेषां देवानां गरुडमार्गशेषमार्गाभ्यामेव लयो न त्वव्यवस्थये- त्यभिप्रायेण सुधोक्तमार्गद्वयमनुवदति - **मार्गों द्वाविति ।**

गरुडमार्गप्रविष्टदेवानाह -**तत्र गरुड** इत्यादिना ।

**तत्र गरुडः सौपर्णी इन्द्रो गुरुः सूर्योऽग्निरिति गरुडमार्गः । शेषो वारुणी कामोऽनिरुद्धः सोमो वरुण इति शेषमार्गः । अग्नेः सूर्ये लयः सूर्यस्य गुरौ लयः गुरोरिन्द्रे लय इन्द्रस्य सौपर्ण्य लयः सौपर्ण्याश्च गरुडे लयः । एवं वरुणस्य सोमे लयः सोमस्यानिरुद्धे लयो ऽनिरुद्धस्य कामे लयः कामस्य वारुण्यां लयः वारुण्यास्तु शेषे लयः ॥ ५६० ॥**

अत्र गरुडमार्गशेषमार्गगतदेवानां सरस्वत्यां समावेशस्तस्याश्चतुर्मुखे लय इति विवेकः । गरुडमार्गयोग्यदेवाश्चोक्ता **उत्क्रान्तिपादीयानुव्याख्याने-**

सूर्योऽग्नियुक्तो गुरुमाप्य तेन शक्रं सहैतेन सुपर्णपत्नीम् ।

तया सुपर्णं सह तेन वाणीं ब्रह्माणमेतद्गत एव याति ॥ इति ।

शेषमार्गप्रविष्टान्देवानाह– **शेष** इत्यादिना । तदुक्तं **तत्रैवानुव्याख्याने**-

सोमस्तु वारीशयुतोऽनिरुद्धं विशत्यसौ काममसौ च वारुणीम् । सा शेषदेवं स गिरं च सैव वायुं विशत्यञ्ज इतीह निर्णयः ॥ इति ।

ननु गरुडमार्गे गरुडादिषड्देवानां शेषमार्गे शेषादिषड्देवानामेवोक्तेरन्येषां देवानां देहलयो न स्यादित्यत आह- **अन्येषामित्यादिना** ।

**अन्येषां तु केषाञ्चिद्गरुडमार्गे केषाञ्चिच्छेषमार्गे प्रवेशः । तथाहि भृग्वादीनां दक्षे लयः दक्षस्येन्द्रे लय इति गरुडमार्गप्रवेशः ॥ ५६१ ॥**

**तदुक्तमनुव्याख्याने-**

भृग्वादयो दक्षमवाप्य तेन प्राप्येन्द्रमेतेन सुपर्णपत्नीम् ।

विशन्तीति । अत्र वसिष्ठमरीच्यादीनां ग्रहणमिति **सन्न्यायरत्नावली** ।

**आकाशाभिमानिन इति-**

**आकाशाभिमानिनो गणेशस्य पृथिव्यभिमानिन्या धरायाश्च गुरौ लय इति गरुडमार्गप्रवेशः ॥ ५६२ ॥**

**तदुक्तमनुव्याख्याने-**

आकाश उर्वी च गुरुं प्रविश्य तेनैव यातः पुरुहूतदेवम् ॥ इति ।

कर्मजदेवानामिति–

**कर्मजदेवानां प्रियव्रतगययोश्च स्वायंभुवमनौ लयः स्वायंभुवमनोरिन्द्रे लयः मरुद्गणानां जयादीनामपीन्द्रे लयः यमस्य मनौ लयः निरृतेश्च यमे लयः पितॄणां यमे लयः ॥ ५६३ ॥ **

**तदुक्तमनुव्याख्याने-**

विशन्ति ये मनवो राजमुख्या मनुं प्रविश्यात्र गता महेन्द्रम् ॥ इति ।

तदर्थस्तु **सुधायामुक्तः-** ये मनवो वैवस्वताद्या ये च राजमुख्याः प्रियव्रताद्यास्ते स्वायंभुवमनुं प्रविश्यात्र स्वायंभुवमनौ गता वर्तमाना महेन्द्रं विशन्तीति ॥ **नयचन्द्रिकायां** तु ये मनवो वैवस्वतादयः पृथ्वादयो राजमुख्याश्च ते स्वायंभुवमनुं प्रविश्य तद्वारेण महेन्द्रं गता भवन्तीत्युक्तम् । केचित्तु कर्मजदेवानां पृथ्वादीनां वैवस्वतादिमनूनां च पुष्करावरत्वं मन्यमाना देहलयं नाङ्गीकुर्वन्ति । त उपेक्ष्याः । **सुधानयचन्द्रिकाविरोधात् ।** न **चानुव्याख्यानसुधानयचन्द्रिकासु** वैवस्वतादीनां स्वायंभुवमनौ प्रवेशमात्रमुक्तं न तु तत्र देहलयः । यथा तत्रैव, वर्णाश्रमाचाररता मनुष्या धर्मं मनुं सोऽपि समेति काल इति मनुष्योत्तमानां धर्मप्रवेशो न तु देहलय उक्तस्तद्वदिति वाच्यम् । **तद्व्याख्यानसुधायाम्** उक्तस्यापवादमाह - व**र्णाश्रमेति** । एतच्च प्रसङ्गान्मुक्तौ प्रवेशमात्रमुक्तं न तु देहलयः । तेषामुत्क्रमणस्य विद्यमानत्वादित्यनेन मनुष्योत्तमव्यतिरिक्तानां देहलयस्य सम्मतत्वात् । किञ्च कर्मजदेवानां देहलयानङ्गीकारेऽपि पितॄणां गन्धर्वाणामाजानजदेवानां च कर्मजदेवावराणां देहलयो न स्यात् । न वन्ह्यवराणामाजानजादीनां देहलयस्तदुत्तमानां कर्मजानां न देहलय इति वक्तुं युक्तम् । व्याहतेः । न चाऽजानजदेवानामपि न देहलय इति वाच्यम् । अग्नौ सर्वे देवा विलीयंतेऽग्नावग्नय इति भाष्येऽग्निपुत्राणामाजानजदेवतासमानानां लयस्योक्तत्वेनाजानजानामपि लयसिद्धेः । अन्यथा परस्परसाम्यस्य निर्णयाद्युक्तस्यानुपपत्तेरित्यलम् ।

मरुद्गणानां जयादीनां चेति । **तदुक्तमनुव्याख्याने-**

प्रयाति धर्मं निरृतिस्तु शक्रं मरुद्गणाः पारिषदास्तथैव ।

वर्णाश्रमाचाररता मनुष्यधर्मं मनुं सोऽपि समेति काले

**तमेव सर्वेऽपितर** इति । न च मरुतो मारुत इति भाष्योदाहृतश्रुतौ मरुद्गणस्य प्रधानवायौ लयोक्तेस्तद्विरोध इति वाच्यम् । इन्द्रद्वारा तदुपपत्तेः ॥

**अग्निपुत्राणामिति ।**

**अग्निपुत्राणामाजानजादीनामवशिष्टानां देवानां चाग्नौ लय इति गरुडमार्गप्रवेशः ॥ ५६४ ॥**

विशन्ति शिष्टा अपि हव्यवाहम् ॥ **इत्यनुव्याख्यानोक्तेः** ।

अग्नावग्नय इति श्रुतेश्चेति भावः । आजानजानां त्वग्नौ लय इति बोध्यम् ।

**भाष्ये तु-**

पृथिव्यामृभवो विलीयन्ते वरुणेऽश्विनावग्नावग्नयः ॥ इति ।

तथाऽऽकाश एव साध्या विलीयन्ते ॥ इति ।

ऋभवः पृथिव्यां वरुण आपोऽग्नयस्तेजसि मरुतो मारुते आकाशे विनायका विलीयन्त इत्युक्तम् । तत्र यद्यपि पृथिव्यामृभूणां लयोऽनुपपन्नः । उभयोरप्युक्तशेषशतस्थान्तर्गतत्वेन समानत्वात् । शतस्थदेवाश्च **तत्त्वप्रदीपिकायां** सङ्गृहीतास्त एवास्मद्गुरुपादैश्च सङ्गृहीताः-

मरुद्रुद्राऽदित्यवसुविश्वेदेवा बृहस्पतिः ।

भृग्वश्विनौ च रोदस्यौ पितृपाश्च शतं सुराः ॥ इति ।

तथाप्यृभ्वपेक्षया पृथिव्याः किञ्चिद्गुणाधिक्यं च वक्तव्यमेव मरुद्गणवत् । प्रधानवाय्वाऽहङ्कारिकप्राणप्रवहव्यतिरिक्तानां प्राणादिमरुतामुक्तशेषशतस्थान्तर्गतत्वेऽपि ।

मरुतश्च समाः सर्वे सप्त तेषु प्रधानकाः ॥ इति **दशमतात्पर्ये** । प्राणादयः पञ्चमरुत्प्रवीरा इति निर्णये च किञ्चिदाधिक्योक्तेस्तन्यायेन पृथिव्याः किञ्चिदाधिक्यमिति न कश्चिद्दोषः ।

पुनः केषांचिच्छेषमार्गमाह – **गन्धर्वाणामित्यादिना** ।

**गन्धर्वाणां कुबेरे लयः । कुबेरस्य सोमे लयः ॥ ५६५ ॥**

**तदुक्तमनुव्याख्याने–**

सुरानुगाः सर्वे कुबेरं स च सोममेवैति ॥

**सनकादीनां त्विति-**

**सनकादीनां तु कामे लयः ५६६ ॥**

सनादयो यतयः कामदेवं विशन्तीत्यनुव्याख्यानोक्तेः ।

**विष्वक्सेनस्येति-**

**विष्वक्सेनस्यानिरुद्धे लय इति शेषमार्गप्रवेशः ॥ ५६७ ॥**

सर्वेऽनिरुद्धं पृतनाधिपाद्यास्तुरश्रुतिर्हीत्थमियं विमुक्तिः ॥ **इत्यनुव्याख्यानोक्तेः** ।

गरुडमार्गशेषमार्गयोरन्तिमावधित्वेनोक्तयोर्गरुडशेषयोर्लयमाह– **गरुडशेषयोश्चेति ।**

**गरुडशेषयोश्च सरस्वत्यां लयः । सरस्वत्याश्चतुर्मुखे लयः ॥ ५६८ ॥**

तत्र प्रमाणमुक्तमधस्तात् ।

इदानीं चतुर्मुखस्य लयमाह-**चतुर्मुखस्येति** ।

**चतुर्मुखस्य लक्ष्मीद्वारा परमात्मनि लयः ॥ ५६९ ॥**

**लक्ष्मीद्वारेति-**

प्राणस्तेजसि तेजः परस्यां देवतायाम् ॥ इति श्रुतेः ।

**भाष्येऽपि-**

प्राणस्य तेजसि लयो मार्गमात्रमुदाहृतम् ॥ इति ।

ननु स्वायम्भुवमनोर्न देहलयो युक्तः । **ईशावास्योपनिषदि तद्भाष्ये** चार्चिरादिमार्गोक्तेः । ‘अग्ने नय सुपथा राये' अस्मान् । इत्युपनिषत् ॥

नय नो मोक्षवित्तायेत्यस्तौद्यज्ञं मनुः स्वराड् ।

इति **तद्भाष्यमिति** चेन्न । स्वायम्भुवमनोर्मूलरूपस्यान्यस्य सद्भावेन तस्य लयोपपत्तेः । भूमौ जातस्य प्रियव्रतपितुः शरीरस्य नाशेऽप्युत्क्रान्त्याऽर्चिरादिमार्गसद्भावेऽपि बाधकाभावात् ।

तदुक्तं **तृतीयभागवततात्पर्ययोः-**

कुशकाशमयं बर्हिरास्तीर्य भगवान्मनुः ।

अयजद्यज्ञपुरुषं लब्धं स्थानं यतो दृढम् ॥

स एवं स्वान्तरं निन्ये युगानामेकसप्ततिम् ।

वासुदेवप्रसङ्गेन परिभूतगतित्रयः ॥

शारीरा मानसा दिव्याः पर्यासे ये च मानुषाः ॥

भौतिकाश्च कथं क्लेशा बाधन्ते हरिसंश्रयम् ॥

इत्यत्र पर्यास इत्यस्य तात्पर्यं पर्यासे मानुषत्वेनावस्थानेऽपीति । तथा च न दोषः । अत्र ब्रह्माण्डान्तर्वर्तिनां ब्रह्मादीनां ब्रह्माण्डाद्बहिर्विद्यमानानां महदादितत्त्वाभिमानिनामंशिनां च देहलयो विवक्षितः । तथा हि-

काला जयाद्या अपि विष्णुपार्षदा यस्मादण्डात्परतः सम्प्रसूताः ।

नीचाः सुरेभ्यस्तत एव तेऽखिला विष्वक्सेनो वायुजः खेन तुल्यः ॥

इति निर्णयोक्ताण्डान्तःसृष्टविष्वक्सेनजयविजयादिसहपाठेनानुव्याख्याने ब्रह्मादीनां लयमुक्त्वा पुनरण्डाद्बहिर्विद्यमानत्तत्त्वाभिमानिनां देहलयप्रतिपादकभागवतश्लोकस्योदाहृतत्वात् । तच्छ्लोकस्तु—–

क्ष्मांभोऽनलानिलवियन्मन इन्द्रियार्थ

भूतादिभिः परिवृतः प्रतिसञ्जिघृक्षुः ।

अव्याकृतं विशति यर्हि गुणत्रयात्मा

कालं परं स्वमनुभूय परः स्वयम्भूः ॥ इति ।

**द्वितीयस्कन्धतात्पर्ये** चायं श्लोको व्याख्यातः-

ज्ञानिनः प्रलये सर्वे ब्रह्मणा सह पार्थिवम् ।

परमात्मानमाविश्य वारिस्थं तत्समन्विताः ।

अग्निस्थं तद्युताश्चैव तेन नीताश्च वायुगम् ॥

नभोगतं तेन नीता मनः स्थं तद्युतास्तथा ।

ततो बुद्धिस्थमीशेशं ततोऽहङ्कारगं हरिम् ॥

ततो विज्ञाननामानं महत्तत्वगतं हरिम् ।

तत आनन्दनामानमव्यक्तस्थं जनार्दनम् ॥

प्राप्य नाऽवृत्तिमायान्ति शान्तिभूता निरामयाः ॥ इति ।

एवं ब्रह्मणो रूपविशेषस्य सरस्वत्यां लयः । महत्तत्वकालाद्यभिमानिदेवे स्वस्वरूपे च लयो बोध्यः ।

सृष्टिस्थितिसंहारादिप्रकरणे मोक्षप्रकरणम्

**तदुक्तमेकादशतात्पर्ये—**

गायत्री चैव सावित्री तथैव च सरस्वती ।

एवं त्रिरूपा प्रकृतिर्ब्रह्मपत्नी प्रकीर्तिता

महत्तत्वात्मको ब्रह्मा तज्जत्वात्तत्र लीयते ।

गुणाधिकः पतिरपि तस्याः सत्त्वादिभेदतः ॥

त्रिविधा मूलरूपायां प्रकृत्यां सा प्रलीयते ॥ इति ।

प्रकृतिर्मूलरूपा सा ब्रह्मपत्नी जगन्मया ।

पुरुषाभिधे विरिचे तु स स्वस्मिन्कालसंज्ञिते ।

कालाभिधो विरिञ्चस्तु महालक्ष्म्यां विलीयते ॥ इति ।

लक्ष्म्यास्तु हरेरत्यन्तसामीप्यं लयो लक्ष्म्याः प्रकीर्तित इति लयस्तत्रैव प्रतिपादितः । परमात्मनस्तु न सर्वथा लयः ।

तदुक्तं **गीतातात्पर्ये–**

अनित्यत्वं देहहानिर्दुःखप्राप्तिरपूर्णता ।

नाशश्चतुर्विधो ज्ञेयस्तदभावो हरेः सदा ॥ इति ।

नन्वेवं ब्रह्मादीनां न देहलयो युक्तः । नृसिंहनेत्राग्निना तद्देहभस्मीभावस्य नृसिंहनखस्तुतावुक्तेर् यद्रोषोत्करदक्षनेत्रकुटिलप्रान्तोत्थिताग्नि-स्फुरत्खद्योतोपमविष्फुलिङ्गभसिता ब्रह्मेशशक्रोत्कराः ॥ इति । तथा-

ब्रह्मचर्मशिरःपट्टी दिक्पालोर्ध्वाङ्गभूषणः ।

द्वादशार्कशिरोदामा रुद्रशीर्षैकनूपुरः ॥

इत्यादिपुराणेषु ब्रह्मरुद्रादीनां लयं विनाऽपि देहत्यागोक्तेरिति चेन्न ।

उत्तमशरीरेषु लयं गतानामेव ब्रह्मादीनां प्रलयकाले शरीरान्तरं सृष्ट्वा नृसिंहस्य तेन क्रीडासम्भवात् ।

**तदुक्तमेकादशतात्पर्ये—**

आग्नेय्यान्ये धारणया दग्ध्वा देहं परं पदम् ।

यान्ति देवाः समस्ताश्च तेषामन्यां तनुं हरिः ॥

नृसिंहरूपी सर्वेषां भित्वा ताभिरलङ्कृतः ।

नृत्यते प्रलये देवः स्वयं कृष्णादिरूपवान् ।

अदग्ध्यैव तनुं याति नित्यानन्दस्वरूपतः ॥ इति ।

ननु वायुभारतीरुद्रपार्वतीनां चतुर्णां प्रलये देहलयोऽस्ति न वा । नेति पक्षे नित्यमुक्तत्वाऽपत्तिः । उत्तरकल्पे ब्रह्मपदाद्यनवाप्तिश्च स्यात् । लय- पक्षेऽधमेषु लयाभावात्परमात्मन्येव लयो वक्तव्यः । तथा च ब्रह्मादि - वत्पुनरुत्पत्त्यभावप्रसङ्ग इत्यत आह- **उमाया इत्यादिना** ।

**उमाया रुद्रे लयः । रुद्रस्य भारत्यां लयः । भारत्याश्च वायौ लयः । वायोश्च लक्ष्म्यां लयः ॥ ५७० ॥**

**तदुक्तमुत्क्रान्तिपादीयानुव्याख्यानसुधयोः** - उमागिरीशावपि भारतीराविति स्म वाग्वेदगता ब्रवीतीति । उमारुद्रादिशब्दानामुमादि- परत्वस्याप्युक्तेः । **सूत्रभाष्ययोरपि** – ॐ वाङ्मनसि दर्शनाच्छब्दाच्च ॐ । वागभिमानिन्युमा मनोभिमानिनि रुद्रे विलीयत इत्यादि । **वायोश्च प्रकृत्यां लय इति** । तदुक्तं **सूत्रभाष्ययोः** - ॐ तदपीतेः संसारव्यपदेशात् ॐ । ‘प्रकृतौ विलीनः संसारमेति' इति ।

ननूमादिवाय्वंतानां प्रकृतौ लयाङ्गीकारे तदा मुक्तिर्न स्यादित्याशङ्कामिष्टा पत्त्या परिहरति - तेषामिति ।

**तेषां तदा न मुक्तिः किन्त्वेतद्ब्रह्मकल्पानन्तरमेष्यत्कल्पे वायोर्ब्रह्मपदप्राप्तिः । भारती सरस्वती भविष्यति । रुद्रस्य शेषपदप्राप्तिः । उमा वारुणी भवष्यति । इत्येवं वाय्वादिचतुर्णां ब्रह्मादिभावानन्तरं मुक्तिः ॥ ५७१ ॥**

तदुक्तं **सन्यायरत्नावल्याम्–** उमागिरीशयोर्वारुणीशेषजन्मन्येव मुक्तिः । भारतीमुख्यवाय्वोरपि ब्रह्माणी ब्रह्मजन्मन्येव मुक्तिरिति ।

**द्वियस्कन्धतात्पर्येऽपि-**

एषां पदान्तराकाङ्क्षा वाय्वादीनां महात्मनाम् ।

आवर्त्य ते पुनर्यान्ति ज्ञानिनोऽपि निरामयाः ॥ इति ।

**गीताभाष्ये** रुद्रस्य शेषभावानन्तरमेव मुक्तिरुक्ता–

स्थितप्रज्ञोऽपि यस्तूर्ध्वः प्राप्य रौद्रपदं पुनः ।

साङ्कर्षणं ततो मुक्तिमगाद्विष्णुप्रसादतः ॥ इति ।

**षष्ठतात्पर्येऽपि-**

**रुद्राद्याः शेषदेहस्थं** विष्णुं सङ्कर्षणाभिधम् ।

शेषान्तर्यामिणं ज्ञात्वा स्वपदं प्रापुरञ्जसा ॥ इति ।

वायोर्ब्रह्मपदप्राप्तिरित्यादि । तदुक्तं तृतीयस्कन्धतात्पर्ये-

नियमाद्वायुरेवैको ब्रह्मत्वं याति नापरः ।

तस्मात्समानता मुक्तौ वायुत्वे किञ्चिदूनता ॥ इति ।

**बृहद्भाष्येऽपि-**

वायुरेव यतो ब्रह्मपदं नियमतो व्रजेत् ॥ इति ।

**निर्णयेऽपि-**

एको ब्रह्मा च वायुश्च वीन्द्रो रुद्रसमस्तथा ।

एको रुद्रस्तथा शेषो न कश्चिद्वायुना समः ।

वायुर्हि ब्रह्मतामेति तस्माद्ब्रह्मैव स स्मृतः ॥ इति ।

वायुत्वमाप्तः स हनूमदंशो ब्राह्मं पदं प्राप्य वृकोदरश्च । वागीश्वरीत्वं गतयैव कृष्णया सहैव मुक्तिं गमिताखिलोत्तमाम् ॥ इति च ।

**सन्यायरत्नावल्यामपि** यस्मादुमादय एव महाकल्पान्तरे वारुण्यादिपदं प्राप्नुवन्तीति । **छान्दोग्यभाष्यबृहद्भाष्यादावप्येवमेवोक्तमनुसन्धेयमिति** ।

सर्वेषां लिङ्गभङ्गप्रकारमाह -**एवमित्यादिना । विरजानानेनेति** ।

**एवं लयानन्तरं चतुर्मुखदेहे प्रविष्टानामेतद्ब्रह्मकल्पे लिङ्गभङ्गयोग्यानां ब्रह्मणा सह विरजानदीस्नानेन लिङ्गभङ्गो जायते ॥ ५७२ **

तदुक्तं **न्यायविवरणे–**

स्वोदयात्फलदं ज्ञानमादेहं कर्म वाऽऽरवेः ।

प्रारब्धकर्मशेषस्तु विरजातरणावधिः ॥

तथाऽपि प्रकृतेर्बन्ध ब्रह्मणा सह भिद्यते ।

शरीरे पाप्मनो हित्वा सर्वान्कामान्समश्नुते ॥

स तेजसि सूर्ये सम्पन्नो यथा पादोदरस्त्वचा विनिर्मुच्यत एवं हैव पाप्मना विनिर्मुक्तः समाप्नोति विरजां नदीं तत्सुकृतदुष्कृते विधूनत इति ।

विधेर्देहापगमने लिङ्गमात्रशरीरिणः ।

विरजायां कृतस्नाना ब्रह्मणा सह सर्वशः ।

त्यक्तलिङ्गास्ततः सर्वे स्वरूपेण व्यवस्थिताः ॥ इति **विष्णुरहस्ये** ।

ब्रह्मणा सह लिङ्गभङ्गो जायत इति ।

**तदुक्तमुत्क्रान्तिपादीयानुव्याख्याने-**

भगवन्तमनुप्राप्ता अपि तु ब्रह्मणा सह ।

परमं मोक्षमायान्ति लिङ्गभङ्गेन योगिनः ॥

प्राप्ता अपि परं देवं सहैव ब्रह्मणा पुनः ।

आनन्दव्यक्तिमायान्ति पूर्णां लिङ्गस्य भङ्गतः ॥ इति ।

अन्येषामपि साक्षात्तु मुक्तिः प्राप्यापि तं हरिम् ।

सहैव ब्रह्मणा भूयादिति शास्त्रस्य निर्णयः ॥ इति च ।

विरजानदी च कुत्रास्तीत्याकांक्षायामाह । **विरजानदी चेति ।**

**विरजानदी च प्रधानाव्याकृताकाशयोर्मध्ये वर्तते । लक्ष्म्यात्मिका ॥ ५७३ ॥**

प्रधानपरमव्योम्नोरन्तरा विरजानदी ॥ **इति पुराणवाक्यादित्यर्थः** ।

इदमुपलक्षणम् । सैव वैकुण्ठपरिघाकारा रूपान्तरेणास्तीति ज्ञेयम् । तत्रापि **पुराणवाक्यमेव** मानम् ।

लिङ्गशरीरभङ्गो जायत इत्युक्तम् । तत्कीदृशमित्याकांक्षायां तत्स्वरूपमाह
-**लिङ्गशरीरं चेति** ।

**लिङ्गशरीरं च दशेन्द्रियाणि सूक्ष्मरूपाणि पञ्चप्राणाः सूक्ष्मरूपा मनश्च सूक्ष्मरूपम् आहत्य षोडशकलोपेतम् ॥ ५७४ ॥**

तदुक्तं **चतुर्थस्कन्धतात्पर्ये-**

प्राणेन्द्रियान्तःकरणभेदेन त्रिविधं मतम् ॥

पञ्च पञ्चैव ते सर्वे प्राणा बुद्धीन्द्रियाणि च ।

कर्मेन्द्रियाणि च तथा तस्मात्पञ्चविधं स्मृतम् ॥

लिङ्गं षोडशकं प्राहुर्मनसा सह तत्पुनः ॥ इति ।

**चतुर्थभागवतेऽपि-**

एकं पञ्चविधं लिङ्गं त्रिवृत्षोडशविस्तरम् ।

एष चेतनया युक्तो जीव इत्यभिधीयते ॥ इति ।

ननु लिङ्गशरीरस्य कथं भङ्गः । प्रकृतिरूपत्वेनानाऽदिनित्यत्वादित्यत आह- **तस्य भङ्गो नामेति** ।

**तस्य भङ्गो नाम जीवसम्बन्धनाशः ॥ ५७५ ॥**

सर्वेषां विरजानदीस्नानकाले जीवान्परित्यज्य नद्यां पतन्ति । नद्यामेव प्लवन्त इत्याहुः ।

पक्षान्तरमाह– **स्वरूपत एव नाश इति** ।

**स्वरूपत एव नाश इति केचित् ॥ ५७६ ॥**

अनादित्वेऽपि प्रागभावाविद्यादिवत्स्वरूपत एव नाशः । तदुक्तं **जिज्ञासाधिकरणसुधायाम्** – अनादेः कीदृशो विनाश इति चेत् । स्वरूपध्वंस एवेति ।

ननु प्रलये भगवदुदरं प्रविष्टानां मुक्तानां कदा भोग इत्याकाङ्क्षायां प्रलये स्वरूपमात्रस्यानुभवः सृष्ट्यनन्तरं च विषयभोग इत्याह-- प्रलयकाल इति ।

**प्रलयकाले सर्वेषां भगवदुदरे प्रवेशः । तदा न भोगः । किन्तु पुनःसृष्ट्यनन्तरं सृष्टिकाले भोगः ॥ ५७७ ॥ **

तदुक्तं **निर्णये-**

दृष्ट्वा स चेतनगणान् जठरे शयाना

नानन्दमात्रवपुषः सृतिविप्रमुक्तान् ।

ध्यानं गतान्सृतिगतांश्च सुषुप्तिसंस्थान्

ब्रह्मादिकान्कलिपरान्मनुजांस्तथैक्षत् ॥

स्रक्ष्ये हि चेतनगणान्सुखदुःखमध्य-

सम्प्राप्तये तनुभृतां विहृतिं ममेच्छन् ॥ इति ।

**बृहद्भाष्येऽपि-**

प्रलये तु प्रविश्यैव भगवन्तं जनार्दनम् ।

स्थित्वा ज्ञानाविलोपेन निर्गच्छन्ति पुनस्ततः ॥

न च ज्ञानसुखादीनां तेषां सृष्टौ लयेऽपि वा ।

विशेषः कश्चिदन्तश्च बहिश्चैव रमन्ति ते ॥ इति ।

**तृतीयतात्पर्येऽपि-**

ब्रह्मा देवैः परिवृतः प्रलये परमेश्वरम् ।

प्रविश्य सर्गे तु पुनः श्वेतद्वीपे प्रमोदते ॥

ज्ञानधर्मफलांस्तत्र भोगान् भुक्त्वा लयं पुनः ।

नारायणं समाविश्य ज्ञानव्यक्तिं निजं सुखम् ॥

भुञ्जते त्वेवमेवैषां काले संसर्गनिर्गमौ ।

नित्यौ नित्यसुखं चैव सृष्टौ भोगास्तथोत्तमाः ॥ इति ।

मुक्तौ सर्वेषां न भोगसाम्यं किन्तु तत्तद्योग्यतानुसारेणेति वक्तुं मुक्तान्विभजति - **तत्र भोगयोग्या इति** ।

**तत्र भोगाश्चतुर्विधाः सालोक्यसामीप्यसारूप्यसायुज्यभोगवन्त इति ॥ ५७८ ॥**

तदुक्तं **भाष्ये-**

सालोक्यं च समीपत्वं सारूप्यं योग एव च ।

इमामारभ्य सर्वत्र यावत्सु क्षीरसागरम् ।

पुरुषोऽनन्तशयनः श्रीमान्नारायणाभिधः ॥ इति ।

ननु **तृतीयस्कन्धभागवते-**

सालोक्यसार्ष्टिसामीप्यसारूप्यैकत्वमित्युत ।

दीयमानं न गृह्णन्ति विना मत्सेवनं जनाः ॥

इति सार्ष्टिनामकमोक्षेण सह पाञ्चविध्योक्तेः कथं मोक्षश्चतुर्विध इति चेन्न । समानैश्वर्यभोगरूपसार्ष्टिमोक्षस्य सायुज्यमोक्षावान्तरप्रभेदत्वेनाविरोधात् । अत्र सायुज्यं नाम भगवन्तं प्रविश्य तच्छरीरेण भोगः । तस्याधिकारिणो देवाः

**तदुक्तमुत्क्रान्तिपादीयानुव्याख्याने-**

भोगस्तु सर्ववस्तूनां नरादीनां च विद्यते ।

तत्र प्रवेशो देवानामुत्तरोत्तरतः क्रमात् ॥ इति ।

अत्र देवानां स्वस्वोत्तमप्रवेशेन परमात्मशरीरप्रवेशेन च भोगः । ब्रह्मणस्तु परमात्मशरीरप्रवेशेनैव भोगः ।

**तदुक्तमणुभाष्ये-**

उत्तरेषूत्तरेष्वेवं यावद्वायुं विमुक्तिगाः ।

प्रविश्य भुञ्जते भोगांस्तदन्तर्बहिरेव वा ।

वायुर्विष्णुं प्रविश्यैव भोगांश्चैवोत्तरोत्तरम् ॥ इति ।

नचैवं तत्रैव भोगाङ्गीकारे निर्बन्धः स्यात् । अन्यत्र तदिच्छायां भोगाभावप्रसङ्गादिति वाच्यम् । स्वेच्छयैव प्रवेशनिर्गमयोरङ्गीकारात् ।

तदुक्तं **बृहद्भाष्ये**-

प्राप्नोति परमं बह्म प्रलये प्रलये सदा ।

अन्यदा स्वेच्छया विष्णोः स्वरूपाद्बहिरेष्यति ।

स्वेच्छयान्तर्बहिश्चैव रमते मुक्त आत्मवान् ॥ इति ।

**अनुव्याख्यानेऽपि** -भुजन्त एवाऽसत ईशदेहे लयेऽथ सर्गे बाहिरेव यान्ति ।

**भाष्येऽपि-**

मर्त्यं देहं परित्यज्य चितिमात्रात्मदेहिनः ।

चितिमात्रेन्द्रियाश्चैव प्रविष्टा विष्णुमव्ययम् ॥

तदङ्गानुगृहीतैश्च स्वाङ्गैरेव प्रवर्तनम् ।

कुर्वन्ति भुञ्जते भोगांस्तदन्तर्बहिरेव वा ॥

यथेष्टं परिवर्तन्ते तस्यैवानुग्रहेरिताः ॥ इति ।

सायुज्यभाजां भोगप्रकारश्च भाष्येऽभिहितः-

आदत्ते हरिहस्तेन हरिदृष्टट्यैव पश्यति ।

गच्छेच्च हरिपादेन मुक्तस्यैषा स्थितिर्भवेत् ॥ इति ।

ननु परमात्मना सहभोगाङ्गीकारे परमात्मानन्दादिभोगाऽपत्तिरिति चेन्न । परमात्मदेहं प्रविश्य परमात्मानन्दादीन्परित्यज्य स्वस्वरूपानन्दादि- भोगस्यैवाङ्गीकारात् ।

**तदुक्तं भाष्ये-**

मुक्ताः प्राप्य परं विष्णुं तद्भोगाँल्लेशतः क्वचित् ।

बहिष्ठान्भुञ्चते नित्यं नानन्दादीन् कथञ्चन ॥ इति ।

परमात्मा तु जीवभोज्याऽनन्दभोक्ताऽपि ।

तदुक्तं **बृहद्भाष्ये-**

जीवभोग्यस्य भोक्तेशो जीवस्तद्भोगभुङ् न तु ॥ इति ।

मनुष्योत्तमानां सालोक्यभाजां भोगमुपपादयति - **केचन भगवल्लोक इति ।**

**केचन भगवल्लोके यत्र कुत्रचित्स्थिता यथेष्टभोगवन्तः । केचन भगवत्समीपे यथेष्टभोगवन्तः ॥ ५७९ ॥**

तेन भगवल्लोकमात्रावस्थानं विना स्वर्गादिलोकेषु स्थित्वा भगवद्दर्शनेन भोग एव सालोक्यमुक्तिरिति सूचितम् ।

**तदुक्तं भाष्ये-**

सृष्टिस्थितिसंहारादिप्रकरणे मोक्षप्रकरणं

केचिदत्रैव मुच्यन्ते नोत्क्रामन्ति कदाचन ।

अत्रैव च स्थितिस्तेषामन्तरिक्षे तु केचन ॥

केचित्स्वर्गे महर्लोके जने तपसि चापरे ।

केचित्सत्ये महाज्ञाना गच्छन्ति क्षीरसागरम् ॥ इति ।

सामीप्यमुक्तिभाज आह- **केचनेति** । ते च ऋष्यादयः I

तत्रापि क्रमयोगेन ज्ञानाऽधिक्यात्समीपगाः ॥ इति **भाष्योक्तेः** ।

**बृहद्भाष्येऽपि-**

उपासनाबलान्मुक्तो भोगान्कर्मफलान्सदा ।

भुङ्क्ते विष्णोः समीपस्थः सर्वदोषविवर्जितः ॥ इति ।

सारूप्यभाजां भोगमाह- **केचन चतुर्भुजा इति** ।

**केचन चतुर्भुजाश्शंखचक्राद्यायुधवन्तो यथेष्टभोगिनः ॥५८० ॥**

ते च जयविजयादयो द्वारपाः ।

सर्वे चतुर्बाहव उन्मिषन्मणिप्रवेकनिष्काभरणाः सुपेशसः ॥ इति **द्वितीयभागवतोक्तेः** ।

**सायुज्यभाजां भोगमाह— च** ।

**केचन भगवच्छरीरं प्रविश्य यथेष्टभोगवन्तः ॥ ५८१ ॥**

**भगवच्छरीरमिति** । तत्र प्रमाणं तूक्तं पूर्वमेव ।

पुनः सर्वेषां भोगस्थानमाह-**केचन क्षीरसागरगा** इति ।

**एवं केचन क्षीरसागरगाः । केचनाश्वत्थवनगाः । केचनारण्याख्यसुधासमुद्रगाः । केचन बाह्योपवनगाः ॥ ५८२ ॥**

तदुक्तं **बृहद्भाष्ये-**

दुग्धसागरगाः केचित्केचिदश्वत्थकक्षगाः ।

अमृतहृदेषु केचिच्च पिबन्ति स्नातवत्सदा ॥

केचित्पश्यन्ति तं देवं सदा केचित्समीपगाः । इति ।

**ऐतरेयभाष्येऽपि-**

क्षीरसागरदघ्नास्तु केचित्तिष्टन्ति मुक्तिगाः ।

उपस्थिता ब्रह्मवनं केचिदश्वत्थमण्डलम् ॥

ऐरह्रदे केचिदपि देवा एव सदा हरिम् ।

नागभोगाशयं मुक्ता ददृशेऽधिकमोदिनः ॥

सागरादिस्थिता विष्णुं पश्यन्ति कचिदेव हि ॥ इति ।

**केचन मद्यसरोवरगा** इत्यादि ।

तदुक्तं **छान्दोग्यभाष्ये-**

परस्य ब्रह्मणो लोके श्वेतद्वीपा परे ॥

अरण्यौ चार्णवौ दिव्यौ चिदानन्दरसात्मकौ ॥

यावानुच्चः स्वर्गलोकस्तावानुच्चतया स च ॥

श्वेतद्वीपो दिविष्ठोऽतस्तत्र मद्यं सरोवरम् ॥

सर्वभोज्यात्मकं दिव्यं तत्राश्वत्थाः सुधास्रवाः ॥ इति ।

**तत्र बहवो वृक्षा इत्यादि-**

**तत्र बहवो वृक्षाः । तेषु प्रतिशाखं धानापूपाः स्रवन्ति । तथा पायसकर्दमाः । मांसराशयश्च । तत्र तत्र मुक्तास्तत्तत्पदार्थभोगवन्तो भवन्ति ॥ ५८३ ॥**

तदुक्तं **श्रुतिपादीयानुव्याख्याने-**

आचक्ष्व मे परं मोक्षं धीरा यं प्रवदन्ति तम् ।

इत्युक्ता आह वाग्देवी परं मोक्षं प्रजापतेः ॥

शाखां शाखां महानद्यः संयान्ति परितः स्रवाः ।

धानापूपा मांसकामाः सदा पायसकर्दमाः ॥

यस्मिन्नग्निमुखा देवाः सेन्द्राः सह मरुद्गणाः ।

ईजिरे क्रतुभिः श्रेष्ठैस्तदक्षरमुपासते ॥

प्रविशन्ति परं देवं मुक्तास्तत्रैव भोगिनः ।

निर्गच्छन्ति यथाकामं परेशेनैव चोदिताः ॥ इति ।

**केचन स्त्रीभोगमिति-**

**केचन स्त्रीभोगं कुर्वन्ति । केचन गजतुरगादीन्धावयन्ति ॥ ५८४ ॥**

स तत्र पर्येति जक्षन्क्रीडन्रममाणः स्त्रीभिर्वा यानैर्वा ज्ञातिभिर्वाऽज्ञातिभिर्वेति श्रुतेः ।

**केचन दिव्याभरणादिमन्त इति-**

**केचनदिव्याभरणादिमन्तः स्त्रीभिस्सह जलक्रीडां कुर्वन्ति ॥ ५८५ ॥**

तदुक्तं **मध्वविजये-**

विहरन्ति साकमवगाह्य धवैर्जलमड्डुकोत्सवहसद्वदनाः ।

विविधा विधाय विहृतीः सलिले विकटेषु विद्रुमतटेषु गताः । सु

रभिं सुवर्णमथ वर्णकमाददते सखीकरगतं महिलाः ॥ इति ।

मणिराजिराजितमहामुकुटं शितिकान्तकुन्तलसहस्रतयम् ।

अलिकार्धचन्द्रविलसत्तिलकं श्रवणोल्लसन्मकरकुण्डलयुक् ॥ इति च ।

**स्फटिकेन्द्रनीलमण्यादीति-**

**स्फटिकेन्द्रनीलमण्यादिनिर्मितविचित्रसद्मप्रासादेषु रमन्ते ॥ ५८६ ॥**

तदुक्तं **मध्वविजिये-**

सितसौधसन्ततिरुचा स्फुरिता परितोऽरुणाश्मगृहपतिरुचिः ।

शबला वलीकघटितस्फटिकद्युतिभिर्हरिन्मणिमयी वलभी ॥

प्रतिसद्म भातीत्यादि ।

**केचन ऋगादीति-**

**केचन ऋगादिवेदोच्चारणेन भगवन्तं स्तुवन्ति ॥ ५८७ ॥ **

ऋचां त्वः पोषमास्ते पुपुष्मान् गायत्रं त्वो गायति शक्करीषु । ब्रह्मा त्वो वदति जातविद्यां यज्ञस्य मात्रां विमिमीत उत्वः ॥ इति श्रुतेः ।

केचन **सुखोद्रेकेणेति–**

**केचन सुखोद्रेकेण हावु हावु इत्यादिशब्दानुच्चरन्ति ॥ ५८८ ॥**

इमाँल्लोकान्कामान्नीकामरूप्यनुसञ्चरन्नेतत्सामगायन्नास्ते हा हा हा इति श्रुतेः ।

**केचन पूर्वाभ्यासेति-**

**केचन पूर्वाभ्यासवशेन यज्ञादिकं कुर्वन्ति ॥ ५८९ ॥**

तदुक्तं **सूत्रे भाष्ये** च- ॐ छन्दत उभयाविरोधात् ॐ । स्वेच्छया कुर्वन्ति न वा । बन्धप्रत्यवाययोरभावात् ।

कदाचित्कर्म कुर्वन्ति कदाचिन्नैव कुर्वते ।

प्रत्यवायस्य बन्धस्याप्यभावात्स्वेच्छया भवेत् ॥ इति ।

टीकायां संस्कारपाटवादुपासनादीत्युक्तेश्च ।

**केचनाऽजन्ममरणमिति ।**

**केचनाजन्ममरणं स्मृत्वा हर्षं प्राप्नुयुः ॥ ५९० ॥**

आजन्ममरणं स्मृत्वा मुक्ता हर्षमवाप्नुयुः । इति **छान्दोग्यभाष्योक्तेः** ।

**केचनेच्छामात्रेणेति-**

**केचनेच्छामात्रेण पित्रादिदर्शनवन्तो भवन्ति । केचन सर्वलोकचारिणः ॥ ५९१ ॥**

तदुक्तं **सूत्रे भाष्ये** च - ॐ सङ्कल्पादेव च तच्छ्रुतेः ॐ ।

स यदि पितृलोककामो भवति ।

सङ्कल्पादेवास्य पितरः समुत्तिष्ठन्तीत्यादिश्रुतेः ॥

**केचन शुद्धसत्त्वनिर्मितेति-**

**केचन शुद्धसत्त्वनिर्मित लीलाशरीराण्युपादाय क्रीडन्ते ॥ ५९२ ॥**

तदुक्तं **सूत्रे भाष्ये** च-

ॐ भावं जैमिनिर्विकल्पानानात् ॐ ॥

चिता वाऽचिता वा नित्येन वाऽनित्येन वाऽथाऽनन्दी ह्येवैष भवतीति ।

स्वेच्छया वा शरीराणि तेजोरूपाणि कानि चित् ।

स्वीकृत्य जागरितवद्भुक्त्वा त्यागः कथञ्चन ।

ज्योतिर्मयेषु देहेषु स्वेच्छया विश्वमोक्षिणः ॥

भुञ्जते सुसुखान्येव न दुःखादीन्कदाचन ।

तीर्णा हि सर्वशोकांस्ते पुण्यपापादिवर्जिताः ॥

सर्वदोषनिवृत्तास्ते गुणमात्रस्वरूपिणः ॥ इति ।

केचित्तु मुक्तानां स्वेच्छया पाञ्चभौतिकशरीरग्रहणेन भोगो युज्यत एव । न च दुःखाद्यापत्तिः । स्वकर्मनिर्मितत्वाभावेन दुःखादेरभावात् । व्रीह्यादिगतजीवान्तरवदित्याहुः ।

**केचन भगवद्गुणकर्माणीत्यादि-**

**केचन भगवद्गुणकर्माणि गायन्ति । केचन नृत्यन्ति केचन वाद्यानि वादयन्ति ॥ ५९३ ॥**

मुक्तगन्धर्वादीनां गानादिकर्तृत्वात् ॥

तदुक्तं **बृहद्भाष्ये-**

केचिद्गानरता नित्यं गन्धर्वा नर्तकाः परे ।

केचिद्वाद्यरता नित्यं चारणादेव चारकाः । इति ।

मुक्तावपि संसारवत्सुखादौ तारतम्यं ब्रह्मादीनामित्याह-**सर्वेऽपीति** ।

**सर्वेऽपि तारतम्यवन्तः ॥ ५९४ ॥**

**बृहदारण्यके तैत्तरीयके च** - श्रोत्रियस्य चाकामहतस्येत्यनेन मुक्तावपि तारतम्योक्तेः । संसारिणां तु श्रोत्रियत्वमकामहतत्वं चानुपपन्नमिति **बृहदारण्यकभाष्य** एवोक्तम् ॥

प्राप्तश्रुतिफलत्वात्तु श्रोत्रिया आप्तमोक्षिणः ।

त एव चाप्तकामत्वात्तथाऽकामहताः श्रुताः ॥

सर्वं श्रुतिफलं मुक्तैः प्राप्यं नान्येन केनचित् ।

अतस्तु श्रोत्रियो मुक्तो ह्यन्यः श्रोत्रियको भवेत् ॥

अदुःखत्वं च तस्यैव कामैराहतता तथा ।

यः कामितं न प्राप्नोति स कामहत उच्यते ॥

काम्याप्राप्तेश्च पापाच कामात् कामहतः स्मृतः ।

उभयस्याप्यभावेन मुक्तौ कामहतो मतः ॥ इति ।

**तैत्तिरीयभाष्येऽपि-**

यस्य श्रुतिफलं पूर्णं स श्रोत्रिय उदाहृतः ।

स मुक्तो कामहतः स हि कामैर्न हन्यते ॥

यस्य कामास्तु सत्याः स्युः स हि कामैर्न हन्यते ॥ इति ।

ननु श्रोत्रियस्य चाकामहतस्येत्यनेन मुक्तो न विवक्षितः । किन्तु चतुर्मुखः । तस्य सर्वकर्तुः कामहतेरभावादिति चेन्न । तस्यापि मुख्यतो कामहतत्वाभावात् ॥

**तदुक्तं बृहद्भाष्ये-**

ब्रह्मणाऽपि ह्यमुक्तस्य नाकामहतता परा । यतस्तस्यापि कामस्य क्षणव्यवहतिर्भवेत् ॥ इति ।

**अत एव निर्णये-**

इच्छाव्यक्तिः प्रायशो मारुतस्य तदन्येषां व्यक्तता कारणेन ॥ इति । हनूमद्भीमादेरिच्छायां सत्यामपि क्षणव्यवधानसूचनाय प्रायश इत्युक्तम् । ननु मुक्तानां तारतम्यसद्भाव ईर्ष्यासूयादिदोषः स्यात् संसारे तथा दर्शनादित्यत आह- **ईर्ष्यासूयादीति-**

**ईर्ष्यासूयादिदोषरहिता मोदन्ते ॥ ५९५ ॥**

मुक्तानां कामक्रोधादिदोषहितत्वेन परस्परस्नेहस्यैव युक्तत्वात् । तदुक्तं **सूत्रे भाष्ये** च- ॐ अक्षरधियां त्वविरोधः सामान्यतद्भावाभ्यामौपसदवत्तदुक्तमिति । न चासमत्वेन विरोधो भवति । ब्रह्मधीत्वाद्दोषाभावसाम्यादौपसदवच्छिष्यवत् ॥

नानाविधा जीवसङ्घा विमुक्तौ न चैव तेषां ब्रह्मधियां विरोधः । दोषाभावाद्गुरुशिष्यादिभावाल्लोकेऽपि नासौ किमु तेषां विमुक्तेः ॥ इति ।

**अनुव्याख्यानेऽपि-**

अधिकारविशेषेण भक्तिज्ञानसुखादिभिः ।

विशेषो देवतादीनां मोक्षे चैव विशेषतः ॥

न तावता विरोधोऽस्ति निर्दोषत्वात्समस्तशः ।

आभासत्वात्परेषां तदवराणां च सर्वशः ।

सृष्टिस्थितिसंहारादिप्रकरणे मोक्षप्रकरणं

यतोऽवराणां सर्वेऽपि गुणाः सर्वाः क्रिया अपि ।

नियमेनैव पूर्वेषां सुप्रसादनिबन्धनाः ॥

यतः सच्छिष्यवत्तेषां नैवेर्ष्यादिः कथञ्चन ॥ इति ।

मोक्ष आनन्दातिशयोऽस्तीत्याह- **अपरोक्षज्ञानानन्तरमिति** ।

**अपरोक्षज्ञानानन्तरमनुष्ठितकर्मोपासनादिवशादानन्दातिशयवन्तो भवन्ति । अन्यथा तदनुष्ठानवैयर्थ्यापातात् । अनुतिष्ठन्ति च रुद्रादयः ॥ ५९६ ॥**

पूर्वभाविशुभानां हि ज्ञानेनैव कृतार्थता ।

प्रारब्धानां तु भोगेन तज्ज्ञानोत्तरकर्मणाम् ।

मुक्तावनुप्रवेशः स्यादन्यथा तत्कृतिर्न हि । इति ज्ञानपादीयानुव्याख्यानोक्तेः ॥

**बृहद्भाष्येऽपि-**

उपासनाबलान्मुक्तो भोगान्कर्मफलान्सदा ।

भुङ्क्ते विष्णोः समीपस्थः सर्वदोषविवर्जितः ॥ इति ।

पूर्वमपि बहूनां प्रमाणानामुदाहृतत्वाच्च ।

**लवणार्णव इति-**

**तथाहि लवणार्णवे रुद्रेण दशकल्पं तपश्चीर्णम् । शक्रेण कोटिवर्षं धूमः पीतः । सूर्येणायुतवर्षमर्वाक्शिरसा तपः कृतम् । आकाशशायिना धर्मेण सहस्रवर्षं मरीचयः पीताः । अत आनन्दातिशयः ॥ ५९७ ॥**

तदुक्तं **ज्ञानपादीयानुव्याख्याने-**

दशकल्पं तपश्चीर्णं रुद्रेण लवणार्णवे ।

त्यक्त्वा सुखानि सर्वाणि क्लिष्टेन लवणाम्भसा ॥

शक्रेण वर्षकोटीश्च धूमः पीतोऽतिदुःखतः ।

वर्षायुतं च सूर्येण तपोऽर्वाक्शिरसा कृतम् ।

सुदुःखेन सुखं त्यक्त्वा धर्मेणाकाशशायिना ॥

पीता मरीचयो वर्षसाहस्त्रमतिसादरम् ।

अतिकृच्छ्रेण कुर्वन्ति यत्नं ब्रह्मविदोऽपि हि ।

इत्येतदखिलं मोक्षे विशेषाभावतः कथम् ॥ इति ।

ननु जीवानामत्यन्ताणूनां मुक्तौ स्त्र्यादिभोगः कथमित्यत आह- **स्वर्णकार इत्यादिना** ।

**स्वर्णकारः सुवर्णवत्परमात्मा मुक्तानां स्वेच्छयैव भोगार्थं कल्याणतमं महद्रूपं करोति ॥ ५९८ ॥**

तदुक्तं **बृहदारण्यकोपनिषद्भाष्ययोः-**

शरीरं निहत्याविद्यां गमयित्वाऽन्यन्नवतरं कल्याणतरं रूपं कुरुते इत्युपनिषत् ॥

जीवस्य सूक्ष्मरूपं तु प्राप्य स्थूलं परित्यजेत् ।

इदं शरीरं भूतेषु विलापयति केशवः ॥

अविद्यां चैव जीवस्य गमयेज्ज्ञानसर्जनात् ।

स्वर्णकारा यथा स्वर्णमलमग्नौ निहत्य च ॥

सृष्टिस्थितिसंहारादिप्रकरणे मोक्षप्रकरणं

शुद्धेन तेन चात्मेष्टं कुरुते रूपमञ्जसा ।

एवं स भगवान्विष्णुर्जीवस्वर्णस्य यन्मलम् ॥

अविद्याकामकर्माद्यमात्माग्नावस्य सर्वकृत् ।

स्वेच्छया कुरुते रूपं यद्योग्यं तस्य मुक्तिगम् ॥

पितृजीवस्य पित्र्यं च गान्धर्वं तस्य चैव हि ।

दैवं तु देवजीवस्य प्राजापत्यं प्रजापतेः ॥

ब्रह्मणो ब्राह्ममेवेति नित्यानन्दस्वरूपकम् ।

न योग्या तं विना क्वापि पूर्वप्रज्ञा श्रुतेः क्वचित् ॥

अल्पतेजस्तथैवाल्पं जीवरूपं हि संसृतौ । तथैव सुमहत्तेजः करोति भगवान्महत् ।

अतो नवतरं चैतद्ब्रह्मादीनां करोत्यजः ॥ इति ।

इदमेव वाक्यं ज्ञानपादीयानुव्याख्यानसुधासन्यायरत्नावलीनयचन्द्रिका- सूदाहृत्य व्याख्यातमिति ।

ननु मुक्तानामीश्वरकृतं महत्परिमाणं नित्यमनित्यं वा । नाद्यः । जीवानामणुत्वमेवेति सिद्धान्तविरोधात् । अनित्यत्वे च तदुपादानं प्रकृतिरेवेति तेषां संसारित्वाऽपत्तिरिति चेन्न । तेषां स्वरूपतोऽणुत्वेऽप्यणिमाद्यष्टैश्वर्यवत्त्वेन मुक्तावीश्वरेण व्यक्तीकरणसम्भवात् ।

ननु वैकुण्ठलोकस्य प्रलये विनाशे तद्गतानां मुक्तनामपि विनाशेन संसारिसाम्यं स्यादित्यत आह- **वैकुण्ठादाविति ।**

**वैकुण्ठादौ विद्यमानाः सर्वेऽपि पदार्था लक्ष्म्याद्यात्मकाः ॥ ५९९ ॥**

तदुक्तं **गीतातात्पर्ये-** शाश्वतं स्थानं वैकुण्ठादि ।

श्रीरेव लोकरूपेण विष्णोस्तिष्ठति सर्वदा ।

अतो हि वैष्णवा लोका नित्यास्ते चेतना अपि ॥ इति ।

**छान्दोग्यभाष्येऽपि**-

परस्य ब्रह्मणो लोके श्वेतद्वीपाभिधे परे ।

इत्यारभ्य

चित्सुवर्णमयं दिव्यं लक्ष्मीस्तत्तत्स्वरूपिणी ॥ इत्युक्तम् ।

**मध्वविजयेऽपि–**

विमलाकृतिः प्रकृतिरेव महामणिहेममय्यखिलवस्तुमयी ।

इह सम्भवेत्सकलकान्तिरसः कथितोऽधिकोक्तिभिरतः कविभिः ॥ इति ।

ननु मुक्तब्रह्मादीनां पुनः सृष्टिकाले सत्यलोकाद्याधिपत्ये सति संसारित्वाऽपत्त्या मोक्षस्यापुरुषार्थत्वं स्यादित्यत आह- मुक्तब्रह्मादीनामिति ।

**मुक्तब्रह्मादीनां जगत्सृष्ट्यादिव्यापारो नास्ति ॥ ६०० ॥ **

तदुक्तं **सूत्रभाष्ययोः**- ॐ विकाराऽवर्ति च तथाहि दर्शयति ॐ ॥

विकाराऽवर्तिव्यापारो मुक्तानां न विद्यते ।

इमं मानवमावर्तं नाऽवर्तन्त इति श्रुतेः ॥

न विकाराधिकारस्तु मुक्तानामन्य एव तु ।

विकाराधिकृता ज्ञेया ये नियुक्तास्तु विष्णुना ॥ इति ।

**निर्णयेऽपि-**

देवानिमान्मुक्तसमस्तदोषान्स्वसन्निधाने विनिवेश्य देवः ।

पुनस्तदन्यानधिकारयोग्यांस्तत्तद्गणानेव पदे नियुङ्क्ते ॥ इति ।

ननु मुक्तब्रह्मादीनामनधिकारे तत्तदुत्तमत्वतत्तन्नियामकत्वादिकं न स्यादित्यत आह- मुक्तस्वकीयेति ।

**मुक्तस्वकीयावरनियामकत्वं चास्त्येव ॥ ६०१ ॥ **

तदुक्तं **भोगपादीयानुव्याख्याने-**

मुक्तस्वकीयावरयन्तृताऽस्ति मुक्तावपि ब्रह्म पुरःसराणाम् ॥ इति ।

**निर्णयेऽपि-**

ब्रह्मैव सर्वजीवेभ्यः सदा सर्वगुणाधिकः ।

मुक्तोऽपि सर्वमुक्तानामाधिपत्ये स्थितः सदा ॥ इति ।

**भाष्येऽपि-**

स्वाधिकारेण वर्तन्ते देवा मुक्तावपि स्फुटम् ।

बलिं हरन्ति मुक्ताय विरिञ्चाय च पूर्ववत् ।

पूज्यन्ते चावरैस्ते तु सर्वपूज्यश्चतुर्मुख इति ॥

ननु मोक्षे सुखानुभवानन्तरं स्वर्गादिवत्पुनः पाते तस्य महापुरुषार्थत्वं न स्यात् । तदर्थं महासाधनानुष्ठानं च न स्यादित्यत आह- **पुनः संसार** इति ।

**पुनस्संसारे नाऽवर्तन्ते मुक्ताः ॥ ६०२ ॥**

तदुक्तं **सूत्रभाष्ययोः**- ॐ अनावृत्तिः शब्दादनावृत्तिः शब्दात् ॐ ॥ इति ।

ब्रह्मलोकमभिसम्पद्य न च पुनरावर्तते न च पुनरावर्तते ॥ इति ।

**छान्दोग्यभाष्येऽपि ।**

दृष्ट्वा तं परमं विष्णुं तल्लोकं प्रतिपद्यते ।

नाऽवर्तते पुनस्तस्मात्कदाचित्केनचित्कचित् ॥ इति ।

**निर्णयेऽपि-**

मुक्तिर्नित्या तमश्चैव नाऽवृत्तिः पुनरेतयोः ॥ इति ।

**द्वितीयतात्पर्येऽपि-**

तत आनन्दनामानमव्यक्तस्थं जनार्दनम् ।

प्राप्य नाऽवृत्तिमायान्ति शान्तीभूता निरामयाः ॥ इति ।

**गीतायामपि-**

यद्गत्वा न निवर्तन्ते तद्धाम परमं मम ॥ इति ।

ननु **तृतीयस्कन्धभागवतादौ** वैकुण्ठवासिनां जयविजयादीनां भगवद्द्वारपानामपि सनकादिशापेन पुनर्भूमौ रावणकुम्भकर्णादिरूपेणोत्पत्तेः प्रतिपादितत्वेन मुक्तानामनावृत्तिरेव नेति चेन्न । सनकादिशापविषयाणां मुक्तत्वाभावात् । तत्र जयाद्या द्विविधाः । अधिकारस्था अनधिकारस्थाश्चेति । अधिकारस्था न मुक्ताः । किन्तु शापादियोग्याश्च । अनधिकारस्थास्तु मुक्ताः शापाद्यविषयाश्चेति ।

तदुक्तं **सप्तमस्कन्धतात्पर्ये-**

अधिकारस्थितश्चैव विमुक्ताश्च द्विधा जनाः ।

विष्णुलोकस्थितास्तेषां वरशापादियोगिनः ॥

अधिकारस्थिता मुक्तिं नियतं प्राप्नुवन्ति च ।

विमुक्त्यनन्तरं तेषां वरशापादयो न तु ॥ इति ।

अत्र केचित् । एतत्कल्पे मुक्तियोग्यानामेवैतत्कल्पे सृष्टिः । न तु कल्पान्तरे मुक्तियोग्यानामपि । तेषामेवैतद्ब्रह्मकल्पे साधनसम्पत्तिः । एतद्ब्रह्मणा सह मुक्तिश्च । सृज्यसृष्टावीक्षा बभूव परनामनिमेषकान्त इति **निर्णयोक्तेः** । किञ्च प्रतिब्रह्मकल्पं सर्वेषां सृष्टयङ्गीकारे साधनसम्पत्त्या सर्वेषामपि मुक्त्याऽपत्त्या पुनः सृष्ट्यादिकं न स्यात् । न च केषाञ्चिदेव साधनपूर्तिर्न तु सर्वेषामतो न सर्वमुक्तिरिति वाच्यम् । समानगणस्थानां मध्ये केषाञ्चिदेव मुक्त्यङ्गीकारे केषाञ्चिद्बहुजन्माङ्गीकारे च जन्ममरण- सुखदुःखक्षुत्पिपासादीनामाधिक्याऽपत्त्या समानगणत्वं न स्यात् । किञ्च अनन्तजन्मसु सृष्टाः साधनानुष्ठानवन्तो जाताः पुनश्चैष्यत्स्वनन्तजन्मसूत्पत्स्यन्ते साधनान्यनुतिष्ठन्ति च पुनश्च न मुच्यन्त इत्यस्यानुभवबाधि- तत्वात् । अतः प्रतिकल्पं न सर्वेषां सृष्टिः । किन्तु योग्यानामेवेत्याहुः । तन्न । प्रतिब्रह्मकल्पं सर्वेषां जीवानां सृष्टेरावश्यकत्वात् । नियमे प्रमाणाभावात् । स इदं सर्वमसृजतेति श्रुतेः । अन्यथा सर्वथा सृष्ट्ययोग्यानां लक्ष्म्यव्याकृताकाशादीनां वर्णानां च पराधीनविशेषावाप्तिलक्षणसृष्टिकथनप्रयासवैयर्थ्याऽपत्तेः । तथा च वियदधिकरणसुधानुव्याख्यानविरोधप्रसङ्गात् । श्रुतिसङ्कोचे मानाभावाच्च । यच्चोक्तम् । सृज्यसृष्टावीक्षा बभूवेति निर्णयवाक्ये सृज्यपदं प्रमाणमिति तदयुक्तम् । तस्य मुक्तव्यावृत्त्यर्थत्वेन चरितार्थत्वात् ।न च मुक्तस्य तत्राप्रसक्तिरिति वाच्यम् । तस्योदरस्थजगत इति पूर्वश्लोके, दृष्ट्वा स चेतनगणाञ्जठरे शयानानानन्दमात्रवपुषः सृतिविप्रमुक्तानित्युत्तरश्लोके च मुक्तामुक्तसमुदायस्य प्रलयकाले परमात्मशरीरप्रविष्टत्वेन प्रसक्तिसम्भवात् । यच्चोक्तमनेकजन्ममरणसुखदुःखादिबाहुल्यं स्यादिति । तदपि न समञ्जसम् । प्राकृतसुखदुःखादिषु वैषम्यसम्भवेऽपि मोक्षसुखस्य समानत्वसम्भवात् । न च बहुसाधनवतो मोक्षेऽपि सुखाऽधिक्यं स्यादिति वाच्यम् । स्वर्गादि- सुखार्थमेव साधनानुष्ठानसम्भवात् । प्रद्युम्नसृष्टसूक्ष्मशरीराणि स्वीकृत्य कर्माभिमानितयाऽपि स्थितिसम्भवाच्च । किञ्च ब्रह्माद्याधिकारिकदेवानां शतादिब्रह्मकल्पेषु साधनस्यापरोक्षज्ञानानन्तरं पुनः शतादिब्रह्मकल्पेषु प्रारब्धानुभवस्य चोक्तत्वेन तेषामेकब्रह्मकल्पे सृष्ट्यनुपपत्तेः । न च मनुष्योत्तमादीनामेव न सर्वेषां सर्वब्रह्मकल्पेषु सृष्टिरिति वाच्यम् । तर्हि तेषां कदाऽपि सृष्ट्याद्यभावप्रसङ्गात् । पूर्वं शरीरारम्भककर्माभावात् । तेषां पूर्वं शरीरसम्बन्धाभावेन कर्मकरणायोगात् । अनादिपूर्वकर्मण एव न कर्माविभागादिति चेन्नानादित्वादिति सूत्रे हठवादादौ च शरीरकारणत्वोक्तेः । अन्यथा परमात्मनो वैषम्यनैर्घृण्यादिदोषप्रसङ्गात् । न च कर्मणां स्वरूपत एवानादित्वमिति वाच्यम् । प्रवाहत एवानादित्वं कर्मणामिति टीकादिविरोधप्रसङ्गात् । **गीताभाष्येऽपि** - यदि सादिः स्यात्संसारः पूर्वकर्माभावादतत्प्राप्तिरित्युक्तेः । न चानुव्याख्याने मनुष्योत्तमादीनामन्येषां ब्रह्ममात्रत इत्येकब्रह्मकल्पे मोक्षप्रयत्नप्रारब्धयोरुक्त्यनुपपत्तिरिति वाच्यम् । नानाकल्पेषु जन्मवतां मोक्षार्थमकृतप्रयत्नानामेवेश्वरेच्छयैनमेतस्मिन्कल्पे मोचयामीत्येवं रूपयैकस्मिन्नेव ब्रह्मकल्पे मोक्षार्थं साधनानुष्ठानस्य प्रारब्धानुभवस्य चोपपत्तेः । अत एव ऋजूनामपि मोक्षार्थमुत्साहाभावस्य ऋजूनामेक एवास्ति ।

परमोत्साहवर्जनमित्यनुव्याख्यानोक्तेश्च । अतः सर्वेषामपि सर्वेषु ब्रह्मकल्पेषु सृष्टिरिति सिद्धम् ।

अपरे तु

खगा मृगास्तृणादयः पिपीलिकाश्च गर्दभाः ।

तदाऽऽसुरुत्तमा यतो नृवानरास्तु किं पुनः ॥ इति ।

तथा–

पिपीलिकातृणान्तानां ददौ लोकाननुत्तमान् ।

वैष्णवान्सन्ततत्वाच्च नाम्ना सान्तानिकान्विभुः ॥ (**निर्णये)**

इति रामावतारे एकगुणोपासकानां तृणजीवानां चतुर्गुणोपासकानां मनुष्योत्तमानां रामेण सह गमनेनापुनरावृत्तिकसांतानिकलोकप्राप्तिस्तत्र स्थितिश्च तेषामिति मन्यन्ते । तन्न । ते तृणजीवा अपरोक्षज्ञानिनो न वा । नेति पक्षे ईयुस्त्रीन्कर्मणा लोकान्ज्ञानेनैव तदुत्तरानिति प्रमाणबलेन सान्तानिकलोकानामपरोक्षज्ञानसाध्यत्वोत्त्या तद्विरोधप्रसङ्गात् । नाद्यः । सान्तानिकलोकस्थितिः प्रारब्धकर्मफलं न वा । नेति पक्षे तद्गमनस्थित्योरसम्भवः । नाद्यः । अन्येषां ब्रह्ममात्रस्य त्वन्तरारब्धसङ्क्षय इत्यनुव्याख्यानविरोधात् । तत्र ब्रह्मणोन्तिमदिन एव मनुष्योत्तमानां प्रारब्धसङ्क्षयस्योक्तत्वेन बहुदिनपर्यन्तं तत्र प्रारब्धानुभवासम्भवात् । नचान्तरारब्धसङ्क्षय इति पाठः । न त्वन्त आरब्धसङ्क्षय इति । तथा च । अन्तराप्रतिदिनं मध्ये मध्ये ब्रह्मणोष्टादशसहस्रात्मकदिनमध्ये केषाञ्चिन्मनुष्योत्तमानां प्रथमदिन एवापरोक्षज्ञानं रामेण सह गमनसान्तानिकलोकप्राप्तिप्रारब्धानुभवा इत्यङ्गीकर्तव्यम् । केषाञ्चिद्द्वितीयदिने अपरेषां तृतीयदिन इत्यादिक्रमेण प्रारब्धानुभव इति वाच्यम् । तथा सति समानगणस्थानां केषाञ्चित्प्रथमदिने प्रारब्धानुभवः केषाञ्चिद्वितीयदिन इति स्यात् । न चेष्टाऽपत्तिः । प्रथमदिनानुगतानां बहुकालप्रारब्धानुभवो ऽन्तिमदिनानुगतानां त्वल्पकालप्रारब्धानुभव इति महावैषम्यापत्तेः । तथाचान्तरेत्यपपाठो ऽन्त आरब्धसङ्क्षय इति सप्तम्यन्तपाठस्साधुः । नन्वेवं सति खगा मृगा इति निर्णयस्थश्लोकस्य कोऽर्थः । पक्षद्वयेऽपि बाध इति चेदुच्यते । खगमृगतृणनृवानरणां देवर्ष्याद्यवताररूपत्वेनैकगुणोपासकचतुर्गुणोपासकमनुष्योत्तमत्वाद्यभावात् । अत एव नृवानराणां स्वांशिप्रवेशस्तत्रैवोक्तः । तथाहि-

ये तु देवा इहोद्भूता नृवानरशरीरिणः ।

ते सर्वे स्वांशितामापुस्तान्मैन्दविविदावृतः ॥ इति ।

मनुष्योत्तमादित्वपक्षे तेषां निरंशत्वेन प्रवेशानुपपत्तिरिति सर्वमवदातम् ।

वैकुण्ठलोके परमात्मनः स्थितिमाह -**परमात्मा चे** ।

**परमात्मा चात्र सकलभोगयुक्तः । मुक्तब्रह्मादिभिरीड्यमानो लक्ष्म्यात्मके विमिताख्ये पर्यंके शेते ॥ ६०३ ॥**

**सकलभोगयुक्तो मुक्तब्रह्मादिभिरिति-**

कृष्णो मुक्तैरिज्यते वीतमोहैस् ततो हरिः प्रलये श्रीसहायः ।

शेते निजानन्दममन्दसांद्रसन्दोहमेकोऽनुभवन्ननन्तः ॥

अनन्तशीर्षास्यकरोरुपादः सोऽनन्तमूर्तिः स्वगुणाननन्तान् ।

अनन्तशक्तिः परिपूर्णभोगो भुञ्जन्नजस्रं निजरूप आस्ते ॥ इति ।

संस्थाप्य दूरे सरथं सविप्रं पार्थं स्वरूपे द्विचतुष्कबाहौ ।

समस्तरत्नोज्ज्वलदिव्यभूषणे विवेश नित्योरुगुणार्णवे प्रभुः ।

सहस्रमूर्धन्युरुशेषभोग आसीनरूपेऽमितसूर्यदीधितौ ।

रमासहाये तटिदुज्ज्वलाम्बरे मुक्तैर्विरिञ्चादिभिरर्चिते सदा ।

स्थित्वैकरूपेण मुहूर्तमीश्वरो विनिर्ययौ विप्रसुतान्प्रगृह्य ॥ इति ।

स पूर्वरूपेण समेत्य चैक्यं विभज्य चेच्छानुसृतोऽथ रेमे । हरिः श्रिया ब्रह्ममुखैश्च मुक्तैः सम्पूज्यमानोऽमितसद्गुणात्मा । **इत्यादिनिर्णयोक्तेरिति भावः** ।

**लक्ष्म्यात्मके विमिताख्ये पर्यंक इति ।**

तदुक्तं **छान्दोग्यभाष्ये-**

तत्र विष्णोः परं दिव्यमपराजितनामकम् ।

विमिताख्यं च पर्यङ्कं विष्णोर्मानेन संमितम् ।

चित्सुवर्णमयं दिव्यं लक्ष्मीस्तत्तत्स्वरूपिणी ॥ इति ।

तत्र **प्रियकर्म गायतीत्यादि-**

**तत्र प्रियकर्म गायती बहुधा विभूतिभिर्बहुमानं करोति महालक्ष्मीरित्यशेषमति मङ्गलम् ॥ ६०४ ॥**

तदुक्तं **द्वितीयस्कन्धभागवते-**

श्रीर्यत्र रूपिण्युरुगायपादयोः करोति मानं बहुधा विभूतिभिः ।

प्रेंखस्थिता याः कुसुमाकरानुगैर्विगीयमाना प्रियकर्म गायती ।

ददर्श तत्राखिलसात्वतां पतिं श्रियः पतिं यज्ञपतिं जगत्पतिम् ।

सुनन्दनन्दप्रबलार्हणादिभिः स्वपार्षमुख्यैः परिसेवितं विभुम् ।

भृत्यप्रसादाभिमुखं दृगासवैः प्रसन्नहासारुणलोचनाननम् ।

किरीटिनं कुण्डलिनं चतुर्भुजं पीतांशुकं वक्षसि लक्षितं श्रिया ॥ इत्यादि ।

अत्र महाफलमोक्षाधिकारिणः क इत्याकाङ्क्षायामहोरात्रं परमादरेणानवरतं श्रीमध्वशास्त्रालोडनवन्त एवेत्यभिप्रायेण श्रीमध्वविजयश्लोकमन्ते निबध्नाति । **महानन्दतीर्थस्येति ।**

**महानन्दतीर्थस्य ये भाष्यभावं मनोवाग्भिरावर्तयन्ते स्वशक्त्या । सुराद्या नरान्ता मुकुन्दप्रसादादिमं मोक्षमेते भजन्ते सदेति ॥ ६०५ ॥**

**॥ इति मोक्षप्रकरणम् ॥**

**रघुनाथार्यशिष्येण पद्मनाभेन धीमता ।**

**कृतः पदार्थसङ्क्षेपोप्यनुगृह्णन्तु सूरयः ॥ १ ॥**

॥ इति श्री वेदगर्भ पद्मनाभसूरिविरचितः पदार्थसङ्ग्रहः समाप्तः ॥

**महतामनुग्रहायैव पद्मनाभेन सूरिणा ।**

**मध्वसिद्धान्तसारोऽयं सप्रमाणः कृतोऽञ्जसा ॥**

**॥ इति श्रीमन्महाभाष्यरघुनाथाचार्यशिष्येण श्री वेदगर्भ पद्मनाभेन कृतः पदार्थसङ्ग्रहव्याख्यारूपः मध्वसिद्धान्तसारः समाप्तः ॥**

**॥ श्रीकृष्णार्पणमस्तु ॥**



