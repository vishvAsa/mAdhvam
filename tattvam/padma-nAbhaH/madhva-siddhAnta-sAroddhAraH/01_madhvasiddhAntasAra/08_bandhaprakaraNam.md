+++
title = "०८ बन्धप्रकरणम्"

+++


## बन्धप्रकरणम्

**बन्धप्रकरणम्**

इदानीं बन्धस्य परमात्माधीनत्वमाह— **बन्धोऽपीति** ।

**बन्धोऽपि जीवस्य परमात्माधीनः ॥ ५२५ ॥**

के ते बन्धा जीवस्येत्याकांक्षायामाह-**ईश्वरेच्छेत्यादिना** ।

**बन्धास्तु ईश्वरेच्छाऽविद्या कामकर्म लिङ्गशरीरं त्रिगुणात्मकं मनः स्थूलशरीरमित्यादि ॥ ५२६ ॥**

तदुक्तं **द्वितीयतात्पर्ये-**

अशरीरस्य जीवस्य शरीरोत्पत्तिकारणम् ॥

ईश्वरेच्छा प्राथमिकी तां विना न हि किञ्चन ॥

द्वितीया प्रकृतिः प्रोक्ता तद्रूपा हि गुणास्त्रयः ॥

तेषां सम्पातजो भावो ममाहमिति या मतिः ॥

देहात्परस्य देहित्वमहंभावमृते कुतः ॥ इति ।

**माण्डूकभाष्येऽपि -**

अनादिमायया विष्णोरिच्छया स्वापितो यदा ।

तया प्रबोधमायाति तदा विष्णुं प्रपश्यति ॥ इति ।

अविद्याया आवरणत्वमुक्तमविद्याप्रकरणे ।

**गीतायामपि**-

अज्ञानेनावृतं ज्ञानं तेन मुह्यन्ति जन्तवः ॥ इति ।

कामकर्मणोऽपि बन्धकत्वम् ॥

कर्मणा बध्यते जन्तुर्विद्यया च विमुच्यते ॥ इत्युक्तेः ।

**समयपादीयानुव्याख्यानेऽपि -**

अनादिकर्मणा बद्धो जीवः संसारमण्डले ।

वासुदेवेच्छया नित्यं भ्रमतीति हि तद्वचः ॥ इति ।

**गीताभाष्ये तु**– यथोल्बेनावृत्य बद्धो भवति गर्भस्तथा कामेन जीव इति कामस्यैव बन्धकत्वमुक्तं तच्च काम्यकर्मणो मूलकारणत्वाभिप्रायेण । लिङ्गशरीरस्वरूपमुत्तरत्र वक्ष्यते ।

**त्रिगुणात्मकं मन इति-**

मन एव मनुष्याणां कारणं बन्धमोक्षयोरित्याद्युक्तेः ।

**भक्तिपादीयानुव्याख्यानेऽपि -**

त्रिगुणात्मकं मनोऽस्त्येव यावन्मुक्तिः सदातनम् ।

सूक्ष्मत्वेन लये सच्च प्राकृतैरुपचीयते ।

सृष्टिकाले यदा तन्न कुतः संसारसंस्थितिः ॥ इति ।

स्थूलशरीरस्य नानाविधपुण्यपापजनकत्वेन बन्धकत्वं प्रत्यक्षसिद्धमिति भावः ।

प्रकृतप्रमेयमुपसंहरति- **एवं चेति** ।

**एवं च सृष्ट्यादयो बन्धान्ताः परमात्माधीनाः ॥ ५२७ ॥**

**॥ इति बन्धप्रकरणम् ॥**

**\*\*\ *

