+++
title = "१६ मिथ्यात्वहेतूनां प्रतिकूलतर्काः"
upstream_url = "https://dvaitavedanta.in/category-details/13933/4778/sharav/nayaya/parath/mathay"
+++
## प्रतिकूलतर्कहताश्चैते

**३५. मिथ्यात्वहेतूनां प्रतिकूलतर्काः**

# **न्यायामृतम्**

प्रतिकूलतर्कहताश्चैते । तथा हि– यदि विश्वं कल्पितं स्यात्, तदा साधिष्ठानादिकं स्यात् । भ्रान्तेस्सदृशं सत्यं चाधिष्ठानं प्रधानं दोषमज्ञानं बाधकज्ञानं द्रष्टारं देहेन्द्रियादिकं च विनाऽयोगात् । निस्सामान्ये निर्विशेषे चात्मनि अधिष्ठानत्वे तन्त्रस्य सामान्यतो ज्ञातत्वे सत्यज्ञातविशेषवत्त्वस्या भावात् । उक्तं हि–

अधिष्ठानस्य कार्त्स्येन ज्ञानेऽज्ञाने च न भ्रमः ।

ज्ञाताज्ञातविभागस्तु निर्विशेषे न युज्यते ॥ इति ।

ननु न सामान्यज्ञानं सद्विशेषाज्ञानं च तत्र तन्त्रम्, गौरवात् । किन्तु स्वरूपज्ञानं विशेषाज्ञानं च, लाघवात् । तच्च स्वप्रकाशे निर्विशेषे चात्मन्य-स्तीति चेन्न । त्वन्मतेऽपि भ्रान्तेस्संस्कारादित्रयजन्यत्वात् । सामान्याकारा ज्ञाने च संस्कारानुद्बोधात् । असद्विशेषाज्ञानस्य च बाधकालेऽपि सत्त्वात् । वल्मीके स्थाणुत्वभ्रमनिवर्तकस्यापि पुंस्त्वभ्रमस्य वल्मीकत्वप्रमानिवर्त्यत्वे-नान्ततो भ्रमकालाज्ञाताधिष्ठानविशेषप्रमां विना भ्रमानिवृत्तेश्च । नन्वथ भ्रम विरोधिज्ञानाभावस्तत्र तन्त्रं, न तु विशेषाज्ञानम् । विश्वभ्रमोपादानाज्ञानस्य च श्रवणादिजन्यमात्ममात्रविषयं वृत्तिज्ञानं विरोधि न तु चिद्रूपज्ञानमिति चेन्न । त१स्याविद्याविषयभङ्गे निरसिष्यमाणत्वात् ।

किञ्चात्मानात्मनोर्दृग्दृश्यत्वात्मत्वानात्मत्वादिना भेदज्ञानान्नाधिष्ठानाध्यस्त -भावः । उक्तं हि त्वयैव–

तत्तेदन्ते स्वतान्यत्वे त्वत्ताहन्ते२ परस्परम् ।

प्रतिद्वन्द्वितया लोके प्रसिद्धे नास्ति संशयः ॥ इति ॥

‘स्वयमात्मेति पर्ययौ’ इति च । अपि चाधिष्ठानतिरोधानं विनाऽध्यासा-सम्भवस्य तवापि सम्मतत्वात् प्रकाशमात्रस्वभावस्य चात्मनस् तिरोधाने प्रकाशनिह्नवेन कथं तदधीनप्रकाशस्याविद्यादेरध्यस्तस्य प्रकाशः । किञ्च घटाद्य- नुविद्धत्वेनाप्रतीतस्यात्मनः कथं तदधिष्ठानत्वम् । न च ‘सन्घटः’ इति ‘स्फुरति घटः’ इति चात्मा तदनुविद्धतया भातीति युक्तम् । चाक्षुषादिज्ञाने रूपादिहीनात्माप्रतीतेरित्युक्तत्वात् । न च स्वप्रकाशसदर्थभूतं घटाधिष्ठानं चैतन्यं स्वत एव भातीति युक्तम् । घटस्यापि तत्सम्बन्धेन स्फुरणसम्भवे वृत्तिवैयर्थ्यात् । घटः स्फुरतीत्यस्य च स्फुरणानुभवत्वेन घटानुभवत्वायोगात् ।

## **अद्वैतसिद्धिः**

ननु– मिथ्यात्वानुमानं प्रतिकूलतर्कपराहतम् । तथा हि विश्वं यदि कल्पितं स्यात्, साधिष्ठानं स्यात् । न चैवम्, सामान्यतो ज्ञातत्वे सत्यज्ञातविशेषवत्त्वस्याधिष्ठानत्वप्रयोज-कस्य निर्विशेषे निस्सामान्ये च ब्रह्मण्यसम्भवादिति चेन्न । स्वरूपेण ज्ञातत्वे सति विशेषेणाज्ञातत्वस्याधिष्ठानत्वप्रयोजकत्वेनाज्ञातविशेषवत्त्वस्याप्रयोजकत्वात् । तथा च नि-स्सामान्ये निर्विशेषे च ब्रह्मणि स्वप्रकाशत्वेन ज्ञानात् परिपूर्णत्वानन्दत्वादिना चाज्ञाना-दधिष्ठानत्वमुपपन्नम् । वस्तुतस्तु कल्पितसामान्यविशेषवत्त्वं ब्रह्मण्यपि सुलभमेव । अकल्पितसामान्यविशेषवत्त्वं चाप्रसिद्धम् । न च तत्कल्पनेऽन्योन्याश्रयः । कल्पित-सामान्यविशेषाणां प्रवाहानादित्वात् । सत्त्वानन्दत्वादीनामेव कल्पितव्यक्तिभेदेन सामान्य-त्वात् । परिपूर्णानन्दत्वादीनां च विशेषत्वात् । अत एव सामान्याकारज्ञानं विना संस्कारानुद्बोधात् कथमध्यास इति न वाच्यम् । सदात्मना स्वरूपज्ञानस्यैव सामान्य-ज्ञानत्वात् । न ह्यध्यसनीयं सदात्मना न भाति । एतावानेव विशेषः यदधिष्ठानं स्वत एव तदात्मना भाति । अध्यसनीयं तु तत्सम्बन्धात् ।

ननु अधिष्ठानतिरोधानं विना भ्रमासम्भवः । प्रकाशरूपतिरोधाने तु तदध्यस्ताविद्यादेः प्रकाशानुपपत्तिरिति चेन्न । एकस्यैवानन्दाद्यात्मना तिरोहितस्य सदात्मना प्रकाशसम्भवात् । तदुक्तं वार्त्तिककारपादैः–

यत्प्रसादादविद्यादि सिध्यतीव दिवानिशम् ।

तमप्यपह्नुतेऽविद्या नाज्ञानस्यास्ति दुष्करम् ॥ इति ।

न च बाधकालेऽपि सद्विशेषाज्ञानमस्तीति वाच्यम् । परिपूर्णानन्दत्वादेः सत एव विशेषत्वेन तदा तदज्ञानाभावात् । धर्मत्वमात्रस्यैव कल्पितत्वात् । यद्वा, भ्रमविरोधि ज्ञानाभाव एव तन्त्रम् । न तु विशेषाज्ञानम् । विश्वोपादानगोचराज्ञानस्य श्रवणादि-जन्यमात्ममात्रविषयकं वृत्तिरूपं ज्ञानं विरोधि, न तु चिद्रूपं स्वतःसिद्धं ज्ञानम् । भ्रमविरोधिनश्च वृत्तिरूपस्य ज्ञानस्येदानीमभावोऽस्त्येव । नन्वात्मानात्मनोर्दृग्दृश्यत्वात्मा-नात्मत्वादिना भेदज्ञानात्कथमध्यस्ताधिष्ठानभाव इति चेन्न । इदमनिदं न भवतीति पुरोवर्त्त्यपुरोवर्तिनोर्भेदग्रहेऽपीदं रजतमित्यध्यासवत् सन् घट इत्याद्यध्यासो भविष्यति । न हि रूपान्तरेण भेदग्रहो रूपान्तरेणाध्यसविरोधी । सन् घट इत्यादिप्रत्यये च सद्रूपस्यात्मनो घटाद्यनुविद्धतया भानान्न तस्य घटाद्यध्यासाधिष्ठानताऽनुपपत्तिः । सद्रूपेण च सर्वज्ञान-विषयतोपपत्तेर्न रूपादिहीनस्याप्यात्मनः कालस्येव चाक्षुषत्वाद्यनुपपत्तिः ।

### **न्यायामृततरङ्गिणी**

विश्वमिति ॥ मिथ्यात्वानुमाने यः पक्षः स एवेह विश्वशब्देनाभिमतः ॥ साधिष्ठानेति ॥ सामान्यतो ज्ञातत्वे सति विद्यमानविशेषवत्तयाऽज्ञायमानधर्मिमत् स्यादित्यर्थः । आदिपदेन प्रधानादिकम् । अत्र च प्रत्येकं तर्का अभिमता इति न वैयर्थ्यमिति ध्येयम् । प्रथमेऽप्रयोजकत्वं निरस्यति– भ्रान्तेरिति ॥ सदृशमित्यधि- ष्ठानेन सम्बध्यते । सत्यमित्यधिष्ठानादिना । सत्यत्वं च कल्पिताधिकसत्ताकत्वम् । अतो न दृष्टान्तासिद्धिः । आदिशब्देन देशकालादृष्टादि । यथाश्रुते प्रथमतर्के आपाद्य- स्येष्टत्वं परिहरति– निःसामान्य इति ॥ कार्त्स्न्येनेति ॥ विशेषवत्त्वेनापीत्यर्थः ॥ अज्ञान इति ॥ सामान्यतोऽपीत्यर्थः ॥ ज्ञातेति ॥ सामान्यविशेषाभ्यामिति शेषः ॥ तच्चेति ॥ स्वरूपज्ञानं स्वप्रकाशत्वाद्विशेषाज्ञानं निर्विशेषत्वादस्तीत्यर्थः ॥ संस्कारेति ॥ संस्कारसम्प्रयोगदोषरूपकारणत्रयजन्यत्वादित्यर्थः ।

ननु भ्रमस्य संस्कारजन्यत्वमधिष्ठानस्वरूपाज्ञानजन्यत्वेनापि निर्वक्ष्यतीत्यत आह– सामान्येति ॥ असदिति ॥ तथा च बाधकालव्यावृत्तं विशेषाज्ञानं तथा वक्तव्यम् । तच्च सद्विशेषाणामेवेत्यर्थः । ननु न सत्सामान्यविशेषज्ञानाज्ञाने भ्रमहेतू । सत्त्वांशप्रवेशेऽप्रसिद्धेर् गौरवाच्च । कल्पितसामान्यविशेषवत्त्वं च ब्रह्मण्यपि सुलभमेव । न च तत्कल्पनेऽन्योन्याश्रयः । कल्पितसामान्यविशेषाणां प्रवाहा-नादित्वात् । सत्त्वादीनामेव कल्पितव्यक्तिभेदेन सामान्यत्वात् । परिपूर्णानन्द-त्वादीनां च विशेषत्वात् । अत एव संस्कारोद्वोधोऽपीति चेन्मैवम् । न ह्यधिष्ठान चिन्मात्रस्य सत्त्वपरिपूर्णानन्दत्वादीनां निर्विशेषब्रह्मवादे विशेषोऽस्ति । येनाधिष्ठान स्फुरणेऽपि तेषामज्ञानम् । तस्मादधिष्ठानज्ञाने सति न विशेषाज्ञानं, तस्मिंश्च नाधिष्ठानज्ञानमित्युभयथाऽपि न भ्रम इति भावः ॥

वल्मीक इति ॥ प्रथमं वल्मीके स्थाणुत्वभ्रमः । अनन्तरं तत्रैव पुंस्त्वभ्रमः । अनन्तरं तत्रैव वल्मीकत्वप्रमा । तया प्रमया प्राचीनं भ्रमद्वयं निवर्तते । प्रमायाः स्वविरोधिभ्रममात्रनिवर्तकत्वादित्यर्थः ॥ अन्तत इति ॥ चरमं गत्वाऽपीत्यर्थः ॥ भ्रमेति ॥ पुंस्त्वज्ञानस्य वल्मीके स्थाणुत्वभ्रमनिवर्तकत्वेऽपि भ्रममात्रनिवर्तकत्वं तत्र तस्य नास्त्येव । पुंस्त्वज्ञानस्यापि वल्मीके भ्रमत्वात् । तेन च तदनिवर्त-नादिति भावः । नन्वधिष्ठानगतविशेषप्रमैव भ्रमविरोधिनीति तदभाव एव हेतुः स्यादित्यत आह– विश्वभ्रमेति ॥ अस्येति ॥ मुख्याज्ञानविरोधिन्या वृत्तेर् मुख्यज्ञानत्वस्य चिद्रूपज्ञानाविरोधिनो वा अमुख्याज्ञानत्वस्य वाऽपातादित्यादेर्वक्ष्य-माणत्वादित्यर्थः ॥ तत्तेदन्ते इति ॥ एतच्च दृष्टान्तार्थमुक्तम् । ननु स्वत्वान्यत्वयो- र्भेदग्रहेऽपि नात्मानात्मनोस्तद्ग्रह इत्यत आह– स्वयमिति ॥ प्रकाशमात्रेति ॥

नन्वेकस्यैवानन्दाद्यात्मना तिरोहितस्य सदात्मना प्रकाश उपपत्स्यते । तदुक्तं वार्तिके–

‘यत्प्रसादादविद्यादि सिध्यतीव दिवानिशम् ।

तमप्यपह्नुतेऽविद्या न ज्ञानस्यास्ति दुष्करम्’ ॥

इतीति शङ्कापरिहारार्थमुक्तम् मात्रेति ॥ प्रकाशमात्रस्वभावे निर्विशेष आत्मनि सत्त्वानन्दयोः प्रकाशाप्रकाशयोरयोगादिति भावः ॥ घटादीति ॥ इदमंशानुविद्धतया रजतस्येवात्मा घट इति तदनुविद्धतया प्रतीत्यभावादिति भावः ॥ सन्निति ॥ सत्स्फुरणयोरात्मरूपत्वादित्यर्थः ॥ चाक्षुषादीति ॥ ‘ध्वस्तो घटः, रूपी घटः’ इत्यादिवद् घट एव सत्ता प्रतीयते । न तु सदनुवेधो घटस्येति भावः । ननु रूपादि हीनस्याप्यात्मनः सद्रूपेण चाक्षुषादिज्ञानविषयता भविष्यतीति चेन्न । घटज्ञानादेव मोक्षापातादित्युक्तत्वात् । निर्विशेषे प्रकारभेदाभावाच्च । तदिदमुक्तमित्युक्तम् इत्युक्तत्वादिति ॥ ननु नात्मा चाक्षुषादिज्ञाने भातीति ब्रूमः, किन्तु स्वत एव सन्निति स्फुरति तदनुविद्धतया च घटोऽपीति शङ्कां परिहरति– न चेति ॥ घटस्येति ॥ प्रकाशमानचैतन्यसम्बन्धादिति भावः ॥ वृत्तीति ॥ न चावरणनिवृत्त्यर्थं वृत्तिरिति वाच्यम् । तथात्वेऽधिष्ठानप्रकाशायोगात् । प्रकारभेदस्तु निरस्त इति भावः ॥ घट इति ॥ यथा देवदत्तः पचतीत्यत्र देवदत्तकर्तृकपाकः प्रतीयते न तु पाकानुविद्धतया देवदत्तस् तथा घटः स्फुरतीत्यत्रापि क्रियाश्रयभूतघटकर्तृकस्फुरणं प्रतीयते, न तु स्फुरणानुविद्धतया घट इत्यर्थः ।

### **न्यायामृतकण्टकोद्धारः**

‘‘अधिष्ठानं च सदृशम्’’ इति तत्त्वनिर्णयटीकानुसारेण अनुकूलतर्काभावमुपपाद्य प्रतिकूलतर्कमुपपादयितुं प्रतिजानीते प्रतिकूलतर्केति । यदीति । अत्र विश्वशब्दो विप्रतिपत्त्युक्तधर्मिपरः । तेनांशे विपर्ययपर्यवसाने न बाधसिद्धसाधनते इति द्रष्टव्यम् । भ्रान्तेरिति । अत्र सदृशं सत्यमिति प्रधानाधिष्ठानयोरुभयोर्विशेषणम् । सादृश्यं चाधिष्ठान प्रधानयोरिति ज्ञातव्यम् । अत्र प्रधानत्वं भ्रमप्रकाराश्रयधर्मित्वं वा भ्रमकारण-संस्कार विषयतावच्छेदकधर्मवत्त्वं वेति द्रष्टव्यम् । अधिष्ठानस्येति । अत्र कार्त्स्न्ये-नेत्यस्यासाधारणधर्मरूपेणेत्यर्थः । अन्यथाऽसम्भवदुक्तिकं स्यात् । न हि भ्रमनिवृत्तिकाले कार्त्स्न्येन ज्ञानं सम्भवति । अज्ञाने । सर्वथेति शेषः । ननु तर्हि केनचिद्रूपेण ज्ञानं, केनचिद्रूपेण न ज्ञानमित्यस्तु । तथा चाधिष्ठानत्वं भविष्यतीत्यत आह ज्ञाताज्ञातेति । न च वस्तुतो निर्विशेषत्वेऽपि कल्पितसामान्यविशेषवत्त्वादधिष्ठानत्वं भविष्यतीति वाच्यम् । अन्योन्याश्रयत्वात् । अधिष्ठानत्वे सिद्धे कल्पितसामान्यविशेषवत्त्वसिद्धिः । तत्सिद्धौ चाधिष्ठानत्वसिद्धिरिति ।

लाघवादिति । सद्विशेषाज्ञानत्वापेक्षया विशेषाज्ञानत्वस्य सदसद्विशेषसाधारणतया सामान्यतया सत्पदार्थाघटिततया च लघुत्वादिति भावः । सामान्याकाराज्ञाने चेति । अधिष्ठानज्ञानस्य संस्कारोद्बोधकतयैव प्रयोजकत्वादिति भावः । न च सदात्मना स्वरूप ज्ञानमेव सामान्यज्ञानमिति वाच्यम् । किमतोऽन्यद् विशेषज्ञानं यद् भ्रमनिवर्तकम् ? सत्त्वस्य ब्रह्मस्वरूपलक्षणत्वेन तद्भानस्यैव विशेषज्ञानत्वात् । परिपूर्णानन्दत्वादिना ज्ञानं विशेषज्ञानमिति चेन्न । परिपूर्णानन्दत्वादेः सद्रूपब्रह्माभिन्नत्वेन सत्त्वानतिरेकात् । निर्विशेष आकारद्वयायोगात् । ब्रह्मातिरिक्तत्वे मिथ्यात्वेन तस्य भ्रमनिवर्तकत्वायोगात् । वेदान्तानाम् अखण्डार्थत्वेन तेन रूपेण ज्ञानजनकत्वासम्भवाच्च । तस्मान्न सामान्याकार ज्ञानम् । असद्विशेषेति । तथा चातिप्रसङ्गितया न भ्रमप्रयोजकत्वमिति भावः ।

किञ्चासद्विज्ञेषाज्ञानस्य भ्रमप्रयोजकत्वेऽसद्विशेषज्ञानं तन्निवर्तकमिति वाच्यम् । तच्चायुक्तम् । आत्यन्तिकभ्रमनिवृत्तेरधिष्ठानगतविशेषप्रमानिवर्त्यत्वात् । न च वल्मीके स्थाणुत्वभ्रमनिवृत्तौ पुंस्त्वभ्रमनिवर्त्यायां व्यभिचारः । तस्या आत्यन्तिकभ्रमनिवृत्तित्वा भावादित्याह– वल्मीक इति । चिद्रूपज्ञानापेक्षया वृत्तिज्ञानस्यानधिकविषयत्वे तद्विरोधि, नेदं विरोधीति वक्तुमशक्यम् । भ्रमाविरोधित्वेऽज्ञानाविरोधित्वापत्त्या ज्ञानत्वं च न स्यादित्यादिवक्ष्यमाणदूषणगणादयुक्तमेतदित्यभिप्रायेण परिहरति– अस्येति ।

किञ्चेति । नन्विदमनिदं न भवतीति पुरोवर्त्त्यपुरोवर्तिनोर्भेदग्रहेऽपि इदं रजत-मित्यध्यासवत् सन् घट इत्यध्यासो भविष्यति । न च रूपान्तरेण विरुद्धधर्माध्यासो रूपान्तरेणाध्यासविरोधी नेति वाच्यम् । प्रकृतेऽपि तुल्यत्वादिति चेन्न । येन रूपेणाविरुद्धधर्माध्यासस् तेन रूपेणारोपो न भवति । न हीदमनिदं न भवतीत्यादिज्ञाने इदमनिदम् इत्यारोपो दृष्टचरः । प्रकृते च प्रत्यक्चैतन्यमस्मत्प्रत्ययविषयत्वेन वा दृक्त्वेन वा सत्त्वेनानृतविरोधित्वरूपेण वा भासते । तस्मिंश्च तथा भासमाने इदन्त्वेन

दृश्यत्वेनानृतत्वेन निश्चितस्यारोपो न सम्भवति । रजतस्यानिदन्त्वेऽपि तथा निश्चया-भावादारोपो युक्तः । न च चैतन्येऽपि तथा प्रकाशोऽसिद्ध इति वाच्यम् । घटः प्रकाशते, घटः सन्, अज्ञोऽस्मि इत्यादौ चैतन्यस्योक्तरूपेण घटादेरुक्तरूपेण निश्चयस्यानुभव-सिद्धत्वात् । तथा च विरुद्धधर्मवत्त्वेन निश्चितयोर्नाध्यस्ताधिष्ठानभाव इति भावः ।

अपि चेति । अत्राधिष्ठानतिरोधानं नामाधिष्ठानयाथात्म्यादर्शनम् । न तु सर्वथाऽ-प्रकाशः । तथात्वे क्वापि भ्रमो न स्यात् । सर्वत्र सामान्येनाधिष्ठानप्रकाशात् । एवं तर्हीदं निःसामान्येत्यादिना पुनरुक्तमिति न वाच्यम् । तत्राधिष्ठानत्वखण्डने तात्पर्यम् । प्रकृते तु आरोपान्यथानुपपत्त्याऽधिष्ठानतिरोभावो वक्तव्यः । स च सर्वथाऽप्रकाश एव । केनचिद्रूपेण प्रकाशः केनचिद्रूपेणाप्रकाश इत्येवंरूपतिरोभावस्य निर्विशेषेऽसम्भवात् । तथा चाविद्यादेः प्रकाशो न स्यात् । सर्वथाधिष्ठानाप्रकाशे भ्रमोऽपि न स्यादित्यत्र तात्पर्यम् । तदनुविद्धत्वेन प्रतीतत्वं तदधिष्ठानत्वव्यापकम् । एवं च व्यापकाभावाद् व्याप्याभाव इति प्रकारान्तरेणाधिष्ठानत्वं निराकरोति– किञ्चेति । चाक्षुषादिज्ञान इति । इदं च पुरैवोपपादितम् ।

### **न्यायामृतप्रकाशः**

यदि विश्वमिति ॥ विश्वमिथ्यात्वानुमाने यः पक्षः स एव विश्वशब्देनाभिप्रेतो द्रष्टव्यः । ‘साधिष्ठानादिकम्’ इत्यत्रादिपदेन प्रधानादिकं ग्राह्यम् । तथा च यदि विश्वं कल्पितं स्यात्तदा साधिष्ठानं स्यात्, सत्यप्रधानं स्यात्, सत्यसादृश्योपेतं स्यात्, सत्यदोषो पेतं स्यात्, सत्याज्ञानोपेतं स्यात्, सत्यबाधकज्ञानोपेतं स्यात्, सत्यद्रष्ट्रुपेतं स्यात्, सत्य-देहेन्द्रियादिसापेक्षं स्यादिति प्रत्येकं तर्का अभिमता इति न वैयर्थ्यमिति द्रष्टव्यम् । तर्केऽ-प्रयोजकतां परिहरति– भ्रान्तेरिति ॥ सदृशम् अधिष्ठानप्रधानयोस्सादृश्यं सत्यमिति सर्वत्र सम्बध्यते । आदिपदेन देशकालादृष्टादिकं ग्राह्यम् । इदं प्रतिज्ञावाक्यम् । उत्तरत्रैकैक-स्तर्कस्सम्यगप्रयोजकतादिपरिहारेणोपपाद्यते । तत्रादौ विश्वं यदि कल्पितं स्यात्तदा साधिष्ठानं स्यादिति तर्कस्तावदुपपाद्यते । (नन्वत्रेष्टापत्तिः । ब्रह्मणोऽधिष्ठनस्य सत्यत्वाङ्गीकारादिति चेन्न । त्वन्मते ब्रह्मणोऽधिष्ठानत्वासम्भवात् । अधिष्ठानत्वे सामान्यतो ज्ञातत्वे सत्यज्ञात-विशेषवत्त्वस्य प्रयोजकत्वात् । ब्रह्मणः सामान्यधर्मोपेतत्वादिना तावज् ज्ञातत्वं न सम्भवति । निस्सामान्यत्वात् । अज्ञातविशेषवत्त्वं च न सम्भवति । निर्विशेषत्वाङ्गीकारादित्याह– निस्सामान्य इति । इति पाठान्तरं क्वचिद् दृश्यते ।)

ननु यदि विश्वं कल्पितं स्यात्तदा सत्याधिष्ठानोपेतं स्यादित्ययुक्तम् । सत्यस्यात्म-नोऽधिष्ठानत्वाङ्गीकारादिति चेन्न । सामान्यतो ज्ञातत्वे सत्यज्ञातविशेषवत्वस्याधिष्ठानत्वे तन्त्रत्वात् । त्वया चात्मनि निस्सामान्यविशेषत्वेनाङ्गीकृते सामान्यतो ज्ञातत्वे सत्यज्ञात विशेषत्वानङ्गीकारादित्याह– निःसामान्ये इति ॥ उक्तं हीति । ‘अधिष्ठानत्वे तन्त्रभूतं सामान्यतो ज्ञातत्वे सत्यज्ञातविशेषवत्वं ब्रह्मणि नास्ति । निस्सामान्यत्वान्निर्विशेषत्वाच्च’ इत्युक्तं हीत्यर्थः । कार्त्स्न्येन सर्वविशेषवत्त्वेन । अज्ञाने सामान्यतोऽप्यज्ञाने चेत्यर्थः ॥ ज्ञातेति ॥ सामान्यविशेषाभ्यामित्यर्थः ॥ निर्विशेष इति ॥ सामान्यधर्मशून्ये विशेषधर्म शून्ये चेत्यर्थः ।

यदुक्तं ब्रह्मणो नाधिष्ठानत्वमिति तदयुक्तम् । त्वदुक्तस्याधिष्ठानत्वेऽतन्त्रत्वादित्याशङ्कते–
नन्विति ॥ सद्विशेषेति ॥ विशेषाणां सत्त्वं नापेक्षितमिति भावः । तत्र अधिष्ठानत्वे ॥ तच्चेति ॥ स्वरूपज्ञानं स्वप्रकाशत्वाद्युक्तम् । विशेषाणामभावादेव विशेषाज्ञानं चास्तीत्यर्थः । सामान्यतो ज्ञातत्वमेवाऽधिष्ठानत्वे प्रयोजकम् । न स्वरूपेण ज्ञानम् । कुत इत्यत आह–
त्वन्मतेऽपीति ॥ संस्कारादीति ॥ संस्कारसम्प्रयोगदोषरूपकारणत्रयजन्यत्वादित्यर्थः । ततः किमित्यत आह– सामान्याकारेति ॥ ‘सदृशादृष्टचिन्ताद्याः स्मृतिबीजस्य बोधकाः’ इत्युक्तत्वात्संस्कारोद्बोधार्थं सामान्याकारेण ज्ञातत्वमपेक्षितम् । तथा हि । चाकचक्यादि सादृश्यदर्शनेन प्रधानसंस्कारोद्बोधानन्तरं भ्रमो भवति । ब्रह्मणश्च निस्सामान्यत्वेन सामान्यतो ज्ञातत्वासम्भवान्नाधिष्ठानत्वमिति भावः । तथा सद्विशेषाज्ञानस्यैव भ्रमकारणत्वं वक्तव्यम् । कुत इत्यत आह– असदिति ॥ बाधकालव्यावृत्तभ्रमकालीनाधिष्ठानत्वेऽसद्विशेषाज्ञानं न प्रयोजकम् । बाधकालेऽपि असद्विशेषाज्ञानस्यैव सत्त्वेन तदानीमप्यधिष्ठानत्वव्यवहारस्स्याद्, अतस्सद्विशेषाज्ञानमेव तत्र प्रयोजकं, तच्च बाधकाले नास्तीति भावः ।

ननु सद्विशेषाज्ञानस्य भ्रमाधिष्ठानत्वप्रयोजकत्वे सद्विशेषज्ञानं, विशेषप्रमेति यावत्, भ्रमनिवृत्तौ प्रयोजकमित्युक्तं स्यात् । तच्च न सम्भवति । तथा हि । आदौ वल्मीके स्थाणुत्वभ्रमो जातः । अनन्तरं तत्रैव पुंस्त्वभ्रमो जातः । अनेनैव पूर्वभ्रमो निवर्तते । तत्र पुंस्त्वस्यासत्वेन विशेषप्रमाया अभावात् पूर्वभ्रमानिवृत्तिः स्यादित्यत आह– वल्मीक इति ॥ तत्र पुंस्त्वभ्रमस्य पश्चात्तनत्वेऽपि न निवर्तकत्वं किं नाम पुंस्त्वभ्रमानन्तरं पुनरयं वल्मीक एवेति यदा वल्मीकत्वप्रमा भवति तदैव तद्भ्रमद्वयं निवर्तते नान्यथेति विशेषप्रमैव बाधकत्वेन भ्रमनिवृत्तौ हेतुरिति सद्विशेषत्वाज्ञानमेवाधिष्ठानत्वे प्रयोजकमिति भावः । यद्यप्युत्तरभ्रमः पूर्वभ्रमनिवर्तको भवति तथापि तस्योत्तरज्ञानत्वेनैव निवर्तकत्वं न तु बाधकत्वेन तन्निवर्तकत्वम् । प्रकृते च तादृशमेव विवक्षितमिति भावः ।

जगद्भ्रमे युक्तं ब्रह्मणोऽधिष्ठानत्वमित्याशेयनाधिष्ठानत्वे प्रयोजकान्तरमाशङ्कते– (नन्विति) ॥ अथेति ॥ तत्र अधिष्ठानत्वे ॥ न त्विति ॥ येन निर्विशेषत्वेनाज्ञात विशेषत्वं नास्तीत्यधिष्ठानत्वाभावः स्यादित्यर्थः । ननु नात्र भ्रमविरोधिज्ञानाभावोऽस्ति । अधिष्ठानचैतन्यरूपज्ञानस्यैव विश्वभ्रमविरोधित्वादिति चेत्तत्राह– विश्वभ्रमेति ॥ अस्येति ॥ चिद्रूपज्ञानस्यैव त्वन्मते ज्ञप्तिरूपमुख्यज्ञानत्वात्तदविरोधिनोऽज्ञानस्य मुख्याज्ञानत्वं न स्यात् । वृत्तेश्च ज्ञायतेऽनया चैतन्यमिति करणव्युत्पत्त्याऽमुख्यज्ञानत्वाङ्गीकारेण तस्या एव वृत्तेर्मुख्या-ज्ञानविरोधित्वाङ्गीकारेण मुख्यज्ञानत्वमेव स्यादित्यादिकं वक्ष्यत इत्यर्थः ।

आत्मानात्मनोर्विरुद्धधर्माधिकरणत्वेन प्रतीयमानत्वान्नानात्मन आत्मन्यध्यास इत्याह– किञ्चेति ॥ दृग्दृश्यत्वादिरूपं यदात्मत्वानात्मत्वादिकं तदादिनेत्यर्थः । दृक्त्वरूपं यदात्मत्वं दृश्यत्वरूपं यदनात्मत्वमिति विवेकः । यद्वा, दृक्त्वदृश्यत्वादिना आत्मत्वानात्म त्वादिनेत्यर्थः । आत्मत्वानात्मत्वे विरुद्धे इत्यत्र सम्मतिमाह– उक्तं हीति ॥ तत्तेदन्ते इति ॥ तद्देशकालसम्बन्धैतद्देशकालसम्बन्धावित्यर्थः । स्वस्य भावः स्वता, अन्यस्य भावोऽन्यत्वं, तव भावस्त्वत्ता, मम भावो मत्ता । प्रतिद्वन्द्वितया प्रतिस्पर्धितया । नन्वात्मत्वानात्मत्वयोर्भेदग्रहः कथमनेन लब्ध इत्यत आह– स्वयमात्मेति ॥ पर्ययौ पर्यायौ । तथा च स्वतान्यत्वयोरात्मानात्मरूपत्वाद्भेदेन ग्रहो युक्त इत्यर्थः ।

स्वरूपज्ञानमेवाधिष्ठानत्वे प्रयोजकं, तच्च स्वप्रकाशत्वाद्ब्रह्मणो युक्तमित्यत्र दूषणान्तर-माह– अपि चेति ॥ प्रकाशनिह्नवेन प्रकाशापलापेन प्रकाशमात्रस्वभावत्वापगताविति यावत् ॥ तदधीनेति ॥ आत्मप्रकाशाधीनेत्यर्थः । अविद्यादेः प्रातिभासिकत्वेन प्रतिभास-शरीरत्वादविद्याप्रकाशस्य साक्षिचैतन्यरूपत्वात् तस्याप्रकाशेऽविद्यादेः प्रकाश एव न सम्भव-तीत्यर्थः ॥ घटादीति ॥ इदं रजतमिति इदमंशानुविद्धतया रजतस्येव आत्मा घट इति तदनुविद्धतया प्रतीत्यभावादित्यर्थः ॥ भातीति ॥ सत्स्फुरणयोरात्मरूपत्वादिति भावः ॥ इत्युक्तत्वादिति ॥ रूपी घट इत्यादौ रूपादिकमिव सन्घट इत्यत्रापि सत्ता घटनिष्ठैव प्रतीयते, स्फुरतीत्यत्रापि ज्ञानविषयत्वमेव घटे प्रतीयते न त्वधिष्ठानानुवेध इत्युक्तत्वादिति भावः । ननु चाक्षुषज्ञाने रूपादिहीन आत्मा प्रतीयत एव । घटादेरेव चाक्षुषप्रकाशा-धीनत्वात् । आत्मनस्सदर्थतया स्वत एव भानाङ्गीकारेण चाक्षुषप्रकाशाधीन प्रकाशत्वा-भावाद्युक्तो घटादेस्तदनुवेध इति मन्दाशङ्कामपाकरोति– न चेति ॥ तत्सम्बन्धेनेति ॥ स्वतः प्रकाशमानात्मसम्बन्धेनेत्यर्थः ॥ घट इति ॥ घटः स्फुरतीति घटानुभवे घटानु-विद्धत्वेन स्फुरणं प्रतीयत इत्ययुक्तम् । विज्ञायते घट इत्यादाविव स्फुरतीत्यस्यापि घ(ट-ज्ञानानु)टानुव्यवसायरूपत्वेन घटस्फुरणानुभवतया घटानुभवत्वाभावान्न घटानुभवे स्फुरणानु-विद्धतया घटः प्रतीयत इत्यर्थः ।

### **न्यायकल्पलता**

एवं विश्वमिथ्यात्वानुमानानामनुकूलतर्काभावमुपपाद्य प्रतितर्कपराहतिमपि प्रतिजानीते–प्रतिकूलेति ॥ विश्वमिति । मिथ्यात्वानुमाने यः पक्षः स एवेह विश्वशब्देनाभिमतः ॥ साधिष्ठानेति । सामान्यतो ज्ञायमानत्वे सति विद्यमानविशेषवत्तयाऽज्ञायमानधर्मिकं स्यादित्यर्थः । आदिपदेन प्रधानादिकम् । अत्र च प्रत्येकं तर्का अभिमता इति न वैय्यर्थ्य-मिति बोध्यम् । प्रथमे तर्केऽप्रयोजकत्वं निरस्यति– भ्रान्तेरिति । ‘सदृशम्’ इत्यधिष्ठानेन सम्बध्यते । ‘सत्यम्’ इत्यधिष्ठानादिना । सत्यत्वं च कल्पिताधिकसत्ताकत्वम् । अतो न दृष्टान्तासिद्धिः । आदिशब्देन देशकालादृष्टादि । यथाश्रुते प्रथमतर्के आपाद्यस्येष्टत्वं परिहरति– निःसामान्यमिति ॥ कार्स्न्येति विशेषवत्त्वेन । स्वेतरावृत्ति स्ववृत्तिरूपा-साधारणधर्मोपरक्तत्वेनापीत्यर्थः ॥ अज्ञान इति । सामान्यतोऽपीत्यर्थः । ज्ञातेति । सामान्यविशेषाभ्यामिति शेषः ॥ तच्चेति । स्वरूपज्ञानं स्वप्रकाशत्वात्, विशेषाज्ञानं चास्ति निर्विशेषत्वादित्यर्थः ॥ संस्कारेति ॥ संस्कारसंप्रयोगदोषरूपकारणत्रयजन्य त्वादित्यर्थः । ननु भ्रमस्य संस्कारजन्यत्वमधिष्ठानस्वरूपाज्ञानजन्यत्वेनापि निर्वक्ष्यतीत्यत आह– सामान्येति ॥ असदिति । एवं च बाधकालव्यावृत्तं विशेषाज्ञानं तथा वक्तव्यम् । तच्च सविशेषाणामेवेत्यर्थः ।

ननु स्वरूपेण ज्ञातत्वे सति विशेषेणाज्ञातत्वस्याधिष्ठानत्वप्रयोजकत्वं न तु सत्सामान्य विशेषज्ञानाज्ञाने भ्रमहेतू । सत्वांशप्रवेशेऽप्रसिद्धेर्गौरवाच्च । कल्पितसामान्यविशेषवत्वं च ब्रह्मण्यपि सुलभमेव । न च तत्कल्पनेऽन्योन्याश्रयः । कल्पितसामान्यविशेषाणां प्रवाहा-नादित्वात् । सत्वानन्दत्वादीनामेव कल्पितव्यक्तिभेदेन सामान्यत्वात् । परिपूर्णानन्द त्वादीनां च विशेषत्वात् । सदात्मना स्वरूपज्ञानस्यैव सामान्यज्ञानत्वात्संस्कारोद्बोधः । न ह्यध्यसनीयसदात्मना (न) भाति । एतावानेव विशेषः । यदधिष्ठानं स्वत एव सदात्मना भाति । अध्यसनीयं तु तत्सम्बन्धादिति । मैवम् । न ह्यधिष्ठानभूतचिन्मात्रस्य सत्त्व-परिपूर्णानन्दत्वादीनां निर्विशेषब्रह्मवादे विशेषोऽस्ति । येनाधिष्ठानस्फुरणेऽपि तेषामज्ञानम् । तस्मादधिष्ठानाज्ञाने सति न विशेषाज्ञानम् । तस्मिंश्च नाधिष्ठानज्ञानमित्युभयथापि न भ्रम इति भावः ।

नन्वधिष्ठानवृत्तिविशेषदर्शनस्य तदधिष्ठानभ्रमविरोधित्वे वल्मीके पुंस्त्वभ्रमेण स्थाणुत्वभ्रमो न निवर्तेतेत्याशङ्क्य समाधत्ते– वल्मीक इति । प्रथमं वल्मीके स्थाणुत्वभ्रमः । अनन्तरं तत्रैव पुरुषत्वभ्रमः । ततस्तत्रैव वल्मीकत्वप्रमा । तया प्रमया भ्रमद्वयं प्राचीनं निवर्तते । प्रमाया स्वविरोधिभ्रममात्रनिवर्तकत्वादित्यर्थः ॥ अन्तत इति । चरमं गत्वाऽपीत्यर्थः ॥ भ्रमानिवृत्तेश्चेति । पुरुषत्वज्ञानस्य वल्मीके स्थाणुत्वारोपनिवर्तकत्वेऽप्यारोपमात्रनिवर्तकत्वं तस्य तत्र नास्त्येव । पुरुषत्वज्ञानस्यापि वल्मीके भ्रमत्वात्तेन च तदनिवर्तनादिति भावः । नन्वधिष्ठानगतविशेषप्रमैव भ्रमविरोधिनीति तदभाव एव भ्रमहेतुः स्यादित्यत आह– विश्व-भ्रमोपादानेति ॥ अस्येति । मुख्याज्ञानविरोधिन्या वृत्तेर्मुख्यज्ञानत्वस्य वा मुख्यचिद्रूप ज्ञानाविरोधिनोऽज्ञानस्य चामुख्याज्ञानत्वस्य वाऽऽपातादित्यादेर्वक्ष्यमाणत्वादित्यर्थः ॥ तत्ते-दन्ते इति । एतच्च दृष्टान्तार्थमुक्तम् । ननु स्वतान्यत्वयोर्भेदग्रहेऽपि नात्मानात्मनोस्तद्ग्रह इत्यत आह– स्वयमिति ॥ प्रकाशमात्रेति । नन्वेकस्यैवानन्दाद्यात्मना तिरोहितस्य सदा प्रकाश उपपत्स्यते । तदुक्तं वार्तिके ।

यत्प्रसादादविद्यादि सिद्ध्यतीव दिवा निशम् ।

तमप्यपह्नुतेऽविद्या नाज्ञानस्यास्ति दुष्करम् ॥ इति शङ्कापरिहारार्थमुक्तं मात्रेति ॥

प्रकाशमात्रस्वभावे निर्विशेषे आत्मनि सत्वानन्दयोः प्रकाशाप्रकाशयोरयोगादिति भावः । आत्मा न घटाद्यधिष्ठानं तदनुविद्धत्वेनाप्रतीयमानत्वादियुक्तिमभ्युच्चिनोति– किञ्चेति ॥ घटादीति ॥ इदमंशानुविद्धतया रजतस्येव, आत्मा घट इति तदनुविद्धतया प्रतीत्य भावादिति भावः । हेत्वसिद्धिमाशङ्क्य निराचष्टे– न चेति । सत्स्फुरणयोरात्मरूपत्वादिति भावः ॥ चाक्षुषादीति । इष्टो घटः, प्रध्वस्तो घटः, रूपी घटः, इत्यादिवद् घट एव सत्ता प्रतीयते न त्वधिष्ठानसदनुवेधो घटस्येति भावः । ननु रूपादिहीनस्याप्यात्मनः सद्रूपेण चाक्षुषादिज्ञानविषयता भविष्यतीति चेत् । न । घटज्ञानादेव मोक्षापातादित्युक्तत्वात् । निर्विशेषे प्रकारभेदाभावाच्च । तदिदमुक्तम् इत्युक्तत्वादिति । ननु नात्मा चाक्षुषादिज्ञाने भातीति ब्रूमः, किन्तु स्वत एव सन्निति स्फुरति । तदनुविद्धतया घटोऽपीति शङ्कां निराह– न चेति । घटः स्फुरति, घटः प्रकाशत इत्यकर्मकस्वप्रकाशरूपचिदुल्लेखादिति भावः ।

घटस्यापीति । प्रकाशमानचैतन्यसम्बन्धादिति भावः ॥ वृत्तीति । न चावरण-निवृत्त्यर्थं वृत्तिरिति युक्तम् । तथात्वेऽधिष्ठानप्रकाशायोगात् । प्रकारभेदस्तु निरस्त इति भावः । यथा ‘देवदत्तः पचति’ इत्यत्र देवदत्तकर्तृकः पाकः प्रतीयते न तु पाकानुविद्धतया देवदतस् तथा घटो न स्फुरणानुविद्धतया प्रतीयते । किं नाम घटे ज्ञानमितिवद्घटः स्फुरति, घटः प्रकाशते इति तद्विषयतया तदाश्रयस्फुरणप्रकाशापरपर्यायज्ञानविषयतया प्रतीयते । एवं च ‘ज्ञातो घटः’ ‘घटं जानामि’ इतिवद्घटज्ञानानुभवः साक्षिणो बहिरस्वातन्त्र्यात् । अन्यथा वृत्तिवैय्यर्थ्यप्रसङ्ग इत्याह– घटः स्फुरतीति ।

### **न्यायामृतसौगन्ध्यम्**

तथा हि । दृश्यं यदि कल्पितं स्यात्तदा साधिष्ठानं स्यात् । न चैवं, सामान्यतो ज्ञातत्वे सत्यज्ञातविशेषवत्वं हि तन्त्रम् । तत्र निर्विशेषे निःसामान्ये ब्रह्मणि च तदभावात् । ननु स्वरूपेण ज्ञातत्वे सति विशेषेणाज्ञातत्वमेव प्रयोजकं न त्वज्ञातविशेषवत्वमिति चेन्न । स्वरूपेण ज्ञातस्य विशेषेणाज्ञातत्वे हि तन्निष्ठविशेषाज्ञानमादाय पर्यवस्यति । न च पुरुषो न वेति संशयधर्मिणः स्थानादप्यन्यत्र ज्ञातविशेषवत्वमस्तीति वाच्यम् । यन्निष्ठतया ज्ञातं सद् भ्रमनिवृत्तिप्रयोजकं तन्निष्ठतयैव ह्यज्ञातं वाच्यम् । अन्यत्र ज्ञातत्वादिकं हि प्रकृतेऽनुप-युक्तम् । ननु निस्सामान्ये निर्विशेषे च ब्रह्मणि स्वप्रकाशत्वेन ज्ञानात्परिपूर्णानन्दत्वादिना चाज्ञानादधिष्ठानत्वमुपपन्नम् । तदुभयं च कल्पितमेव । अकल्पितसामान्यविशेषवत्वं चाप्रसिद्धमिति चेन्न । कल्पितपूर्णानन्दत्वादिविशिष्टस्य मिथ्यात्वेन विश्वाधिष्ठानत्वासम्भवात्, मिथ्याभूतपूर्णानन्दत्वादेस्त्वदभिमतविश्वबाधकश्रुतिजन्यप्रमाविषयत्वासम्भवाच्च । एतेन अज्ञातस्वरूपमेव भ्रमे प्रयोजकं न त्वज्ञातविशेषवत्वम् । ‘सोऽयम्’ इत्यादिभ्रमे तथा दर्शनात् । शुक्तिरूप्यादिभ्रमे प्रयोजकस्याज्ञातत्वस्य विशेषावच्छिन्नत्वेनाज्ञातविशेषवत्वं प्रयोजकमिति ते भ्रमः विशेषस्य हि शुक्तित्वादेर्जडत्वेनाज्ञातत्वासम्भवाद् इति निरस्तम् । अज्ञातस्वरूपस्य केनचिद्रूपेण ज्ञानाभावे ज्ञाताज्ञातविभागहीनत्वेनाधिष्ठानत्वासम्भवात् । शुक्तित्वादिवज्जडत्वावच्छिन्नस्य चैतन्यस्य प्रसक्तप्रकाशस्याज्ञातत्वासम्भवाच्च ‘सोऽयम्’ इत्यशुद्धम् । स्वरूपाज्ञाने हि धर्मिज्ञानाभावेन भ्रमाद्ययुक्तम् । अन्यस्मिन् सोऽयमिति भ्रमस्थलेऽपि बाधकज्ञानविषयीभूतविशेषस्यावश्यकत्वात् । कल्पितसामान्यविशेषयोः सामान्यविशेषान्तरापेक्षत्वेनान्योन्याश्रयाद्यापाताच्च ।

एतेन कल्पितसामान्यविशेषाणां प्रवाहानादित्वान्न दोष इति निरस्तम् । अनवस्थादि दोषदुष्टानां व्यावहारिकत्वासिद्धेः । अत एव कपालादिसामान्ये घटादेरध्यासेऽपि घटादि सामान्ये न कपालादेरध्यासः किन्त्वयवे । तस्यापि स्वावयवे इति तत्तत्सामान्यप्रवाहानादि त्वान्नान्योन्याश्रया इति निरस्तम् । घटकपालादीनां परस्पराध्यासस्य.... कत्वात्प्रकृते-रेवान्यत्रानध्यस्ताया अनाद्याया विश्वाधिष्ठानत्वापत्तेः । एतेन सत्वानन्दत्वादिसामान्य-स्यानादिसंसर्ग एव ब्रह्मणि स्वीकृत इति नान्योन्याश्रयशङ्का । तस्य सादित्वस्वीकारेऽप्य-ज्ञानविषयत्वमेव तदध्यासे सामान्यं नान्यत् । तच्चानाद्येवेति न तदध्यासेऽन्यसामान्यापेक्षेति निरस्तम् । कल्पितधर्मसंसृष्टस्य मिथ्याभूतस्याध्यसनीयानधिकसत्ताकत्वेनाधिष्ठानत्वा-सम्भवात् । बाधकज्ञानेन विषयीकर्तव्यस्याज्ञातस्य विशेषस्य ब्रह्मण्यभावे किञ्चिदध्यासेऽ-प्यधिष्ठानत्वासम्भवाच्च ।

किञ्चाध्यसनीयापेक्षया अधिकसत्ताको योऽज्ञातो विशेषस्तद्वत्वम् अधिष्ठानत्वे तन्त्रम् । शुक्तौ रूप्यारोपे तथा दर्शनात् । किञ्चिद्धर्मेणाधिष्ठानतिरोधानं विना भ्रमासम्भवः । स्वरूप प्रकाशस्यैव तिरोधाने तु तत्राध्यस्तप्रकाशानुपपत्तेः । न चैकस्यैवानान्दाद्यात्मना तिरोधानं सदात्मना च प्रकाश इति वाच्यम् । निरस्तत्वात् । यत्तु भ्रमविरोधिज्ञानाभाव एवाधिष्ठानत्वे तन्त्रं न तु विशेषाज्ञानम् । विश्वोपादानगोचराज्ञानस्य श्रवणादिजन्यचिन्मात्रविषयकं वृत्ति-रूपं ज्ञानविरोधि न तु चिद्रूपं स्वतःसिद्धं ज्ञानम् । भ्रमविरोधिनश्च वृत्तिरूपज्ञानस्येदानीम् अभावोऽस्त्येवेति । तत्तुच्छम् । श्रवणादिजन्यत्वेन ज्ञानस्य निवर्तकत्वं हि त्वया न वाच्यम् । दृष्टान्तासिद्धेः । बन्धसत्यत्वापत्तेः । स्वरूपज्ञानस्य भ्रमकालेऽपि सत्वेन विशेषेणाधिष्ठानज्ञानं हि भ्रमविरोधीति विशेषस्यैव ज्ञानाभावो वाच्य इति सिद्धम् अधिष्ठानस्याज्ञातविशेषवत्वम् । किञ्चात्मानात्मनोर्दृग्दृश्यत्वात्मत्वानात्मत्वादिना भेद-ज्ञानान्नाधिष्ठानाध्यस्तभावः । उक्तं हि त्वयैव ।

‘तत्तेदन्ते स्वतान्यत्वे त्वत्ता(हन्ते)मत्ते परस्परम् ।

प्रतिद्वन्द्वितया लोके प्रसिद्धे नास्ति संशयः ॥

इति ‘स्वयमात्मेति पर्ययौ’ इति च । ननु इदम् अनिदं भवतीति पुरोवर्त्यपुरोवर्तिनोर्भेद ग्रहेऽपि इदं रजतमित्यध्यासवत् ‘सन् घटः’ इत्याद्यध्यासो भविष्यति । न हि रूपान्तरेण भेदग्रहो रूपान्तरेणाध्यासविरोधी । सन् घट इत्यादिप्रत्यये च सद्रूपस्यात्मनो घटाद्यनु विद्धतया भानान्न तस्य घटाद्यध्यासाधिष्ठानत्वोपपत्तिः । सद्रूपेण च सर्वज्ञानविषयतोपपत्तेर्न रूपादिहीनस्याप्यत्मनः कालस्येव चाक्षुषत्वाद्यनुपपत्तिरिति चेन्न । रूपी घटः, ध्वस्तो घट इतिवत् सन् घट इत्यस्यापि घटनिष्ठसत्वस्यैव प्रतीतेः । चाक्षुषादिज्ञानविषयस्य सत्वस्य त्वदभिमतब्रह्मरूपत्वासम्भवात् । अन्यथा सप्रकारकशब्दाजन्यवृत्तिविषयत्वदभिमतदृश्यत्वेन मिथ्यात्वापत्तेः रूपादिवृत्तिविषयत्वस्य निरस्तत्वात् ।

------------------------------------------------------------------------

नन्वथापि न प्रधानं भ्रमहेतुः, किन्तु तत्संस्कारः

# **न्यायामृतम्**

नन्वथापि न प्रधानं भ्रमहेतुः, किन्तु तत्संस्कारः । स च तत्प्रमयेव तद्भ्रमेणापि । अत्र च पूर्वपूर्वप्रपञ्चभ्रम अनादिः । न च प्रमाजन्य एव संस्कारो भ्रमहेतुः । सत्यपि संस्कारे प्रमाजन्यत्वाभावेन भ्रमाभावादर्शनात् । न च तार्किकस्येवाध्यस्तमेव देशान्तरादौ सदित्यावयोर्मतम् । मैवम् । एवं सत्यधिष्ठानधीरेव भ्रमहेतुः, तद्धीश्च भ्रमरूपाऽनादिरिति शून्यवादिरीत्याऽधि-ष्ठानस्याप्यसत्त्वापातेनाधिष्ठानत्वेन ब्रह्म सदिति त्वदुक्त्ययोगात् । अधिष्ठान वत्प्रधानस्याप्यबाधात् । तथा च–

प्रधानमिव धीमात्रादधिष्ठानमपि भ्रमे ।

हेतुस्सुगतरीत्या स्यादबाधस्तु द्वयोस्समः ॥

एतत्प्रपञ्चासाध्यार्थक्रियाकारिणश्च तात्त्विकप्रपञ्चान्तरस्याभावे स्वोचितार्थ क्रियाकारिणः श्रुत्यादिसिद्धोत्पत्त्यादिकस्यास्यैवात्मन इव स्वोपाधौ निषेधा योगेन तत्र तात्त्विकत्वापाताच्च । त्वन्मते प्रातिभासिकरूप्ये त्रैकालिक निषेधस्य व्यावहारिकरूप्यविषयत्ववद् व्यावहारिकप्रपञ्चेऽपि नेह नानेति त्रैकालिकनिषेधस्य पारमार्थिकप्रपञ्चान्तरविषयत्वावश्यम्भावाच्च । प्रातिभासिक स्यैव पारमार्थिकत्वाकारेण त्रैकालिकनिषेध इति तु निरस्तम् । कल्पाद्यभ्रमा योगाच्च । कल्पान्तरीयसंस्काराद् भ्रमोत्पत्तौ च नारिकेद्वीपवासिनो गुञ्जा-पुञ्जादावग्न्यारोपः स्यात् । एतज्जन्मन्यननुभूततिक्तरसस्यापि बालस्य गुडादावास्यगतपित्तद्रव्यनिष्ठतिक्तत्वारोपस्तु अनन्यगतिकत्वाज्जन्मान्तरीय संस्कारजन्यः ।

यद्वा माषराशिस्थमष्यां माषाभेदारोप इव गृह्यमाणारोपोऽयं न तु संस्कार-जन्यः । किञ्च चैत्रेण मैत्रे संस्काराध्यासेऽपि मैत्रस्य भ्रमादर्शनाद् जगद्भ्रम-हेतुसंस्कारस्य सत्त्वं दुर्वारम् । न च स्वेनाध्यस्तसंस्कारादेव भ्रमः । भ्रमात्पूर्वं स्वस्य कार्यानुमेयसंस्काराध्यासनियमाभावात् । १यत्तूक्तं विवरणे गुणादिहीने ब्रह्मणि गुणादिकृतसादृश्याभावेऽपि केतकीगन्धसदृशस्सर्पगन्ध इति धीबलाद् गन्ध इवेहापि सादृश्यान्तरं वा, रक्तः स्फटिक इत्यादिवत् सादृश्यं विनैवाध्या-सोऽस्त्विति । तन्न । इह कल्पितस्य सादृश्यस्याप्यविद्याध्यासाधीन त्वेनान्योन्याश्रयात् । रक्तः स्फटिक इत्यस्य सोपाधिकभ्रमत्वेन निरुपाधिके सादृश्यनियमाच्च । रक्तद्रव्यस्फटिकयोरपि द्रव्यत्वादिना सदृशत्वाच्च ।

## **अद्वैतसिद्धिः**

ननु विश्वं यदि कल्पितं स्यात्तदा सप्रधानं स्यात् । न चैवं, तस्मान्न कल्पितमिति चेन्न । अत्रापि प्रधानस्य सजातीयस्य सत्त्वात् । पूर्वप्रपञ्चसजातीयस्यैवोत्तरप्रपञ्च-स्याध्यसनात् । अध्यासो हि स्वकारणतया संस्कारमपेक्षते । न तु संस्कारविषयस्य सत्यताम्, अनुपयोगात् । न च प्रमाजन्य एव संस्कारो भ्रमहेतुः । अतो विषयसत्यत्व-मावश्यकमिति वाच्यम् । मानाभावात्, विपरीते लाघवाच्च । अत एव अध्यस्तसजातीयं पूर्वमध्यस्तापेक्षयाऽधिकसत्ताकमपेक्षणीयमित्यपि निरस्तम् । सत्यतावदधिकसत्ताया अप्यनुपयोगात् । पूर्वं तज्ज्ञानमात्रमपेक्ष्यते, तच्चास्त्येव ।

नन्वेवमधिष्ठानस्यापि ज्ञानमात्रमेव हेतुः, न तु तदिति न सदधिष्ठानापेक्षा स्यादिति शून्यवादापत्तिरिति चेन्न । अधिष्ठानस्य ज्ञानद्वारा भ्रमाहेतुत्वेऽप्यज्ञानस्य भ्रमहेतुत्वेन सत्त्व नियमात् । भ्रमोपादानाज्ञानविषयो ह्यधिष्ठानमित्युच्यते । तच्च सत्यमेव । असत्यस्य सर्वस्याप्यज्ञानकल्पितत्वेनाज्ञानाविषयत्वात् । तदसत्यत्वे तज्ज्ञानस्य भ्रमाबाधकत्व-प्रसङ्गात् । जगति भ्रमबाधव्यवस्था च न स्यात् । बाधेन हि किञ्चिद्विरुद्धं तत्त्वमुपदर्शयता आरोपितमतत्त्वं बाधनीयम् । उभयाध्यासे तु किं केन बाध्येत ? अत एव भगवता भाष्यकारेण ‘‘सत्यानृते मिथुनीकृत्य’’ इत्युक्तम् ।

ननु एतत्प्रपञ्चासाध्यार्थक्रियाकारिणः प्रपञ्चान्तरस्याभावेन स्वोचितार्थक्रियाकारिणोऽस्य न मिथ्यात्वमिति चेन्न, स्वाप्नमायादौ व्यभिचारात् । स्वोचितार्थक्रियाकारित्वस्य पारमार्थिक सत्त्वाप्रयोजकत्वात् । नापि श्रुत्यादिसिद्धोत्पत्त्यादिमत्त्वं सत्त्वे तन्त्रम् । स्वप्नप्रपञ्चे व्यभिचारात् । तस्यापि ‘‘न तत्र रथा न रथयोगा न पन्थानो भवन्त्यथ रथान् रथयोगान् पथस्सृजते’’ इत्यादिश्रुत्योत्पत्त्यादिप्रतिपादनात् । न च कल्पाद्यभ्रमायोगः । कल्पान्तरीय संस्कारस्य तत्र हेतुत्वात् । न च जन्मान्तरीयसंस्कारस्य कार्यजनकत्वेऽतिप्रसङ्गः । अदृष्टादिवशेन क्वचिदुद्बोधेऽप्यन्यत्रानुद्बोधोपपत्तेः । कार्योन्नेयधर्माणां यथाकार्यमुन्नयनात् । अन्यथा जातस्य स्तन्यपानादौ प्रवृत्तिर्न स्यात् ।

ननु चैत्रेण मैत्रे संस्काराध्यासेऽपि मैत्रस्य भ्रमादर्शनाज्जगद्भ्रमहेतुसंस्कारस्य सत्त्वं दुर्वारम् । न च स्वेनाध्यस्तात्संस्काराद्भ्रमः । भ्रमात् पूर्वं स्वस्य कार्यानुमेयसंस्काराध्यास-नियमाभावादिति चेन्न । शुक्तिरूप्यस्य कुण्डलाजनकत्ववच्चैत्राध्यस्तसंस्कारस्य मैत्रभ्रमाजन-कत्वेऽपि वणिग्वीथीस्थरूप्यस्य कुण्डलजनकत्ववत् स्वेनाध्यस्तस्य संस्कारस्य वियदाद्य-ध्यासजनकत्वोपपत्तेः । तत्प्रतीत्यभावेऽपि तदध्यासस्य पूर्वं सत्त्वात् कृत्स्नस्यापि व्यावहारिकपदार्थस्याज्ञातसत्त्वाभ्युपगमात् ।

ननु प्रातिभासिकरूप्ये त्रैकालिकनिषेधस्य त्वन्मते व्यावहारिकरूप्यविषयत्ववद् व्यावहारिकप्रपञ्चेऽपि ‘नेह नाना’ इति त्रैकालिकनिषेधस्य पारमार्थिकप्रपञ्चान्तरविषयताऽ-वश्यं वाच्येति चेन्न । भ्रमबाधवैयधिकरण्यापातेनास्य पक्षस्यानङ्गीकारपराहतत्वात् । अङ्गीकारेऽपि व्यावहारिकनिषेधे पारमार्थिकविषयत्वं न सम्भवति । अप्रतीतस्य निषेधा योगात् । प्रतीत्या सहाध्यासातिरिक्तसम्बन्धाभावेन पारमार्थिके प्रतीतत्वाभावात् । ननु प्रधानाधिष्ठानयोः सादृश्याभावात्कथमध्यासः ? अथ निर्गुणयोरपि गुणयोः सादृश्यवदत्रापि किञ्चित्सादृश्यं भविष्यतीति, तन्न । निर्धर्मके ब्रह्मणि तस्याप्यध्यासाधीनत्वेनान्योन्याश्रयात् । यद्यपि सादृश्यं सोपाधिकाध्यासे न कारणं, व्यभिचारात् । तथापि निरुपाधिकाध्यासेऽन्वय व्यतिरेकाभ्यां तस्यावश्यमपेक्षणीयत्वात् । सोपाधिकेऽपि ‘रक्तः स्फटिकः’ इत्यादौ द्रव्यत्वादिना सादृश्यस्य सत्वाच्चेति चेन्न । अविद्याध्यासस्यानादित्वेन कारणानपेक्षस्य सादृश्यानपेक्षत्वात् । अन्तःकरणाध्यासे त्वविद्यासम्बन्धित्वस्यैव सादृश्यस्य विद्यमानत्वात् । वस्तुतस्तु न भ्रमे सादृश्यापेक्षानियमः । निरुपाधिकेऽपि ‘पीतः शङ्खः’ इत्यादौ व्यभिचारात् । ‘रक्तः स्फटिकः’ इत्यादावपि द्रव्यत्वादिना सादृश्यमस्तीत्यपि न । प्रधानमात्रवृत्तितया प्रागवगतमध्याससमये चाधिष्ठान वृत्तितया गृहीतं यत् तदेव हि सादृश्यं विपर्ययप्रयोजकमिति त्वयापि वाच्यम् । न तु प्रागेव प्रधानाधिष्ठानोभयवृत्तितया गृहीतम् । तस्य संशायकत्वात् । द्रव्यत्वादि च लोहितालोहितवृत्तितया प्राग्गृहीतमिति न विपर्यय-प्रयोजकम् ।

किञ्च सादृश्यं न स्वतो भ्रमकारणं, मानाभावात् । किन्तु संस्कारोद्बोधेन सामग्री सम्पादकतया । संस्कारोद्बोधश्च न सादृश्यैकनियतः । अदृष्टादिनाऽपि तत्सम्भवात् । तदुक्तम् ‘सदृशादृष्टचिन्ताद्याः स्मृतिबीजस्य बोधकाः’ इति । चिन्तादिकं च प्रणिधानसूत्रे व्याख्यातम् । तथा चान्यतः संस्कारोद्बोधे सति सादृश्यमनुपयोगि । तदुक्तं विवरणे ‘निरुपाधिकभ्रमकार्यदर्शनमेव गुणावयवसामान्याभावेऽपि केतकीगन्धसदृशः सर्पगन्ध इतिवत् सादृश्यान्तरं वा, शङ्खपीतिमादाविव कारणान्तरं वा कल्पयति’ इति ।

### **न्यायामृततरङ्गिणी**

विश्वं यदि कल्पितं स्यात् तदा सप्रधानं स्यादिति द्वितीयतर्के व्याप्त्यभावं शङ्कते– नन्विति ॥ प्रधानमिति ॥ सजातीयमित्यर्थः ॥ भ्रमेति ॥ देशान्तरे विद्यमानस्य तस्य कारणप्रत्यासत्तिरूपसमवधानाभावादिति भावः ॥ स चेति ॥ संस्कारो नार्थजन्यः । येन प्रधानमावश्यकं भवेत् । किं त्वर्थज्ञानजन्यः । ज्ञानं च प्रमेव भ्रमोऽपीत्यर्थः ॥ प्रमाजन्य इति ॥ प्रमात्वार्थं विषयसत्त्वमावश्यकमिति भावः । ननु न भ्रमे प्रधानमारोप्यजातीयमपेक्षते । अपि त्वारोप्यमेव । तच्च देशान्तरे सदेव वाच्यम् । असतः शशविषाणादेरनारोपादित्याशङ्क्य परिहरति ॥ न चेति ॥ अध्यस्तं भ्रमे प्रतीतम् ॥ देशान्तरेति ॥ तव मतेऽसत्त्वात् । मम मते अनिर्वचनीयत्वादित्यर्थः ॥ एवमिति ॥ संस्कारसत्त्वे प्रधानतत्प्रमयोरिवाधिष्ठान सत्त्वेऽप्यधिष्ठानव्यतिरेकेण भ्रमव्यतिरेकस्यादर्शनादित्यपि वक्तुं शक्यमित्यर्थः ।

नन्वधिष्ठानस्य ज्ञानद्वारा भ्रमाहेतुत्वेऽज्ञानद्वारा भ्रमहेतुत्वेन तत्सत्वनियमः । भ्रमोपादानाज्ञानविषयो ह्यधिष्ठानमित्युच्यते । तच्च सत्यमेव । असत्यस्य सर्वस्या ज्ञानकल्पितत्वेनाज्ञानाविषयत्वादिति चेत्, मैवम् । ज्ञानवदज्ञानस्यापि वस्तुसद्विषयं विनैव पूर्वकल्पितविषयादिमत्त्वोपपत्तेः । अस्यास्मिन्नज्ञानमितिवज्ज्ञानेऽपि द्वय प्रतीतेस्तुल्यत्वादिति । नन्वधिष्ठानस्यासत्त्वे तद्बाधापत्तिः । तज्ज्ञानस्य भ्रमाबाधक त्वप्रसङ्गाज्जगति भ्रमबाधव्यवस्था न स्यात् । बाधेन हि किञ्चिद्विरुद्धं तत्त्वमुप दर्शयता आरोपितमतत्त्वं बाधनीयम् । उभयसाम्ये तु किं केन बाध्येतेति शङ्कां परिहरति– अधिष्ठानेति ॥ तथा चाधिष्ठानवत्प्रधानस्यापि सत्त्वं स्यादित्यर्थः । भ्रमबाधव्यवस्था तु त्वन्मत एवानुपपन्ना । तथाहि । तत्त्वशब्देन किं स्वरूपमेव वा असाधारणधर्मो वा अबाधितं वा ? नाद्यः । तस्य भ्रमेऽपि प्रकाशात् । न द्वितीयः । जगद्बाधे त्वन्मते तदभावात् । न तृतीयः । अन्योन्याश्रयात् । त्रिचतुर कक्ष्यास्वर्थक्रियानिर्वोढत्वेन स्वप्नबाधवदस्यापि बाधकत्वमुपपन्नम् । उभयसाम्यम् आधिक्यं वा बाधकत्वेन प्रयोजकम् । विषयतो न्यूनस्यापि बाधकत्वात्परीक्षाया न्यूनत्वस्यासिद्धेः । तस्मात्,

प्रधानस्यानपेक्षायामधिष्ठानं न सिध्यति ।

भ्रमे नृप इवेत्येतत्सङ्गृह्णीते तथेति गीः ॥

एतत्प्रपञ्चेति ॥ प्रपञ्चान्तरसत्त्वे तु एतत्प्रपञ्चासाध्यत्वेन सम्भाविता याऽर्थ-क्रिया श्रुत्यादिसिद्धोत्पत्त्यादिकं च प्रपञ्चान्तरविषयमेव स्यात् । शुक्तिरूप्येऽ-सम्भाविताया अर्थक्रियाया आपणस्थरूप्यविषयत्ववत् । प्रपञ्चान्तराभावे तु एतस्यैव प्रपञ्चस्य सम्भावितार्थक्रिया श्रुत्यादिसिद्धोत्पत्त्यादिकं च स्यात् । तथा च श्रुतिसिद्धस्यात्मन इव निषेधायोगेन स्वोपाधौ सत्त्वापातादित्यर्थः । साध्या साधनार्हा । आत्मन इति श्रुतिसिद्धत्वमात्रे दृष्टान्तः । एवं तर्हि नेह नानेति निषेधो निर्विषयः स्यादित्यत आह– त्वन्मत इति ॥ प्रतीतिकाले सत्त्वेन शुक्तौ रूप्यस्य तत्र त्रैकालिकनिषेधायोगाद्यथा नेदं रजतमिति निषेधस्य कान्ताकरकलित-कलधौतविषयत्वं तथा श्रुतिसिद्धोत्पत्त्यादिकस्य प्रपञ्चस्य नेह नानेति श्रुत्या निषेधायोगेन तथा निषेद्धुं प्रपञ्चान्तरं सत्यमावश्यकमित्यर्थः ।

पारमार्थिकेति ॥ निषेधस्य प्रसक्ताधिकसत्ताकनिषेध्यविषयत्वस्य रूप्यनिषेधे दर्शनादित्यर्थः । ननु ‘न तत्र रथा रथयोगा न पन्थानो भवन्ति अथ रथान् रथयोगान् पथस्सृजते’ इति श्रुतिसिद्धोत्पत्तिकस्यापि स्वप्नस्य स्वरूपेण निषेध इव प्रपञ्चस्यापि तथा भविष्यतीत्यत आह– प्रातिभासिकस्यैवेति ॥ स्वप्नस्य रूप्यस्य चेत्यर्थः । स्वरूपेणानिषेधे त्वदभिमतस्य प्रतिपन्नोपाधौ त्रैकालिकनिषेध-प्रतियोगित्वरूपमिथ्यात्वस्यासिद्धेः । पारमार्थिकत्वाकारेण निषेधे विशेष्यवति विशिष्टनिषेधस्य विशेषणनिषेधपर्यवसन्नतया ब्रह्मवत्पारमार्थिकत्वरूपधर्मरहितस्यापि प्रपञ्चस्य स्वरूपेण सत्यत्वोपपत्तिः । न चास्मिन्पक्षे ज्ञाननिवर्त्यत्वेन मिथ्यात्वम् । तथाप्यनित्यत्वमेव स्यान्न मिथ्यात्वमित्यादिना मिथ्यात्वनिरुक्तिभङ्गे निरस्तमित्यर्थः ॥ अनन्येति ॥ बालस्याद्यप्रवृत्तिहेत्विष्टसाधनताज्ञानस्य जन्मान्तरीयसंस्कार प्रयोज्यत्ववदस्यापि भ्रमस्य जन्मान्तरीयसंस्कारप्रयोज्यत्वम् । कार्योन्नेयधर्माणां यथाकार्यमुन्नयनादिति भावः ।

सति गत्यन्तरे जन्मान्तरीयसंस्कारादि न कल्प्यमित्यत आह– यद्वेति ॥ गृह्यमाणेति ॥ आस्यगतपित्तद्रव्यनिष्ठतिक्तिमानं गृहीत्वा गुडे आरोपयन्तीत्यर्थः ॥ न त्विति ॥ आरोप्यस्यानुभवत एवोपस्थित्या सोपाधिकारोपविशेषे गृह्यमाणारोपे संस्कारस्यानपेक्षणादिति भावः । प्रधानस्य भ्रमहेतुत्वमनङ्गीकर्तुं संस्कारस्य तथात्व-मङ्गीकृतम् । तत्र प्रधानकार्यकारिणः संस्कारस्य सत्त्वं स्यादित्याह– किञ्चेति ॥ नन्वध्यस्तादपि संस्काराद् भ्रमसम्भवेन तत्सत्त्वमावश्यकमत आह– चैत्रेणेति ॥ ननु अन्येनारोपितस्य संस्कारस्य स्वस्मिन् भ्रमाहेतुत्वेऽपि स्वेन स्वस्मिन्नारोपितस्य संस्कारस्य स्वस्मिन् भ्रमहेतुत्वं स्यादेवेत्याशङ्क्य निराकरोति– न चेति ॥ तत्र स्वस्मिन् शुक्तिरूप्यस्य कुण्डलादीन्प्रतीव चैत्राध्यस्तसंस्कारस्य मैत्रभ्रमं प्रत्यजनक त्वेऽपि वणिग्वीथिस्थरूप्यस्य कुण्डलादीन्प्रतीव स्वेनाध्यस्तसंस्कारस्य वियदाद्यध्यास जनकत्वं भविष्यतीत्यर्थः ॥ भ्रमादिति ॥ भ्रमात्पूर्वं संस्कारस्य नियत-प्रतीत्यभावेन तत्सत्त्वे मानाभावादित्यर्थः ।

ननु व्यावहारिकत्वात्संस्कारस्य प्रतीत्यभावेऽपि सत्त्वमस्त्वित्यत आह– कार्येति ॥ घटादीनां सत्त्वेऽपि स्मृत्यादिकार्यानुमेयसंस्कारसत्त्वे मानाभाव इत्यर्थः । ननु जगद्भ्रम एव तत्कार्यं तदनुमास्यतीति चेन्न । जगतः सत्त्वेनोपपत्त्या तद्भ्रमस्यासिद्धेरिति भावः । ननु यदि विश्वं कल्पितं स्यात् प्रधानसदृशाधिष्ठानकं स्यादिति तर्के इष्टापत्तिं व्यभिचारं च आशङ्क्य परिहरति– यत्तूक्तमिति ॥ विवरण एवान्यत्राप्युक्तम् । ‘‘निरुपाधिकभ्रमदर्शनमेव गुणावयवसामन्याभावेऽपि केतकी गन्धसदृशः सर्पगन्ध इतिवत् सादृश्यान्तरं वा, शङ्खपीतिमादाविव सादृश्यान्तरं वा कल्पयति’’ इति । यद्यप्येतदधिष्ठानप्रसङ्गे पूर्वं वक्तव्यं तथापि सादृश्यस्य प्रधानाधिष्ठानसम्बन्धित्वादुभयनिरूपणान्ते उक्तमिति न दोषः ॥ सादृश्यान्तर-मिति ॥ गुणादिरहिते गन्धादौ गुणादिकृतसादृश्याद् भिन्नं सादृश्यं यथा तथा ब्रह्मण्यपीत्यर्थः ॥ रक्त इति ॥ तत्रैव सादृश्यस्य व्यभिचार इत्यर्थः ।

इहेति ॥ अध्यासाधिष्ठाने ब्रह्मण्यविद्याध्यासात्पूर्वमविद्यास्वरूपासिद्ध्या तदधीन सादृश्यस्याभावादित्यर्थः ॥ अन्योन्येति ॥ अध्यासेनाविद्यायां सिद्धायां तदधीन सादृश्यसिद्धिः, तत्सिद्धौ चाविद्याध्यास इत्यर्थः । व्यभिचारं परिहरति– निरुपाधिक इति ॥ प्रकृतेऽपि कल्पितशब्देन सोपाधिकभिन्नभ्रमस्यैव विवक्षितत्वादिति भावः । न च पीतः शङ्ख इत्यादौ निरुपाधिकेऽपि व्यभिचार इति वाच्यम् । शुक्लवस्तुषु परिसर्पन्नयनगतपित्तपीतस्यैव शङ्खे ग्रहणेन तस्य गृह्यमाणारोपत्वात् । स्वनयनगत पित्तस्य स्वं प्रत्येवोपाधित्वान् नान्यस्य तथा भ्रम इति बोध्यम् ।

सामान्येऽपि न व्यभिचार इत्याह– रक्तेति ॥ ननु प्रधानमात्रवृत्तितया प्रागवगतमध्याससमये चाधिष्ठानवृत्तितया गृहीतं च यत् तदेव हि सादृश्यविपर्यय प्रयोजकमिति वाच्यम् । न तु प्रागेव प्रधानाधिष्ठानोभयवृत्तितया गृहीतम् । तस्य सांशयिकत्वेन द्रव्यत्वादि च प्राक् लोहितालोहितवृत्तितया गृहीतमिति न विपर्यय प्रयोजकमिति । मैवम् । सादृश्यं न स्वतो भ्रमहेतुः । मानाभावात् । किन्तु संस्कारोद्बोधकतया सामग्रीसम्पादकत्वेन । तदुद्बोधश्चादृष्टादिनेव द्रव्यत्वादिरूप सादृश्यादपि भवत्येव । तदुक्तं ‘सदृशादृष्टचिन्ताद्याः स्मृतिबीजस्य बोधकाः’ इति । चिन्तादिकं च प्रणिधानसूत्रे व्याख्यातम् ।

### **न्यायामृतकण्टकोद्धारः**

किन्त्विति । संस्कारसत्त्वे प्रधानव्यतिरेकप्रयुक्तकार्यव्यतिरेकादर्शनादित्यर्थः । नन्वेवं प्रथमप्रपञ्चारोपे प्रपञ्चप्रमाजन्यसंस्कार एव हेतुत्वेन वाच्य इत्यत आह– अत्रेति । सत्यपीति । प्रमाजन्यसंस्कारापेक्षया ज्ञानजन्यत्वस्य लघुत्वाच्चेत्यपि द्रष्टव्यम् । नन्वन्यत्र प्रधानासत्वे कथमारोपः ? अन्यत्र सत एवान्यत्रारोपादित्यत आह– न चेति । एवं सतीति । नन्वधिष्ठानस्य ज्ञानद्वारा भ्रमहेतुत्वेऽपि अज्ञानद्वाराऽपि भ्रमहेतुत्वं कुतः ? भ्रमोपादानाज्ञानविषयो ह्यधिष्ठानमुच्यते । तच्च सत्यमेव । असत्यस्य सर्वस्याज्ञानकल्पितत्वेनाज्ञानविषयत्वासम्भवादिति चेन्न । प्रधानस्याप्यर्थक्रियासंस्कारद्वारा भ्रमकार्यप्रवृत्तिप्रयोजकत्वात् । अर्थक्रियायाश्चासत्यस्यासम्भवात् प्रधानस्यापि सत्त्वमङ्गी-कर्तव्यम् । न चार्थक्रियाऽप्यसत्यस्य युक्तेति वाच्यम् । तर्ह्यज्ञानविषयत्वमप्यसत्य-स्यास्तु । न चासत्यस्याज्ञानकल्पितत्वात् कथमज्ञानविषयत्वमिति वाच्यम् । अत्यन्तासतस्तदभावाद् अज्ञानविषयत्वसम्भवात् । न चात्यन्तासत आरोपाधिष्ठानत्व-मदृष्टमिति वाच्यम् । असदेवेदमग्र आसीदित्यादौ तद्दर्शनात् ।

न चाधिष्ठानस्यासत्त्वे तज्ज्ञानस्य भ्रमबाधकत्वं न स्यादिति बाधभ्रमव्यवस्था न स्यादिति वाच्यम् । अत्यन्तासज्ज्ञानं बाधकम्, अनिर्वचनीयज्ञानं बाध्यमिति भ्रमबाध व्यवस्थासम्भवात् । न चाधिष्ठानस्य सत्त्वप्रतीतेस् तत्सत्त्वमिति वाच्यम् । प्रधानस्यापि तत्प्रतीतेः । न चाधिष्ठानसत्त्वस्याबाधात् तत् तात्विकमिति वाच्यम् । प्रधानसत्त्वस्यापि बाधाभावात् । श्रुतिबाधस्तु श्रुतिव्याख्यानेनैव निरसिष्यते । तस्मात् परिहराधिष्ठानसत्त्वं स्वीकुरु वा प्रधानसत्त्वमिति दुरुत्तरा प्रतिबन्दितरङ्गिणी । अत एवाह– अधिष्ठान-वदिति । उक्तमर्थं कारिकया सङ्गृह्णाति– तथा चेति । एतदिति । अत्र स्वोपाधौ निषेधाप्रतियोगित्वे स्वोचितार्थक्रियाकारिण इति, श्रुत्यादिसिद्धोत्पत्त्यादिकस्येति हेतुगर्भं विशेषणम् । न च स्वोपाधौ निषेधाप्रतियोगित्वरूपसत्यत्वेऽर्थक्रियाकारित्वं श्रुत्यादिसिद्धोत्पत्त्यादिकं वा न तन्त्रम् । स्वाप्नमायादावाद्यस्य व्यभिचारात् । द्वितीयस्य स्वाप्नरथादिषु व्यभिचारात् । तत्रापि ‘न तत्र रथाः’ इत्यादिश्रुत्योत्पत्तिश्रुतेरिति वाच्यम् । स्वाप्नमायादेरसत्त्वस्यास्माकम् असम्प्रतिपत्तेः । अत एव भगवता सूत्रकारेण ‘सन्ध्ये सृष्टिराह हि’ ‘मायामात्रम्’ इत्यादौ स्वाप्नमायादेः सत्यत्वं प्रतिपादितम् । अन्यथा तुच्छप्रातिभासिकयोरप्यर्थक्रियादिकं स्यात् । इदं च पुरैव विस्तरेणोपपादितम् ।

त्वन्मत इति । न चायं पक्षोऽनङ्गीकारपराहत इति वाच्यम् । अपसिद्धान्तात् । न च पारमार्थिकस्य प्रतीतिर्न सम्भवति, आध्यासिकसम्बन्धाभावादिति वाच्यम् । ब्रह्मवत् प्रतीत्युपपत्तेः, आध्यासिकसम्बन्धस्य निराकृतत्वाच्च । ननु नेदं रजतमिति न व्यावहारिकविषयत्वम् । किन्तु पारमार्थिकत्वाकारेण प्रातिभासिकमेव निषिध्यत इत्यत आह– प्रातिभासिकस्यैवेति । कल्पाद्येति । तत्र पूर्वभ्रमाहितसंस्काराभावादिति भावः । ननु कल्पान्तरीयसंस्काराद् भ्रमो भविष्यतीत्यत आह– कल्पान्तरीयेति । ननु यथाऽनन्यगतिकतया बालस्य गुडतिक्तताभ्रमादौ जन्मान्तरसंस्कारः प्रयोजक इत्यङ्गीक्रियते तथा जगद्भ्रमादावपि कल्पान्तरसंस्कारः प्रयोजकः किं न स्यादित्यत आह– एतज्जन्मनीति । तद्वदत्रानन्यगतिकत्वाभावादिति भावः ।

यद्वाऽयमनुभूयमानारोप एव । अनुभूयमानारोपे च न संस्कारापेक्षेत्याह– यद्वेति । एवं प्रधानस्य सत्यत्वमुपपाद्य भ्रमहेतुभूतसंस्कारस्य तदुपपादयति– किञ्चेति । भ्रमा-दिति । ननु शुक्त्यध्यस्तरूप्यस्य कुण्डलाजनकत्वेऽपि वणिग्वीथीस्थरूप्यस्य तज्जनकत्व-वच् चैत्राध्यस्तसंस्कारादेर्भ्रमाजनकत्वेऽपि स्वेनाध्यस्तस्य तद् भविष्यतीति चेन्न । स्वेनेति ईश्वरेण वा जीवेन वा ? नाद्यः । पूर्वोक्तातिप्रसङ्गात् । नान्त्यः । स्वेनाध्यासस्य तत्प्रतीतिजन्यतत्संस्कारपूर्वकत्वनियमे तत्प्रतीतेश्च कार्यानुमेयत्वेन कार्योत्पादं विनाऽ-योगेन कार्यात् पूर्वम् असत्त्वेन स्वेन संस्काराध्यासायोगात् । न चेश्वरपक्षे नातिप्रसङ्गः । ईश्वराध्यस्त(त्व) स्यैव प्रयोजकत्वादिति वाच्यम् । अस्याः कल्पनाया मिथ्यात्व-सिध्युत्तरकालीनत्वेनान्योन्याश्रयात् ।

किञ्चाधिष्ठानप्रधानयोः सादृश्ये सत्येव भ्रमो दृष्टः । न च प्रकृते सादृश्यं सम्भवति । सादृश्यं हि सदृशधर्मवत्त्वम् । न च निर्धर्मके ब्रह्मणि सादृश्यं सम्भवति । अत्र भ्रमोपपादकविवरणमतमाशङ्क्य निषेधति– यत्तूक्तमिति । अत्र हि न वास्तवं सादृश्य-मङ्गीकर्तुं शक्यम् । अपसिद्धान्तात् । अथ कल्पितं सादृश्यं तत्राह– इहेति । न चाविद्याध्यासस्यानादित्वेन कारणानपेक्षत्वान् न सादृश्यापेक्षत्वमिति वाच्यम् । तस्याकर एव खण्ड्यमानत्वात् । किञ्चानादित्वं प्रवाहतो वा स्वरूपेण वा ? नाद्यः । स्वरूपो-त्पत्तौ सादृश्यस्यावश्यापेक्षत्वात् । न द्वितीयः । स्वरूपतोऽनादित्वे ब्रह्मवत् सत्यत्वं स्यात् । निवृत्तिश्च न स्यात् । किञ्चाध्यासस्यानादित्वे दोषाजन्यत्वात् प्रमात्वं स्यात् । विषयबाधादप्रमात्वमिति तु न । प्रत्यक्षादेरबाधकत्वात् । श्रुतिबाधस्तूद्धरिष्यते ।

ननु सादृश्यं न भ्रममात्रकारणम् । रक्तः स्फटिक इत्यादौ व्यभिचारादित्यत आह– रक्त इति । अस्तु वा भ्रममात्रकारणम् । तथापि न व्यभिचार इत्याह– रक्तद्रव्येति । न च प्रधानमात्रवृत्तितया गृहीतं यत् तदेव सादृश्यं विपर्ययप्रयोजकम् । न तु प्रागेव प्रधानाधिष्ठानोभयवृत्तितया गृहीतं, तस्य सांशयिकत्वात् । द्रव्यत्वादि तथेति न विपर्यय प्रयोजकमिति वाच्यम् । प्रधानमात्रेत्यत्र मात्रेत्यस्य व्यर्थत्वात् । प्रधानवृत्तितया गृहीत- स्यैव प्रयोजकत्वात् । न हि चाकचिक्यादिकं प्रधानमात्रवृत्तितया गृहीतम् । सादृश्यस्य प्रधाने पुरोवर्तिन्यपि ग्रहणात् । न चोभयवृत्तितया गृहीतस्य सांशयिकत्वम् । अन्यतर कोट्यनुपस्थितौ विशेषदर्शनेन वा संशयाभावोपपत्तेः । तदभावे च संशयस्येष्टत्वात् । अत एवेदं रजतं रङ्गं वेति संशयः । अतो यथा रजतारजतवृत्तितया गृहीतस्य चाक-चिक्यादेर्भ्रमजनकत्वं तथा द्रव्यत्वादेरपीति न किञ्चिदनुपपन्नम् । न च सादृश्यस्य न भ्रमे साक्षादुपयोगः । किन्तु संस्कारोद्बोधद्वारोपयोग इति वाच्यम् । संस्कारोद्बोधश्चादृष्टेनैव भविष्यतीति किं सादृश्येनेति वाच्यम् । अन्यत्रादृष्टस्य संस्कारोद्बोधप्रयोजकत्वेऽपि भ्रमे सादृश्यमात्राधीनत्वाद् व्यभिचाराभावात् । अन्यथा विवरणादावपि सर्वत्र सादृश्योपपादन- प्रयासो न स्यादिति ।

### **न्यायामृतप्रकाशः**

विश्वं यदि कल्पितं स्यात्तदा सत्यप्रधानोपेतं स्यादित्यत्राप्रयोजकत्वं शङ्कते– नन्विति ॥ स चेति ॥ प्रधानसंस्कारस्यैव भ्रमहेतुत्वेन प्रधानस्य भ्रमहेतुत्वाभावात्संस्कारस्य च प्रधानप्रमयेव प्रधानभ्रमेणाप्युपपत्तेः प्रधानसत्यत्वं नापेक्षितमित्यर्थः । ननु यथा जगद्भ्रमे प्रधानभ्रमजन्यसंस्कारः कारणं, एवं प्रधानभ्रमेपि तत्पूर्वप्रधानभ्रमजन्यसंस्कारः कारणं तत्राप्येवमित्यनवस्थेत्यतो भ्रमपरम्पराया अनादित्वान्नानवस्थेत्याह– अत्र चेति ॥ प्रमेति ॥ प्रधानप्रमेत्यर्थः । तथा सति हि प्रधानस्य सत्त्वमपेक्षितं स्यादित्यभिप्रायः ॥ सत्यपीति ॥ सत्यपि संस्कारे यदि तस्मिन् प्रधानप्रमाजन्यत्वाभावात्क्वचिद्भ्रमाभावो दृष्टः स्यात् तदैव परं प्रधानप्रमाजन्यस्यैव संस्कारस्य भ्रमहेतुत्वकल्पनया तत्सत्यत्वमपेक्षितं स्यादित्यर्थः ।

नन्वन्यत्र विद्यमानमेवान्यत्रारोप्यत इति नियमेन प्रधानस्य सत्त्वमपेक्षितं स्यादित्या शङ्क्य निराकरोति– न चेति ॥ आवयोरिति । शुक्तिरेवात्यन्तासद्रजतात्मना प्रतिभातीति त्वन्मतं, प्रातिभासिकमनिर्वचनीयं रजतं प्रतीयत इति मन्मतम् । उभयोर्मतेऽपि न तद्देशा- न्तरादौ सत्, येन प्रधानसत्यत्वं स्यादित्यर्थः ॥ एवमिति ॥ प्रधानज्ञानमेव संस्कारद्वारा भ्रमहेतुः । तच्च ज्ञानं भ्रमरूपमपि सम्भवतीति न प्रधानस्य सत्यतासिद्धिरित्यङ्गीकारे इत्यर्थः । धियश्च प्रमात्वेऽधिष्ठानसत्यतासिद्धिरित्यत आह– तद्धीश्चेति ॥ अधिष्ठानधियो भ्रमरूपत्वे तत्राप्यधिष्ठानान्तरपरम्परयाऽनवस्थापरिहारायानादिरित्युक्तम् । इष्टापत्तिपरिहाराय ‘अधिष्ठान- त्वेन’ इत्याद्युक्तम् । नन्वधिष्ठानस्य बाधाभावात्सत्यत्वमिति चेत्तत्राह– अधिष्ठानवदिति ॥ सङ्गृह्णाति– तथा चेति ॥ भ्रमे प्रधानमिवाधिष्ठानमपि सुगतरीत्या धीमात्रादेव हेतुः स्यात्, अधिष्ठानज्ञानमेव हेतुः स्यादिति यावत् । तथा चाधिष्ठानमप्यसत्स्यादिति भावः ॥ द्वयोरिति ॥ अधिष्ठानप्रधानयोरित्यर्थः ।

एतत्प्रपञ्चस्य मिथ्यात्वे प्रोच्यमानेऽस्माभिरुक्तम् एतत्प्रपञ्चस्य मिथ्यात्वे प्रधानभूतः प्रपञ्चः सत्यो भविष्यतीति । त्वया तस्यापि भ्रमसिद्धत्वेन मिथ्यात्वाङ्गीकारे त्वस्यैव प्रपञ्चस्य सत्यत्वं सिद्ध्यतीत्याह– एतदिति ॥ यथा शुक्तिरूप्यस्य मिथ्यात्वात्तदसाध्यार्थ क्रियाकारि आपणस्थं रजतं यथा सत्यमङ्गीक्रियते एवमस्य प्रपञ्चस्य मिथ्यात्वाङ्गीकारे एतत्प्रपञ्चासाध्यार्थक्रियाकारि प्रपञ्चान्तरमङ्गीकार्यम् । तस्यापि मिथ्यात्वाङ्गीकारेऽर्थक्रिया कारित्वादिना प्रमितस्यास्यैव प्रपञ्चस्य तात्विकत्वं स्यात् । कुत इति चेत् ‘आत्मन आकाशस्सम्भूतः’ इ(त्यादिश्रु)तिश्रुतिसिद्धोत्पत्त्यादिकत्वात् । तथा च श्रुतिसिद्धस्यात्मनः स्वोचितदेशकालाद्युपाधौ निषेधायोग इव स्वोपाधौ निषेधायोगेन स्वोपाधा (वेव सत्यत्वा-पातात्) वसत्यत्वाभावात् । श्रुत्यादिसिद्धस्यापि मिथ्यात्वे आत्मनोऽपि मिथ्यात्वं स्यादित्यर्थः ॥ व्यावहारिकेति ॥ आभासस्य प्रसक्त्याऽनाभासस्य निषेधाङ्गीकारा-दित्यर्थः ॥ पारमार्थिकेति ॥ अनाभासेत्यर्थः ।

नन्वाभासस्य प्रसक्त्याऽनाभासस्य निषेध इति मते पूर्वोक्तदूषणमस्तु । मया तु प्रातिभासिकस्यैव रजतस्य निषेधोऽङ्गीक्रियते । न च प्रातिभासिकसत्त्ववतो निषेधायोगः । स्वरूपतोऽनिषेधेऽपि पारमार्थिकत्वाकारेण निषेधाङ्गीकारात् । तथा च न पारमार्थिक प्रपञ्चान्तरविषयकत्वं ‘नेह नानास्ति’ इति निषेधस्य । किन्त्वेतस्मिन्नेव प्रपञ्चे पारमार्थिक- त्वविषयत्वमित्यत आह– प्रातिभासिकस्यैवेति ॥ निरस्तमिति ॥ पारमार्थिकत्वरूपधर्म रहितस्यापि प्रपञ्चस्य ब्रह्मवत्स्वरूपेणैव सत्त्वोपपत्तेरिति निरस्तमित्यर्थः । प्रधानस्यासत्यत्व- मङ्गीकृत्य तद्भ्रमजन्यसंस्कारस्यैव भ्रमहेतुत्वाङ्गीकारे दोषान्तरमाह– कल्पाद्येति ॥ तत्पूर्वं प्रधानरूपजगदन्तराभावेन तद्भ्रमजन्यसंस्काराभावेन कल्पाद्यभ्रमायोगादित्यर्थः ॥ कल्पान्त रीयेति ॥ कल्पान्तरीयजगद्भ्रमजन्यसंस्कारादित्यर्थः । भ्रमोत्पत्तौ कल्पाद्यभ्रमोत्पत्तौ ॥ नारिकेलेति ॥ तस्य जन्मान्तरीयस्याग्न्यनुभवजन्यसंस्कारस्यानादौ मनसि सत्त्वादित्यर्थः ।

ननु जन्मान्तरीयसंस्कारस्याप्येतज्जन्मीयभ्रमहेतुत्वमवश्यं वक्तव्यम् । अन्यथा जात मात्रस्य बालस्य गुडे तिक्तत्वारोपो न स्यात् । अस्मिञ्जन्मनि तिक्तद्रव्यनिष्ठस्य तिक्तत्वस्या- ननुभूतत्वेन संस्काराभावात् । अतो जन्मान्तरीयतिक्तरसानुभवजन्मसंस्कारोऽवश्यं भ्रमहेतुतया वक्तव्य एव । एवं जगद्भ्रमेऽपीत्यत आह– एतज्जन्मनीति ॥ अनन्यगतिकत्वादिति ॥ न चैवं प्रकृतेऽप्यनन्यगतिकत्वं वाच्यम् । सत्यत्वेनैवोपपत्तेरिति भावः । स्यादेतदेवं यद्ययं तिक्तताभ्रमः स्मर्यमाणारोपः स्यात्तदैवैतज्जनकतयाऽनन्यगतिकतया जन्मान्तरीयसंस्कारापेक्षा स्यात् । न चैवं किन्तु गृह्यमाणारोपोऽयम् । तत्र च न संस्कारापेक्षेत्याह– यद्वेति ॥ गृह्यमाणेति ॥ आस्यगतपित्तद्रव्यनिष्ठतिक्तिमानं गृहीत्वा गुडे आरोप्यत इत्यर्थः । गृह्यमाणारोपे दृष्टान्तः माषेति । मष्यां मषीखण्डे । शान्ताङ्गारकाष्ठैकदेशो मषीखण्ड इत्युच्यते । यथा माषं गृहीत्वा माषराश्युपरि पतिते मषीखण्डे माषवदेव परिदृश्यमाने माषाभेद आरोप्यते तद्वदित्यर्थः ।

सत्यस्य प्रधानस्य भ्रमहेतुत्वमनङ्गीकुर्वता संस्कारस्य भ्रमहेतुत्वमङ्गीकृतम् । तथा च तस्यैव सत्यत्वं स्यादित्याह– किञ्चेति ॥ यदि सत्यः संस्कारो भ्रमहेतुर्न स्यात् तर्हि मैत्रे संस्कारोऽस्तीत्येवं चैत्रेणाध्यासः कृतः । तथा च चैत्राध्यस्तसंस्कारस्य मैत्रे विद्यमानत्वान् मैत्रस्य भ्रमः स्यात् । न ह्येवं दृश्यतेऽतस्सत्यभूतसंस्कारस्यैव भ्रमहेतुत्वमित्यर्थः । ननु न सत्यसंस्कारस्य भ्रमहेतुत्वम् । न चोक्तातिप्रसङ्गः । मयि संस्कारोऽस्तीति स्वाध्यस्तसंस्कार स्यैव भ्रमहेतुत्वाङ्गीकारेणान्याध्यस्तसंस्कारस्य तद्धेतुत्वानङ्गीकारादित्याशङ्क्य निराकरोति– न चेति ॥ तत्र स्वस्मिन् भ्रम इति सम्बन्धः । कदाचिन्मयि संस्कारोऽस्तीति बुद्धिपूर्वकं संस्काराध्यासं कृतवतोऽनन्तरं भ्रमोऽप्याहार्यो भवत्येवात उक्तं नियमेति । अनाहार्य स्मर्यमाणनिरुपाधिकभ्रमात्पूर्वं संस्कारस्य कारणत्वेन सत्त्वं वाच्यमेव । न तु तस्याध्य-स्तत्वम् । संस्कारस्याज्ञातकरणत्वात् । ननु तर्हि तत्सत्त्वं कथं ज्ञातव्यमिति चेन्न । भ्रम-रूपकार्ये सति अस्य संस्कारः पूर्वं वृत्त इति तस्य कार्यानुमेयत्वात् । ‘कार्योन्नेयधर्माणां यथा कार्यमुन्नयनात्’ इति वचनादिति भावः ।

यदि विश्वं कल्पितं स्यात्तदा प्रधानाधिष्ठानसादृश्योपेतं स्यात् । न च तदङ्गीकर्तुं शक्यम् । सादृश्यं हि गुणकर्मादिकृतं वाच्यम् । ‘सामान्यान्येव भूयांसि गुणावयवकर्मणाम्’ इत्यादि वचनाज्जगदारोपाधिष्ठानस्य ब्रह्मणः प्रधानसादृश्यं वक्तव्यम् । तन्न सम्भवति । गुणादिरहिते ब्रह्मणि गुणादिकृतसादृश्यायोगात् । अतः प्रधानप्रतियोगिकसादृश्यस्यापेक्षि-ताधिष्ठानेऽभावान्न विश्वं कल्पितमिति आदौ वक्तव्यम् । तदुपरि अस्मिंस्तर्के विवरणोक्ता-मिष्टापत्तिं व्यभिचारं चाशङ्क्य निषेधति– यत्तूक्तमिति ॥ विश्वस्य कल्पित(त्वपक्षेऽपि)-त्वेऽपि प्रधानसादृश्यम् अधिष्ठानेऽस्त्येव । न च गुणादिकृतसादृश्यं न सम्भवति । ब्रह्मणो निर्गुणत्वादिति वाच्यम् । यथा ‘केतकीगन्धसदृशः सर्पगन्धः’ इति प्रतीतिबलात्सर्पगन्धे केतकीगन्धसादृश्यं वर्तत इति वक्तव्यम् । तन्न सम्भवति । यथा केतकीसर्पयोर्गन्धरूपेण सादृश्यमस्ति तथा केतकीगन्धसर्पगन्धयोर्न गुणकृतं सादृश्यमस्ति । गुणे गुणानङ्गीकारात् । नाप्यवयवकृतं, गन्धयोर्निरवयवत्वात् । नापि कर्मकृतं, गन्धयोः कर्माभावात् । अतस्तत्र किञ्चिद्गुणादिकृतसादृश्यभिन्नं सादृश्यान्तरं गन्धे कल्पितमस्तीत्यङ्गीकृत्य कल्पितसादृश्येन यथा प्रतीतिर्भ्रमरूपा युक्तेति तार्किकैः कल्प्यते तथा प्रकृतेऽपि गुणादिहीने ब्रह्मणि वास्तवसादृश्याभावेऽपि सादृश्यान्तरं किञ्चित्कल्पनीयमितीष्टापत्तिः ।

अथवा ‘रक्तः स्फटिकः’ इत्यादौ रक्तद्रव्यस्फटिकयोः सादृश्याभावेऽपि तद्गतरक्तिमा यथा स्फटिके आरोप्यते एवमिहापि सादृश्यं विनैव विश्वभ्रमोऽस्त्विति व्यभिचार इत्यर्थः ॥ इहेति ॥ जगद्भ्रमहेतुसादृश्यस्य कल्पितत्वाङ्गीकारेऽविद्ययैव कल्पितत्वप्राप्त्याऽविद्याया अपि कल्पितत्वेन सादृश्याधीनतया अध्यासेनाविद्यायां सिद्धायां तदधीनसादृश्यसिद्धिस्तत्सिद्धौ चाविद्याध्याससिद्धिरित्यन्योन्याश्रय इत्यर्थः । तथा च नेष्टापत्तिरिति भावः । व्यभिचारं परिहरति– रक्त इति ॥ अभ्युपगमवादोऽयम् । सिद्धान्ते तस्य प्रतिबिम्बत्वादिति ध्येयम् ॥ निरुपाधिक इति ॥ निरुपाधिकानाहार्यभ्रम इत्यर्थः । जगद्भ्रमस्तु निरुपाधिक एवेति भावः । तथा च जगद्यदि निरुपाधिककल्पितं स्यादिति तर्कस्याभिप्रेततया तत्रापादकानागमान्न व्यभिचार इति भावः । प्रकारान्तरेण व्यभिचारं परिहरति– रक्तेति ॥ निरुपाधिकत्व-विशेषणस्यापादकेऽदानेऽपि न व्यभिचार; । न च सादृश्यं तत्र नास्तीति वाच्यम् । रक्तद्रव्यस्फटिकयोर्द्रव्यत्वादिना सादृश्यसद्भावादिति भावः ।

### **न्यायकल्पलता**

विश्वं यदि कल्पितं स्यात्तदा सप्रधानं स्यादिति द्वितीयतर्के व्याप्त्यभावं शङ्कते– नन्विति । प्रधानम् आरोप्यसजातीयम् ॥ भ्रमेति । देशान्तरे विद्यमानस्य तस्य कारणप्रत्यासत्तिरूपसमवधानाभावादिति भावः । संस्कारो नार्थजन्यः । येन प्रधानमावश्यकं भवेत् । किन्त्वर्थज्ञानजन्यः । ज्ञानं च प्रमेव भ्रमोऽपीत्यर्थः ।

ननु प्रमात्वार्थमबाध्यत्वरूपविषयसत्वमावश्यकम् । एवं च प्रमाऽऽहितभावनाख्य संस्कारो भ्रमहेतुरित्याशङ्क्य निराचष्टे– न चेति ॥ सत्यपीति भ्रमस्य प्रमाऽऽहितसंस्कार व्यतिरेकप्रयुक्तव्यतिरेकप्रतियोगित्वादर्शनाद्गौरवाच्चेति भावः । ननु न ब्रूमो वयं प्रधानम् आरोप्यसजातीयमिति । अपि त्वारोप्यमेव । तद् देशान्तरे सदेव वाच्यम् । असतः शश विषाणादेरनारोपादित्याशङ्क्य परिहरति– न च तार्किकस्येवेति । अध्यस्तं भ्रम एव सत्वेन प्रतीतम् ॥ देशान्तरेति । तत्वविदस्तव मतेऽसत्वात् । मम मतेऽनिर्वचनीयत्वादित्यर्थः ॥ एवमिति । संस्कारसत्वे प्रधानतत्प्रमयोरिवाधिष्ठानज्ञानसत्वेऽप्यधिष्ठानव्यतिरेकेण भ्रम- व्यतिरेकस्यादर्शनादित्यपि वक्तुं शक्यमित्यर्थः । नन्वधिष्ठानस्य ज्ञानद्वारा भ्रमाहेतुत्वेऽप्य-ज्ञानद्वारा भ्रमहेतुत्वेन तत्सत्वनियमः । भ्रमोपादानाज्ञानविषयो ह्यधिष्ठानमित्युच्यते । तच्च सत्यमेव । असत्यस्य सर्वस्याज्ञानकल्पितत्वेनाज्ञानाविषयत्वादिति चेन्मैवम् । ज्ञानवद-ज्ञानस्यापि वस्तुसद्विषयं विनैव पूर्वकल्पितविषयादिमत्वोपपत्तेः । ‘अस्यास्मिन्नज्ञानम्’ इतिवज्ज्ञानेऽपि द्वयप्रतीतेस्तुल्यत्वात् ।

नन्वधिष्ठानासत्यत्वे तद्ज्ञानस्य भ्रमाबाधकत्वप्रसङ्गः । जगति भ्रमबाधव्यवस्था च न स्यात् । बाधेन हि किञ्चिद्विरुद्धं तत्वमुपदर्शयताऽऽरोपितमतत्वं बाधनीयम् । उभयसाम्ये तु किं केन बाध्येतेति चेत्, मैवम् । प्रधानस्य सत्त्वाभावेऽपि तज्ज्ञानस्यैवारोपहेतुत्ववदधिष्ठान ज्ञानस्यैव तद्धेतुत्वोपपत्तेः । भ्रमबाधव्यवस्थायाश्च काल्पनिकत्वस्य सुवचत्वादिति । यद्वा नन्वधिष्ठानस्यासत्वे तद्बाधापत्तिः । तद्ज्ञानस्य भ्रमाबाधकत्वप्रसङ्गश्च । जगति भ्रमबाध व्यवस्था च न स्यात् । बाधेन हि किञ्चिद्विरुद्धं तत्वमुपदर्शयताऽऽरोपितमतत्वं बाधनीयम् । उभयसाम्ये तु किं केन बाध्येतेति शङ्कां परिहरति– अधिष्ठानवदिति । तथा चाधिष्ठान वत्प्रधानस्यापि सत्त्वं स्यादित्यर्थः । भ्रमबाधव्यवस्था तु त्वन्मत एवानुपपन्ना । तथा हि । स(त)त्वशब्देन किं स्वरूपमेव उतासाधारणधर्मः । अथाबाधितत्वम् । नाद्यः । तस्य भ्रमेऽपि प्रकाशात् । न द्वितीयः । जगद्भाधे त्वन्मते तदभावात् । न तृतीयः । अन्योन्या श्रयात् । त्रिचतुरकक्ष्यास्वर्थक्रियानिर्वाह्यत्वेन स्वप्नबाधवदस्यापि बाधकत्वात् । परीक्षया न्यूनत्वस्यासिद्धेः । तस्मात्–

प्रधानस्यानपेक्षायामधिष्ठानं न सिद्ध्यति ।

भ्रमे नृप इवेत्येतत्सङ्गृह्णीते तथेति गीः ॥

सङ्गृह्णाति ॥ तथा च प्रधानमिवेति । यदनुभवजन्यसंस्कारादन्यत्रारोपस्तत्प्रधानम् । द्वयोः प्रधानाधिष्ठानयोः ॥ एतत्प्रपञ्चेति ॥ प्रपञ्चान्तरसत्वे तु एतत्प्रपञ्चासाध्यत्वेन सम्भाविता याऽर्थक्रिया श्रुत्यदिसिद्धोत्पत्त्यादिकं च प्रपञ्चान्तरविषयमेव स्यात् । शुक्ति-रूप्येऽसम्भाविताया अर्थक्रियाया आपणस्थरूप्यविषयत्ववत् । प्रपञ्चान्तराभावे त्वेतस्यैव प्रपञ्चस्य सम्भावितार्थक्रिया श्रुत्यादिसिद्धोत्पत्त्यादिकं च स्यात् । तथा श्रुतिसिद्धस्यात्मन इव निषेधायोगेन स्वोपाधौ सत्यत्वापातादित्यर्थः । साध्या साधनार्हा । आत्मन इति श्रुतिसिद्धत्वमात्रे दृष्टान्तः ।

तदयं प्रयोगः । यद्ययं प्रपञ्चः कल्पितः स्यात् तर्हि स्वासाध्यार्थक्रियाकार्यधिष्ठाना- भिमतसत्तासमसत्ताकप्रधानीभूतप्रपञ्चान्तरपूर्वकः स्यात् शुक्तिरूप्यवत् । न चायं तथा । तस्मान्न कल्पितः किन्त्वधिष्ठानाभिमतसमसत्ताक एवेति ॥ त्वन्मत इति । प्रतीतिकाले सत्वेन शुक्तौ रूप्यस्य तत्र त्रैकालिकनिषेधानुपपत्तेर्यथा नेदं रजतम् इति निषेधस्यापणस्थ कलधौतविषयत्वं तथा श्रुत्यादिसिद्धोत्पत्त्यादिकस्य प्रपञ्चस्य नेह नानेति श्रुत्या निषेधायोगेन तथा निषेद्धुं प्रपञ्चान्तरं सत्यमावश्यकमित्यर्थः ॥ पारमार्थिकेति । निषेधस्य प्रसक्ताधिक सत्ताकनिषेध्यविषयत्वस्य रूप्यनिषेधे दर्शनादित्यर्थः । ननु ‘न तत्र रथा न रथयोगा न पन्थानो भवन्त्यथ रथान्रथयोगान्पथश्च सृजते’ इत्यादिश्रुतिसिद्धोत्पत्तिकस्यापि स्वप्नस्य स्वरूपेण निषेध इव प्रपञ्चस्यापि वियदादेस्तथा भविष्यतीत्यत आह– प्रातिभासिक-स्यैवेति । स्वप्नस्य रूप्यस्य चेत्यर्थः ।

स्वरूपेणानिषेधे त्वदभिमतस्य प्रतिपन्नोपाधिस्थत्रैकालिकनिषेधप्रतियोगित्वरूपमिथ्यात्व- स्यासिद्धिः । पारमार्थिकत्वाकारेण निषेधे विशेष्यवति विशिष्टनिषेधस्य विशेषणनिषेधपर्यव- सन्नतया ब्रह्मवत्पारमार्थिकत्वरूपधर्मरहितस्यापि प्रपञ्चस्य स्वरूपेण सत्यत्वापत्तिः । न चास्मिन्पक्षे ज्ञाननिवर्त्यत्वेन मिथ्यात्वम् । तथाप्यनित्यत्वमेव स्यान्न मिथ्यात्वमित्यादिना मिथ्यात्वनिरुक्तिभङ्गे निरस्तमित्यर्थः ॥ अनन्येति । बालस्याद्यप्रवृत्तिहेत्विष्टसाधनताज्ञानस्य जन्मान्तरीयसंस्कारप्रयोज्यत्ववदस्यापि भ्रमस्य जन्मान्तरीयसंस्कारप्रयोज्यत्वम् । कार्योन्नेय धर्माणां यथाकार्यमुन्नयनादिति भावः । सति गत्यन्तरे जन्मान्तरीयसंस्कारादि न कल्प्य-मित्यत आह– यद्वेति ॥ गृह्यमाणेति ॥ पित्तज्वरवशादास्यगतपित्तद्रव्यनिष्ठतिक्तिमानं गृहीत्वा गुडे आरोपयतीत्यर्थः ॥ न त्विति । आरोप्यस्यानुभवत एवोपस्थित्या सोपाधि-कारोपविशेषे गृह्यमाणारोपे संस्कारस्यानपेक्षणादिति भावः । प्रधानस्य भ्रमाहेतुत्वेऽपि तत्संस्कारस्य तद्धेतुत्वमङ्गीकृतम् । तत्र प्रधानकार्यकारिणः संस्कारस्य सत्वं स्यादित्याह ॥ किञ्चेति । नन्वध्यस्तादपि संस्काराद्भ्रमसम्भवेन तत्सत्वमावश्यकमत उक्तम् ॥ चैत्रेणेति । नन्वन्येनारोपितस्य संस्कारस्य स्वस्मिन्भ्रमाहेतुत्वेऽपि स्वेन स्वस्मिन्नध्यस्तस्य संस्कारस्य स्वस्मिन्भ्रमहेतुत्वं स्यादेवेत्याशङ्क्य निराचष्टे– न च स्वेनेति ।

भ्रमः स्वस्मिन्निति शेषः । शुक्तिरूप्यस्य कुण्डलादीन्प्रतीव चैत्राध्यस्तसंस्कारस्य मैत्रभ्रमं प्रत्यजनकत्वेऽपि वणिग्वीथीस्थरूप्यस्य कुण्डलजनकत्ववत् स्वेनाध्यस्तस्य संस्कार-स्य वियदाद्यध्यासजनकत्वं भविष्यतीति शङ्काभिप्रायः ॥ भ्रमादिति । संस्कारस्य भ्रमात्पूर्वं नियतप्रतीत्यभावेन तत्सत्वे मानाभावादित्यर्थः । ननु व्यावहारिकत्वात्संस्कारस्य प्रतीत्य-भावेऽपि सत्वमस्त्वित्यत उक्तं कार्येति । घटादीनां सत्वेऽपि स्मृत्यादिकार्यानुमेय संस्कारसत्वे मानाभाव इत्यर्थः । ननु जगद्भ्रम एव तत्कार्यं तदनुमास्यतीति चेन्न, ब्रह्म वज्जगतः सत्वेनोपपत्त्या तद्भ्रमस्यासिद्धेरित्याशयः ।

ननु यदि विश्वं कल्पितं स्यात्तर्हि प्रधानसदृशाधिष्ठानकं स्यादिति तर्के इष्टापत्तिं व्यभिचारं चाशङ्क्य परिहरति– यदुक्तमिति । विवरण एवान्यत्राप्युक्तम् । ‘निरुपाधिकभ्रम-कार्यदर्शनमेव गुणावयवसामान्याभावेऽपि केतकीगन्धसदृशः सर्पगन्ध इतिवत्सादृश्यान्तरं वा, शङ्खपीतिमादाविव सादृश्यान्तरं वा कल्पयति’ इति । यद्यप्येतदधिष्ठानप्रसङ्गे पूर्वं वक्तव्यं तथापि सादृश्यस्याधिष्ठानप्रधानसम्बन्धित्वादुभयनिरूपणान्ते उक्तमित्यदोषः । सादृश्यान्तरं वेति । गुणादिरहिते गन्धादौ गुणादिकृतसादृश्याद्भिन्नसादृश्यं यथा तथा ब्रह्मण्यपीत्यर्थः ॥ रक्त इति । तत्रैव सादृश्यस्य व्यभिचार इत्यर्थः ॥ इहेति । अध्यासाधिष्ठाने ब्रह्मण्य-विद्याध्यासात्पूर्वमविद्यास्वरूपासिद्ध्या तदधीनसादृश्याभावादित्यर्थः ॥ अन्योन्येति । अध्यासेनाविद्यायां सिद्धायां तदधीनसादृश्यसिद्धिः । तत्सिद्धौ चाविद्याध्याससिद्धिरित्यर्थः ।

व्यभिचारं परिहरति– निरुपाधिक इति । प्रकृतेऽपि कल्पितशब्देन सोपाधिक-भिन्नभ्रमस्यैव विवक्षितत्वादिति भावः । न च पीतः शङ्ख इत्यादौ निरुपाधिकेऽपि व्यभिचार इति वाच्यम् । शुक्लवस्तुषु परिसर्पन्नयनगतपित्तपीतस्यैव शङ्खे ग्रहणेन तस्य गृह्यमाणा-रोपत्वात् । स्वनयनगतपित्तस्य स्वं प्रत्येवोपाधित्वान्नान्यस्य तथा भ्रम इति बोध्यम् । सामान्येऽपि न व्यभिचार इत्याह ॥ रक्त इति । ननु प्रधानमात्रवृत्तितया प्रागवगतम् अध्याससमये चाधिष्ठानवृत्तितया गृहीतं यत्तदेव हि सादृश्यं विपर्ययप्रयोजकमिति वाच्यम् । न तु प्रागेव प्रधानाधिष्ठानोभयवृत्तितया गृहीतम् । तस्य संशायकत्वात् । द्रव्यत्वादि च लोहितालोहितवृत्तितया प्रगृहीतमिति न विपर्ययप्रयोजकमिति । मैवम् । सादृश्यं न स्वतो भ्रमहेतुः । मानाभावात् । किन्तु संस्कारोद्बोधकतया सामग्रीसम्पादकत्वेन । तदुद्बोधश्चा-दृष्टादिनेव द्रव्यत्वादिरूपसादृश्यादपि भवत्येव । तदुक्तं तत्त्वनिर्णये ।

अधिष्ठानं च सदृशं तथ्यवस्तुद्वयं विना ।

न भ्रान्तिर्भवति क्वापि स्वप्नमायादिकेष्वपि ॥ इत्यादि ।

अत्र चशब्देन प्रधानं समुच्चिनोति । सदृशमिति तदुभयविशेषणम् । अत एवाहुः । ‘सदृशादृष्टचिन्ताद्याः स्मृतिबीजस्य बोधकाः’ इति । तथा चोक्तं विवरणे ‘निरुपाधिकभ्रम कार्यदर्शनमेव गुणावयवसामान्याभावेऽपि केतकीगन्धसदृशः सर्पगन्ध इतिवत्सादृश्यान्तरं वा, शङ्खपीतिमादाविव कारणान्तरं वा कल्पयति’ इति । यदत्रोक्तम् ‘संस्कारोद्बोधश्च न सादृश्यैकनियतः । अदृष्टादिनापि तत्सम्भवात्’ इति । तदसत् । अदृष्टस्य दृष्टकारणकलाप सम्पादकतया कारणत्वेन पृथक्कारणत्वाभावात् ॥ अनुक्तोपालम्भाच्चेति ।

### **न्यायामृतसौगन्ध्यम्**

किञ्च विश्वं यदि कल्पितं स्यात्तदा सप्रधानं स्यात् । न चैवम् । तस्मान्न कल्पितम् । नन्वस्त्येव प्रधानम् अध्यसनीयसजातीयं पूर्वप्रपञ्चसजातीयस्यैवोत्तरप्रपञ्चस्याध्यसनादिति चेन्न । एकस्याधिष्ठानस्यापि प्रवाहः स्यात् । एतेनाध्यासः स्वकारणतया संस्कारमपेक्षते न तु संस्कारविषयस्य सत्यताम् । अनुपयोगात् । न च प्रमाजन्य एव संस्कारो भ्रमहेतुरिति नियमः । मानाभावात् । अत एवाध्यस्तसजातीयम् अध्यस्तापेक्षयाऽधिकसत्ताकम् इत्यपि नियमः । अधिकसत्ताया अनुपयोगात् । पूर्वं तु तज्ज्ञानमेवोपेक्षते तच्चास्त्येवेति निरस्तम् । लोके अधिष्ठानदोषसंस्कारादीनाम् अध्यस्ताधिकसत्ताकत्वनियमस्य दृश्यत्वात् । अन्यथा अधिष्ठानज्ञानमात्रमेव हेतुर् न तु तदिति न सदधिष्ठानापेक्षा स्यादिति शून्यवादापत्तिः ।

ननु अधिष्ठानस्य ज्ञानद्वारा भ्रमाहेतुत्वेऽप्यज्ञानद्वारा भ्रमहेतुत्वेन सत्वनियमः । भ्रमो-पादानाज्ञानविषयो ह्यधिष्ठानमित्युच्यते । तच्च सत्यमेव । असत्यस्य सर्वस्याप्यज्ञानकल्पित-त्वेनाज्ञानाविषयत्वात् । तदसत्यत्वे तज्ज्ञानस्य भ्रमबाधकत्वं न स्यात् । जगति भ्रम-बाधव्यवस्था च न स्यात् । बाधेन हि किञ्चिद्विरुद्धं तत्वमुपदर्शयता आरोपितमतत्वं बाधनीय् । उभयाध्यासे तु किं केन बाध्यते इति चेन्न पूर्वपूर्वाज्ञानकल्पितस्योत्तरोत्तराज्ञान-विषयत्वसम्भवाद् भ्रमबाधव्यवस्थानुपपत्तिरेव । तथा हि । बाधविषयस्तत्वं स्वरूपं तदति-रिक्तं वा तन्निष्ठाबाधितत्वं वा । नाद्यः । स्वरूपस्य भ्रमकालेऽपि स्फुरणात् । न द्वितीयः । स्वरूपातिरिक्तस्य तात्विकस्य त्वयाऽनङ्गीकारात् । नान्त्यो ऽन्योन्याश्रयात् ।

किञ्च एतत्प्रपञ्चसाध्यार्थक्रियाकारिणः प्रपञ्चान्तरस्याभावेन स्वोचितार्थक्रियाकारिणोऽस्य न मिथ्यात्वम् । न च स्वाप्नमायादौ व्यभिचारेण स्वोचितार्थक्रियाकारित्वस्य पारमार्थिक सत्यत्वं न प्रयोजकमिति वाच्यम् । परीक्षितप्रमाणसिद्धसत्वस्याभासदृष्टान्तेनापलापा सम्भवात् । अन्यथा स्वापि्नकश्रुतिबोधिताद्वैतमोक्षादेर्दृष्टान्तेन त्वदभिमताद्वैतश्रुतिबोधिता द्वैतमोक्षादेर्मिथ्यात्वापत्तेः । एतेन श्रुत्यादिसिद्धोत्पत्त्यादिमत्वं सत्वे न तन्त्रम् । स्वप्नप्रपञ्चे व्यभिचारात् । तस्यापि ‘न तत्र रथा न रथयोगा न पन्थानो भवन्त्यथ रथान् रथयोगान् सृजते’ इत्यादिश्रुत्या उत्पत्त्यादिप्रतिपादनादिति निरस्तम् । ‘वैधर्म्याच्च न स्वप्नादिवत्’ इति भगवता स्वप्नादिवैधर्म्योक्त्या पारमार्थिकत्वसिद्धेः रथादीनामुत्पत्तेः प्रागसामायिकात्यन्ताभावो अनन्तरं च सत्यानामेव सृष्टिरिति श्रुत्यर्थात् । न स्वप्नदृष्टमात्रं मिथ्यात्वम् । स्वप्नदृष्ट आत्मादीनां मिथ्यात्वाभावात् ।

किञ्च कल्पाद्यभ्रमायोगः । न च कल्पान्तरीयसंस्कारस्तत्र हेतुः । जगतोऽध्यस्तत्वसिद्धौ जन्मान्तरीयसंस्कारकल्पनम् । तत्कल्पने च तत्सिद्धिरित्यन्योन्याश्रयात् । किञ्च चैत्रेण मैत्रे संस्काराध्यासेऽपि मैत्रस्य भ्रमादर्शनाज्जगद्भ्रमहेतुसंस्कारस्य सत्यत्वं दुर्वारम् । न च स्वेनाध्यस्तात्संस्काराद् भ्रमः । भ्रमात्पूर्वं स्वस्य कार्यानुमेयसंस्काराध्यासासम्भवात् । एतेन शुक्तिरूप्यस्य कुण्डलाजनकत्ववच्चैत्राध्यस्तसंस्कारस्य मैत्रभ्रमाजनकत्वेऽपि वणिग्वीथी-स्थरूप्यस्य कुण्डलजनकत्ववत्स्वेनाध्यस्तस्य संस्कारस्य वियदाद्यध्यासजनकत्वोपपत्तिरिति निरस्तम् । प्रातिभासिकस्यापि स्वापि्नकप्रियासङ्गमादेरर्थक्रियाकारित्वस्य त्वयोक्तत्वाच्च । एतेन तत्प्रतीत्यभावेऽपि तदध्यासः पूर्वमस्ति । कृत्स्नस्यापि व्यावहारिकपदार्थस्याज्ञातसत्वा-भ्युपगमात् । प्रतीत्याभावे अध्यासोक्तेस्तुच्छत्वात् । प्रतीतिरेव हि तवाध्यस्ताधिष्ठानम् । प्रतीतेः प्राग्विद्यमानस्य हि पारमार्थिकत्वमेव ।

किञ्च प्रातिभासिकरूप्ये त्रैकालिकनिषेधस्य त्वन्मते व्यावहारिकरूप्यविषयत्ववद् व्यावहारिकप्रपञ्चेऽपि ‘नेह नाना’ इति त्रैकालिकनिषेधस्य पारमार्थिकप्रपञ्चविषयताऽवश्यं वाच्या । न च भ्रमबाधवैय्यधिकरण्यम् । स्वरूपेणैव शुक्तिरूप्यस्थत्वे हृदस्थारूप्यस्यैव निषेधप्रतियोगित्वस्वीकारान्मिथ्यात्वनिरुक्तौ त्वयापि तथैव व्याख्यातत्वाच्च । न च व्यवहारिकनिषेधे पारमार्थिकविषयत्वं न सम्भवति । अप्रतीतस्य निषेधायोगात्प्रतीत्या सहाध्यासातिरिक्तत्वस्य निषेधस्य त्वयोक्तत्वात् । पारमार्थिकब्रह्मणः प्रतीतिविषयत्ववत् पारमार्थिकजगतस्तद्विषयत्वोपपत्तेः ।

किञ्च प्रधानाधिष्ठानयोः सादृश्याभावात् कथम् अध्यासः । न हि निर्गुणं ब्रह्म कस्यापि सदृशम् । न चाविद्याद्यध्यासस्यानादित्वेन कारणानापेक्षस्य सादृश्यानपेक्षत्वम् । अन्तः-करणाद्यध्यासे त्वविद्यासम्बन्धित्वमेव सादृश्यमिति वाच्यम् । अनादेः सत्यत्वेनैवोपपत्त्याऽ-ध्यस्तत्वे मानाभावात् । ब्रह्मान्तःकरणयोरविद्यासम्बन्धित्वस्यैकस्याभावाच्च । अन्तःकरणादौ ह्यविद्याकार्यत्वं, ब्रह्मणि चाविद्याधिष्ठानत्वम् । न च भ्रमे सादृश्यापेक्षानियमः किन्तु क्वचित्संस्कारोद्बोधेन सामाग्रीसम्पादकतया । संस्कारोद्बोधश्च न सादृश्यैकनियतः । अदृष्टादिनापि तत्सम्भवात् । तथा चान्यतः संस्कारोद्बोधे सति सादृश्यमनुपयुक्तम् । अदृष्टे दृष्टकारणापलापासम्भवात् । अदृष्टचिन्तादिभिः संस्कारोद्बोधकैकरूप्यसादृश्यहानेदं रजतादौ रूप्यारोपादर्शनात् । न च पीतः शङ्ख इत्यादौ व्यभिचारः । नयनगतपित्तेन पीतभ्रम एव तत्रोपलब्धेस्तस्य सोपाधिकत्वान्निरुपाधिके हि तथा नियमः । अन्यथा कदाचिद्विशेष दर्शनादिनापि निवृत्तिः स्यात् । न च रूप्यपात्रस्थजले नैल्यारोपे व्यभिचारः स क्वचित् स्वरूप्यपात्रभृङ्गारादिस्थजले पात्रान्तस्थान्धकारनैल्योपलब्धेस्तस्य सोपाधिकत्वात् ।

------------------------------------------------------------------------

न च दोषादिकं विना भ्रमश्शङ्क्यः

# **न्यायामृतम्**

न च दोषादिकं विना भ्रमश्शङ्क्यः । अप्रामाण्यस्य स्वतस्त्वाद्यापातात् । एवं द्रष्ट्रभावेऽपि न भ्रमश्शङ्क्यः । भ्रमस्य समानाश्रयप्रमानिवर्त्यत्वेन, ज्ञानस्य ज्ञातृसापेक्षत्वेन च द्रष्टुरवश्यम्भावात् । एवं देहेन्द्रियाद्यभावेऽपि न भ्रमश्शङ्क्यः । प्रलये सत्यप्यज्ञानादौ देहादेरभावेन प्रमाया इव करणजन्य-भ्रमस्याप्यदर्शनात् । न च रूप्याद्यध्यासे दोषादीनां देहेन्द्रियान्तानां व्याव-हारिकं वा करणादिसमं वा सत्त्वं तन्त्रमिति जगदध्यासेऽपि तथेति वाच्यम् । दोषादीनां व्यावहारिकसत्त्वस्याद्याप्यसिद्ध्याऽन्योन्याश्रयात् । १परमार्थसत्त्वस्य त्वौत्सर्गिकप्रामाण्येन सिद्धत्वात् । इह साक्षिरूपाज्ञानादिप्रतीतौ करणाभावाच्च । रूपाद्यध्यासे करणादेरप्यधिष्ठानसमस(त्ताकत्वे)त्त्वेनेहापि तथात्वापाताच्च ।

दोषादेरध्यस्तत्वे तदभावस्य तात्त्विकत्वापातेनातात्त्विकेन च तात्त्विक कार्यप्रतिबन्धायोगेन दुष्टतया बौद्धकल्पितवेदजन्यज्ञानस्येव जगज्ज्ञानस्य प्रामाण्यापाताच्च । दोषाद्यध्यासस्यापि दोषान्तरापेक्षत्वेनानवस्थाद्यापाताच्च । कस्यचिद्दोषाभावेऽप्यारोपे अप्रामाण्यस्य स्वतस्त्वं स्यात् । न चानादित्वेन वा, भेदवत् स्वनिर्वाहकत्वेन वाऽविद्याख्यदोषस्य तदनपेक्षा । तत एवाधि ष्ठानानपेक्षापातात् । विषयस्यानादित्वेऽपि प्रतीतेर्दोषाजन्यत्वेऽप्रामाण्या योगाच्च । अविद्यारोपे तस्या एव दोषत्वे लाघवेन जगदारोपेऽपि तस्या एव दोषत्वापाताच्च । स्वनिर्वाहकत्वे भेदो भिन्न इतिवदज्ञानमज्ञातमिति व्यवहार सम्भवेऽपि प्रतीतिमात्रशरीरस्वविषयधीहेतुत्वेन स्वस्य स्वस्मात्पूर्वभावित्वा- योगाच्च ।

बाधकज्ञानस्यापि बाध्यत्वे बाधपरम्परयाऽनवस्थाया वक्ष्यमाणत्वाच्च । रूप्याद्यध्यासेऽधिष्ठानस्यापि तदेव सत्त्वं तन्त्रमितीहाप्यधिष्ठानस्यापि तथात्वा-पत्तेश्च । न च तत्राधिष्ठानज्ञानाबाध्यं सत्त्वं तन्त्रं, दोषादीनां तु व्यावहारिकं तन्त्रमिति वैरूप्यकल्पनमसति बाधके युक्तम् । न चेह दोषादीनां मिथ्यात्वमेव बाधकम्, अन्योन्याश्रयात् । न च कतिपयाध्यासे, प्रातिभासिकाध्यासे, साद्यध्यासे वा दोषादिसत्त्वं तन्त्रं, न त्वधिष्ठानेतरसर्वाध्यासे व्यावहारिकाध्यासे वा, अनाद्यध्यासे वेति युक्तम् । अधिष्ठानेतरसर्वाध्यास एवायुक्त इत्युच्य-मानत्वात् । लाघवेन प्रथमोपस्थितत्वेन च प्रवृत्तिमात्रधूममात्रे प्रति संसर्ग-धीवह्न्योरिवाध्यासमात्रं प्रति तस्य तन्त्रत्वाच्च । अन्यथा संसर्गधीवह्नी अपि संवादिप्रवृत्त्यपर्वतीयधूमौ प्रति हेतू स्यातामित्यनुमानमात्रोच्छेदः ।

एवं साधिष्ठानेऽध्यासे, प्रातिभासिकाध्यासे वा साद्यध्यासे, वाऽधिष्ठानसत्त्वं तन्त्रं, न तु सर्वाध्यासे व्यावहारिकाध्यासे वा, अनाद्यध्यासे वेति च स्यात् । तस्मादध्यासमात्रेऽधिष्ठानस्य दोषादीनां चाधिष्ठानज्ञानाबाध्यं सत्त्वं तन्त्रमिति जगदध्यासहेतुदोषादयो ब्रह्मज्ञानाबाध्याः स्युः । एवं च–

लोकेऽधिष्ठानवत्सत्यो दोषादिर्भ्रमकारणम् ।

दृष्टोऽतो ब्रह्मवत्सत्यो दोषादिस्स्याज्जगद्भ्रमे ॥

किञ्चार्थस्यासत्यत्वेऽपि ज्ञानं सदेवेति वक्ष्यमाणत्वाद्वित्तिरूपं तद्विशिष्ट चिद्रूपं वा घटादिज्ञानं सत्यं स्यात् । किञ्च बन्धस्यात्यन्ताभावप्रतियोगित्व रूपमिथ्यात्ववत्त्वे तदभावार्थं यत्नो न स्यात् । अत्यन्ताभावस्यासाध्यत्वात् । न च पारमार्थिकत्वाकारेणात्यन्ताभावः, स्वरूपेण तु निवृत्तिरिति युक्तम् । तस्य निराकारे ब्रह्मणीव स्वरूपाबाधेनाप्युपपत्तेः । गौरनाद्यन्तवतीत्यादि श्रुत्यनुसरणाय पारमार्थिकत्वाकारेण निवृत्तिः, स्वरूपेण त्वनुवृत्तिरित्यापाताच्च । न च तत्प्रतीत्युच्छेदार्थं यत्नः । तस्या अपि मिथ्यात्वात् । अन्यथा मोक्षेऽपि बन्धप्रतीत्यापत्त्या प्रातीतिकबन्धापातात् ।

किञ्च बन्धस्य ब्रह्मण्यध्यस्तत्वे तन्निदिध्यासनसाध्यतत्साक्षात्कारनिवर्त्य-त्वं, श्रवणादिनियमादृष्टसापेक्षब्रह्मज्ञाननिवर्त्यत्वं च न स्यात् । न हि देवता-निदिध्यासनसाध्यतत्साक्षात्कारनिवर्त्यं दुरितं तत्राध्यस्तम् । न वा दूरगम नादिनियमादृष्टसापेक्षसेतुदर्शननिवर्त्यं दुरितं तत्राध्यस्तम् । न च नियमादृष्टं न बन्धनिवृत्तौ हेतुः, किन्तु ब्रह्मापरोक्ष एवेति युक्तम् । अवघातसाध्य वैतुष्यान्यापूर्वस्येव श्रवणसाध्यापरोक्षान्यमुक्तेरेव तत्साध्यत्वात् । अन्यथा श्रवणनियमादृष्टसाध्ये साक्षात्कारे श्रवणनिरपेक्षस्योपायान्तरस्याप्रसक्त्या तत्प्रसक्त्यधीननियमविध्ययोगात् । न च परोक्षज्ञानमेव श्रवणादपरोक्षज्ञानं तु नियमादृष्टादिति युक्तम् । श्रवणविधौ परोक्षज्ञानप्रवाहरूपनिदिध्यासनसाध्या-परोक्षज्ञानस्यैव दृशिनोद्देशात् । साक्षात्कर्तव्य इति श्रुत्यन्तराच्च । त्वन्मते परोक्षज्ञाने कामनायोगेन तस्योद्देश्यत्वायोगाच्च । आपरोक्ष्यस्यैव नियमादृष्ट-साध्यत्वेऽपि तत्साध्यदेवतापरोक्ष्यनिवर्त्यदुरितवदध्यस्तत्वायोगाच्च । किञ्च कल्पितत्वे स्वधीहेत्विन्द्रियासन्निकर्षात्प्रतिकर्मव्यवस्था न युक्ता स्यात् ।

## **अद्वैतसिद्धिः**

ननु दोषं विना भ्रमस्वीकारे तदप्रामाण्यस्य स्वतस्त्वापत्तिः, दोषजन्यत्वस्वीकारे तु दोषस्याप्यध्यसनीयत्वेनानवस्थापत्तिरिति चेन्न । अनाद्यविद्याध्यासस्य दोषानपेक्षत्वात् । साद्यध्यासस्य चाविद्यादोषजन्यत्वान्नाप्रामाण्यस्य स्वतस्त्वम् । नाप्यनवस्था । अन्यथा तार्किकाणामप्यनादिप्रमा गुणं विनाऽपीति प्रामाण्यपरतस्त्वं भज्येत । जन्यप्रमामात्रस्य गुण-जन्यत्वं तु जन्याध्यासमात्रस्य दोषजन्यत्वेन समम् । ननु लाघवेन प्रथमोपस्थितत्वेन च प्रवृत्तिमात्रं प्रति संसर्गधिय इव धूममात्रं प्रति वह्नेरिव चाध्यासमात्रं प्रति दोषादीनां जनकत्वादविद्याध्यासोऽपि कथं क्लृप्तकारणेन विना भवतु ? अन्यथा संसर्गधीरपि प्रवृत्ति-विशेषे, वह्निरपि धूमविशेषे हेतुरिति स्यात् । तथा चाख्यातिवादश्चानुमानमात्रोच्छेद- श्चापद्येयाताम् । किञ्चाविद्यारूपविषयस्यानादित्वेऽपि तत्प्रतीतेर्दोषाजन्यत्वे प्रामाण्यापातः । अप्रामाण्यप्रयोजकस्य दोषजन्यस्याभावात् ।

अथ भेदवदविद्याख्यदोषस्य स्वपरनिर्वाहकत्वम्, एवमपि भेदो भिन्न इतिवद् ‘अज्ञान-मज्ञातम्’ इति व्यवहारो भवतु । प्रतीतिमात्रशरीरस्य स्वविषयधीहेतुत्वं कुतः ? स्वस्य स्वस्मात् पूर्ववृत्तित्वासम्भवादिति चेन्न । अध्यासत्वस्य लघुत्वेऽपि प्रथमोपस्थितत्वेऽपि न दोषजन्यतायां तन्त्रत्वम् । दोषस्यापि दृश्यत्वेनाध्यसनीयतयाऽनवस्थापत्तेः । यथा नित्य-ज्ञानवादिनां ज्ञानत्वस्य न शरीरजन्यतावच्छेदकत्वं न वा गुणजन्यत्वस्य प्रामाण्यप्रयोजकत्वं बाधकबलात् तद्वज्जन्याध्यासं प्रत्येव दोषादीनां कारणत्वम् । गुणाजन्यत्वेऽप्यबाधित-विषयतया नित्यज्ञानप्रामाण्यवद् दोषाजन्यत्वेऽपि बाधितविषयतयाऽनाद्यध्यासस्याप्रामाण्यो-पपत्तिः । बाधितविषयत्वेऽपि न दोषजन्यत्वमवच्छेदकम् । दोषजन्यत्वेऽप्यवच्छेदकान्तरा-न्वेषणेऽनवस्थापातात् । बाधितविषयत्वस्य दोषाजन्यवृत्तित्वेऽपि दोषजन्यत्वस्य तद्व्याप्यत्वोपपत्तेः ।

अत एव शबरस्वामिना ‘यस्य च दुष्टं करणं यत्र च मिथ्येति प्रत्ययः स एवा-समीचीनो नान्यः, इति वदता दुष्टकरणजन्यत्वमन्तरेणापि अर्थान्यथात्वमप्रामाण्यप्रयोजक-मुक्तम् । अविद्याध्यासरूपस्य साक्षिचैतन्यस्याविद्याजन्यत्वानभ्युपगमान्न प्रतीतिमात्रशरीरत्व-व्याघातः । अहमज्ञ इत्याद्यभिलापकारणीभूतवृत्तिरूपाध्यासं प्रति त्वविद्यायाः कारणत्व-मस्त्येव, घटादीनामिव स्वप्रत्यक्षं प्रति । वह्निविशिष्टधियोस्तु बाधकाभावात् सामान्येनैव धूमप्रवृत्ती प्रति हेतुतेति न पूर्वोक्तदोषापातः । ननु– अविद्याध्यासस्यानादित्वेन दोषा-द्यनपेक्षावदधिष्ठानानपेक्षापि स्यादिति चेन्न । जनकत्वेनाधिष्ठानानपेक्षायामप्याश्रयत्वेन तदपेक्षानियमात् । परममहत्त्वादेराश्रयापेक्षावदध्यासस्य साधिष्ठानकत्वनियमेनात्रापि परतन्त्र-त्वस्य समत्वात् । भास्यस्याविद्याध्यासस्य भासकतयाऽप्यधिष्ठानापेक्षणाच्च । अविद्या-वच्छिन्नस्य चैतन्यस्याविद्या दिसकलद्वैतदृष्टृत्वात् तस्यैव चान्तःकरणावच्छेदेन प्रमातृत्वाद् भ्रमप्रमयोः सामानाधिकरण्योप पत्तेर्भ्रमस्य समानाधिकरणप्रमानिवर्त्यत्वमुपपद्यते ।

ननु देहेन्द्रियादिकं विना कथमन्तःकरणाध्यासः काऽत्रानुपपत्तिर् अधिष्ठानापरोक्षत्वं हि अपरोक्षभ्रमे कारणम् । तद् यत्राधिष्ठानं स्वतो नापरोक्षं, यथा शुक्त्याद्यवच्छिन्नचैतन्यं, तत्र तदपरोक्षतार्थं देहेन्द्रियाद्यपेक्षा । प्रकृते चाविद्यावच्छिन्नं चैतन्यमधिष्ठानम् । तत्र चैतन्यस्य स्वप्रकाशत्वेनाविद्यायाश्च तदध्यस्तत्वेन तेनैव साक्षिणा अपरोक्षत्वात् कुत्र देहेन्द्रियाद्यपेक्षा । अथैवं प्रलये देहेन्द्रियाद्यभावेऽप्यज्ञानसद्भावेनान्तःकरणाध्यासप्रसङ्गः । न, तदा देहेन्द्रियादि-सर्जनविलम्बहेतुनैव तद्विलम्बसम्भवात् । अन्यथा तदा देहेन्द्रियादिकमपि कुतो नोत्पद्येत ? न च दोषादीनामध्यस्तत्वेन तदभावस्य तात्त्विकत्वाद् अतात्त्विकेन तात्त्विककार्य-प्रतिबन्धस्यायुक्तत्वात्, बौद्धेन दुष्टतया कल्पितस्य वेदजन्यज्ञानस्येव कल्पितदोषजन्यस्य द्वैतविज्ञानस्य प्रामाण्यापात इति वाच्यम् । बौद्धकल्पितस्य प्रातिभासिकदोषस्य व्यावहारिकवेदापेक्षया न्यूनसत्ताकत्वेन तदप्रामाण्याप्रयोजकत्वेऽप्यविद्याख्यदोषद्वैतप्रपञ्चयोः समसत्ताकत्वेन कार्यकारणभावनियमेन च कारणीभूताविद्याख्यदोषाभावे कार्यभूतद्वैतप्रपञ्च तद्विज्ञानयोरभावनियमेन नाविद्यामिथ्यात्वेन द्वैतज्ञानसत्यतापातः। कारणमिथ्यात्वे कार्य मिथ्यात्वस्यावश्यकत्वात् । ब्रह्मज्ञानेतराबाध्यत्वरूपव्यावहारिकत्वस्य बाध्याबाध्यसाधारणस्य मिथ्यात्वसिद्ध्यनपेक्षत्वान्न सत्त्वविभागासिद्धिः ।

ननु दोषादीनां रूप्यादिभ्रमहेतूनां पारमार्थिकसत्त्वमौत्सर्गिकप्रामाण्येन सिद्धमिति परमार्थ सतामेव तेषां हेतुत्वमिति चेन्न । व्यावहारिकप्रामाण्यस्य साक्षिणा ग्रहणेऽपि त्रिकाला-बाध्यत्वरूपतात्त्विकप्रामाण्यं न केनापि गृह्यत इति प्रत्यक्षबाधोद्धारे प्रागेवाभिहितत्वात् । न च रूप्याद्यध्यासे दोषादीनामधिष्ठानसमसत्ताकत्वं दृष्टमिति इहापि तथेति वाच्यम् । साधर्म्यसमजात्युत्तरत्वात् । वस्तुतस्तु सर्वत्र चैतन्यस्यैवाधिष्ठानत्वेन कुत्रापि दोषादीनाम् अधिष्ठानसमसत्ताकत्वाभावात् । न च– बाधकं ज्ञानं सत्यमेव वक्तव्यम्, अन्यथा बाधपरम्परया अनवस्थापत्तेरिति वाच्यम् । वेदान्तवाक्यजन्यचरमचित्तवृत्तेः कतकरजोन्यायेन स्वपरबाधकतयाऽनवस्थाया अभावात् । दृश्यत्वमात्रेण युगपत्कृत्स्नबाधसम्भवात् । न हि गुहायां न शब्द इति शब्दः स्वं न निषेधति । अन्यथा स्वस्य स्वेनानिषेधे तवाप्य-नवस्थापत्तिः। शब्दमात्रनिषेधानुभवविरोधश्च । यद्यपि बाधकज्ञानं वृत्त्युपरक्तचैतन्यरूपं स्वतः सत्यमेव तथापि तदवच्छेदिकाया वृत्तेर्दृश्यत्वेन मिथ्यात्वाद् बाधोपपत्तिः ।

ननु बन्धस्यात्यन्ताभावप्रतियोगित्वरूपमिथ्यात्वे तदभावार्थं यत्नो न स्यात् । अत्यन्ता भावस्यासाध्यत्वात्, अत एव न तत्प्रतीत्यभावार्थमपि यत्नः । तस्या अपि मिथ्यात्वात्; अन्यथा मोक्षेऽपि बन्धप्रतीत्या तद्दशायामपि प्रातिभासिकबन्धापातात् । अथ पारमार्थिक त्वाकारेण मिथ्यात्वं, स्वरूपेण तु निवृत्तिरेव, न । तस्याः स्वरूपाबाधेनाप्युपपत्तेरिति चेन्न । सत्यस्य ब्रह्मणो निवृत्त्यदर्शनेन स्वरूपतो मिथ्यात्वाभावे निवृत्त्ययोगान्मिथ्यात्वं निवृत्त्यनुकूलमेव । न च तदर्थं प्रवृत्त्यनुपपत्तिः, अधिष्ठानसाक्षात्कारानन्तरं तथैव । ततः पूर्वं तु कण्ठगतविस्मृतचामीकरप्राप्तय इव भ्रमबाधकज्ञानोत्पत्तये प्रवृत्त्युपपत्तेः । अत्यन्ता भावाधिकरणे च प्रतियोगिवत्तन्निवृत्तिरप्युपपादितैव ।

न च– त्रैकालिकनिषेधप्रतियोगिनि तुच्छे निवृत्तिर्न दृष्टेति कथं तादृशि प्रपञ्चे सा स्यादिति वाच्यम् । यथाकथञ्चित् सजातीयेऽदर्शनस्याप्रयोजकत्वात् । अन्यथा अनुत्पन्ने निवृत्तिर्न दृष्टेति प्रागभावोऽपि न निवर्तेत । तस्मात् स्वभावविशेष एव तुच्छनित्यविलक्षणो निवृत्तिप्रयोजक इति वाच्यम् । सा च निवृत्तिरधिकरणस्वरूपेति पक्षे घटनाशार्थं मुद्गर-पातादाविव मननादौ प्रवृत्तिरूहनीया । अतिरिक्तेति पक्षे त्वनिर्वचनीया, पञ्चमप्रकारा चरमवृत्तिरूपा वा सा, सर्वथा जन्यैवेति न काऽप्यनुपपत्तिः ।

ननु बन्धस्य ब्रह्मण्यध्यस्तत्वे तन्निदिध्यासनसाध्यतत्साक्षात्कारनिवर्त्यत्वं श्रवणादि नियमादृष्टसापेक्षब्रह्मज्ञाननिवर्त्यत्वं च न स्यात् । न हि देवतानिदिध्यासनसाध्यतत्साक्षा त्कारनिवर्त्यं दुरितं तत्राध्यस्तम् । न वा दूरगमनादिनियमादृष्टसापेक्षसेतुदर्शननिवर्त्यं दुरितं तत्राध्यस्तमिति चेन्न । आत्माध्यस्तगौरत्वादेः, शुक्त्याद्यध्यस्तरूप्यादेश्च तत्तत्साक्षात्कार निवर्त्यत्वदर्शनेन प्रपञ्चस्यापि ब्रह्मण्यध्यस्ततया तत्साक्षात्कारनिवर्त्यत्वस्यावश्यकत्वात् । न हि शुक्त्याद्यध्यस्तं रूप्यादि शुक्त्यादिज्ञानं विना निवर्तते । देवतादर्शनादिना तु प्रायश्चित्त समकक्षेण दुरितस्य कारणात्मनाऽवस्थानमात्रं क्रियते, न तु शुक्तिज्ञानेन रूप्यस्येव निवृत्तिः । अधिष्ठानाज्ञानरूपोपादानकस्यारोपितस्य तन्निवृत्तिं विना निवृत्त्ययोगात् । अज्ञाननिवृत्ति श्चाधिष्ठानज्ञानादेवेत्युक्तं प्राक् । श्रवणादिनियमादृष्टं च न मुक्तिं प्रति कारणं किन्तु ब्रह्मापरोक्ष्यं प्रति ।

ननु – अवघातसाध्यवैतुष्यान्यापूर्वस्येव श्रवणादिसाध्यापरोक्ष्यान्यमुक्तेरेव तत्साध्यत्वम् । अन्यथा श्रवणनियमादृष्टसाध्ये साक्षात्कारे श्रवणनिरपेक्षस्योपायान्तरस्याप्रसक्त्या तत्प्रसक्त्य-धीननियमविध्ययोगात् । न च परोक्षज्ञानं श्रवणाद्, अपरोक्षं तु नियमादृष्टादिति युक्तम् । श्रवणादिविधौ परोक्षज्ञानप्रवाहरूपनिदिध्यासनसाध्यापरोक्षस्यैव दृशिनोद्देशात् । त्वन्मते परोक्षज्ञाने कामनाया अयोगेन तस्योद्देश्यत्वायोगाच्चेति चेन्न । तत्र क्रत्वर्थस्य नियमापूर्वस्य परमापूर्वसाधकत्वेऽपि पुरुषार्थहिरण्यधारणादिनियमादृष्टस्यतदभाववच्छ्रवणादिसाध्यसाक्षा-त्कारान्यफलाभावेऽपि तेनैव फलवत्त्वोपपत्तेः ।

‘सर्वापेक्षा च यज्ञादिश्रुतेरश्ववत्’ इति न्यायात्, ‘सर्वं कर्माखिलं पार्थ ज्ञाने परिसमाप्यते’ इति स्मृतेश्च । अत्र सर्वाखिलपदाभ्यां कर्मशब्दवाच्यापूर्वमात्रस्य ज्ञाने समाप्तिर्दर्शिता । मोक्षस्याविद्यानिवृत्तिरूपस्य ज्ञानातिरिक्तासाध्यत्वनियमाच्च । ज्ञाने त्वसम्भावनादिनिवृत्त्या प्रतिबन्धकदुरितनिवृत्त्या च दृष्टादृष्टांशोपयोगः ।

सामान्यपुरस्कारेण च प्रसक्तस्य साधनान्तरस्य निवृत्तिः सर्वत्र नियमविधेः फलम् । विशेषरूपेण त्वपूर्वविधित्वमेव । यथा हि ‘व्रीहीनवहन्ति’ इत्यादावपूर्वसाधनीभूतव्रीहिवैतुष्ये (विशिष्य) अवघातातिरिक्तसाधनान्तराप्रसक्तावपि व्रीहिवैतुष्यमात्रे प्रसक्तस्य नखविदलना देर्निवृत्तिः, विशिष्य कार्यकारणभावबोधनात्, तथा निर्विशेषब्रह्मात्माभेदसाक्षात्कारप्रतिबन्ध निवृत्तौ श्रवणाद्यतिरिक्तसाधनान्तराप्रसक्तावप्यात्मज्ञानमात्रप्रतिबन्धनिवृत्तौ साङ्ख्यादिशास्त्र स्यापि प्रसक्तेः, तन्निवृत्तिर्विशिष्य वेदान्तवाक्यविचारविधानादिति परमगम्भीरोऽयं ग्रन्थार्थः।

### **न्यायामृततरङ्गिणी**

यदि विश्वं कल्पितं स्यात्तदा सत्यदोषयुक्तं स्यादिति तर्के अप्रयोजकत्वं निरस्यति – न चेति ॥ आदिशब्देनासंसर्गाग्रहः ॥ अप्रामाण्यस्येति ॥ ज्ञान-सामान्यसामग््रयामागन्तुककारणस्य दोषस्याप्रवेशादित्यर्थः । यदि विश्वं कल्पितं स्याद् द्रष्टृमत् स्यादिति तर्के व्याप्तिमुपपादयति– एवमिति ॥ पाठक्रमानुरोधेन यद्यपि बाधकज्ञानघटितं तर्कमुपपाद्य द्रष्टृघटिततर्क उपपादनीयः । तथाप्यधिष्ठानादि-भ्रमकारणनिरूपणप्रस्तावे अनीदृशबाधकज्ञानमुपेक्ष्य अर्थक्रममनुरुध्येदमुक्तमिति ध्येयम् ॥ समानेति ॥ निवर्तकप्रमाविरहे भ्रमस्य भ्रमत्वासिद्ध्यापातादित्यर्थः ।

एवमिति ॥ देहघटित इन्द्रियघटितश्चेति द्वौ तर्कौ बोध्यौ । ननु देहेन्द्रियादिकं विनाऽपि न भ्रमानुपपत्तिः । अधिष्ठानापरोक्षत्वं ह्यपरोक्षभ्रमे कारणम् । तद्यत्रा-धिष्ठानं स्वतो नापरोक्षं, यथा शुक्त्याद्यवच्छिन्नचैतन्यं, तत्र तदपरोक्षत्वार्थं देहेन्द्रिया-द्यपेक्षा । प्रकृते चानवच्छिन्नचैतन्यमधिष्ठानम् । तत्र चैतन्यस्य स्वप्रकाशत्वे नाविद्यायास्तदध्यस्तत्वेन तेनैव साक्षिणा अपरोक्षत्वात् कुत्र देहेन्द्रियाद्यपेक्षेति चेन्न । न ह्यधिष्ठानापरोक्ष्यमधिष्ठानगतामेव भ्रान्तिमुत्पादयतीति कुत्रापि दृष्टम् । किन्तु तद्भिन्नस्य प्रमातुरधिष्ठानविषयिणीम् । तस्य चाधिष्ठानापरोक्ष्याय देहादिकम् अपेक्षितमेव । तमःप्रकाशयोः सामानाधिकरण्यवदाश्रयाश्रयिभावस्याप्यदर्शनेन स्वयम्प्रकाशचैतन्यस्याज्ञानाध्यासानधिष्ठानत्वाच्चेति ।

प्रलय इति ॥ ननु प्रलये देहेन्द्रियादिसर्जनविलम्बहेतुनैव भ्रमविलम्बः । अन्यथा तदा देहेन्द्रियादिकमपि कुतो नोत्पद्येतेति चेन्न । देहादेर्भूतादिकारणविलम्बेन विलम्ब-सम्भवात् । अज्ञानमात्रनिदानकाध्यासस्तु स्यादेव । इष्टापत्तिं परिहरति– न चेति ॥ करणेति ॥ ज्ञानकरणेत्यर्थः । करणादीनां तु दोषादिसमं सत्त्वमित्यर्थः । व्यावहारिकसत्त्वे दोषमाह– दोषेति ॥ अन्योन्येति ॥ जगदध्यासे सिद्धे तस्य व्यावहारिकत्वेन तन्मध्यवर्तिनो रूप्यभ्रमहेतोर्दोषादेर्व्यावहारिकसत्त्वसिद्धिः, तत्सिद्धौ तद्दृष्टान्तेन जगदध्यासहेतोर्दोषस्यापि व्यावहारिकस्य भ्रमहेतुतोपपत्तौ जगदध्यास-सिद्धिरित्यर्थः ।

ननु रूप्यादिभ्रमहेतुदोषस्य सत्यत्वग्राहकविरह एव तस्य व्यावहारिकसत्त्व साधकः । अतो नान्योन्याश्रय इत्यत आह– पारमार्थिकेति ॥ सत्यत्वसाधके सति रूप्यादिधीहेतुदोषस्य यद्व्यावहारिकत्वकल्पनं तज्जगदध्यासनिबन्धनमेवेत्यन्योन्याश्रय इत्यर्थः । करणादिसमं सत्त्वं तन्त्रमित्यत्र दोषमाह– इहेति ॥ रूप्यादिप्रतीतौ करणसम्भवेन तत्र दोषादेर्ज्ञानकारणसमसत्त्वसम्भवेऽपि अज्ञादिप्रतीतेर्नित्यतया तद-सम्भव इत्यर्थः । करणसमसत्वाङ्गीकारेऽपि जगदध्यासहेतुदोषस्य तात्विकत्वम् आयातीत्याह– रूप्यादीति ॥ इहेति ॥ जगदध्यासाधिष्ठानस्य ब्रह्मणः पारमार्थिक- त्वेन तत्समसत्तया दोषादेस्तात्विकत्वापत्तिरित्यर्थः । ननु सर्वत्र चैतन्यस्यैवा-धिष्ठानत्वेन कुत्रापि दोषादीनां नाधिष्ठानसमसत्ताकत्वमिति चेन्न । तथा सति रूप्यस्य शुद्धचैतन्येऽध्यस्ततया घटादिवद्व्यावहारिकत्वापातादिति ।

ननु जगदध्यासहेतुर्दोषादिस्तात्विको व्यावहारिको वा मा भूत् । १अध्यासस्तु भविष्यतीत्यत आह– दोषादेरिति ॥ अतात्विकेन चेति ॥ दोषतदभावयो-र्मिथ्यासत्ययोर्जगद्भाने सतोरपि सत्येनैव दोषाभावेन जगद्भाने प्रामाण्यं प्रयोज-नीयम् । न तु मिथ्याभूतेन दोषेण तत्राप्रामाण्यमापाद्यमित्यर्थः ॥ दुष्टतयेति ॥ वेदे दोषाभावस्य सत्त्वेन बौद्धकल्पितमिथ्यादोषं तिरस्कृत्य वेदजन्यज्ञाने तस्य प्रामाण्यप्रयोजकत्वं यथा तथेत्यर्थः ।

ननु बौद्धकल्पितदोषस्य प्रातिभासिकस्य व्यावहारिकवेदापेक्षया अल्पसत्ताकत्वेन तदप्रामाण्याप्रयोजकत्वेऽप्यविद्याख्यदोषस्य प्रपञ्चस्य च समसत्ताकत्वेन कार्यकारण भावनियमेन च कारणीभूताविद्याख्यदोषाभावे कार्यभूतद्वैतप्रपञ्चतद्विज्ञानयोरभाव नियमेन नाविद्यामिथ्यात्वेन द्वैतज्ञानसत्यतापातः । मैवम् । व्यधिकरणत्वात् । दोषस्य मिथ्यात्वेन तदभावस्य तात्त्विकतया प्रपञ्चज्ञानप्रामाण्यस्याप्यापाद्यमानत्वे एतस्य व्यधिकरणत्वात् । प्रपञ्चमिथ्यात्वसिद्धेः प्राक् प्रातिभासिकपारमार्थिकयोरेव सत्त्वेन तृतीयप्रकारस्य व्यावहारिकस्यासिद्धेश्च ।

अध्यस्तदोषस्य भ्रमहेतुत्वे बाधकान्तरमाह– दोषादीति ॥ ननु ईश्वरज्ञानस्य गुणाजन्यस्याप्यबाधितविषयत्वेन प्रमात्ववद्दोषाजन्यस्याप्यध्यासस्य बाधितविषय त्वेन भ्रमत्वं भविष्यतीत्यत आह– कस्यचिदिति ॥ न ह्यावयोर्मते गुणजन्यत्वेन प्रमात्वम् । किन्तु स्वत एव । तथा दोषाजन्यस्यापि बाधितविषयत्वेनाप्रमात्वे तस्य स्वतस्त्वापातः । दोषजन्यत्वं विना बाधितविषयत्वस्याप्यभावाच्च । बाधित-विषयत्वे दोषजन्यत्वस्यैवावच्छेदकत्वात् । बाधितविषयत्वस्यैवाप्रमात्वात् । तस्य परतस्त्वानुरोधेन दोषजन्यत्वावश्यम्भावात् । अत एवोक्तं शबरस्वामिना ‘यस्य च दुष्टं करणं यत्र मिथ्येति प्रत्ययस्स एव समीचीनो नान्यः’ इति । दुष्टकरणजन्यत्व-प्रयुक्तो यत्र मिथ्येति प्रत्यय इत्यर्थः । न तूभयम् असमीचीनत्वनिमित्तमिति तदर्थः ।

नन्वविद्याख्यदोषाध्यासोऽनादित्वाद् दोषानपेक्ष एवास्तु । बाधितविषयत्व- दोषजन्यत्वयोर्व्याप्तिस्तु साद्यध्यासावच्छिन्ना । न चाप्रामाण्यस्य स्वतस्त्वम् । जन्याप्रामाण्यस्यैव दोषजन्यत्वात् । स्वनिर्वाहकत्वेनाविद्यैव वा दोषोऽस्त्वित्याशङ्क्य आद्ये किमध्यासशब्देनार्थो वा तज्ज्ञानं वेति विकल्प्य आद्यं निराकरोति– तत इति ॥ अनादित्वेनान्यानपेक्षत्वान् मिथ्याभूतं स्वयमेव स्वाधिष्ठानं भविष्यतीत्यर्थः । द्वितीयं निराकरोति– विषयस्येति ॥ अविद्यारूपार्थाध्यासस्यानादित्वेऽपि तत्प्रतीते-र्दोषापेक्षाऽस्त्येवेत्यर्थः । द्वितीयं निराकोति– स्वनिर्वाहकत्व इति ॥ स्वस्मि-न्स्वप्रकारके व्यवहारे स्वातिरिक्तानपेक्षत्वं स्वनिर्वाहकत्वम् । यथा प्रमेये प्रमेयमिति ।

एवमज्ञानान्तरमन्तरेणैवाज्ञानमज्ञातमिति व्यवहारो भवतु । स्वज्ञानं प्रति स्वस्य दोषत्वं तु न सम्भवति । कुत इत्यत आह– प्रतीतीति ॥ अर्थप्रतीत्योरन्यूना-नधिककालत्वं प्रतीतिकालमात्रत्वम् । एवं च प्रतीतिं प्रति अर्थस्य पूर्ववर्तित्वे स्वस्मादपि स्वस्य पूर्ववर्तित्वमायातम् । तच्चायुक्तमित्यर्थः ॥ हेतुत्वेनेति ॥ धीहेतुत्वेन त्वदङ्गीकृतेन, प्राप्तमिति शेषः । अविद्याध्यासं प्रति अविद्याया हेतुत्वे तस्य विषयजन्यत्वेन प्रमात्वापात इत्यपि बोध्यम् ।

तर्कान्तरमुपपादयति– बाधकेति ॥ अनवस्थाभयात् क्वचिद्बाधकज्ञानं सत्यं वक्तव्यमित्यर्थः । ननु वेदान्तवाक्यजन्यचरमवृत्तेः कतकरजोन्यायेन स्वपरबाधक तया नानवस्था । दृश्यत्वमात्रेण युगपत्क्लृप्तबाधसम्भवात् । न हि गुहायां नशब्द इतिशब्दः स्वं न निषेधति । अन्यथा स्वस्य स्वेनानिषेधे तवाप्यनवस्था स्यादिति चेन्न । दृश्यत्वस्य निषेध्यतावच्छेदकत्वे मानाभावात् । दोषजन्यत्वादेरतथात्वात् । दोषस्य च सत्यस्यैव जनकतया नाविद्याया दोषस्य तथात्वम् । स्वेन स्वस्य बाधे बाधकत्वाभिमतस्य बाध्यत्वापातेन विरोधाच्च । गुहायां न शब्द इत्यत्र तु शब्दमात्र निषेधो, विरोधाभावात् । शब्दत्वस्य निषेध्यतावच्छेदकस्य स्वस्मिन्नपि सत्त्वाच्च ।

जगदध्यासहेतुदोषादीनां व्यावहारिकत्वे दोषान्तरमाह– रूप्यादीति ॥ रूप्याद्य-ध्यासे दोषादीनां व्यावहारिकं सत्त्वं दृष्टमिति जगदध्यासेऽपि तथैवेति यदि कल्प्यते तदा रूप्याद्यध्यासेऽधिष्ठानस्यापि व्यावहारिकमेव सत्त्वं त्वद्रीत्या दृष्टमिति जग-दध्यासेऽधिष्ठानस्यापि व्यावहारिकमेव सत्त्वं स्यादित्यर्थः ॥ तत्रेति ॥ रूप्या-द्यध्यासे ॥ इहेति ॥ जगदध्यासे ॥ अन्योन्येति ॥ जगदध्यासहेतुदोषस्य मिथ्यात्वे तन्न्यायेन रूप्यभ्रमहेतुदोषस्य व्यावहारिकं सत्त्वं, अधिष्ठानस्य तु अधिष्ठानज्ञानाबाध्यसत्त्वमिति वैरूप्यं कल्प्येत । रूप्यभ्रमहेत्वोरधिष्ठानदोषाद्यो-रधिष्ठानज्ञानाबाध्यव्यावहारिकसत्त्वकल्पनानन्तरं तन्न्यायेन जगदध्यासेऽपि तन्न्यायेन तयोः सत्त्वकल्पनमित्यर्थः ॥ लाघवेनेति ॥ कतिपयाध्यासत्त्वापेक्षया अध्या-सत्वस्य लाघवादित्यर्थः ॥ प्रथमेति ॥ सर्वाध्यासासिद्धेः प्रथमं रूप्याद्यध्यासे कतिपयत्वादिविशेषणानामव्यावर्तकतयाऽतन्त्रत्त्वेन प्रथमम् अध्यासस्यैवोपस्थित-त्वादित्यर्थः ॥ तस्येति ॥ दोषादिसत्त्वस्येत्यर्थः ॥ अनुमानेति ॥ अख्यातिवादापत्तिश्चेत्यपि बोध्यम् ॥ सङ्गृह्णाति ॥ एवं चेति ।

॥ किञ्चेति ॥ रूप्यादेर्बाधेनासत्त्वेऽपि तज्ज्ञाने बाधाभावात्सत्यत्वं यथा तथा जगतोऽसत्त्वेऽपि तज्ज्ञानं सत्यमेव स्यादित्यर्थः ॥ अत्यन्ताभावस्येति ॥ मिथ्या-भूतप्रतियोगिकस्य च प्रध्वंसस्याभावादित्यर्थः । उत्तरावधिविधुरत्वेन प्रागभाववद् यस्मिन्सत्यग्रिमक्षणे यस्य सत्त्वं तद्व्यतिरेकेण यस्यासत्त्वं तदेव तस्य तत्साध्यत्व-मित्यादि योगक्षेमसाधारणसाध्यत्वस्याप्यत्यन्ताभावेऽसम्भव इति बोध्यम् । तस्य पारमार्थिकत्वाकारेणात्यन्ताभावस्य स्वरूपेण निवृत्तिरनित्यत्वपर्यवसन्नैव नास्माक-मनिष्टा प्रत्युत त्रैकालिकनिषेधप्रतियोगिनि तुच्छे सा न दृष्टा अत्यन्ताभावाधिकरणे अनुपपन्ना चेत्यपि बोध्यम् ॥ अनादीति ॥ गौः प्रकृतिराद्यन्तरहितेत्यर्थः ॥ तस्या इति ॥ प्रपञ्चतुल्यतया तद्दोषैरेव दुष्टत्वादित्यर्थः ॥ अन्यथेति ॥ प्रपञ्चप्रतीतेर्मिथ्यात्वाभावे ॥ निदिध्यासनेति ॥ निदिध्यासनासाध्यसाक्षात्कार-निवर्त्यं न स्यादित्यर्थः ।

यथाश्रुते यत्र यत्कल्पितमित्यादिसामान्यव्याप्तौ रूप्ये व्यभिचाराद्व्यतिरेक व्याप्तिमप्युपपादयति– न हीति ॥ द्वितीयतर्केऽसिद्धिं परिहरति– न चेति ॥ नियमेति ॥ नियमजन्यमदृष्टं नियमादृष्टम् । यद्यप्यदृष्टमपि दृष्टवत् क्रियाजन्यमेव तथापि नियमस्य प्रयोजनापेक्षायां कल्प्यमानमदृष्टं नियमजन्यमित्युच्यत इत्यर्थः ॥ किं त्विति ॥ असम्भावनानिवृत्त्या प्रतिबन्धकदुरितनिवृत्त्या च दृष्टादृष्टांशोपयोग इत्यर्थः ॥ अवघातेति ॥ अवघातक्रियासाध्यवैतुष्याद्भिन्नपरमापूर्वे यथा नियमा दृष्टस्योपयोगो न पुनर्वैतुष्य एव तथा श्रवणादिक्रियासाध्यब्रह्मापरोक्षाद्भिन्ने मोक्षे श्रवणादिनियमादृष्टस्योपयोगो वक्तव्यः । न तु श्रवणादिक्रियासाध्ये ब्रह्मापरोक्ष एव तदुपयोग इत्यर्थः । सर्वत्र नियमविधिस्थले क्रियातन्नियमयोः फलभेदेऽपि श्रवण नियमविधौ तयोरेकफलत्वमस्त्वित्यत आह– अन्यथेति ॥ नियमादृष्टसाध्ये साक्षात्कारे यदि श्रवणादिक्रियाया हेतुत्वमित्यर्थः ।

ननु सामान्यपुरस्कारेण प्रसक्तस्य साधनान्तरस्य निवृत्तिः सर्वत्र नियमविधेः फलम् । विशेषरूपेण त्वपूर्वविधित्वमेव । यथा हि ‘व्रीहीनवहन्ति’ इत्यादावपूर्व साधनीभूतव्रीहिवैतुष्ये अवघातातिरिक्तसाधनान्तराप्रसक्तावपि व्रीहिवैतुष्यमात्रे प्रसक्तस्य विदलनादेर्निवृत्तिर्विशिष्य कार्यकारणभावबोधनात् । तथा निर्विशेष ब्रह्मात्माभेदसाक्षात्कारप्रतिबन्धनिवृत्तौ श्रवणाद्यतिरिक्तसाधनान्तराप्रसक्तावप्यात्म ज्ञानमात्रप्रतिबन्धनिवृत्तौ साङ्ख्यादिशास्त्रस्यापि प्रसक्तेस्तन्निवृत्तिर्विशिष्य वेदान्तवाक्य विचारविधानादिति चेत्, न । अपूर्वीयव्रीहिनिष्ठवैतुष्येऽपि येन रूपेणावघातस्य प्राप्तिस् तेन रूपेण दलनादेरपि प्राप्तेः सत्त्वात् । उभयत्रापि वैतुष्यभावस्यैव अवच्छेदकत्वात् । न हि प्राप्तिर्नाम निवृत्तिः । अपि तु योग्यतामात्रम् । तच्च दलनादेरस्त्येव ।

एतावानेव विशेषः । यदवघातसाध्यवैतुष्याश्रये अपूर्वीयत्वमप्यस्ति दलनादि साध्यतदाश्रये तु नापूर्वीयत्वमिति । श्रवणादेस्तु निर्विशेषब्रह्मात्माभेदसाक्षात्कारे तत्त्वावच्छिन्न एव हेतुता । न त्वात्मज्ञानत्वावच्छिन्ने । श्रवणादिकमन्तरेणाप्यह- म्प्रत्ययेनात्मज्ञानमात्रस्य सत्त्वान्निर्विशेषब्रह्मात्मभेदसाक्षात्कारत्वावच्छिन्नात्मसाक्षा- त्कारे श्रवणादिभिन्नोपायान्तरस्याप्राप्तत्वात् । तस्माच्छ्रवणादिक्रियातन्नियमयोर् ब्रह्मापरोक्ष्यं प्रति हेतुत्वे श्रवणनियमविध्यनुपपत्तेर्ज्ञानद्वारा श्रवणादिसाध्यमोक्षं प्रत्येव तन्नियमादृष्टस्यापि हेतुत्वं वाच्यम् । तथा च नासिद्धिरिति भावः ।

श्रवणादितन्नियमयोः साध्यभेदं निराकरोति– न चेति ॥ द्रष्टव्यः श्रोतव्यो मन्तव्यो निदिध्यासितव्य इत्यत्र यादृशं ज्ञानमुद्दिश्य निदिध्यासनं विहितं तादृशमेव ज्ञानं दृशिना निर्दिश्य तादर्थ्येन श्रवणादिकमपि विधीयते । अन्यथा दृशिधातो र्विजातीयज्ञानोपस्थापकत्वे आवृत्तिलक्षणो वाक्यभेदः स्यात् । ननु निदिध्यासन विधावपि परोक्षज्ञानमेव दृशिनोद्देश्यतामित्यत उक्तम् परोक्षेत्यादि ॥ निदि-ध्यासनस्य परोक्षज्ञानप्रवाहरूपत्वात्तस्य परोक्षज्ञानैदमर्थ्यं न सम्भवतीत्यर्थः । ननु निदिध्यासनसाध्यब्रह्मापरोक्षे श्रवणादेर्हेतुत्वे एकार्थत्वाद्विकल्पः स्यादिति चेन्न । द्व्यवदानावरुद्धे यागे व्रीहिभिर्यजेतेति व्रीहीणां तण्डुलपिष्टपुरोडाशद्वारा हेतुत्वबोधन-वदिहाप्युत्तरद्वाराऽपूर्वस्य हेतुत्वसम्भवान्न विकल्प इति भावः ।

साक्षात्कर्तव्य इति ॥ श्रवणविधौ साक्षात्कर्तव्य इति साक्षात्काररूपफल समर्पकवाक्यान्तरसत्त्वात्तस्य साक्षात्कार एव फलमित्यर्थः ॥ त्वन्मत इति ॥ परोक्षज्ञानज्ञानं विना परोक्षज्ञाने कामनायोगात्तज्ज्ञाने च तेन परोक्षज्ञानविषयस्यापि ज्ञातत्वान्न परोक्षज्ञानकामना सम्भवतीत्यर्थः । तथा च न श्रवणादिविधेः परोक्षज्ञानं फलम् । अकाम्यमानत्वादित्यर्थः ॥ आपरोक्ष्यस्येति ॥ अस्तु श्रवणादितन्निय-मयोर् ब्रह्मापरोक्ष्यमेव फलं तथाप्यदृष्टसाध्यब्रह्मापरोक्ष्यनिवर्त्यस्य बन्धस्य ब्रह्मणि नाध्यस्तत्वमित्यर्थः ।

### **न्यायामृतकण्टकोद्धारः**

अप्रामाण्यस्येति । न च गुणाजन्यत्वेऽपि यथेश्वरज्ञानस्य प्रामाण्यं तथेहापि किं न स्यादिति वाच्यम् । आवयोर्मते प्रामाण्यस्योत्पत्तौ ज्ञप्तौ च स्वतस्त्वात् । अप्रामाण्यस्य चोत्पत्तौ ज्ञप्तौ च परतस्त्वात् । तथा च दृष्टान्तासम्मतिः । अविद्याध्यासानादित्वस्य प्रागेव निरस्तत्वाच्च । अतिप्रसङ्गान्तरमाह ॥ एवमिति । शुक्तिरजतभ्रमे तथा दर्शनादिति भावः । ननु द्रष्ट्रभावेऽपि भ्रमः किं न स्यादित्यत आह– भ्रमस्येति । न चाविद्या-वच्छिन्नस्य द्रष्टृत्वात् तस्यैवान्तःकरणावच्छेदेन प्रमातृत्वाज्ज्ञानत्वाच्च भ्रमप्रमयोः सामानाधिकरण्यमुपपद्यत इति वाच्यम् । अविद्याध्यासे द्रष्टृसत्त्वं, द्रष्टृसत्त्वे च तदध्यास इति अन्योन्याश्रयात् । घटाकाशमठाकाशयोरिवाविद्यावच्छिन्नान्तःकरणावच्छिन्नयोर्भेदेन भ्रमप्रमयोः सामानाधिकरण्यासम्भवाच्च । द्रष्टृत्वेऽन्तःकरणस्य प्रयोजकत्वेनाविद्या-वच्छिन्नस्य तदयोगाच्च । एवं च द्रष्ट्रभावान्नाध्यास इति ।

नन्वन्वयव्यतिरेकाभावात् कथं देहेन्द्रियादेः प्रयोजकत्वमित्यत आह– प्रलय इति । अज्ञानादिवद् देहेन्द्रियादेरपि कार्यव्यतिरेकप्रयोजकव्यतिरेकप्रतियोगित्वादिति भावः । ननु देहेन्द्रियादेः क्वोपयोगः ? अधिष्ठानापरोक्ष्यं हि अध्यासे तन्त्रम् । तद्यत्राधिष्ठानं स्वतो नापरोक्षं यथा शुक्त्यवच्छिन्नं चैतन्यं तत्र तदपरोक्षार्थं देहेन्द्रियाद्यपेक्षा । जगदारोपे चाविद्यावच्छिन्नं चैतन्यमधिष्ठानम् । तच्च स्वप्रकाशत्वेनाविद्यायास्तदध्यस्तत्वेन तेनैवापरोक्षमिति न तत्र देहेन्द्रियाद्यपेक्षेति चेन्न । अविद्यावच्छिन्नस्य स्वप्रकाशत्वे शुक्त्यवच्छिन्नस्यापि तदापत्तेः । चैतन्यस्य स्वप्रकाशत्वात् तदध्यस्ताविद्यायाश्चापरोक्ष्ये नान्यापेक्षेति यदि तर्हि शुक्तेरप्यविद्यावच्छिन्नचैतन्येऽध्यस्तत्वात् तदापरोक्ष्येऽपि अन्या-पेक्षा न स्यात् । तत्र शुक्तिभानार्थं देहाद्यपेक्षेति यदि तर्हि अविद्याभानार्थं तद-पेक्षाऽऽवश्यकी । न हि देहादिकं विनाऽज्ञ इति प्रतीतिः । सुषुप्तावस्तीति चेन्न । तत्र देहाद्यभावस्यासम्मतेः । व्यावहारिकत्वेन तत्सत्त्वस्यावश्यकत्वाच्च ।

एवं च यथाऽधिष्ठानावच्छेदकशुक्तिज्ञानार्थं देहाद्यपेक्षा तथेहाप्यधिष्ठानावच्छेदकाविद्या ज्ञानार्थं देहेन्द्रियाद्यपेक्षाप्यावश्यकी । अन्यथोपादानाद्यपेक्षापि न स्यादिति । परमार्थेति । न च साक्षिणा व्यावहारिकप्रामाण्यग्रहणेऽपि तात्विकप्रामाण्यग्राहकं न किमपीति वाच्यम् । तथात्वेऽद्वैतश्रुत्यादेरपि तात्विकप्रामाण्यग्राहकाभावेन तदभावः स्यादित्युक्त-त्वात् । इहेति । साक्षिरूपाज्ञानादिप्रतीतेरनादित्वेन करणाभाव इत्यर्थः ।

रूप्याद्यध्यास इति । न च साधर्म्यजात्युत्तरत्वमिति वाच्यम् । व्याप्तिनिरपेक्ष साधर्म्यमात्रेण प्रतिपक्षचोदनाभावात् । न च सर्वत्र चैतन्यमेवाधिष्ठानमिति दोषादे-रधिष्ठानसमसत्त्वमसिद्धमिति वाच्यम् । चैतन्यमात्राधिष्ठानकत्वे व्यावहारिकत्वापातात् । चैतन्यप्रमयैव भ्रमनिवृत्तिप्रसङ्गाच्च । चैतन्यमात्रप्रमायां सद्यो मोक्षश्च । अवच्छिन्न-स्याधिष्ठानत्वे तस्य न परमार्थसत्त्वमिति त्वन्मते व्याप्तिसिद्धिरिति । दोषादेरिति । न च वेदे बौद्धकल्पितदोषस्य प्रातिभासिकतया तेन व्यावहारिककार्याप्रतिबन्धेऽपि प्रकृते दोषस्य व्यावहारिकत्वेन तेन व्यावहारिककार्यप्रतिबन्धः स्यादिति वाच्यम् । दोषादेरद्यापि व्यावहारिकत्वासिध्याऽन्योन्याश्रयात् । दोषादेः प्रातिभासिकत्वाभावे तद्व्याप्यकल्पितत्वा-योगस्य पूर्वमेवोक्तत्वाच्च ।

तत एवेति । न च जनकत्वेन तदनपेक्षायामप्याश्रयत्वेन तदपेक्षा । अध्यासस्य परम महत्त्वादेरिवाश्रयसापेक्षत्वादिति वाच्यम् । अध्यासस्य सादित्वनियमो यथा त्यज्यत एवम् अध्यासस्य साश्रयत्वनियमोऽपि त्याज्यः । तत्रानवस्थादिदोषवत् प्रकृते गौरव-दोषस्य सत्त्वात् । प्रामाणिकं गौरवमिति यदि तर्हि सिद्धविषयानवस्थेत्यपि वक्तुं शक्यम् । तथा चाधिष्ठानाभावे शून्यवादापातः । विषयस्येति । दोषाजन्यत्वेऽपि बाधितविषयतयाऽ प्रामाण्यमिति तु निरस्तमिति भावः । अविद्यारोप इति । तथा चाविद्याकल्पनं न स्यादि ति भावः । न चोपादानतया तत्कल्पनमिति वाच्यम् । अविद्यारोपवत्तदभावेऽप्युपपत्तेः ।

स्वनिर्वाहकत्वं च किं स्वस्मिन् स्वविशिष्टव्यवहारप्रयोजकत्वं वा, स्वजनकत्वं वा ? आद्य इष्टापत्तिरित्याह– स्वनिर्वाहकत्वेनेति । द्वितीय आह– प्रतीतिमात्रेति । न चाविद्याध्यासस्य साक्षिरूपत्वेनानादित्वान्नाविद्याजन्यत्वम् । अहमित्यभिलापकारणीभूत वृत्तिरूपाध्यासं प्रति कारणत्वमस्त्येवेति वाच्यम् । अहमित्यभिलापकारणाध्यासाति रिक्ताविद्याध्यासे मानाभावात् । अविद्याध्यासस्य साक्षिरूपत्वे च तस्यानादिनित्यतया मोक्षेऽप्यनुवृत्त्यापाताच्च । वृत्तिरूपाध्यासेनैव सर्वोपपत्तौ अध्यासद्वयकल्पनायोगाच्च ।

एवं दोषादीनां सत्त्वमुपपाद्य बाधकस्य तदुपपादयति– बाधकज्ञानस्येति । न च चरमवृत्तेः कतकरजोन्यायेन स्वपरबाधकतयाऽनवस्थाभावात् । न हि गुहायां न शब्दः स्वं न निषेधति । अन्यथाऽनवस्थानात् । शब्दमात्रनिषेधानुभवविरोधश्चेति वाच्यम् । प्रतिदृष्टान्तसमजात्युत्तरत्वापातात् । न हि दृष्टान्तमात्रेण कश्चिदर्थः सिध्यति । अन्यथा प्रपञ्चस्यैव स्वबाधत्वं तेन न्यायेन स्यादिति कस्यापि श्रवणादौ चरमवृत्त्यर्थं प्रवृत्तिर्न स्यात् । बाधकज्ञाने स्वबाधकत्वस्य क्वाप्यदर्शनाच्च । न च मिथ्यात्वान्यथानुपपत्त्यैतत् कल्प्यमिति वाच्यम् । अन्योन्याश्रयात् । न च बाधकज्ञानं वृत्त्युपरक्तं चैतन्यम् । तच्च सत्यमेवेति वाच्यम् । प्राप्ताप्राप्तविवेकेन वृत्तेरेव बाधकत्वात् ।

किञ्च बाधकज्ञानस्य बाध्यत्वेऽविशेषाज्जगज्ज्ञानमेतद्बाधकमिति बाध्यबाधकव्यवस्था न स्यादिति । तदेवेति । व्यावहारिकमित्यर्थः । इहापीति । जगदध्यासेऽपी त्यर्थः । एवं च ब्रह्मणोऽपि परमार्थसत्त्वं न स्यादिति भावः । अधिष्ठानस्य भिन्नत्वं सत्त्वं तन्त्रम् । दोषादीनां तदन्यदेवेत्याशङ्क्य निषेधति– न चेति । नियामकाभावादिति भावः । नियामकमाशङ्क्य निषेधति– न चेति ॥ लाघवेनेति । एतेनेदं कस्यचिज्जल्पनं निरस्तम् । ‘अध्यासत्वस्य लघुत्वेऽपि प्रथमोपस्थितत्वेऽपि न दोषजन्यतायां तत् तन्त्रम् । अध्यासत्वस्याजन्येऽपि सद्भावात् । यथा नित्यज्ञानवादे ज्ञानत्वस्य न शरीरजन्यता-वच्छेदकत्वं, न वा गुणजन्यत्वस्य प्रामाण्यप्रयोजकत्वम्, बाधकबलात् तद्वज्जन्याध्यासं प्रत्येव दोषादीनां कारणत्वं, बाधकबलात् । यथा च गुणाजन्यत्वेऽपि बाधकाभावात् प्रमात्वं तथा दोषाजन्यत्वेऽपि बाधकबलादप्रमात्वम् । एवं च न कोऽपि दोषः’ । इति ।

भवेदेतद् यदि ज्ञाननित्यत्ववन् नित्यज्ञानप्रामाण्यवच्चाविद्याध्यासस्यानादित्वं प्रामाणिकं स्यात् । तदेव नास्तीत्युक्तम् । अन्यथा जगदध्यासस्यानादित्वेनोपादाना-द्यनपेक्षत्वेनाविद्यादिकल्पनमेव न स्यात् । लाघवात् प्रामाण्यस्य स्वतस्त्वे गुणानपेक्षणाच्च । नित्यत्वेनोत्पत्तौ ज्ञानस्य शरीरानपेक्षायामपि स्वाश्रयतावच्छेदकत्वेन तदपेक्षाया आवश्य-कत्वाच्च । एवं च प्रवृत्तिमात्रे संसर्गधिय इव वह्णिमात्रं प्रति धूमस्येवाध्यासमात्रं प्रति दोषादिकं कारणम् । बाधकाभावात् । तथा चाविद्याध्यासानुपपत्तिरिति । न चावि-द्याध्यासाभावे कथं तत्प्रतीतिरिति वाच्यम् । सत्यत्वेऽपि ब्रह्मवत् प्रतीत्युपपत्तेरिति दिक् ।

अस्तु वा विषयमिथ्यात्वम् । नैतावता ब्रह्मेतरसर्वमिथ्यात्वसिद्धिः । जगज्ज्ञानस्य सत्यत्वात् । न च विषयमिथ्यात्वे ज्ञानस्य सत्त्वानुपपत्तिरिति वाच्यम् । तस्यो-पपादयिष्यमाणत्वादित्याह– किञ्चेति । यत्नो न स्यादिति । श्रवणादौ प्रवृत्तिर्न स्यादित्यर्थः । श्रवणादिना हि ब्रह्मसाक्षात्कारद्वारा प्रपञ्चाभावः सम्पादनीयः । स चात्यन्ताभावात्मा । तस्य च साध्यत्वं न सम्भवतीत्याह– अत्यन्ताभावस्येति । ननु बन्धोच्छेदार्थं न यत्नः । तथा चे(दि)ष्टापादनम् । किन्तु प्रतीत्युच्छेदार्थमित्याशङ्क्य निषेधति– न चेति । तस्या इति ॥ वृत्तिरूपायास्तत्प्रतिबिम्बितचैतन्यरूपाया वा तस्याः सत्यत्वाभावात् । एतदतिरिक्ताया गौरवपराहतत्वात् । अन्यथा प्रतीतेः सत्यत्वे । सत्यस्य त्वया निवृत्त्यनङ्गीकारादिति भावः ।

ननु न मिथ्यात्वं निवृत्तिप्रतिकूलम् । सत्यस्य ब्रह्मणो निवृत्त्यदर्शनेन सत्यत्वस्यैव प्रतिकूलत्वात् । मिथ्यात्वस्यानुकूलत्वात् । न च तदर्थं प्रवृत्त्यनुपपत्तिरिति वाच्यम् । कदा प्रवृत्त्यभावः ? अधिष्ठानसाक्षात्कारानन्तरं वा, तत्पूर्वं वा ? नाद्यः । इष्टापत्तेः । न द्वितीयः । विस्मृतकण्ठगतचामीकराप्तय इव बाधकज्ञानोत्पत्तये प्रवृत्त्युपपत्तेरिति चेन्न । उक्तमिथ्यात्ववतस् तुच्छस्य निवृत्त्यदर्शनेन मिथ्यात्वस्यापि तत्प्रतिकूलत्वात् । न च निवृत्तिमत्त्वे मिथ्यात्वं न प्रयोजकम् । अपि तु स्वभावविशेष इति स्वभावविशेषापन्ने घटादौ निवृत्तिदर्शनेन मिथ्यात्ववत्यपि जगति सा स्यादिति वाच्यम् । एवं हि सत्यत्वं न (अ)निवृत्तिप्रयोजकं किन्तु स्वभावविशेष इति सत्यत्वेऽपि घटादिनिवृत्तिसम्भवात् ।

किञ्च स्वरूपेण निषेधप्रतियोगिनः स्वभावविशेषोऽनुपपन्नः । तादृशस्यापि स्वभाव विशेषवत्त्वे तुच्छस्यापि तदापत्तेः । अपरोक्षप्रतीत्यन्यथानुपपत्त्या स्वभावविशेष इति यदि परोक्षप्रतीत्यन्यथानुपपत्त्या तुच्छस्यापि स्वभावविशेषः स्यादिति समम् । किञ्च तदर्थं यत्नोऽपि न स्यादिति दूषणं तदवस्थमेव । विस्मृतकण्ठगतचामीकरस्य चामीकरस्मृत्या सुखविशेषो भवतीति प्रयत्नो युज्यते । ननु प्रकृते कश्चिद् विशेष इति कथं प्रवृत्तिः ? न च दुरितनिवृत्तिः पुरुषार्थ इति वाच्यम् । तस्या अपि मिथ्यात्वेनासाध्यत्वात् । स्वरूपत्वे तु सुतराम् असाध्यतेति । पञ्चमप्रकारता तु अद्वैतश्रुतिभयादनिष्टाऽयुक्ता च ।

मिथ्यात्वे प्रतिकूलतर्कान्तरमाह– किञ्चेति । अत्र हि यद् यत्राध्यस्तं तत् तन्निदिध्यासनसाध्यसाक्षात्कारनिवर्त्यं नेत्यन्वयव्याप्तिः, यद् यन्निदिध्यासनसाध्य साक्षात्कारनिवर्त्यं तन्न तत्राध्यस्तमिति व्यतिरेकव्याप्तिश्चाभिमता । एवमेव द्वितीया पादनेऽपि द्रष्टव्यम् । न च शुक्तिज्ञाननिवर्त्यस्य रजतस्य शुक्तावध्यस्तत्वदर्शनाद् ब्रह्म साक्षात्कारनिवर्त्ये प्रपञ्चे तदध्यस्तत्वमावश्यकमिति वाच्यम् । रजते शुक्तिसाक्षात्कार निवर्त्यत्वाभावात् । न हि शुक्तिज्ञानेन रजतं नष्टमित्यनुभवः । किन्तु भ्रमो नष्टस्तदज्ञानं नष्टमिति । न च तयोः शुक्तावध्यासः । अस्तु वा तत्साक्षात्कारमात्रनिवर्त्यं तत्राध्यस्तम् । प्रकृते तु न साक्षात्कारमात्रनिवर्त्यता । किन्तु तन्निदिध्यासन साध्यतत्साक्षात्कार- निवर्त्यत्वम् । तच्च तत्रानध्यस्तत्वव्याप्यमेव । तथा दर्शनादित्याह– न हीति ।

द्वितीयापादने व्यतिरेकव्याप्तिं दर्शयति– न चेति । न च सेतुदर्शनादिना न पापनाशः । किन्तु कारणस्वरूपेणावस्थानमात्रं क्रियते । शुक्तिज्ञानेन तु रजतनिवृत्ति-रेवेति वाच्यम् । ‘सेतुं दृष्ट्वा’ इत्यादिस्मृतिभिः पापविनाशस्यैव श्रवणात् । यत्र विनाश-श्रवणं तत्र कारणरूपेणावस्थानं, यत्र तु विनाशाप्रतीतिस्तत्र विनाश इत्यस्यातिदुष्ट-त्वाच्च । द्वितीयापादन इष्टापत्तिमाशङ्क्य निषेधति– न चेति । अवघातसाध्येति । न च क्रत्वर्थनियमापूर्वस्य परमापूर्वसाधनत्वेऽपि पुरुषार्थहिरण्यधारणादिनियमादृष्टस्य तदभाव-वच्छ्रवणादिनियमादृष्टस्य श्रवणादिसाध्यसाक्षात्कारान्यफलाभावेन तत्फलेनैव फलवत्त्व-मिति वाच्यम् । अङ्गनियमापूर्वाणाम् अन्यफलजनकत्वनियमात् सुवर्णधारणादिनियमा-पूर्वस्याङ्गनियमापूर्वत्वाभावान्न तत्रातिप्रसङ्गः । न च श्रवणस्य साक्षात्कारातिरिक्तं फलमेव नेति वाच्यम् । अवघातस्य वैतुष्यद्वारा परमापूर्ववत्, श्रवणस्यापि साक्षा-त्कारद्वारा मुक्तिरूपफलोपपत्तेः ।

न च ‘सर्वापेक्षा’ इति सूत्रेण, ‘सर्वं कर्माखिलम्’ इति स्मृत्या सर्वादृष्टानां ज्ञान एवोपयोग उक्त इति वाच्यम् । कर्मणः सत्वशुद्धिद्वारा ज्ञान उपयोगेऽपि श्रवणादिनियम साध्यादृष्टस्य तदभावोपपत्तेः । न च मुक्तेरज्ञाननिवृत्तित्वेन ज्ञानमात्रसाध्यतयाऽदृष्टान पेक्षेति वाच्यम् । प्रतिबन्धनिरासे तदुपपत्तेः । अन्यथा साक्षात्कारस्य प्रमाणसाध्यतया तत्राप्यदृष्टापेक्षा न स्यात् । तत्र प्रतिबन्धनिरास उपयोग इति तु समम् । अन्यथेति । यदि निर्विशेषब्रह्मसाक्षात्कार एवादृष्टोपयोग इत्यर्थः ।

ननु यद्यपि विशेषपुरस्कारेण साधनान्तरप्राप्तिर्नास्ति तथाप्यात्मज्ञानत्वरूपसामान्य पुरस्कारेण तत्प्राप्तिरस्ति । यथा ‘व्रीहीनवहन्ति’ इत्यादावपूर्वीयेषु तदप्राप्तावपि व्रीहि-वैतुष्ये तत्प्राप्तिरस्तीत्यपूर्वविधित्वं तथा इहापीति चेन्न । तत्राप्यपूर्वीयेष्वेव साधनान्तर-प्राप्तेर्वक्ष्यमाणत्वात् । यथा चैतत्तथा तृतीये वक्ष्यामः । अन्यथा सर्वेषां नियमविधित्वं स्यात् । सर्वत्र क्रियात्वरूपेण सामान्याकारेण साधनान्तरप्राप्तेर्वक्तुं शक्यत्वात् । अतो न सामान्याकारेण साधनान्तरप्राप्त्याऽपूर्वविधित्वम् । एवं च साक्षात्कारे नियमादृष्टस्योपयोग इत्यङ्गीकारोऽयुक्तः । श्रवणविधाविति । ‘आत्मा वाऽरे’ इति श्रुतौ यतो द्रष्टव्यो ऽतः श्रोतव्य इत्युद्देश्यविधेयभावात् । न तु यतो ज्ञेयो ऽत इति । अश्रुतकल्पनाप्रसङ्गात् । अत एवाह– साक्षात्कर्तव्य इतीति । अस्तु वाऽपरोक्षज्ञाने नियमादृष्टस्योपयोगः । तथापि नास्माकमनिष्टमित्याह– आपरोक्ष्यस्यैवेति । प्रतिकूलतर्कान्तरमाह ॥ किञ्चेति । यथा चैतत् तथा प्रतिकर्मव्यवस्थाभङ्ग एवोपपादितम् ।

### **न्यायामृतप्रकाशः**

यदि विश्वं कल्पितं स्यात्तदा सत्यदोषयुतं स्यादिति तर्केऽप्रयोजकत्वं निरस्यति– न चेति ॥ स्वतस्त्वेति ॥ ज्ञानसामग््रयां दोषस्याप्रवेशेन ज्ञानसामग्रीमात्रजन्यत्वापत्त्या स्वतस्त्वप्राप्त्या वेदान्तजन्यब्रह्मज्ञानस्याप्यप्रामाण्यापात इत्यर्थः । यदि विश्वं कल्पितं स्यात्तदा द्रष्ट्रुपेतं स्यादिति तर्के व्याप्तिमुपपादयति– एवमिति ॥ समानेति ॥ भ्रमप्रमयोः समान आश्रयः । स च द्रष्टैवेति भावः । यदि विश्वं कल्पितं स्यात्तदा सत्यदेहेन्द्रियाद्युपेतं स्यादिति तर्केऽप्रयोजकत्वं निरस्यति– एवमिति ॥ देहादीनां भ्रमप्रयोजकत्वमुपपादयति – प्रलय इति ॥ करणेति ॥ इन्द्रियादिकरणजन्यत्वेन प्रसिद्धस्य भ्रमस्य इन्द्रियाद्यभावेऽदर्शना दित्यर्थः । न च देहादीनामभावेऽपि अज्ञानाख्यकारणसद्भावाद्भ्रमोऽस्त्विति वाच्यम् । तथात्वे प्रलयेऽप्यज्ञानस्य सत्त्वेन तदापि भ्रमप्रवाहापत्तेः । अतो यथा प्रमाया इन्द्रियादि करणजन्यत्वेन प्रसिद्धाया इन्द्रियदेहाद्यभावेऽभावो दृष्ट एवं प्रलये सत्यप्यज्ञानादौ देहाद्य-भावेन भ्रमाभावदर्शनाद्देहेन्द्रियादीनामेव भ्रमजनकत्वनियमादिदानीं देहेन्द्रियाद्यभावेऽपि विश्व-भ्रमाङ्गीकारेऽकारणकार्योत्पत्तिः स्यादिति भावः ।

ननु विश्वस्य भ्रान्तिकल्पितत्वे पारमार्थिकदोषयुक्तत्वं स्यादित्यापादनमयुक्तम् । रूप्याद्यध्यासे दोषादीनां व्यावहारिकसत्त्वस्य, करणं यदिन्द्रियं तत्समं यत् सत्त्वं व्यावहारिकमेव सत्त्वं तस्य वा तन्त्रतायाः क्लृप्ततया विश्वभ्रमे दोषादीनां करणभूतेन्द्रियसमं यत्सत्त्वं व्यावहारिकमेव सत्वं तदेव तन्त्रमस्त्वित्याशङ्क्य निराकरोति– न चेति ॥ करणादिसममिति ॥ व्यावहारिकमेव सत्त्वमित्यर्थः । एकस्यैव शब्दभेदेन व्यवहार-मात्रमिति द्रष्टव्यम् ॥ अन्योन्येति ॥ जगदध्यासे सिद्धे तदन्तर्गतदोषादीनां व्यावहारिक-सत्त्वसिद्धिस् तत्सिद्धौ च सदृशसत्त्वोपेतैर्दोषादिभिर्जगदध्याससिद्धिरित्यन्योन्याश्रयादित्यर्थः । ननु भवत्पक्षेपि जगदध्यासाभावसिद्धौ तदन्तर्गतदोषदेहेन्द्रियादीनां पारमार्थिकसत्त्वसिद्धि-स्तत्सिद्धौ च भवदुक्तप्रतिकूलतर्कसिद्ध्या विपर्यये पर्यवसानेन जगदध्यासाभावसिद्धिरित्य-न्योन्याश्रयः समान एवेत्यत आह– पारमार्थिकेति ॥ औत्सर्गिकप्रामाण्येन प्रत्यक्षादिना । तथा च दोषादीनां पारमार्थिकसत्त्वस्य जगदध्यासाभावसिद्ध्यधीनत्वाभावेन नास्मत्पक्षेऽ-न्योन्याश्रय इति भाव इति साम्प्रदायिको वाक्यार्थः ।

करणादिसमं सत्त्वं तन्त्रमित्यत्र दोषमाह– इहेति ॥ अध्यासे करणसमसत्त्वस्य तन्त्रत्वमयुक्तम् । सादिरूप्यादिप्रतीतौ करणसद्भावेन तत्र दोषादेर्ज्ञानकरणसमसत्त्व सम्भवेऽप्यज्ञानादिप्रतीतेस्साक्षिरूपतयाऽजन्यत्वेन तत्प्रतीतौ करणाभावात्करणसमसत्त्वं दोषदेहेन्द्रियादीनां न सम्भवतीत्यर्थः । रूप्याध्यासदृष्टान्तेन जगदध्यासे दोषादीनां करण-समसत्त्वे प्रोच्यमाने दोषान्तरमाह– रूप्यादीति ॥ अधिष्ठानेति ॥ रूप्यभ्रमेऽपीन्द्रिया-दीनाम् अधिष्ठानभूतशुक्तिसमसत्ताकत्वदर्शनाज्जगद्भ्रमहेतुदोषादीनामपि अधिष्ठानभूतब्रह्मसम-सत्ताकत्वप्राप्त्या पारमार्थिकसत्त्वसिद्ध्यापातादित्यर्थः ।

ननु जगदध्यासहेतुर्दोषादिस्तात्विको माभूत् । माभूच्च व्यावहारिकः । प्रातिभासिकस्तु भविष्यतीत्यत आह– दोषादेरिति ॥ अध्यस्तत्वे कल्पिततया प्रातिभासिकत्वे ॥ तात्विकत्वेति ॥ प्रतियोगितदभावयोर्भिन्नसत्ताकत्वस्यावश्यकत्वादिति भावः । अतात्वि-केन प्रातिभासिकदोषेण ॥ तात्विकेति ॥ तात्विकस्य दोषाभावस्य कार्यं प्रामाण्यम् ॥ दुष्टतयेति ॥ अनृतत्वव्याघातादिदोषयुक्तत्वेन बौद्धकल्पितं यद्वेदजन्यं ज्ञानं तस्येवेत्यर्थः । इदमत्राकूतम् । यथा वेदजन्यज्ञाने बौद्धकल्पितानृतत्वव्याघातादिदोषेणाप्रामाण्ये शङ्किते सति तत्र त्वयोच्यते तत्र दोषाणां कल्पितत्वेन प्रातिभासिकतया तदभावस्य तात्विकत्वेन तात्विकदोषाभावेन स्वकार्यं प्रामाण्यमेव प्रयोजनीयम् । तत्र चातात्विकदोषाणां न प्रतिबन्धकत्वम् । अतात्विकं तात्विकस्य कार्ये न प्रतिबन्धकम् । न हि वन्ध्यासुतः शक्तश्चैत्रवाचां निवारण इति न्यायादिति । एवमिहापि दोषाणां प्रातिभासिकत्वे तदभावस्य तात्विकत्वप्राप्त्या तात्विकेन दोषाभावेन जगज्ज्ञाने प्रामाण्ये योजनीयेऽतात्विकदोषाणा-मप्रतिबन्धकत्वमेव । त्वदुक्तन्यायात् । अतो जगज्ज्ञानस्य प्रामाण्यसिद्धिरिति ।

दोषाणां कल्पितत्वेन प्रातिभासिकत्वपक्षे दोषान्तरमाह– दोषादीति ॥ ननु नानवस्था । किञ्चिद्दूरं गत्वा तत्र कस्यचित्पुरुषस्य दोषाभावेऽपि भ्रमाङ्गीकारादित्यत आह ॥ कस्यचिदिति ॥ आवयोर्मतेऽप्रामाण्यस्य परतस्त्वेन दोषाभावेऽप्यप्रामाण्याङ्गीकारे तस्य स्वतस्त्वापत्त्या वेदजन्यज्ञानेऽप्यप्रामाण्यापात इति भावः । ननु तथापि नानवस्था । अविद्याख्यदोषाध्यासस्यानादित्वेन तत्र दोषापेक्षाया अभावात् । अथवाऽप्रामाण्यस्य स्वतस्त्वापत्तिभियाऽविद्यारोपेऽविद्याया एव दोषत्वाङ्गीकारात् । न चात्माश्रयः । अविद्याख्य दोषस्य जगदध्यासनिर्वाहकत्वस्य स्वाध्यासनिर्वाहकत्वस्य चाङ्गीकारेण दोषाभावादित्याशङ्क्य निराकरोति– न चेति ॥

अप्रामाण्यस्वतस्त्वापत्तिभिया पक्षान्तरमाह– स्वनिर्वाहकत्वेन वेति ॥ तत्र दृष्टान्तः भेदवदिति । भेदस्य भेदिनोस्सकाशाद्भेदेऽनवस्थायां प्राप्तायाम् एक एव भेदो भेदिनोर्दण्ड देवदत्तयोर्विशिष्टव्यवहारं, भेदो भिन्न इति स्वविशिष्टव्यवहारं च यथा निर्वहति तद्वदित्यर्थः ॥ तत इति ॥ अविद्यारूपदोषस्यानादित्वेनाधिष्ठानानपेक्षत्वात्स्वनिर्वाहकत्वाद्वा मिथ्याभूतं स्वयमेव स्वस्याधिष्ठानं भवत्विति ब्रह्मरूपाधिष्ठानापेक्षाऽपि न स्यादित्यर्थः ॥ विषय-स्येति ॥ विषयस्यानादित्वेऽपि तत्प्रतीतेर्जन्यतया दृष्टत्वादिहापि अविद्यारूपविषयस्यानादि-

त्वेपि तत्प्रतीतेर्दोषजन्यत्वमेव वाच्यम् । अन्यथा तस्याः प्रतीतेरप्रामाण्यस्यैवायोगादिति भावः ।

ननु व्यावहारिकस्थल एवेत्थं व्यवस्था । प्रातिभासिकस्थले तु प्रतीत्यतिरिक्तविषय सत्ताया एवाभावात्तस्या एवानादित्वमङ्गीक्रियते । अप्रामाण्यस्वतस्त्वं तु स्वनिर्वाहकत्वम् अङ्गीकृत्य परिह्रियतेऽतो नोक्तदोष इत्यस्वरसादाह– स्वनिर्वाहकत्व इति ॥ अत्र स्व-निर्वाहकत्व इत्यतः पूर्वं ‘अविद्यारोपे तस्या एव दोषत्वे लाघवेन जगदारोपेऽपि तस्या एव ‘दोषत्वापाताच्च’ इति क्वाचित्कः पाठो दृश्यते । तत्राविद्यारोपेऽविद्याया एव दोषत्वे जग-

दारोपेऽपि शुक्तिरजताद्यारोपेऽपि तस्या एव दोषत्वापत्त्या काचार्दोषत्वं न स्यादित्यर्थो द्रष्टव्यः ।

अत्र स्वनिर्वाहकत्वं नाम स्वव्यवहारे स्वातिरिक्तानपेक्षत्वं, यथा प्रमेयत्वं प्रमेयमिति । एवम् अज्ञानान्तरमन्तरेण अज्ञानमज्ञातमिति व्यवहारोऽभूत् । स्वज्ञानं प्रति स्वस्य दोषत्वं तु न भवति । कुत इत्यत आह– प्रतीतीति ॥ प्रतीतिमात्रशरीरं यत्स्वम् अविद्या तद्विषयिणी या धीस्तत्र दोषतया हेतुत्वेन त्वदङ्गीकृतेन प्राप्तं यत्स्वस्य स्वात्मापेक्षया पूर्वभावित्वं तदयोगादित्यर्थः । प्रतीतिमात्रकालत्वं नामार्थप्रतीत्योरन्यूनानधिककालत्वम् । एवं चाविद्याप्रतीतिं प्रति अविद्यारूपार्थस्य दोषतया हेतुत्वे प्रोच्यमाने स्वस्मादपि स्वस्य पूर्ववृत्तित्वमायातम् । तच्चायुक्तमित्यर्थ इत्याहुः । सम्प्रदायस्तु स्वनिर्वाहकत्वेनाविद्याप्रतीतौ अविद्याया एव दोषत्वेऽविद्यायाः प्रतीतिमात्रशरीरत्वेन प्रतीतिं विना केवलायाः स्वस्याः कदाप्यभावादविद्याप्रतीतौ दोषतयाऽविद्या पूर्वमस्तीत्युक्तेऽविद्याप्रतीतिरेव पूर्वमस्तीत्युक्तं स्यात् । तथा चाविद्याप्रतीत्यपेक्षयाऽविद्याप्रतीतेरेव पूर्वभावित्वप्राप्त्याऽऽत्माश्रय इत्यर्थः ।

यदि विश्वं कल्पितं स्यात्तदा सत्यभूतबाधकज्ञानोपेतं स्यादिति तर्केऽप्रयोजकता । विश्वस्य कल्पितत्वेऽपि बाधकज्ञानस्य न सत्यत्वम् । तस्यापि बाध्यत्वादित्याशङ्कायामाह ॥ बाधकेति ॥ तथा चानवस्थाभिया किञ्चिद्बाधकज्ञानं सत्यमङ्गीकर्तव्यमित्यर्थः । अत्र यत्परेण जल्पितं– वेदान्तजन्यचरमवृत्तेः कतकरजोवद्वेणुसङ्घर्षजाग्निवच्च स्वपरबाधकत्वाभ्युप गमान्नानवस्थेति । तदयुक्तम् । स्वेन स्वस्य बाधे बाधकत्वाभिमतस्य बाध्यत्वापातेन विरोधात् । अस्मिन्नर्थे मानाभावाच्च । दृष्टान्तमात्रस्याप्रत्यायकत्वादित्येवमुत्तरत्र निराकरि-ष्याम इत्यर्थः । जगदध्यासहेतुदोषादीनां व्यावहारिकत्वे दोषान्तरमाह– रूप्यादीति ॥ तदेव सत्त्वं दोषसमसत्त्वं व्यावहारिकसत्त्वमित्यर्थः ।

इहापि जगद्भ्रमेऽपि । तथात्वापत्तेर् दोषसमसत्ताकव्यावहारिकसत्तापत्तेः । तथा च रूप्याद्यध्यासे दोषादीनां व्यावहारिकं सत्त्वं दृष्टमिति जगदध्यासेऽपि तथैवेति यदि कल्प्यते तदा रूप्याद्यध्यासेऽधिष्ठानस्यापि शुक्तिशकलस्य दोषसमं व्यावहारिकं सत्त्वं त्वद्रीत्यैव दृष्टमिति जगदध्यासेऽधिष्ठानस्यापि ब्रह्मणो दोषसमं व्यावहारिकं सत्त्वमेव स्यान्न पारमार्थिकं सत्त्वमिति भावः ।

ननु रूप्याध्यासे शुक्तेरधिष्ठानत्वेनाधिष्ठानज्ञानाबाध्यं व्यावहारिकसत्त्वं दृष्टम् । न हि शुक्तिगतं व्यावहारिकं सत्त्वं शुक्तिज्ञानेन बाध्यते तथा तत्र दोषादीनामधिष्ठानज्ञानाबाध्यं व्यावहारिकं सत्त्वमस्ति । न हि शुक्तिज्ञानेन रूप्यभ्रमहेतुदोषादिसत्त्वं बाध्यते । तथा जगदध्यासाधिष्ठाने ब्रह्मणि अधिष्ठानज्ञानाबाध्यं सत्त्वमस्ति । न हि ब्रह्मज्ञानेन ब्रह्मगतं पारमार्थिकं सत्त्वं बाध्यते । दोषादीनां तु अधिष्ठानज्ञानबाध्यं सत्त्वम् । तथा च ब्रह्मणो जगदध्यासाधिष्ठानत्वेऽधिष्ठानभूतस्वज्ञानाबाध्यसत्त्वं तन्त्रम् । एवं रजताध्यासे शुक्तेरधिष्ठान-त्वेपि । जगदध्यासे रूप्याद्यध्यासे च हेतुभूतदोषाणां व्यावहारिकसत्त्वं तन्त्रमिति वैरूप्यं कल्प्यत इति पारमार्थिकसत्त्वं सिद्ध्यति ब्रह्मणि ।

तत्राबाध्यत्वरूपसत्त्वाङ्गीकारादतो युक्तं तस्याधिष्ठानब्रह्मगतत्वमित्याशङ्क्य निराकरोति– न चेति ॥ तत्र रूप्याद्यध्यासे ॥ वैरूप्येति ॥ अधिष्ठानज्ञानाबाध्यसत्त्वमधिष्ठानत्वे तन्त्रं, दोषादीनां व्यावहारिकसत्त्वं जगदध्यासे तन्त्रमित्येतत्कल्पनमसति बाधके न युक्तमित्यर्थः ।

नन्वसति बाधक इत्युक्तम् । दोषादीनां मिथ्यात्वस्यैव बाधकत्वेन तदन्यथानुपपत्त्या दोषादीनां व्यावहारिकं सत्त्वं तन्त्रतयाऽङ्गीकर्तव्यमित्याशङ्क्य निराकरोति– न चेति ॥ इह जगदध्यासे ॥ अन्योन्याश्रयादिति ॥ जगदध्याससिद्धौ तदन्तर्गतदोषादीनां मिथ्यात्व सिद्धिः । तत्सिद्धौ च मिथ्याभूतदोषैर्जगदध्याससिद्ध्या व्यावहारिकसत्त्वसिद्धिरित्यन्योन्या श्रयादित्यर्थः ।

ननु विश्वं यदि कल्पितं स्यात्तदा सत्यदोषादियुतं स्यादिति तर्केऽप्रयोजकता । दोषाणाम् अभावेऽपि भ्रमसम्भवात् । नन्वध्यासमात्रे दोषसत्त्वमपेक्षितमिति चेत्तत्राह– न चेति ॥ कतिपयाध्यास इति ॥ रूप्याद्यध्यास इत्यर्थः ॥ न त्वित्यादि ॥ प्रकृतो जगदध्यासस्त्वेतादृश इति भावः । कुतो न च युक्तमित्यत आह– अधिष्ठानेति ॥ लाघवेनेति ॥ कतिपयाध्यासत्वापेक्षयाऽध्यासत्वस्य लघुत्वात् सर्वाध्याससिद्धितः प्रथमं रूप्यादिकतिपयाध्यासेऽध्यासत्वस्योपस्थितत्वात् । अन्यथा रूप्याद्यध्यासेऽध्यासत्वस्या-सिद्धौ तस्य दृष्टान्तत्वासम्भवात् । अतोऽध्यासत्वावच्छेदेन दोषत्वेन च कार्यकारणभावो वाच्यः, न कतिपयाध्यासत्वेनेति नोक्तविभागो युक्त इति भावः । तत्र दृष्टान्तः प्रवृत्तीति । यथा संवादिविसंवादिप्रवृत्तिमात्रे संसर्गधियः कारणत्वं लाघवात्, तथा च भ्रमात्प्रवृत्तिसिद्धिः । यथा वा धूममात्रे वह्नेः कारणत्वं लाघवात्, तथा च पर्वते धूमार्थिनो वह्निसिद्धिस् तद्वदिति भावः ॥ अन्यथेति ॥ लाघवानादर इत्यर्थः ॥ संवादीति ॥ तथा च भ्रमात्प्रवृत्तिर्न स्याद् हेत्वभावादिति भावः ।

अपर्वतीयेति ॥ तथा च पर्वतीयधूमार्थिनस्तदलाभः स्यात् हेत्वभावादिति भावः ॥ अनुमानेति ॥ अपर्वतीयधूमस्यैव वह्निकार्यत्वे ‘पर्वतोऽग्निमान् धूमवत्त्वात्’ इत्यत्रापर्वतीय धूमविवक्षायां स्वरूपासिद्धिः । पर्वतीयधूमविवक्षायां वह्न्यकार्यत्वाद्विरुद्धतेत्येवंरीत्याऽनुमान मात्रोच्छेदप्रसङ्ग इत्यर्थः । कतिपयाध्यास इत्यादेः प्रतिबन्दीमाह– एवं साधिष्ठान इति ॥ रूप्याध्यास इत्यर्थः ॥ न त्विति ॥ जगदध्यासस्त्वेतादृश इति भावः । तथा च दोष-वदधिष्ठानसत्त्वमपि न स्यादिति ब्रह्मोच्छेद इति भावः । अधिष्ठानस्य दोषादीनां च सत्यत्वोपपादकम् अनुगतमेकं तन्त्रं वदन् दोषादिसत्यत्वोपपादनमुपसंहरति– तस्मादिति ॥ अधिष्ठानस्येति ॥ रूप्यादिभ्रमाधिष्ठानभूतशुक्तेः काचादेश्च शुक्तिज्ञानाबाध्यत्वादिति भावः ॥ ब्रह्मज्ञानेति ॥ अधिष्ठानभूतब्रह्मज्ञानाबाध्यसत्त्ववन्तः स्युरेवेति सत्यदोषाद्युपेतं स्यादिति प्रतिकूलतर्कपराहतिः सुस्थैवेति भावः । सङ्गृह्णाति– एवञ्चेति ॥

सर्वजगन्मिथ्यात्वसाधकानुमानस्य प्रतिकूलतर्कपराहतिमाह– किञ्चेति ॥ रूप्यादेर्बाधेन यथाऽसत्त्वेऽपि तज्ज्ञाने बाधाभावात्, रजतज्ञानमासीदित्यनुभवेन च सत्यत्वं तथा जगतोऽ सत्त्वेऽपि तज्ज्ञानं सत्यमेव स्यादित्यर्थः । पुनः प्रतिकूलतर्कान्तरमाह– किञ्चेति ॥ तद-भावार्थं बन्धप्रतियोगिकात्यन्ताभावरूपनिवृत्त्यर्थम् । निवृत्तिरूपध्वंसस्य मिथ्याभूतबन्ध प्रतियोगिकत्वस्यायोगेनात्यन्ताभाव एव वाच्यः । तदर्थं च यत्नो न सम्भवति । कुत इत्यत आह– अत्यन्ताभावस्येति ॥ नित्यत्वादिति भावः ।

ननु प्रपञ्चस्य स्वरूपेणात्यन्ताभावो बन्धनिवृत्तिरिति नोच्यते । किन्तु पारमार्थिकत्वा- कारेणात्यन्ताभावः कथ्यते । जगत्पारमार्थिकत्वाकारेण कालत्रयेऽपि नास्तीति यावत् । स्वरूपेण तु निवृत्तिरूपध्वंसोऽस्त्येव । न च मिथ्याभूतस्य तदयोगः । मिथ्याभूतस्य प्राति-भासिकस्य ध्वंसायोगेऽपि व्यावहारिकस्य तत्सम्भवात् । अतो युक्त एव यत्न इत्याशङ्क्य निषेधति– न चेति ॥ ब्रह्मणो निराकारतया पारमार्थिकत्वाकारेणात्यन्ताभावोऽस्ति । विशिष्टनिषेधस्य विशेष्ये बाधे विशेषणविषयकत्वेन ब्रह्मणि पारमार्थिकं सत्त्वं नास्तीति लभ्यते । एवं च ब्रह्मणि पारमार्थिकत्वस्य निर्धर्मकतयाऽभावेऽपि स्वरूपतो न निवृत्तिः, किन्तु सत्त्वमेव । एवं बन्धस्यापि स्यादिति भावः ।

गौरिति ॥ प्रकृतिराद्यन्तशून्येत्यर्थः । स्वरूपेण निवृत्त्यङ्गीकारे एतच्छ्रुतिविरोधापत्त्या तदनुसरणायेत्यर्थः । अनुवृत्तिर् बन्धस्य । बन्धात्यन्ताभावस्यासाध्यत्वेऽपि यत्नो घटत इत्याशङ्क्य निषेधति– न चेति ॥ तदिति ॥ बन्धप्रतीतीत्यर्थः ॥ तस्या इति ॥ अर्थ-ज्ञानात्मकोभयविधभ्रमाङ्गीकारेण बन्धप्रतीतेरपि मिथ्यात्वेन तन्निवृत्त्यर्थमपि यत्नो न सम्भव-त्येव । न हि रूप्यनिवृत्त्यर्थं यत्नोऽस्तीति भावः ॥ अन्यथेति ॥ बन्धप्रतीतेर्मिथ्या त्वाभावे बन्धप्रतीतेस्सत्यत्वप्राप्त्या निवृत्त्ययोगेन तदुच्छेदार्थं यत्नायोगेन मोक्षेऽपि बन्ध प्रतीतिः स्यादित्यर्थः ॥ प्रातीतिकेति ॥ प्रतीतिविषयबन्धेत्यर्थः । प्रतिकूलतर्कान्तरमाह– किञ्चेति ॥

तन्निदिध्यासनेति ॥ ब्रह्मविषयकनिदिध्यासनेत्यर्थः । आद्ये तर्के यद्यन्निदिध्यासन साध्यसाक्षात्कारनिवर्त्यं तत्तत्र नाध्यस्तमिति व्यतिरेकव्याप्तिमुपपादयति– न हीति ॥ तत्र देवतायाम् । द्वितीयतर्के यन्नियमादृष्टसापेक्षज्ञाननिवर्त्यं यत्तत्तत्र नाध्यस्तमिति सामान्यतो व्यतिरेकव्याप्तिमुपपादयति– न वेति ॥ नियमजन्यमदृष्टं नियमादृष्टम् । तत्र सेतौ । ननु द्वितीयतर्के इष्टापत्तिः । ब्रह्मसाक्षात्कारेण बन्धनिवृत्तिरूपे मोक्षे जननीये सहकारितया श्रवणादिनियमादृष्टापेक्षाया अभावात् । श्रवणादिनियमजन्यादृष्टमपि ज्ञानवन्न मोक्षहेतुरिति यावत् । तर्हि वैयर्थ्यमेव स्यादिति चेन्न । साक्षात्कारं प्रत्येव कारणत्वाभ्युपगमादित्याशङ्क्य निषेधति– न चेति ॥

अवघातेति ॥ सर्वत्रापि क्रियातन्नियमादृष्टयोः फलभेद एव दृष्टोऽस्ति । यथा ‘व्रीहीनवहन्ति’ इत्यत्रावहननरूपक्रियासाध्यं फलं वैतुष्यम् । अवहननेनैव वैतुष्यं सम्पाद्यं न तु नखविदलनादिनेत्येवम् अवहननरूपक्रियानियमेन किञ्चिदवान्तरादृष्टं जायते । तत्साध्यं वैतुष्यभिन्नं परमापूर्वरूपं फलमस्तीत्येवं क्रियातन्नियमादृष्टयोः फलभेदो दृष्टः । एवं श्रवणादि क्रियासाध्यं फलं ब्रह्मापरोक्षम् । श्रवणादिनैव ब्रह्मापरोक्षं सम्पाद्यं नान्यथेत्येवं श्रवणादिरूप-क्रियानियमेन किञ्चिददृष्टं जायते, तत्साध्यं फलं ब्रह्मापरोक्षाद्भिन्नं मोक्षरूपमेवाङ्गीकार्यमिति नेष्टापत्तिरित्यर्थः । तत्साध्यत्वान् नियमादृष्टसाध्यत्वात् ।

ननु सर्वत्र नियमविधिस्थले क्रियातन्नियमादृष्टयोः फलभेदेऽपि श्रवणादितन्नियमादृष्टयोरेक फलत्वमेवास्तु । तथा च द्वितीयतर्के पुनरिष्टापत्तिरेवेत्यत आह– अन्यथेति ॥ अन्यथे-त्यस्यैव विवरणं श्रवणनियमादृष्टसाध्ये साक्षात्कार इति । अङ्गीकृत इति शेषः । श्रवणादिरूपक्रियातन्नियमादृष्टयोस्साक्षात्काररूपमेकफलं प्रत्येव हेतुत्वाङ्गीकारे नियमविधित्व- मेव न स्यात् । ‘विधिरत्यन्तमप्राप्ते नियमः पाक्षिके सति’ इति वचनात् । ‘व्रीही-नवहन्ति’ इत्यत्र वितुषीभावरूपे फलेऽवहनननिरपेक्षनखविदलनादिरूपोपायान्तरप्रसक्तौ सत्याम् अवहननेनैव वितुषीभावं सम्पादयेत्तेनाऽदृष्टं जायत इत्येवं नियमादृष्टं कल्प्यते । एवं साक्षात्काररूपे फले श्रवणादिनिरपेक्षोपायान्तरप्रसक्तौ सत्यां श्रवणादिनैव साक्षात्कारं सम्पादयेदिति नियमेन किञ्चिददृष्टं जायत इति कल्पनीयम् । न चैवमस्ति । श्रवणादि-निरपेक्षोपायान्तरप्रसक्तेरेवाभावेनोपायान्तरप्रसक्त्यधीननियमविध्ययोगादित्यर्थः ।

श्रवणादिक्रियातन्नियमादृष्टयोः फलभेदाद् द्वितीयतर्के पुनरिष्टापत्तिरित्याशङ्क्य निरा-करोति– न चेति ॥ श्रवणादिति ॥ ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्यः’ इत्यत्र यादृशज्ञानमुद्दिश्य निदिध्यासनं विहितं तादृशमेव ज्ञानं दृशिना निर्दिश्य तादर्थ्येन श्रवणादिकमपि विधीयते । अन्यथानिदिध्यासनापेक्षया दृशेरपरोक्षज्ञानोप स्थापकत्वं, श्रवणाद्यपेक्षया परोक्षज्ञानोपस्थापकत्वं चेति द्वैरूप्यापत्तेः । अतः श्रवणविधे रप्यपरोक्षज्ञानार्थत्वमिति न फलभेद इति नेष्टापत्तिरिति भावः । ननु निदिध्यासनविधावपि श्रवणविधाविव परोक्षज्ञानमेव दृशिनोद्दिश्यतामित्यत उक्तम्– परोक्षेत्यादि । निदिध्यासनस्य परोक्षज्ञानप्रवाहरूपत्वात्परोक्षज्ञानफलकत्वं न सम्भवतीत्यर्थः ।

साक्षात्कर्तव्य इति ॥ ‘श्रोतव्य आत्मा साक्षात्कर्तव्यः’ इति श्रवणादिविधेः साक्षात्काररूपफलसमर्पकवाक्यान्तरसद्भावात्तस्य साक्षात्कार एव फलं न परोक्षज्ञानमित्यर्थः ॥ त्वन्मत इति ॥ इदमत्राकूतम् । न श्रवणविधौ परोक्षज्ञानस्योद्देश्यत्वम् । काम्यत्वमेव ह्युद्देश्यत्वम् । परोक्षज्ञाने च कामना न सम्भवति । तथा हि । ब्रह्मज्ञानं मे भूयादिति हि कामना कर्तव्या । तत्र प्रष्टव्यं– ब्रह्मज्ञानं ज्ञातं न वा ? न चेत्, ब्रह्मज्ञानं मे भूयादिति कामनाया अयोगः । ब्रह्मज्ञानमिति व्यवहारस्यैवायोगात् । आद्ये ज्ञानावच्छेदकतया ब्रह्मणोऽपि ज्ञातत्वेन सुतरां काम्यत्वायोगः । सिद्धे इच्छाविरहादिति भावः । न च भवन्मतेऽपरोक्षज्ञानस्यापि काम्यत्वायोगः ।

तत्रापि प्रष्टव्यं– अपरोक्षज्ञानमपि ज्ञातं न वा ? नेति पक्षे कामनाऽयोगः । आद्ये ब्रह्मणोपि ज्ञातत्वात्कामनाऽयोग इति वक्तुं न युज्यते । परोक्षतो ज्ञाते ब्रह्मणि अपरोक्ष-ज्ञानकामनायाः सम्भवात् । न चैवं त्वया वक्तुं शक्यते । अपरोक्षतो ज्ञाते ब्रह्मणि परोक्ष-ज्ञानकामनाऽसम्भवादिति द्रष्टव्यम् । श्रवणनियमादृष्टयोः साक्षात्काररूपैकफलकत्वम् अङ्गी-कृत्याप्याह– आपरोक्ष्यस्यैवेति ॥ तत्साध्येति ॥ नियमादृष्टसाध्येत्यर्थः ॥ दुरित वदिति ॥ दुरितं यथा देवतायां नाऽध्यस्तं तथेत्यर्थः । मिथ्यात्वानुमानस्य प्रतिकूल तर्कान्तरमाह– किञ्चेति ॥ विश्वस्य कल्पितत्वे प्रतीतिमात्रशरीरत्वरूपप्रातिभासिकत्वापत्त्या ज्ञानात्पूर्वमसत्त्वादित्यर्थः । स्वशब्देन प्रपञ्चो ग्राह्यः ॥ प्रतिकर्मेति ॥ ‘सर्वं सर्वेण दृश्येत’ इत्यतिप्रसङ्गभञ्जकेन्द्रियसन्निकर्षायोगादित्यर्थः ।

### **न्यायकल्पलता**

यदि विश्वं कल्पितं स्यात्तर्हि सत्यदोषयुक्तं स्यादिति तर्केऽप्रयोजकत्वं निरस्यति– न चेति । आदिशब्देन विद्यमानासंसर्गाग्रहः ॥ अप्रामाण्यस्येति । ज्ञानसामान्यसामग्य्राम्
आगन्तुककारणस्य दोषस्याप्रवेशादित्यर्थः । यदि विश्वं कल्पितं स्यात्तर्हि द्रष्टृमत्स्यादिति तर्के व्याप्तिमुपपादयति– एवमिति । यद्यपि पाठक्रमानुरोधेन बाधकज्ञानघटितं तर्कमुपपाद्य तद्द्रष्टृघटितस्तर्क उपपादनीयस्तथाप्यधिष्ठानादिभ्रमकारण निरूपणप्रस्तावेऽनीदृशं बाधकज्ञान मुपेक्ष्यार्थक्रमम् अनुरुध्येदमुक्तमिति ज्ञेयम् ॥ समानेति । निवर्तकप्रमाविरहे भ्रमाभिमतस्य भ्रमत्वासिद्ध्यापातादित्यर्थः ॥ एवमिति । देहघटित इन्द्रियघटितश्चेति द्वौ तर्कौ बोध्यौ ।

ननु देहेन्द्रियादिकं विनापि न भ्रमानुपपत्तिः । अधिष्ठानापरोक्षत्वं ह्यपरोक्षभ्रमे कारणम् । तद्यत्राधिष्ठानं स्वतो नापरोक्षं, यथा शुक्त्याद्यवच्छिन्नचैतन्यं तत्र तदपरोक्षत्वार्थं देहेन्द्रिया-द्यपेक्षा । प्रकृते चानवच्छिन्नं चैतन्यमधिष्ठानम् । तत्र चैतन्यस्य स्वप्रकाशत्वेनाविद्यायाश्च तदध्यस्तत्वेन तेनैव साक्षिणाऽपरोक्षत्वात्कुत्र देहेन्द्रियाद्यपेक्षेति चेत् । मैवम् । न ह्यधिष्ठानापरोक्ष्यमधिष्ठानगतामेव भ्रान्तिमुत्पादयतीति कुत्रपि दृष्टं किन्तु तद्भिन्नस्य प्रमातु-रधिष्ठानविषयाम् । तस्य चाधिष्ठानापरोक्ष्याय देहादिकमपेक्षितमेव । तमः प्रकाशयोः सामानाधिकरण्यवदाश्रयाश्रयिभावस्याप्यदर्शनेन स्वयंप्रकाशचैतन्यस्याज्ञानाध्यासानधिष्ठान-त्वाच्चेति ॥

प्रलय इति । ननु प्रलये देहेन्द्रियादिसर्जनविलम्बहेतुनैव भ्रमविलम्बः । अन्यथा तदा देहेन्द्रियादिकमपि कुतो नोत्पद्येतेति चेत् । न । देहादेर्भूतादिकारणविलम्बेन विलम्ब-सम्भवात् । अज्ञानमात्रनिदानकोऽध्यासस्तु स्यादेव । अत्रेष्टापत्तिमाशङ्क्य परिहरति– न चेति ॥ करणेति । ज्ञानकरणादीनां दोषादिसमं सत्वमित्यर्थः । व्यावहारिकसत्वं तावद्दूषयति– दोषेति ॥ अन्योन्येति ॥ जगदध्यासे सिद्धे तस्य व्यावहारिकसत्त्वेन तन्मध्यवर्तिनो रूप्य भ्रमहेतोर्दोषादेर्व्यावहारिकसत्वसिद्धिः । तत्सिद्धौ तद्दृष्टान्तेन जगदध्यास हेतोर्दोषस्यापि व्यावहारिकस्य भ्रमहेतुतोपपत्तौ जगदध्याससिद्धिरित्यर्थः ।

ननु शुक्तिरूप्यादिभ्रमहेतुदोषस्य सत्यत्वग्राहकविरह एव तस्य व्यावहारिकसत्व साधकोऽतो नान्योन्याश्रय इत्यत आह– परमार्थेति ॥ सत्यत्वसाधके सति रूप्यादिधीहेतु दोषस्य यद्व्यावहारिकत्वकल्पनं तज्जगदध्याससिद्धिनिबन्धनमेवेत्यन्योन्याश्रय इत्यर्थः । करणादिसमं सत्त्वं तन्त्रमिति पक्षं दूषयति– इहेति । रूप्यादिप्रतीतौ करणसम्भवेन तत्र दोषादेर्ज्ञानकरणसमसत्वसम्भवेऽप्यज्ञानादिप्रतीतेरनादितया तदसम्भव इत्यर्थः । करणसम सत्वाङ्गीकारेऽपि जगदध्यासहेतुदोषस्य तात्विकत्वमायातीत्याह– रूप्यादीति ॥ जगदध्या-साधिष्ठानस्य ब्रह्मणः पारमार्थिकत्वेन तत्समसत्तया दोषादेस्तात्विकत्वापत्तिरित्याशयेनोक्तम् इहेति । ननु सर्वत्र चैतन्यस्यैवाधिष्ठानत्वेन कुत्रापि दोषादीनां नाधिष्ठानसमसत्ताकत्वमिति चेन्न । तथा सति रूप्यस्य शुद्धचैतन्येऽध्यस्ततया घटादिवद्व्यावहारिकत्वापातात् ।

ननु जगदध्यासहेतुर्दोषादिस्तात्विको व्यावहारिको वा मा भूत् । अध्यस्तस्तु भविष्यतीत्यत आह– दोषादेरिति । दोषतदभावयोर्मिथ्यासत्ययोर्जगज्ज्ञाने सतोरपि सत्येनैव दोषाभावेन जगज्ज्ञाने प्रामाण्यं प्रयोजनीयम् । न तु मिथ्याभूतेन दोषेण तत्राप्रामाण्यम् आपाद्यमित्यभिसन्धायोक्तम् अतात्विकेन चेति । वेदे दोषाभावस्य सत्वेन बौद्धकल्पित मिथ्यादोषं तिरस्कृत्य वेदजन्यज्ञाने तस्य प्रामाण्यप्रयोजकत्वं यथा तथेति भावेनोक्तं दुष्टतयेति ।

ननु बौद्धकल्पितदोषस्य प्रातिभासिकतया व्यावहारिकवेदापेक्षया न्यूनसत्ताकत्वेन तदप्रामाण्यप्रयोजकत्वेऽप्यविद्याख्यदोषस्य प्रपञ्चसमसत्ताकत्वात्कार्यकारणभावनियमेन च कारणीभूताविद्याख्यदोषाभावे कार्यभूतद्वैतप्रपञ्चतद्विज्ञानयोरभावनियमेन नाविद्यामिथ्यात्वेन द्वैतज्ञानस्य सत्यत्वापातः । कारणमिथ्यात्वे कार्यमिथ्यात्वस्यावश्यकत्वात् । ब्रह्मज्ञानेतरा बाध्यत्वरूपव्यावहारिकत्वस्य बाध्याबाध्यसाधारणस्य मिथ्यात्वसिद्ध्यनपेक्षत्वान्न सत्व विभागासिद्धिरिति । मैवम् । दोषस्य मिथ्यात्वेन तदभावस्य तात्विकतया प्रपञ्चज्ञान प्रामाण्यस्यापाद्यमानत्वेनैतस्य व्यधिकरणत्वात् । प्रपञ्चमिथ्यात्वसिद्धेः प्राक् प्रातिभासिक पारमार्थिकयोरेव सत्वेन तृतीयप्रकारस्य व्यावहारिकस्यासिद्धेश्च ॥

अध्यस्तस्य दोषादेरारोपहेतुत्वे दूषणान्तरमाह– दोषादीति । नन्वीश्वरज्ञानस्य गुणाजन्यस्यापि अबाधितविषयत्वेन प्रमात्ववद्दोषाजन्यस्यापि अध्यासस्य बाधितविषयत्वेन भ्रमत्वं भविष्यतीत्यत आह– कस्यचिदिति । न ह्यावयोर्बादरायणीयमते गुणजन्यत्वेन प्रमात्वं किन्तु स्वत एव । तथा दोषाजन्यस्यापि ज्ञानस्य बाधितविषयत्वेनाप्रमात्वे तस्य स्वतस्त्वापातः । दोषजन्यत्वमन्तरेण बाधितविषयत्वस्याप्यभावाच्च । बाधितविषयत्वे दोषजन्यत्वस्यैवावच्छेदकत्वात् । बाधितविषयस्यैवाप्रमात्वात् । तस्य च परतस्त्वानुरोधेन दोषजन्यत्वावश्यम्भावात् । अत एवोक्तं शबरस्वामिना– ‘यस्य च दुष्टं करणं यत्र मिथ्येति प्रत्ययः स एवासमीचीनो नान्यः’ इति । दुष्टकरणजन्यत्वप्रयुक्तो यत्र मिथ्येति प्रत्यय इत्यर्थो, न तूभयमसमीचीनत्वनिमित्तमिति तदर्थः । दोषाजन्यज्ञाने बाधितविषयत्वा दर्शनादिति ।

नन्वविद्याख्यदोषाध्यासोऽनादित्वाद्दोषानपेक्ष एवास्तु । बाधितविषयत्वदोषजन्यत्वयो र्व्याप्तिस्तु साद्यध्यासावच्छिन्ना । न चैवम् अप्रामाण्यस्य स्वतस्त्वम् । जन्याप्रामाण्यस्यैव दोषजन्यत्वात् । स्वनिर्वाहकत्वेनाविद्यैव वा दोषोऽस्त्वित्याशङ्क्याद्ये किमध्यासशब्देनार्थो वा तद्ज्ञानं वेति विकल्प्याऽद्यं निराचष्टे– न चेति ॥ कुतो दोषानपेक्षा नेत्यत आह– तत एवेति । अनादित्वेनान्यानपेक्षत्वान्मिथ्याभूतं स्वयमेव स्वाधिष्ठानं भविष्यतीत्यर्थः । द्वितीयमपाकरोति– विषयस्येति । अविद्यारूपार्थाध्यासस्यानादित्वेऽपि तत्प्रतीतेर्दोषापेक्षाऽस्त्येवेत्यर्थः । तृतीयं निराकरोति– स्वनिर्वाहकत्व इति । स्वस्मिन्स्वप्रकारके व्यवहारे स्वातिरिक्तानपेक्षत्वं स्वनिर्वाहकत्वम् । यथा प्रमेये प्रमेय(त्व)मिति । एवम् अज्ञानान्तरमन्तरेण ज्ञानमज्ञातमिति व्यवहारो भवतु । स्वज्ञानं प्रति स्वस्य दोषत्वं तु न सम्भवति । कुत इत्यत उक्तं प्रतीतीति । अर्थप्रतीत्योरन्यूनानधिककालत्वं प्रतीतिमात्रशरीरत्वम् । एवं च प्रतीतिं प्रत्यर्थस्य पूर्ववर्तित्वे स्वस्मादपि स्वस्य पूर्ववृत्तित्वमायातम् । तच्चायुक्तमित्यर्थः ।

हेतुत्वेनेति । अध्यस्तत्वेन प्रतीतिमात्रशरीरं यत्स्वमज्ञानं तद्विषयधीहेतुत्वेन त्वदङ्गी कृतेन प्राप्तमिति शेषः । बुद्ध्या विवेकेनान्वयः । अविद्याध्यासं प्रत्यविद्याया हेतुत्वे तस्य विषयजन्यत्वेन प्रमात्वापात इत्यपि बोध्यम् । तर्कान्तरमुपपादयति ॥ बाधकेति । अनवस्थाभिया क्वचित्सत्यं बाधकज्ञानं वक्तव्यमित्यर्थः । ननु वेदान्तवाक्यजन्यचरमचित्त वृत्तेः कतकरजोन्यायेन स्वपरबाधकतया नानवस्था । दृश्यत्वमात्रेण युगपत्कृत्स्नबाध सम्भवात् । न हि गुहायां न शब्द इति शब्दः स्वं न निषेधति । अन्यथा स्वस्य स्वेनानिषेधे तवाप्यनवस्थापत्तिः । शब्दमात्रनिषेधेऽनुभवविरोधश्च । यद्यपि बाधकज्ञानं वृत्त्युपरक्तचैतन्यरूपं स्वतः सत्यमेव । तदवच्छेदिकाया वृत्तेर्दृश्यत्वेन मिथ्यात्वाद्बाधो-पपत्तिरिति चेन्न । दृश्यत्वस्य निषेध्यतावच्छेदकत्वे मानाभावात् । दोषजन्यज्ञानविषय-त्वस्यैव तथात्वात् । दोषस्य च सत्यस्यैव जनकतया नाविद्याया दोषस्य तथात्वम् । स्वेन स्वस्य बाधे बाधकत्वाभिमतस्य बाध्यत्वापातेन विरोधाच्च ।

गुहायां न शब्द इत्यत्र तु शब्दमात्रनिषेधः । विरोधाभावात् । शब्दत्वस्य निषेध्यताव च्छेदकस्य स्वस्मिन्नपि सत्वाच्च । दृश्यत्वं तु व्यभिचारान्न मिथ्यात्वगमकमिति । जगदध्यास हेतुदोषादीनां व्यावहारिकत्वं दोषान्तरेण दूषयति– रूप्यादीति । रजताद्यध्यासे दोषादीनां व्यावहारिकं सत्वं दृष्टमिति जगदध्यासेऽपि तथैवेति यदि कल्प्यते तदा रूप्याद्यध्यासेऽ-धिष्ठानस्यापि व्यावहारिकमेव सत्वं त्वद्रीत्या दृष्टमिति जगदध्यासेऽधिष्ठानस्यापि व्यावहारिकमेव सत्वं स्यादित्यर्थः ।

तत्रेति । रूप्याद्यध्यासे ॥ इहेति । जगदध्यासे ॥ अन्योन्येति । जगदध्यासहेतु दोषस्य मिथ्यात्वे तन्न्यायेन रूप्यभ्रमहेतुदोषस्य व्यावहारिकं सत्त्वम् । अधिष्ठानस्य त्वधि ष्ठानज्ञानाबाध्यं सत्वमिति वैरूप्यं कल्प्येत । रूप्यभ्रमहेत्वोरधिष्ठानदोषाद्योरधिष्ठानज्ञानाबाध्य व्यावहारिकसत्वकल्पनान्तरं तन्न्यायेन जगदध्यासेऽपि तथैव तयोः सत्वकल्पनमित्यर्थः । वैषम्यमाशङ्क्य निराचष्टे– न चेति ॥ तत्र हेतुमाह– अधिष्ठानेति ॥ लाघवेनेति ॥ कतिपयाध्यासत्वापेक्षया अध्यासत्वस्य लघुत्वादित्यर्थः ॥ प्रथमेति । सर्वाध्याससिद्धेः पूर्वं रूप्याद्यध्यासे कतिपयत्वादिविशेषणानामव्यावर्तकतयाऽतन्त्रत्वेन प्रथममध्यासत्वस्यैवोप स्थितत्वादित्यर्थः ॥ अनुमानेति । अख्यातिवादापत्तिश्चेत्यपि द्रष्टव्यम् । अतिप्रसङ्गान्तर- माह– एवमिति । उपसंहरति– तस्मादिति । सङ्गृह्णाति– एवञ्चेति ॥ किञ्चेति । यथा रूप्यादेर्बाधेनासत्वेऽपि तज्ज्ञाने बाधाभावात्सत्यत्वं तथा जगतोऽसत्वेऽपि तज्ज्ञानं सत्यमेव स्यादित्यर्थः ।

‘सर्वान्परो मायया यं सिनीते दृष्ट्वैव तं मुच्यते नापरेण’ । ‘बन्धको भवपाशेन भव-पाशाच्च मोचकः’ । ‘कैवल्यदः परं ब्रह्म विष्णुरेव न संशयः’ इति श्रुतिस्मृत्यनुगृहीत प्रतितर्कपराहतिमभ्युच्चिनोति– किञ्च बन्धस्येति । एवं च श्रवणादिविधिवैय्यर्थ्यम् आपद्ये-तेत्यर्थः ॥ अत्यन्ताभावस्येति । मिथ्याभूतप्रतियोगिकस्य च प्रध्वंसस्याभावाद् इत्यर्थः । उत्तरावधिविधुरत्वेन प्रागभाववद् यस्मिन् सत्यग्रिमक्षणे यस्य सत्वं यद्व्यतिरेके च यस्यासत्वं तदेव तस्य तत्साध्यत्वमित्यादियोगक्षेमसाधारणसाध्यत्वस्याप्यत्यन्ताभावेऽसम्भव इति बोध्यम् ॥ तस्येति । पारमार्थिकत्वाकारेणात्यन्ताभावस्येत्यर्थः । स्वरूपेण निवृत्ति-रनित्यत्वपर्यवसन्नैव । नास्माकमनिष्टा । प्रत्युत त्रैकालिकनिषेधप्रतियोगिनि तुच्छे सा न दृष्टा । अत्यन्ताभावाधिकरणेऽनुपपन्ना चेत्यपि ज्ञेयम् ।

ननु भवतां ब्रह्मेतरसर्वनिवृत्तिः कथं नानिष्टेति चेन्न । परेणापि निवृत्तेरपि निवृत्त्यङ्गी
-कृतावनिवृत्तिरेव स्यादिति नित्यत्वेन प्रमितेतरपरत्वेन सर्वशब्दस्य सङ्कोचनीयत्वात् । अखण्डार्थत्वभङ्गस्यापि साम्याच्च ॥ गौरिति । गौः प्रकृतिराद्यन्तरहितेत्यर्थः ॥ तस्या इति । प्रपञ्चप्रतीतेः प्रपञ्चतुल्यतया तद्दोषैरेव दुष्टत्वादित्यर्थः ॥ अन्यथेति । प्रपञ्च प्रतीतेर्मिथ्यात्वाभावे । तर्कान्तरप्रतिहतिमन्वाचिनोति– किञ्च बन्धस्येति ॥ तन्निदि ध्यासनेति तच्छब्दः समभिव्याहृतपरः । तन्निदिध्यासनासाध्यसाक्षात्कारनिवर्त्यं न स्यादित्यर्थः । यथाश्रुते यत्र यत्कल्पितमित्यादिसामान्यव्याप्तौ शुक्तिरूप्ये व्यभिचारात् । यद्यत्राध्यस्तं तन्निदिध्यासनजन्यापरोक्षज्ञाननिवर्त्यं न यथोर्ध्वेऽध्यस्तं पुरुषत्वम् । न चात्माध्यस्तगौरत्वादौ व्यभिचारः । ‘गौरोऽहम्’ इत्यादि सामानाधिकरण्यप्रयोगस्य अर्श-आद्यजन्तत्वेन समाधेयत्वात् ।

व्यतिरेकव्याप्तिमप्युपादयति– न हीति । द्वितीये तर्के विशेषणासिद्धिं परिहरति ॥ न चेति । नियमजन्यमदृष्टं नियमादृष्टम् । यद्यप्यदृष्टमपि दृष्टवत् क्रियाजन्यमेव तथापि नियमस्य प्रयोजनापेक्षायां कल्प्यमानमदृष्टं नियमजन्यमित्युच्यत इत्यर्थः ॥ किन्त्विति । असम्भावनानिवृत्त्या प्रतिबन्धकदुरितनिवृत्त्या च दृष्टादृष्टांशोपयोग इत्यर्थः ॥ अवघातेति अवघातक्रियासाध्यवैतुष्याद्भिन्ने परमापूर्वे यथा नियमादृष्टस्योपयोगः । न पुनर्वैतुष्य एव । तथा श्रवणादिक्रियासाध्यब्रह्मापरोक्षाद्भिन्ने मोक्षे श्रवणादिनियमादृष्टस्योपयोगो वक्तव्यो न तु श्रवणादिक्रियासाध्ये ब्रह्मापरोक्ष एव तदुपयोग इत्यर्थः । ननु सर्वत्र नियमविधिस्थले क्रियातन्नियमयोः फलभेदेऽपि श्रवणनियमविधौ तयोरेकफलत्वमस्त्वित्यत आह– अन्यथेति । नियमादृष्टसाध्ये साक्षात्कारे यदि श्रवणादिक्रियाया हेतुत्वमित्यर्थः ।

ननु सामान्यपुरस्कारेण प्रसक्तस्य साधनान्तरस्य निवृत्तिः सर्वत्र नियमविधेः फलम् । विशेषरूपेण त्वपूर्वविधित्वमेव । यथा हि ‘व्रीहीनवहन्ति’ इत्यादावपूर्वसाधनीभूतव्रीहि वैतुष्येऽवघातातिरिक्तसाधनान्तराप्रसक्तावपि व्रीहिवैतुष्यमात्रे प्रसक्तस्य दलनादेर्निवृत्तिर्विशिष्य कार्यकारणभावबोधनात् । तथा निर्विशेषब्रह्मात्माभेदसाक्षात्कारप्रतिबन्धनिवृत्तौ श्रवणाद्यति रिक्तसाधनान्तराप्रसक्तावप्यात्मज्ञानमात्रप्रतिबन्धनिवृत्तौ साङ्ख्यादिशास्त्रस्यापि प्रसक्तेस्तन्नि-वृत्तिर्विशिष्य वेदान्तवाक्यविचारविधानादिति चेत् । मैवम् । अपूर्वीयव्रीहिनिष्ठवैतुष्येऽपि येन रूपेणावघातस्य प्राप्तिस्तेन रूपेण दलनादेरपि प्राप्तेः सत्वात् । उभयत्रापि वितुषी भावस्यैवावच्छेदकत्वात् ।

न हि प्राप्तिर्नाम निवृत्तिः, अपि तु योग्यतामात्रम् । तच्च तत्र दलनादेरस्त्येव । एतावानेव विशेषः । यदवघातसाध्यवैतुष्याश्रयेऽपूर्वीयत्वमस्ति दलनादिसाध्यतदाश्रये तु नापूर्वीयत्वमिति । श्रवणादेस्तु निर्विशेषब्रह्मात्माभेदसाक्षात्कारे तत्वावच्छिन्न एव हेतुता । न त्वात्मज्ञानत्वावच्छिन्ने । श्रवणादिकमन्तरेणाप्यहं प्रत्ययेनात्मज्ञानमात्रस्य सत्वात् । निर्विशेषब्रह्मात्माभेदसाक्षात्कारत्वावच्छिन्ने आत्मसाक्षात्कारे श्रवणादिभिन्नोपायान्तरस्याप्राप्त त्वात् । तस्माच्छ्रवणादिक्रियातन्नियमयोर्ब्रह्मापरोक्ष्यं प्रति हेतुत्वे श्रवणादिविध्यनुपपत्तेर्ज्ञान द्वारा श्रवणादिसाध्यमोक्षं प्रत्येव तन्नियमादृष्टस्यापि हेतुत्वं वाच्यम् । तथा च तर्के न विशेषणासिद्धिरिति भावः ।

श्रवणादितन्नियमयोः साध्यभेदं निराकरोति– न चेति । ‘आत्मा वाऽरे द्रष्टव्यः श्रोतव्यो मन्तव्यो निदिध्यासितव्यः’ इत्यत्र यादृशं ज्ञानमुद्दिश्य निदिध्यासनं विहितं तादृशमेव ज्ञानं दृशिना निर्दिश्य तादर्थ्येन श्रवणादिकमपि विधीयते । अन्यथा दृशिधातो-र्विजातीयज्ञानोपस्थापकत्वे आवृत्तिलक्षणो वाक्यभेदः स्यात् । ननु निदिध्यासन विधा-वपरोक्षज्ञानमेव दृशिनोद्दिश्यताम् इत्यत उक्तम् परोक्षज्ञानेति । निदिध्यासनस्य परोक्षज्ञान-प्रवाहरूपत्वात्तस्य परोक्षज्ञानैदमर्थ्यं न सम्भवतीत्यर्थः ।

ननु निदिध्यासनसाध्यब्रह्मापरोक्षे श्रवणादेर्हेतुत्वे एकार्थत्वाद्विकल्पः स्यादिति चेन्न । द्व्यवदानावरुद्धेऽपि यागे ‘व्रीहिभिर्यजेत’ इति व्रीहीणां तण्डुलपिष्टपुरोडाशद्वारा हेतुत्वबोधन-वदिहाप्युत्तरद्वाराऽपूर्वस्य हेतुत्वसम्भवान्न विकल्प इति भावः ॥ साक्षात्कर्तव्य इति । श्रवणविधौ साक्षात्कर्तव्य इति साक्षात्काररूपफलसमर्पकवाक्यान्तरसत्वात्तस्य साक्षात्कार एव फलमित्यर्थः ॥ त्वन्मत इति । परोक्षज्ञानं विना परोक्षज्ञानकामनाया अयोगात्तज्ज्ञाने च तेन परोक्षज्ञानविषयस्यापि ज्ञातत्वान्न परोक्षज्ञानकामना सम्भवतीत्यर्थः । तथा च न श्रवणादिविधेः परोक्षज्ञानं फलम् अकाम्यमानत्वादित्यर्थः ॥ आपरोक्ष्यस्येति । अस्तु श्रवणादितन्नियमयोर्ब्रह्मापरोक्ष्यमेव फलं तथाप्यदृष्टसाध्यब्रह्मापरोक्ष्यनिवर्त्यस्य बन्धस्य ब्रह्मणि नाध्यस्तत्वमित्यर्थः । दृष्टिसृष्टिपक्षे दोषमाह– किञ्चेति । स्वज्ञानात्पूर्वं स्वस्याभावाद् इन्द्रियसन्निकर्षानुपपत्तेश्चैत्रस्य घटादिप्रकाशे मैत्रस्य तदप्रकाश इति प्रतिविषयव्यवस्था न स्यादित्यर्थः ॥

### **न्यायामृतसौगन्ध्यम्**

किञ्च दोषं विना भ्रमस्वीकारे तदप्रामाण्यस्य स्वतस्त्वापत्तिः । दोषजन्यत्वस्वीकारे तु दोषस्याप्यध्यसनीयत्वेनानवस्थापत्तिः । न चानाद्यविद्याध्यासो दोषानपेक्षः । साद्य-ध्यासत्वेऽविद्यैव दोष इति नोक्तदोष इति वाच्यम् । अर्थस्यानादित्वेऽपि भ्रमस्य•)दोष-जन्यत्वनियमनं तस्यानादित्वासम्भवात् । न च दोषजन्यत्वेनाबाधितार्थकत्वस्यैवापत्तेः । न च यथा तार्किकाणां जन्यप्रमाया एव गुणजन्यत्वेनेति गुणजन्यमपि नित्याज्ञानं प्रमा तथा ममापि दोषजन्यस्यापि भ्रमत्वोपपत्तिः । नित्यत्वं, ‘विज्ञानमानन्दं ब्रह्म’ इत्यादिश्रुत्या कार्यमात्रं प्रति च कारणत्वेन सिद्धे भ्रमभिन्ने नित्यज्ञाने तथा कल्पनेऽपि भ्रमस्यानादित्वेन मानाभावेन तथा कल्पनस्याप्यप्रामाणिकत्वाद्, भ्रमत्वस्य दोषजन्यतावच्छेदकताया लघुत्वा-त्प्रथमोपस्थितत्वाच्च ।

ननु दोषस्याप्यध्यसनीयतयाऽनवस्थापत्तिरिति चेत् त्यज तर्हि विश्वस्य मिथ्यात्व दुर्व्यसनम् । एतेन यथा नित्यज्ञानवादिनां ज्ञानत्वस्य न शरीरजन्यतावच्छेदकत्वं न वा गुणजन्यत्वस्य प्रामाण्यप्रयोजकत्वं बाधकबलात्, तद्वज्जन्याध्यासं प्रत्येव दोषादीनां कारणत्वम् । गुणाजन्यत्वेऽप्यबाधितविषयतया नित्यज्ञानप्रामाण्यवद् दोषाजन्यत्वेऽपि बाधितविषय तयाऽनाद्यध्यासस्याप्रामाण्योपपत्तिरिति निरस्तम् । दोषजन्यत्वोक्तेरिति सत्यमेव विश्वम् ।

एतेन बाधितविषयत्वस्य दोषाजन्यवृत्तित्वेऽपि दोषजन्यत्वस्य तद्व्याप्यत्वोपपत्तिरिति निरस्तम् । बाधितविषयत्वस्य दोषजन्यत्वसमनैय्यत्यात् । ‘यस्य च दुष्टं करणं यत्र च मिथ्येति प्रत्ययः स एव समीचीनो नान्यः’ इति शबरस्वामिनापि दुष्टकारणकत्व मिथ्येतिप्रत्ययविषयत्वयोः समनैय्यत्यमेव ह्युक्तम् । चकारद्वयस्यैकत्र धर्मिणि धर्मद्वय समुच्चायकत्वम् । एतेन दुष्टकरणजन्यत्वं विनाऽप्यर्थान्यथात्वम् अप्रामाण्यप्रयोजकमुक्तमिति निरस्तम् ।

किञ्चाविद्याध्यासस्याविद्याजन्यत्वानभ्युपगमे प्रतीतिमात्रशरीरत्वानुपपत्तिः । न च घटादीनां स्वविषयकापरोक्षज्ञानजनकत्ववदविद्याया अपि स्वविषयकापरोक्षज्ञानजनकत्वमिति वाच्यम् । अविद्याया ज्ञातैकसत्वाद्, अन्योन्याश्रयात् । किञ्चाविद्याध्यासस्यानादित्वेन दोषाद्यनपेक्षावदधिष्ठानानपेक्षापि स्यात् । न च जनकत्वेनाधिष्ठनानपेक्षायामप्याश्रयत्वेन तदपेक्षाऽस्ति । परममहत्परिमाणस्य नित्यत्वेऽप्याश्रयापेक्षापि न स्यात् । न च तत्तधिकरणसत्ताकस्यैव हि आधेयस्य तदपेक्षा इति अविद्यायाः सत्यत्वमेव स्यात् ।

एतेन भास्यस्याविद्याध्यासस्याभासकतयाऽप्यधिष्ठानापेक्षेति निरस्तम् । अनादिप्रतीति-मात्रशरीरत्वे मानाभावात् । अन्यथाऽधिष्ठानस्यापि भासकान्तरापेक्षापत्तेः । किञ्च भ्रमस्य प्रमासामानाधिकरण्यनियमेनाऽनादिभ्रमे तदसम्भवात् । किञ्चानादिभ्रमेऽन्तःकरणवृत्तिरविद्या वृत्तिस्तदवच्छिन्नचैतन्ये वा स्यादिति कथं तस्यानादित्वम् । एतेनाविद्यावच्छिन्नचैतन्यस्या- विद्यादिसकलद्वैतदृष्टृत्वात्तस्यैवान्तःकरणावच्छेदेन प्रमातृत्वाद् भ्रमप्रमयोः सामानाधिकरण्योप- पत्तेर्भ्रमस्य समानाधिकरणप्रमानिवर्त्यत्वमुपपद्यते इति निरस्तम् । अविद्यावच्छिन्नस्यान्तः करणाभावेन द्वैतदृष्टृत्वानुपपत्तेर् अन्तःकरणावच्छिन्नस्य प्रमाधिकरणस्य(प्रमासामानाधि करण्यस्य) ततो भिन्नत्वेनानादिभ्रमाधिकरणत्वाभावेन प्रमाभ्रमयोः सामानाधिकरण्यानु-पपत्तेः । भ्रमस्य समानाधिकरणप्रमानिवर्त्यत्वानुपपत्तेः । अनाद्यविद्यावच्छिन्नस्य त्वदभिमत भ्रमस्यान्तःकरणनिष्ठत्वात् ।

किञ्च देहेन्द्रियादिकं विना कथमन्तःकरणाद्यध्यासः । नन्वधिष्ठानापरोक्षत्वं हि अपरोक्ष-भ्रमे कारणम् । तद्यत्राऽधिष्ठानं स्वतो नापरोक्षं, यथा शुक्त्याद्यवच्छिन्नचैतन्ये तदपरोक्षतार्थं देहेन्द्रियाद्यपेक्षा । प्रकृते चाविद्यावच्छिन्नचैतन्यस्य स्वप्रकाशत्वेनाविद्यायाश्च तदध्यस्तत्वेन तेनैव साक्षिणाऽपरोक्षत्वात् कुत्र देहेन्द्रियाद्यपेक्षेति चेन्न । अविद्यादृश्यस्य मिथ्यात्वेन स्वप्रकाशत्वस्य विश्वाधिष्ठानत्वस्य चासम्भवात् । प्रलये इन्द्रियाभावादध्यासस्याभावेनान्वय-व्यतिरेकाभ्याम् इन्द्रियाणां तत्र हेतुत्वात् ।

किञ्च दोषादीनाम् अध्यस्तत्वेन तदभावस्य तात्विकत्वाद् अतात्विकत्वेन तात्विककार्य प्रतिबन्धस्यायुक्तत्वात् । बौद्धेन दुष्टतया कल्पितस्य वेदजन्यज्ञानस्येव कल्पितदोषजन्यस्य विश्वविज्ञानप्रामाण्योपपत्तिः । एतेन बौद्धकल्पितप्रातीतिकदोषस्य व्यावहारिकदोषापेक्षया न्यूनसत्ताकत्वेन तदप्रामाण्यस्याप्रयोजकत्वेऽपि अविद्याख्यदोषद्वैतप्रपञ्चयोः समसत्ताकत्वेन कार्यकारणभावनियमेन च कारणीभूताविद्याख्यदोषाभावे कार्यभूतप्रपञ्चतद्विज्ञानयोरभावनियमेन नाविद्यामिथ्यात्वेन द्वैतज्ञानसत्यतापाताच्च । कारणमिथ्यात्वे कार्यमिथ्यात्वस्यावश्यकत्वादिति निरस्तम् । मिथ्यादोषप्रतियोगिकतात्विकेनाभावेन प्रपञ्चज्ञानप्रामाण्यस्य तात्विकत्वोपपत्त्या प्रपञ्चस्यापि सत्यत्वेन दोषसमसत्ताकत्वासिद्धेः । अविद्याप्रपञ्चयोरविद्ययापि कार्यकारण-भावसिद्धेः ।

एतेन ब्रह्मज्ञानेतराबाध्यत्वरूपव्यावहारिकत्वस्य बाध्याबाध्यसाधारणस्य मिथ्यात्व सिद्ध्यनपेक्षत्वाद् इति निरस्तम् । उक्तव्यावहारिकलक्षणस्य ब्रह्मण्यारोपितक्षणिकत्वादौ त्वदभिमतदेहात्म्यैक्यादौ प्रातिभासिके उक्तलक्षणस्यातिव्याप्तेः । दोषादीनां रूप्यादिभ्रमहेतूनां पारमार्थिकसत्वमौत्सर्गिकप्रामाण्येन सिद्धमिति परमार्थसतामेव तेषां हेतुत्वम् । न च व्यवहारिकप्रामाण्यस्य साक्षिणा ग्रहणेऽपि त्रिकालाबाध्यत्वरूपतात्विकप्रामाण्यं गृहीतमिति वाच्यम् । क्लृप्तदोषहीनसाक्षिप्रत्यक्षेण गृहीतं प्रामाण्यं मिथ्येति त्वद्दुराशैव बीजम् । किञ्च रूप्याद्यध्यासे दोषादीनाम् अध्यस्ताधिकसत्ताकत्वदर्शनेन इहापि तथात्वोपपत्तिः ।

किञ्च बाधकं ज्ञानं सत्यमेव वाच्यम् । अन्यथा बाधपरम्परयाऽनवस्थापत्तिः । न च वेदान्तजन्यचरमवृत्तेः कतकरजोन्यायेन स्वपरबाधकत्वान्न क्षतिरिति वाच्यम् । अध्यस्ताद् उभयोरप्यवस्थानेन बाधाभावात् । न च ‘गुहायां न शब्दः’ इति शब्दः स्वमपि न निषेधति । अन्यथा स्वस्य स्वेनानिषेधे तवाप्यनवस्थापत्तिः । (शब्दमात्रनिषेधानुभव विरोधश्च) शब्दमात्रनिषेधे तु बाधो विरोधश्चेति वाच्यम् । स्वानधिकरणगुहास्थत्वेन स्वाभावबोधनेऽपि स्वाधिकरणाकाशादिनिष्ठतया स्वाभावबोधनात् । त्वदभिमतद्वैतबाधकेन तु स्वाधिकरण एव स्वाभावो बोधनीयः स्यादिति बाधो विरोधश्च । वस्तुतस्तु बाधक-शब्देनोच्छेदो विवक्षित इति ‘गुहायां न शब्दः’ इति त्वत्प्रलापो वृथैव ।

एतेन यद्यपि बाधकज्ञानं वृत्त्युपरक्तचैतन्यरूपं स्वतः सत्यमेव तथापि तदवच्छेदिकाया वृत्तेर्दृश्यत्वेन मिथ्यात्वाद् बाधोपपत्तिरिति निरस्तम् । त्वदभिमतद्वैतबाधकवेदान्तजन्यचरम वृत्तेश्चैैतन्योपरक्तत्वाभावात् । न हि वृत्तौ प्रतिफलितं तदवच्छिन्नं तदभिव्यक्तं वा चैतन्यं ब्रह्मविषयकं तवास्ति । तस्य फलव्याप्यत्वापत्या मिथ्यात्वं स्यात् । किञ्च बन्धस्यात्यन्ता भावप्रतियोगित्वरूपमिथ्यात्वे तदभावार्थं यत्नो न स्यात् । अत्यन्ताभावस्यासाध्यत्वात् । अत एव नतत्प्रतीत्यभावार्थं यत्नः । प्रतीतेरपि मिथ्यात्वात् । अन्यथा मोक्षेऽपि बन्ध प्रतीत्या तद्दशायामपि प्रातीतिकबन्धापातात् । न च पारमार्थिकत्वाकारेण मिथ्यात्वं स्वरूपेण तु निवृत्तिरेव न । तस्याः स्वरूपबाधेनाप्युपपत्तेः ।

ननु सत्यस्य ब्रह्मणो निवृत्त्यदर्शनेन स्वरूपतो मिथ्यात्वाभावे निवृत्तिर्न स्यादिति मिथ्यात्वं निवृत्त्यनुकूलमेव । न च तदर्थं प्रवृत्त्यनुपपत्तिः । अधिष्ठानसाक्षात्कारानन्तरं हि तथैव । ततः पूर्वं तु कण्ठगतविस्मृतचामीकरप्राप्तये इव भ्रमबाधकज्ञानोत्पत्तये प्रवृत्त्युप-पत्तेरिति चेन्न । सत्यस्यैव घटादेर्दण्डादिना निवृत्तिदर्शनेन सद्भिन्नस्य शशशृृङ्गादेस्तद दर्शनेनेत्यन्वयव्यतिरेकाभ्यां निवृत्तिप्रतियोगित्वस्य सत्वव्याप्यत्वसिद्धेः । न हि शुक्तितत्व ज्ञानानन्तरं शुक्त्यज्ञानं नष्टं भ्रमो नष्ट इतिवद्व्याप्यं नष्टम् इति कुत्रापि प्रतीतिः । एतेन बन्धनिवृत्तिरधिकरणस्वरूपेति मते घटनाशार्थं मुद्गरपातादाविव मननादौ प्रवृत्तिरिति निरस्तम् । ब्रह्मरूपाया निवृत्तेरसाध्यत्वात् क्षेमसाधारणसाध्यतायाः क्षणघटितत्वेन त्वदभिमतकालाद्य सङ्गे ब्रह्मण्यसम्भवात् । अत एवानिर्वचनीया पञ्चमप्रकारा चरमवृत्तिरूपा वा सा सर्वथा जन्यैवेति निरस्तम् । स्वरूपतो निषिद्धस्य शशशृृङ्गादेरिव निवृत्तेरेवाभावात् ।

किञ्च बन्धस्य ब्रह्मण्यध्यस्तत्वे तन्निदिध्यासनसाध्यतत्साक्षात्कारनिवर्त्यत्वं श्रवणादि नियमादृष्टसापेक्षब्रह्मज्ञानान्यानिवर्त्यत्वं च न स्यात् । न हि देवतानिदिध्यासनसाध्य तत्साक्षात्कारान्यानिवर्त्यं तत्साक्षात्कारनिवर्त्यं दुरितं तत्राध्यस्तम् । न वा दूरगमनादि नियमादृष्टसापेक्षसेतुदर्शनान्यानिवर्त्यं तादृशदर्शननिवर्त्यं दुरितं तत्राध्यस्तम् । एतेनात्माध्यस्त गौरत्वादेः शुक्त्याद्यध्यस्तरूप्यादेश्च तत्साक्षात्कारनिवर्त्यत्वदर्शनेन प्रपञ्चस्यापि ब्रह्मण्य-ध्यस्ततया साक्षात्कारनिवर्त्यत्वम् आवश्यकम् । न हि शुक्त्यादावध्यस्तं रूप्यादिकं शुक्त्यादिज्ञानं विना निवर्तत इति निरस्तम् । नियमादृष्टसाध्यशुक्तिसाक्षात्कारेणापि रूप्यस्य निवृत्तत्वात्तदसाध्यब्रह्मसाक्षात्कारेणानिवर्त्यत्वाच्चेति वैषम्यात् । एतेन देवतादर्शनादिना प्रायश्चित्तसम कक्षेण दुरितस्य कारणात्मनाऽवस्थानमात्रं क्रियते न तु शुक्तिज्ञानेन रूप्यस्य निवृत्तिरिति निरस्तम् । कारणमात्रावस्थानेऽप्यवस्थाविशेषनिवृत्तेरावश्यकत्वादेकाज्ञानपक्षे त्वयापि शुक्ति रूप्यादेः कारणात्मनाऽवस्थित्यङ्गीकाराच्च ।

एतेन श्रवणादिनियमादृष्टं न मुक्तिं प्रति कारणम् । किन्तु ब्रह्मपरोक्ष्यं प्रतीति निरस्तम् । यथा हि व्रीहीत्यत्र अवघातसाध्यवैतुष्याप्त्यापूर्वस्यावघातफलातिरिक्तस्थले आग्नेयाद्युत्पत्त्य पूर्वोपकारकत्वं तथा श्रवणमननफलसाक्षात्कारातिरिक्तमोक्षे एवोपकारक-त्वम् । न हि धात्वर्थ फलमेव नियमफलम् । अन्यथा श्रवणमनननियमादृष्टसाध्ये साक्षात्कारे श्रवणनिरपेक्ष स्योपायान्तरस्य प्रसत्या तत्प्रसत्त्यधीननियमविध्ययोगात् । एतेन क्रत्वर्थस्य नियमापूर्वस्य परमापूर्वसाधकत्वेऽपि पुरुषार्थहिरण्यधारणादिनियमादृष्टस्य तदभाववच्छ्रवणादि-नियमापूर्वस्य श्रवणादिफलसाक्षात्कारान्यफलाभावेऽपि तेनैव फलवत्वमिति निरस्तम् । क्रत्वर्थपुरुषार्था पूर्वयोरुभयोरपि धात्वर्थफलातिरिक्तफलकत्वेन साम्याच्छ्रवणादिफल साक्षा-त्कारातिरिक्तफला भावे नियमादृष्टस्य वैय्यर्थ्यमेव स्यात् ।

न च ‘सर्वं कर्माखिलं पार्थ ज्ञाने परिसामाप्यते’ इति स्मृत्या सर्वाखिलपदाभ्यां कर्मशब्द वाच्यापूर्वमात्रस्य ज्ञाने परिसमाप्तिर्दर्शितेति वाच्यम् । ‘दशमस्त्वमसि’ इति लौकिकवाक्याद् अप्यात्मापरोक्षम् अङ्गीकुर्वतस्तवात्मसाक्षात्कारे नियमापूर्वस्यानुपयोगात् । आस्यश्रवणा वासितश्रोत्रेण पटत्वादिजातेरिव परोक्षाकारस्य ब्रह्मणः श्रवणमनननियमा-दृष्टसहकृतेन मनसा आपरोक्ष्यं भवतीति श्रुत्यर्थो ह्यस्माकं युज्यते । ‘दृश्यते त्वग्रया बुद्ध्या’ ‘मनसैवानुद्रष्टव्यम्’ इति श्रुतेः । न चाविद्यानिवृत्तिरूपस्य ज्ञानातिरिक्ता-साध्यत्वात्कथं नियमादृष्टसाध्यत्वमिति चेत् सत्यं, नियमादृष्टस्य ज्ञाने सहकारित्वमात्रत्वम् । ज्ञानस्यैव हि प्राधान्येन तज्जनकत्वम् । एतेन ज्ञानेऽसम्भवानादिनिवृत्या प्रतिबन्धकदुरित-निवृत्या च नियमादृष्टस्य दृष्टादृष्टांशोपयोग इति निरस्तम् । ज्ञानसामग्य्रासम्भावना सहस्रेणापि कार्योत्पत्तिप्रतिबन्धकत्वासम्भवात् । त्वया च विश्वाधिष्ठानीभूतस्य सर्वेन्द्रिय-बन्धत्वोपगमाच्च ।

ननु सामान्यपुरस्कारेण च प्रसक्तस्य साधनान्तरस्य निवृत्तिः सर्वत्र नियमविधेः फलम् । विशेषरूपेण त्वपूर्वविधित्वमेव । यथा हि ‘व्रीहीनवहन्ति’ इत्यादावपूर्वसाधनीभूतव्रीहि वैतुष्येऽवघातातिरिक्तसाधनान्तराप्रसक्तावपि व्रीहिवैतुष्यमात्रे प्रसक्तस्य नखविदलनादे र्निवृत्तिः, विशिष्य कार्यकारणभावबोधनात् । तथा निर्विशेषब्रह्मात्माभेदसाक्षात्कारप्रतिबन्ध निवृत्तौ श्रवणाद्यतिरिक्तसाधनान्तरा प्रसक्तावप्यात्मज्ञानमात्रप्रतिबन्धनिवृत्तौ साङ्ख्यादि शास्त्रस्यापि प्रसक्तेस्तन्निवृत्तिर्विशिष्य वेदान्तवाक्यविचारविधानादिति चेन्न । अपूर्वीयव्रीहि निष्ठवैतुष्येऽपि येन रूपेणावघातस्य प्राप्तिस् तेन रूपेण दलनादेरपि प्राप्तेः सत्वात् । उभयत्रापि वैतुष्यभावस्यैवावच्छेदकत्वात् ।

न हि प्राप्तिर्नाम निवृत्तिर् अपि तु योग्यतामात्रम् । तच्च दलनादेरस्त्येव । एतावानेव विशेषः । यदवघातसाध्यवैतुष्याश्रयेऽपूर्वीयत्वमप्यस्ति । दलनादिसाध्यतदाश्रये तु नापूर्वीय त्वमिति । श्रवणादेस्तु निर्विशेषब्रह्मात्माभेदसाक्षात्कारे तत्वावच्छिन्न एव हेतुता न त्वात्म- त्वावच्छिन्ने । श्रवणादिकमन्तरेणाप्यहंप्रत्ययेनात्मज्ञान मात्रस्य सत्वान्निर्विशेषब्रह्मात्मभेद साक्षात्कारत्वावच्छिन्नात्मसाक्षात्कारे श्रवणादिभिन्नोपायान्तरस्याप्राप्तत्वात् । तस्माच्छ्रवणादि क्रियातन्नियमयोर्ब्रह्मापरोक्ष्यं प्रति हेतुत्वे श्रवणनियमविध्यनुपपत्तेर्ज्ञानद्वारा श्रवणादिसाध्यमोक्षं प्रत्येव तन्नियमादृष्टस्यापि हेतुत्वं वाच्यम् । तथा च नासिद्धिः ।

या त्वपूर्वीयव्रीहिवैतुष्ये दलनादेः कारणत्वं न विशेषतो । न हि दलनसाध्यक्रिया-व्यक्तेस्तद्व्यक्तित्वेनोक्तवैतुष्ये हेतुत्वम् अपि तु तद्व्यक्ति विशिष्ट वैतुष्ये दम् । न वा दलनादेर्विशेषान्तररूपेणातादृश वैतुष्ये हेतुत्वमस्ति । मानाभावात् । अत एव वैतुष्ये तत्वाव च्छिन्ने हेतुत्वादित्ययुक्तं तत्सत्वं वा तदप्यवघातजन्यक्रिया विशेषहेतुत्वापेक्षया सामान्यत एव । अवघात जन्यक्रियायास्तु तत्तद्व्यक्तित्वेन तत्तद्व्यक्तिविशिष्टविभागरूपे वैतुष्ये हेतुत्वाद्विशेषत एतत्स्वरूपयोग्यता प्राप्तिरित्ययुक्तं न हि विधिः स्वयोग्यतां या निवर्तयितुं दलनाद्यनुष्ठानं प्रतिबध्नाति । तस्माद् भ्रान्तिरेव प्राप्तिः । तथा च वैतुष्य इव साक्षात्कारेऽ-प्युपायान्तरस्य सामान्यतः प्राप्तत्वान् निवृत्तेर्विफलत्वेनानुपपत्तिरिति । तन्न । एकरूपे-णैकत्रोभयोरप्राप्तौ पूर्वविधित्वमेव स्यात् । अतो व्रीह्यवच्छिन्नं प्रति दलनाद्यन्यतमत्वेन हेतुत्वे लोकसिद्धम् इत्यन्यतमस्य पुनर्विधाने भवति नियमविधिः । अत एव वैतुष्यविशेषे दलनाद्यन्यतमत्वेन स्वरूपयोग्यतामप्यर्थाद्वारयति विधिः ?भ्रातिः प्राप्यनियमोऽस्ति गौडमीमांसाकस्यैव शोभते । न त्ववघातविशिष्टे वैतुष्ये दलनादिप्राप्तिभ्रमो विशेषदर्शिनां सम्भवति । न च यदा यस्य तथा भ्रमस्तं प्रति तथोक्तिरिति विधिवैरूप्यापत्तेः ।

[Load More](javaऽcriptःvoid(0))
