+++
title = "१५ प्रतिकर्मव्यवस्थाभङ्गः"
upstream_url = "https://dvaitavedanta.in/category-details/13932/4778/sharav/nayaya/parath/parata"
+++
## यच्चोक्तम्– ‘यथा तटाकोदकं छिद्रान्निर्गत्य कुल्यात्मना केदारान्प्रविश्य

**श्रीवेदव्यासाय नमः**

**पदवाक्यप्रमाणपारावारपारीण–सर्वतन्त्रस्वतन्त्र–श्रीव्यासतीर्थविरचितम्**

**न्यायामृतम्**

**प्रथमपरिच्छेदे द्वितीयो भागः**

**३४. प्रतिकर्मव्यवस्थाभङ्गः**

# **न्यायामृतम्**

यच्चोक्तम्– ‘यथा तटाकोदकं छिद्रान्निर्गत्य कुल्यात्मना केदारान्प्रविश्य तद्वदेव चतुष्कोणाद्याकारं भवति, तथा विषयेन्द्रियसम्प्रयोगादिके सति सावयवं तैजसमन्तःकरणं चक्षुरादिद्वारेण निर्गत्य ध्रुवादिविषयपर्यन्तं चक्षुर्वच्छीघ्रं दीर्घ-प्रभाकारेण परिणम्य विषयं व्याप्य तदाकारं भवति, सेयं वृत्तिरित्युच्यते । तत्र जीवचैतन्यम् अविद्योपाधिकं सत् सर्वगतम्, अन्तःकरणोपाधिकं सत्परिच्छिन्नं चेति मतद्वयम् । तत्राऽद्ये विषयप्रकाशकं जीवचैतन्यं, द्वितीये ब्रह्मचैतन्यम् । सर्वगतत्वपक्षेऽपि जीवचैतन्यम् अविद्यानावृतम् आवृतं चेति मतद्वयम् । तत्राऽद्ये वृत्तिर्जीवचैतन्यस्य विषयोपरागार्था, द्वितीये त्वावरणाभिभवार्था ।

परिच्छिन्नत्वपक्षे तु जीवचैतन्यस्य विषयप्रकाशकब्रह्मचैतन्याभेदाभि व्यक्त्यर्था । अनावृतत्वपक्षे ह्यनावृतं सर्वगतमपि जीवचैतन्यं तत्तदाकार वृत्त्यैवोपरज्यते, न तु विषयैः, असङ्गत्वात् । यथा गोत्वादिकं सर्वगतमपि सास्नादिमद्व्यक्त्यैवोपरज्यते, न तु केसरादिमद्व्यक्त्या, यथा वा प्रदीपप्रभा आकाशगन्धरसादिप्रदेशव्यापिन्यपि तान्न प्रकाशयति, रूपिसंसर्गितया तदेव प्रकाशयति, तद्वत् केवलाग्न्यदाह्यस्यापि अयःपिण्डसमारूढाग्निदाह्यत्ववच्च केवल चैतन्याप्रकाश्यस्यापि घटादेस्तदाकारवृत्त्युपारूढचैतन्यप्रकाश्यत्वं युक्तम् । एवं चानावृतत्वपक्षे तत्तदाकारवृत्तिद्वारा चैत(न्यस्य)न्ये च तत्तदुपरागे तत्तत्प्रकाशः । आवृतत्वपक्षेऽपि तत्तदाकारवृत्त्या तत्तदवच्छिन्नचैतन्यावरणाभिभवे तत्त-त्प्रकाशः । परिच्छिन्नत्वपक्षेऽपि तत्तज्जीवावच्छेदकान्तःकरणीयतत्तद्विषयाकार-वृत्त्या तत्तद्विषयावच्छिन्नब्रह्मचैतन्याभिव्यक्तौ तत्तत्प्रकाश इति नातिप्रसङ्गः । विषयानुभवस्य ब्रह्मचित्त्वेऽपि वृत्त्या जीवचैतन्याभेदेनाभिव्यक्तत्वात्, जीवचित्त्वम् अविरुद्धमिति प्रतिकर्मव्यवस्था युक्ता’ इति ।

श्रीमधुसूदनसरस्वतीविरचिता

## **अद्वैतसिद्धिः**

ननु विश्वस्याध्यासिकत्वे प्रातिभासिकस्थल इव विषयेन्द्रियसन्निकर्षाधीनायाः प्रतिकर्म व्यवस्थाया अनुपपत्तिरिति चेन्न । वृत्तेः पूर्वमेव घटादीनां चैतन्येऽध्यासेन प्रातिभासिक स्थलापेक्षया वैलक्षण्यात् । तथा हि– अन्तःकरणं चक्षुर्वत्तेजोवयवि । तच्चेन्द्रियद्वारेण तत्संयुक्तं विषयं व्याप्य तदाकारं भवति । यथा नद्याद्युदकं प्रणाल्या निःसृत्य केदाराद्याकारं भवति । सैव वृत्तिरित्युच्यते । तत्र जीवचैतन्यमविद्योपाधिकं सत् सर्वगतं, अन्तःकरणोपा धिकं सत् परिच्छिन्नमिति मतद्वयम् । तत्राऽद्ये विषयप्रकाशकं जीवचैतन्यम् । द्वितीये ब्रह्मचैतन्यम् । आद्ये पक्षेऽपि जीवचैतन्यमविद्यानावृतम्, आवृतं च । तत्राऽद्ये वृत्तिर्जीव-चैतन्यस्य विषयोपरागार्था । द्वितीये त्वावरणाभिभवार्था ।

परिच्छिन्नत्वपक्षे तु जीवचैतन्यस्य विषयप्रकाशकतदधिष्ठनचैतन्याभेदाभिव्यक्त्यर्था । अनावृतत्वपक्षे ह्यनावृतं सर्वगतमपि जीवचैतन्यं तत्तदाकारवृत्त्यैवोपरज्यते, न तु विषयैः, असङ्गत्वात्, यथा गोत्वं सर्वगतमपि सास्नादिमद्व्यक्त्याऽभिव्यज्यते, न तु केसरादि मद्व्यक्त्या । यथा वा प्रदीपप्रभा आकाशगन्धरसादिव्यापिन्यपि तानप्रकाशयन्ती रूपसंसर्गि तया रूपमेव प्रकाशयति तद्वत् केवलाग्न्यदाह्यस्यापि अयःपिण्डादिसमारूढाग्निदाह्यत्ववच्च केवलचैतन्याप्रकाश्यस्यापि घटादेस्तत्तदाकारवृत्त्युपारूढचैतन्यप्रकाश्यत्वं युक्तम् । एवञ्चाना-वृतत्वपक्षे तत्तदाकारवृत्तिद्वारा चैतन्यस्य तत्तदुपरागे तत्तदर्थप्रकाशः । आवृतत्वपक्षे तत्त-दाकारवृत्त्या तत्तद्विषयावच्छिन्नचैतन्यावरणाभिभवेन तत्तदर्थप्रकाशः । अन्तःकरणावच्छिन्न-चैतन्यरूपत्वे जीवस्यावच्छेदकान्तःकरणतत्तद्विषयाकारवृत्त्या तत्तद्विषयावच्छिन्नचैतन्याभि-व्यक्तौ तत्तत्प्रकाशः । यद्यपि प्रकाशकमधिष्ठानचैतन्यं सर्वगतं, जीवचैतन्यं चान्तःकरणा-वच्छिन्नम्, तथापि चैतन्याभेदेनाभिव्यक्तत्वाद् व्यवस्थोपपत्तिः ।

**श्रीव्यासरामाचार्यविरचिता**

### **न्यायामृततरङ्गिणी**

दृश्यस्य दृगध्यस्तत्वे प्रातिभासिकस्थल इव इन्द्रियसन्निकर्षायोगेन त्वदुक्तप्रति-कर्मव्यवस्थाऽयोग इति वक्तुं प्रस्तौति– यच्चोक्तमिति ॥ कुल्या कृत्रिम जलप्रवाहः । केदाराः क्षेत्राणि ॥ सावयवमिति ॥ अत एव विषयाकारेण परिणमते ॥ तैजसम् ॥ अत एव चक्षुरादिसूक्ष्मद्वारेण निर्गच्छति । तत्र एतादृशी वृत्तिरिति मते ॥ जीवचैतन्यमिति ॥ सर्वगतं परिच्छिन्नमिति मतद्वयमित्यन्वयः । अविद्यायाः सर्वगतत्वात्तदुपाधिको जीवोऽपि सर्वगत इत्यर्थः ॥ अन्तःकरणेति ॥ अन्तःकरणस्यासर्वगतत्वात्तदुपाधिको जीवोऽपि तथेत्यर्थः ॥ तत्राऽद्य इति ॥ जीवचैतन्यस्य सर्वगतत्वात्तत्रैव विषयस्याध्यस्तत्वेन जीवचैतन्यमेव विषयप्रकाशक- मित्यर्थः ॥ सर्वगतत्वपक्ष इति ॥ असर्वगतत्वपक्षे त्वनावृतमेवेति बोध्यम् ॥ विषयेति ॥ विषयेण सहोपरागः संश्लेषविशेषः । स च वृत्तिद्वारकः । आवरण विरहस्य स्वतः सिद्धत्वादिति भावः ॥ आवरणेति ॥ स्वत एव चैतन्यमुपरज्यत इति नोभयार्था वृत्तिरिति भावः ।

परिच्छिन्नत्वपक्षे वृत्त्युपयोगमाह– परिच्छिन्नत्वेति ॥ ब्रह्मचैतन्ये विषय-स्याध्यासात्तदेव विषयप्रकाशकम् । जीवोपाधेरन्तःकरणस्य परिणामे च वृत्त्या ब्रह्माकारया विषयाधिष्ठानब्रह्मचैतन्येऽप्यावृते जीवब्रह्मचैतन्ययोरेकान्तःकरणोपाधि- युक्तत्वेन ब्रह्मचैतन्येन सह जीवचैतन्यस्याभेदाभिव्यक्त्या जीवोऽपि घटप्रकाशको भवतीत्यर्थवती वृत्तिरिति भावः । वृत्तिर्विषयोपरागार्थेति पक्षमुपपादयति– अनावृतत्वपक्ष इति ॥ वृत्त्यैवेति ॥ स्वत इति शेषः । ननु वृत्तिरुपरागार्थेति न युक्तम् । असङ्गस्यापि चैतन्यस्य वृत्त्येव विषयेणाप्युपरागसम्भवात् । गोत्व-दृष्टान्तोऽप्ययुक्तः । तस्य सास्नादिमद्व्यक्त्युपरागो नाम तज्ज्ञेयत्वम् । ब्रह्म तु न वृत्त्या ज्ञायते । किन्तु तया घटादिज्ञानरूपं ब्रह्म भवति । प्रभादृष्टान्तोऽप्ययुक्तः । तस्याः प्रकाशकत्वं नाम विषयदेशस्थतमोनिवर्तकत्वमेव नान्यत् ।

एवं प्रभा रूपसंसर्गितमो निवर्तयन्ती रूपं प्रकाशयतीत्युच्यते । तथा आकाश गन्धरससंसर्गितमोऽपि निवर्तयन्ती आकाशादीनपि प्रकाशयत्येव । न ह्याकाशादि संसर्गितमो न निवर्तयति । अन्यथा तद्देशे रूपप्रकाशोऽपि न स्यादित्यत उदाहरणान्तरमाह– केवलेति ॥ तथा च विषयप्रकाशनशक्तिरेव विषयोपरागः । स च चैतन्यस्य वृत्त्यधीन इति वृत्तिरुपरागार्थेति भावः । वृत्तिरावरणाभिभवार्थेति पक्षमुपपादयति– आवृतत्वेति ॥ ननु जीवचैतन्यमसर्वगतमिति पक्षे तदनावृत मित्यङ्गीकारादावरणविरहस्य स्वतः सिद्धतया वृत्तिर्व्यर्थेति शङ्कां परिहरति– परिच्छिन्नत्वपक्ष इति ॥ एतच्चोपपादितम् ॥ ब्रह्मचित्त्वेऽपीति ॥ अस्मिन्पक्षे ब्रह्मचित्येव विषयाध्यासादिति भावः ॥ जीवचित्त्वमिति ॥ विषयानुभवस्येत्यनु- षङ्गः ॥ इतीति ॥ इतिशब्दः प्रकारवचनः । वृत्तिर्विषयोपरागार्थेति पक्षे, आवरणा भिभवार्थेति पक्षे, प्रमातृजीवचैतन्यस्य विषयप्रकाशकब्रह्मचैतन्याभेदाभिव्यक्त्यर्थेति पक्षे चेति पक्षत्रयेऽपीत्यर्थः ॥ प्रतिकर्मेति ॥ व्यापकचैतन्येऽध्यासेऽपि तस्य घटादिकं कर्म प्रति नियम इत्यर्थः ।

**पाण्डुरङ्गि आनन्दभट्टारकविरचितः**

### **न्यायामृतकण्टकोद्धारः**

किञ्च दृग्दृश्ययोराध्यासिकसम्बन्धे दृश्यस्य प्रातिभासिकत्वापत्त्या विषयसन्निकर्ष- साध्यवृत्त्ययोगेन तत्प्रयुक्तप्रतिकर्मव्यवस्था न स्यादिति वक्तुं परोक्तप्रतिकर्मव्यवस्थाप्रकारं दर्शयति– यच्चोक्तमिति ॥ अविद्येति ॥ अविद्याया अपरिच्छिन्नत्वादिति भावः । अन्तःकरणेति । तस्य परिच्छिन्नत्वादिति भावः । तत्रेति । सर्वगतत्वपरिच्छिन्नत्व- पक्षयोरित्यर्थः । आद्ये सर्वगतत्वपक्षे । तत्र अनावृतत्वावृतत्वपक्षयोः । आद्ये अनावृतत्वपक्षे । विषयेति । स्वच्छस्य चैतन्यस्य वृत्तिं विनाऽस्वच्छेन विषयेणा-सम्बन्धाद् वृत्तेश्च स्वच्छत्वात्सम्बन्धोपपत्तिरिति भावः । द्वितीये आवृतत्वपक्ष इत्यर्थः । चैतन्यस्यावरणाभिभवहेतुत्वे तस्य सर्वदा विद्यमानत्वेन सर्वदाऽऽवरणनिवृत्तौ सर्वदा प्रकाशः स्यादिति भावः । अनावृतत्वपक्षे वृत्त्युपयोगमुपपादयति– अनावृतत्वपक्ष इति ॥ केवलाप्रकाश्यं वृत्त्युपारूढे घटादिकं प्रकाश्यमित्युपपादयति– केवलेति । नन्वावरणाभिभवपक्षे वृत्त्याऽऽवरणस्य निवृत्तत्वात्सर्वदा प्रकाशः स्यादित्यत आह– आवृतत्वपक्षेऽपीति ॥ ननु परिच्छिन्नत्वपक्षे ब्रह्मचैतन्यस्य प्रकाशत्वात्तस्य च सर्वसाधारणत्वात् सर्वप्रकाशत्वापत्तिरित्यतिप्रसङ्ग इत्यत आह– परिच्छिन्नत्वपक्षेऽ-पीति ॥ ब्रह्मचैतन्यस्य प्रकाशत्वेऽप्यभिव्यक्तस्यैव प्रकाशत्वाद् अभिव्यञ्जिकायाश्च वृत्तेस्तत्तदन्तःकरणीयत्वान्नातिप्रसङ्ग इति भावः । नन्वस्मिन् पक्षे विषयप्रकाशस्य ब्रह्मचित्त्वाज्जीवचित्त्वं न स्यात् । तथा च जीवचैतन्येन प्रकाश इति न स्यादित्यत आह– विषयानुभवस्येति ।

**श्रीनिवासतीर्थविरचितः**

### **न्यायामृतप्रकाशः**

दृश्यस्य दृगध्यस्तत्वे प्रातिभासिकस्थले इवेन्द्रियसन्निकर्षायोगेन त्वदुक्तप्रतिकर्म व्यवस्थाऽयोग इति वक्तंु शिष्याणां स्पष्टं दूषणज्ञानाय तत्प्रक्रियामनुवदति यच्चोक्तम् इत्यादिना प्रतिकर्मव्यवस्था युक्तेत्यन्तेन । कुल्या कृत्रिमजलप्रवाहः । केदाराः क्षेत्राणि । विषयाकारेण परिणामोपपादनायोक्तं सावयवमिति ॥ शीघ्रगमनोपपादनायोक्तं तैजसमिति ॥ ध्रुवादिविषयेति ॥ तन्मण्डलादिरूपविषयेत्यर्थः । तत्रेति ॥ जीवचैतन्यं सर्वगतं परिच्छिन्नं चेति मतद्वयमित्यन्वयः ॥ अविद्येति ॥ अविद्यायास्सर्वगतत्वेन तदुपाधिकजीवचैतन्यमपि सर्वगतमित्यर्थः ॥ अन्तःकरणेति ॥ अन्तःकरणस्यासर्वगतत्वा- त्तदुपाधिकजीवोऽप्यसर्वगत इत्यर्थः ॥ तत्राऽद्य इति ॥ जीवचैतन्यस्य सर्वगतत्वात्तत्रैव विषयस्याध्यस्तत्वेन जीवचैतन्यमेव विषयप्रकाशकं घटादिज्ञानमित्युच्यत इति यावदित्यर्थः ॥ द्वितीय इति ॥ अन्तःकरण(णोपाधि)परिच्छिन्नस्याऽन्तरत्वेन बाह्यप्रपञ्चाध्यासाधिष्ठान- त्वाभावाद् ब्रह्मचैतन्यं यदनावृतं तत्रैवाध्यस्तं तदेव च विषयप्रकाशकमित्यर्थः ॥ सर्वगत- त्वेति ॥ अविद्योपाधिकं सत् सर्वगतमिति पक्षेऽप्यविद्यावृतस्वभावं तदनावृतस्वभावं चेति मतद्वयमित्यर्थः । असर्वगतत्वपक्षे त्वनावृतमेवेति बोध्यम् ।

नन्वेतेषु मतेषु वृत्तेः क्वोपयोग इत्यतस्तदुपयोगमाह– तत्राऽद्य इति ॥ अविद्योपाधिकं यत्सर्वगतं जीवचैतन्यं तदविद्यानावृतमेव विषयाध्यासाधिष्ठानम्, अत एव विषयप्रकाशक-मिति मत इत्यर्थः ॥ विषयेति ॥ सर्वगते जीवचैतन्ये विषयादिकमस्ति । तत्संश्लेषो जीवचैतन्ये नास्ति । असङ्गत्वात् । वृत्तिरगत्याऽसङ्गेऽपि तत्संश्लेषं सम्पादयतीत्यर्थः । आवरणविरहस्य स्वतः सिद्धत्वेनावरणाभिभवार्थत्वमेतन्मते नास्तीति ध्येयम् ॥ द्वितीय इति ॥ अविद्योपाधिकं जीवचैतन्यं सर्वगतमविद्यावृतमिति मत इत्यर्थः ॥ आवरणेति ॥ आवरणे चाभिभूते चैतन्यं स्वत एव विषयेणोपरज्यतेऽत आवरणाभिभवार्थैव वृत्तिर्न संश्लेषार्थेति भावः ।

अन्तःकरणोपाधिकं जीवचैतन्यं परिच्छिन्नं ब्रह्मचैतन्यमेव विषयप्रकाशमिति मते वृत्त्युपयोगमाह– परिच्छिन्नत्वपक्षे त्विति ॥ अभेदेति ॥ वृत्त्या आवरणेऽभिभूते सति वृत्तिप्रतिबिम्बितचैतन्यस्य विषयाधिष्ठानचैतन्यस्य च वस्तुगत्याऽभेदोऽस्ति । स व्यज्यत इत्यर्थः । तथा च वृत्तिप्रतिबिम्बितचैतन्येनाभिव्यक्ताभेदमधिष्ठानचैतन्यं भवतीति यावत् । अविद्योपाधिकं सर्वगतं जीवचैतन्यमनावृतं विषयाध्यासाधिष्ठानमिति मते वृत्तिश्चिदुपरागार्था नावरणाभिभवार्थेत्युक्तम् । तत्राऽवरणाभावेन चैतन्यस्य स्वत एव विषयेण संश्लिष्टत्वाद्वृत्ति- र्व्यर्थेत्यतस्तत्सार्थक्यमुपपादयति– अनावृतत्वेति ॥ जीवचैतन्यम् असङ्गत्वाद्विषयासंश्लिष्ट-मेवावतिष्ठत इति शेषः ॥ उपरज्यत इति ॥ विषयैरिति शेषः । विषयाकारवृत्तिरगत्याऽ- सङ्गत्वं परिहृत्य संश्लेषापरपर्यायमुपरागं सम्पादयतीत्यर्थः ॥ न त्विति ॥ वृत्तिं विना पूर्वं विषयैः स्वतो नोपरज्यतेऽसङ्गत्वादित्यर्थः ।

ननु सर्वगतस्यानावृतस्य विषयाध्यासाधिष्ठानस्य विषयैः सह वृत्तेः पूर्वमुपरागो नास्ति, वृत्त्यैवोपरज्यता इत्येतदयुक्तम् अदृष्टत्वादित्यतोऽत्र तार्किकादिसम्मतं दृष्टान्तमाह– यथेति ॥ सास्नेति ॥ केसरादिमत्सिंहादिव्यक्तावप्यस्ति गोत्वं, परं तु तस्य तदुपरागः संश्लेषविशेषः समवायरूपो नास्ति । सास्नादिमद्व्यक्त्यैव तूपरज्यत इत्यर्थः ॥ आकाशेति ॥ आकाश-देशव्यापिनी तथा घटादिपदार्थस्थितगन्धरसादिप्रदेशव्यापिनीत्यर्थः ॥ रूपीति ॥ रूपोपेत-पदार्थेत्यर्थः । अनावृतत्वपक्षे केवलजीवचैतन्याप्रकाश्यस्यापि घटादेस्तदाकारवृत्त्युपारूढ-सर्वगतचैतन्येन प्रकाश्यत्वं युक्तमित्यत्र दृष्टान्तमाह– केवलेति ॥ वृत्त्युपारूढे ति ॥ वृत्तिसहकृतेत्यर्थः । एवं वृत्तेरुपयोगमुपपाद्य चैतन्यस्य सर्वान्प्रत्यविशिष्टत्वात्सर्वस्य सर्वं प्रतीयेतेत्यतिप्रसङ्गं परिहरन्, एतेषु पक्षेषु घटप्रकाशकं चैतन्यं विवेचयन् प्रतिकर्मव्यवस्था-मुपपादयति– एवं चेत्यादिना ॥ ननु जीवचैतन्यस्य परिच्छिन्नत्वपक्षे ब्रह्मचित एव विषयाध्यासाधिष्ठानतया विषयप्रकाशकत्वेन विषयानुभवरूपत्वादिदं जीवज्ञानमिति व्यवहारः कथम् । ब्रह्मचैतन्यज्ञानमित्येव व्यवहारः स्यादित्यत आह– विषयानुभवस्येति ॥ जीवचैतन्येन वृत्त्युपारूढज्ञातृचैतन्येन साकं योऽभेदस्तद्वत्त्वेन घटाधिष्ठानभूतब्रह्मचैतन्य- स्याभिव्यक्तत्वाज्जीवचित्त्वं विषयानुभवस्य युक्तमित्यर्थः ।

**श्रीकूर्मनरहरिआचार्यविरचिता**

### **न्यायकल्पलता**

विश्वस्य दृगध्यस्तत्वे प्रातिभासिकस्थल इव विषयेन्द्रियसन्निकर्षायोगेन भवदुक्तप्रतिकर्म व्यवस्थाया अनुपपत्तिरिति प्रस्तौति– यच्चोक्तमिति ॥ कुल्या अल्पा कृत्रिमा सरित् । केदाराः क्षेत्राणि । विषयाकारेण परिणामोपपादनायोक्तं सावयवमिति ॥ तैजसं चक्षुर्वत्तेजोवयवि । अत एव चक्षुरादीन्द्रियसूक्ष्मद्वारेणान्तःकरणं बहिर्निर्गच्छति । इन्द्रिय-द्वारेण तत्संयुक्तं विषयं व्याप्य तदाकारं भवति । यथा नद्याद्युदकं प्रणाड्या निःसृत्य क्षेत्राद्याकारं जायते । सेयं वृत्तिरित्युच्यते । औतिभिरिति शेषः । तत्र एतादृशी वृत्तिरिति मतेऽपि । जीवचैतन्यमिति सर्वगतं परिच्छिन्नमिति मतद्वयमित्यन्वयः । अविद्यायाः सर्व-गतत्वात्तदुपाधिको जीवोऽपि तथा । अन्तःकरणस्यासर्वगतत्वात्तदुपाधिको जीवोऽपि तथेत्यर्थः ॥ तत्राद्य इति । जीवचैतन्यस्य सर्वगतत्वात्तत्रैव विषयस्याध्यस्तत्वेन जीव- चैतन्यमेव विषयप्रकाशकमित्यर्थः ॥ सर्वगतत्वपक्ष इति । असर्वगतत्वपक्षे तु अनावृतमेवेति बोध्यम् ।

विषयेति । विषयेण सहोपरागः संश्लेषविशेषः । स च वृत्तिद्वारकः । आवरणविरहस्य स्वतः सिद्धत्वादिति भावः ॥ आवरणेति ॥ स्वत एव चैतन्यमुपरज्यत इति नोभयार्था वृत्तिरिति भावः । परिच्छिन्नत्वपक्षे वृत्त्युपयोगमाह– परिच्छिन्नत्वेति । ब्रह्मचैतन्ये विषय-स्याध्यासात्तदेव विषयप्रकाशकम् । जीवोपाध्यन्तःकरणपरिणतिवृत्त्या ब्रह्माकारया विषयाधिष्ठानब्रह्मचैतन्येऽविद्यावृतेऽपि जीवब्रह्मचैतन्ययोरेकान्तःकरणरूपोपाधियुक्तत्वेन ब्रह्म- चैतन्येन सह जीवचैतन्याभेदाभिव्यक्त्या जीवोऽपि घटप्रकाशको भवतीत्यर्थवती वृत्ति-रित्यर्थः । वृत्तिर्विषयोपरागार्थेति पक्षमुपपादयति– अनावृत्तत्वपक्ष इति ॥ वृत्त्यैवेति । स्वत इति शेषः ।

ननु वृत्तिरुपरागार्थेति न युक्तम् । असङ्गस्यापि चैतन्यस्य वृत्त्येव विषयेणाप्युपराग- सम्भवात् । गोत्वदृष्टान्तोऽप्ययुक्तः । तस्य सास्नादिमद्व्यक्त्युपरागो नाम तज्ज्ञेयत्वम् । ब्रह्म तु न वृत्त्या ज्ञायते किन्तु तया घटादिविज्ञानरूपं ब्रह्म भवति । प्रभादृष्टान्तोऽप्यनुपपन्नः । तस्याः प्रकाशकत्वं नाम विषयदेशस्थतमोनिवर्तकत्वमेव नान्यत् । एवं यथा प्रभा रूपसंसर्गितमो निवर्तयन्ती रूपं प्रकाशयतीत्युच्यते तथा आकाशगन्धरसादिसंसर्गितमोऽपि निवर्तयन्ती आकाशादीनपि प्रकाशयत्येव । न हि सा आकाशादिसंसर्गितमो न निवर्तयति । अन्यथा तद्देशे रूपप्रकाशोऽपि न स्यादित्यरुचेरुदाहरणान्तरं वक्ति– केवलेति । तथा च विषयप्रकाशनशक्तिरेव विषयोपरागः । स च चैतन्यस्य वृत्त्यधीन इति वृत्तिरुपरागार्थेति भावः ।

वृत्तिरावरणाभिभवार्थेति पक्षमुपपादयति– आवृतत्वेति । ननु जीवचैतन्यम् असर्वगत- मिति पक्षे तदनावृतमित्यङ्गीकारादावरणविरहस्य स्वतः सिद्धत्वाद्वृत्तिर्व्यर्थेति शङ्काम् अपा- करोति– परिच्छिन्नत्वपक्ष इति । एतच्चोपपादितम् ॥ ब्रह्मचित्वेऽपीति । अस्मिन्पक्षे ब्रह्मचित्येव विषयाध्यासादिति भावः ॥ जीवचित्वमिति । विषयानुभवस्येत्यनुषङ्गः ॥ इतीति ॥ इतिशब्दः प्रकारवचनः । वृत्तिर्विषयोपरागार्थेति पक्षे, आवरणाभिभवार्थेति पक्षे, प्रमातृजीवचैतन्यस्य विषयप्रकाशकब्रह्मचैतन्याभेदाभिव्यक्त्यर्थेति पक्षत्रयेऽपीत्यर्थः ॥ प्रति-कर्मेति । व्यापकचैतन्येऽध्यासेऽपि तस्य घटादिकं कर्म प्रति नियम इत्यर्थः ॥

**श्री वनमालिमिश्रविरचितम्**

### **न्यायामृतसौगन्ध्यम्**

यच्चोक्तं ‘यथा तटाकोदकं छिद्रान्निर्गत्य कुल्यात्मना केदारान्प्रविश्य तद्वदेव चतुष्कोण- त्वाद्याकारं भवति तथा विषयेन्द्रियसम्प्रयोगे सति सावयवं तैजसम् अन्तःकरणं चक्षुरादि- द्वारेण निर्गत्य ध्रुवादिविषयपर्यन्तं चक्षुर्वच्छीघ्रं दीर्घप्रभाकारेण परिणम्य विषयं व्याप्य तदाकारं भवति । सेयं वृत्तिरित्युच्यते । तत्र जीवचैतन्यम् अविद्योपाधिकं सत्सर्वगतं, अन्तःकरणोपाधिकं सत्परिच्छिन्नं चेति मतद्वयम् । तत्राद्ये विषयप्रकाशकं जीवचैतन्यम् । द्वितीये ब्रह्मचैतन्यम् । सर्वगतत्वपक्षेऽपि चैतन्यम् अविद्यानावृतम् आवृतं चेति मतद्वयम् । तत्राद्ये वृत्तिर्जीवचैतन्यस्य विषयोपरागार्था । द्वितीये त्वावरणाभिभवार्था । परिच्छिन्नत्वपक्षे तु जीवचैतन्यस्य विषयप्रकाशकब्रह्मचैतन्याभेदाभिव्यक्त्यर्था । अनावृतत्वपक्षे ह्यनावृतं सर्वगतमपि जीवचैतन्यं तत्तदाकारवृत्त्यैवोपरज्यते न तु विषयैः । असङ्गत्वात् । यथा गोत्वादिकं सर्वगतमपि सास्नादिमद्व्यक्त्यैवोपरज्यते न तु केसरादिमद्व्यक्त्या । यथा वा प्रदीपप्रभा, आकाशगन्धरसादिव्यापिन्यपि तानप्रकाशयन्ती रूपसंसर्गितया तदेव प्रकाशयति तद्वत् । केवलाग्न्यदाह्यस्याप्ययःपिण्डसमारूढाग्निदाह्यत्ववच्च केवलचैतन्या प्रकाश्यस्य घटादे-स्तत्तदाकारवृत्त्युपारूढचैतन्यप्रकाश्यत्वं युक्तम् ।

एवञ्चानावृतत्वपक्षे तत्तदाकारवृत्तिद्वारा चैतन्यस्य तत्तदुपरागे तत्तदर्थप्रकाशः । आवृतत्वपक्षेऽपि तत्तदाकारवृत्त्या तत्तद्विषयावच्छिन्नचैतन्यावरणाभिभवेन तत्तदर्थप्रकाशः । परिच्छिन्नत्वपक्षेऽपितत्तज्जीवावच्छेदकान्तःकरणीय तत्तद्विषयाकारवृत्त्या तत्तद्विषयावच्छिन्न ब्रह्मचैतन्याभिव्यक्तौ तत्तत्प्रकाश इति नातिप्रसङ्गः । विषयानुभवस्य ब्रह्मचित्वेऽपि वृत्त्या जीवचैतन्येनाभेदेनाभिव्यक्तत्वाज्जीव चित्वम् अविरुद्धमिति प्रतिकर्मव्यवस्था युक्ता’ इति ।

तन्न । स्वसन्निकृष्टेन्द्रियजन्यस्वज्ञानात्पूर्वं घटादेः प्रतीतिमात्रशरीरत्वव्याप्यकल्पित त्वायोगात् । न च कल्पितत्वविशेषः प्रातिभासिकत्वमेव तद्व्याप्यं, गौरवात् । वह्निं प्रति, अपर्वतीयधूमस्याप्रामाणिकत्वादिकं च प्रति प्रातिभासिकत्वस्यैव व्याप्यत्वापातात् । न च प्रतीतिमात्रशरीरत्वाभावेऽपि ज्ञाननिवर्त्यत्वादिना कल्पितत्वोपपत्तिः । प्रतीतिमात्रशरीरत्वा भावेनैव ज्ञाननिवर्त्यत्वाभावस्याप्यापादनात् । प्रतीतेस्तु विश्वसत्यत्वेन वा मिथ्यात्वेऽपि स्वप्नादिवदिन्द्रियसन्निकर्षानपेक्षतयैव वोपपत्तेश्च । व्यावहारिकत्वस्य भ्रान्तिदैर्घ्यमात्रेणोप पत्तेश्च । (अयं भागः न्यायामृतमूलम् ।)

------------------------------------------------------------------------

तन्न

# **न्यायामृतम्**

तन्न । स्वसन्निकृष्टेन्द्रियजन्यस्वज्ञानात्पूर्वं घटादेस्सत्त्वे प्रतीतिमात्रशरीरत्व- व्याप्यकल्पितत्वायोगात् । न च कल्पितत्वविशेषः प्रातिभासिकत्वमेव तद्व्याप्यम् । गौरवात् । वह्निं प्रत्यपर्वतीयधूमस्य, अप्रामाणिकत्वादिकं च प्रति प्रातिभासिकत्वस्यैव व्याप्यत्वापाताच्च । न च प्रतीतिमात्रशरीरत्वाभावेऽपि ज्ञाननिवर्त्यत्वादिना कल्पितत्वोपपत्तिः । प्रतीतिमात्रशरीरत्वाभावेनैव ज्ञान-निवर्त्यत्वाद्यभावस्याप्यापादनात् । प्रतीतेश्च विश्वस्य सत्यत्वेन वा, मिथ्या-त्वेऽपि स्वप्नवदिन्द्रियसन्निकर्षानपेक्षतयैवोपपत्तेश्च । व्यावहारिकत्वस्य च भ्रान्तिदैर्ध्यमात्रेणोपपत्तेश्च । तत्तदाकारपरोक्षवृत्तेरिवापरोक्षवृत्तेरेव तत्तत्प्रकाश-कत्वोपपत्तावपरोक्षवृत्त्युपरागादिमतश्चैतन्यस्य तत्तत्प्रकाशत्वकल्पनायोगाच्च । विषयापरोक्ष्यं त्वावश्यकेन वृत्तिगतविशेषेणैवेत्युक्तम् ।

न च परोक्षवृत्तिविषयस्यापि चैतन्योपरागाद्यस्ति । अभिव्यक्तापरोक्षैकरस- चिदुपरागेण विषयस्याप्यापरोक्ष्यापातात् । वृत्तेरेवापरोक्षानुभवत्वे तत्प्रयुक्तं स्वप्रकाशत्वमपीच्छात्वज्ञानत्वादिकमिवान्तःकरणानिष्ठमपि तदुपादेयवृत्तिनिष्ठ- मस्तु । अन्यथा अपरोक्षानुभवस्यापि तन्न स्यात् । न च ‘घटं जानामि’ इति सकर्मकज्ञानरूपवृत्त्यन्या ‘घटः प्रकाशते’ इत्यकर्मकप्रकाशरूपा चिदनुभव- सिद्धेति वाच्यम् । क्रियैक्येऽपि ‘करोति प्रयतते गच्छति चलति’ इत्यादविव धात्वोः कर्मोपरागवाचित्वतदभाव स्वभावत्वोपपत्तेः । अन्यथा त्वत्पक्षेऽपि परिणतेरकर्मकत्वात्परिणतिविशेषस्य वृत्तेस्सकर्मकज्ञानत्वं न स्यात् ।

१अतीतं प्रकाशत इति धीश्च न स्यात् । एवं चेष्यमाणे इच्छादेरिवानु भाव्ये स्वतःप्रवणस्यानुभवस्यान्यद्वारा तदुपरक्तत्वं, तत्प्रत्यावृतत्वं, घटाज्ञान- विरोधिन्या वृत्तेर्न घटानुभवत्वं, तदविरोधिचैतन्यस्य तु तदित्यादिकं दृष्टविरुद्धं न कल्प्यम् । अन्यथा द्वेषविरोधिन्या वृत्तेर्नेच्छात्वं, किन्त्वन्यस्यै वेत्यादि स्यात् । ‘तमेव भान्तमनुभाति सर्वं तस्य भासा सर्वमिदं विभाति’ इति श्रुतिस्तु सूर्यादिप्रकाशस्येशाधीनत्वमेवाह, न त्वस्मदादिगतघटादिज्ञानस्य ब्रह्मत्वम् । सर्वशब्दस्य ‘सर्वेभ्यः कामेभ्यो दर्शपूर्णमासौ’ इत्यादाविव ‘न तत्र सूर्यो भाति न चन्द्रतारकम्’ इति प्रकृतसूर्यादिपरत्वात् । त्वन्मतेऽपि नित्यातीन्द्रियस्य चित्प्रकाश्यत्वाभावेन सर्वशब्दसङ्कोचाच्च । प्रकृतपरेदंशब्द- समभिव्याहाराच्च । एतद्वाक्यनिर्णायके ‘अपि स्मर्यते’ इति सूत्रे त्वद्भाष्येऽपि ‘यदादित्यगतं तेजः’ इत्यादिस्मृतेरेवोदाहृतत्वाच्च । त्वन्मते ब्रह्मणो भानमात्रत्वेन भान्तमिति शतृप्रत्ययस्य, तस्य भासेति षष्ठ्याः, प्रपञ्चे ब्रह्मभानान्यभानाभावेनानुशब्दस्य चायोगाच्च । ‘गच्छन्तम् अनुगच्छति’ इत्यादौ गमनादिभेदे सत्येवानुशब्दो दृष्टः ।

## **अद्वैतसिद्धिः**

ननु– इयं प्रतिकर्मव्यवस्था नोपपद्यते । तथा हि स्वसन्निकृष्टेन्द्रियजन्यस्वज्ञानात् पूर्वं घटादेस्सत्त्वे प्रतीतिमात्रशरीरत्वव्याप्तकाल्पनिकत्वायोगः । न च काल्पनिकत्वविशेषः प्रातिभासिकत्वादिरेव तद्व्याप्तः, गौरवात् । न च प्रतीतिमात्रशरीरत्वाभावेऽपि ज्ञान-निवर्त्यत्वादिनैव कल्पितत्वं भविष्यति । प्रतीतिमात्रशरीरत्वाभावेन ज्ञानविर्त्यत्वाभाव-स्याप्यापाद्यत्वात् । प्रतीतेर्विश्वसत्यत्वेन वा मिथ्यात्वेऽपि स्वप्नादिवदिन्द्रियसन्निकर्ष-निरपेक्षतयैवोपपत्तेः । व्यावहारिकत्वस्यापि भ्रान्तिदैर्ध्यमात्रेणोपपत्तेश्चेति चेत्, मैवम् । प्रतीतिमात्रशरीरत्वस्य कल्पितत्वं न व्याप्यम् । दृग्दृश्यसम्बन्धानुपपत्त्यादिसहकृतोक्तानु-मानात् प्रपञ्चे कल्पितत्वे सिद्धे प्रत्यभिज्ञाबलाच्च स्थायित्वे तत्रैव व्यभिचारात् ।

न च शुक्तिरूप्यादिप्रत्यभिज्ञासाम्यं प्रकृतप्रत्यभिज्ञाया इति वाच्यम् । प्रतीत्यविशेषेऽपि वणिग्वीथीस्थशुक्तिरूप्ययोः परीक्षितत्वापरीक्षितत्वाभ्यां स्थायित्वास्थायित्वरूपविशेष-सम्भवात् । तथापि परोक्षवृत्तेरिवापरोक्षवृत्तेरपि प्रकाशकत्वमस्तु, किं तदुपरक्तचैतन्येनेति चेन्न । परोक्षस्थलेऽपि परोक्षवृत्युपरक्तचैतन्यस्यैव प्रकाशकत्वात् । अथ तत्राप्यपरोक्षैक-रसचैतन्योप रागे विषयापरोक्ष्यप्रसङ्गः, न । विषयचैतन्याभिव्यक्तावेव विषयस्यापरोक्ष्यम् । न च परोक्षस्थले तदस्ति । विषयेन्द्रियसन्निकर्षाभावेन विषयपर्यन्तं वृत्तेरगमनात् । अन्तरेव

तत्र धीसमुल्लासात् । अपरोक्षस्थले तु प्रमातृचैतन्याभेदाभिव्यक्ताधिष्ठानचैतन्योपरागो विषयेऽस्ति । तत्र विषयस्य कर्मकारकत्वात् । न च वृत्तिगतविशेषादापरोक्ष्यम्, तत्र हि विशेषो विषयकृतश्चेदोमिति ब्रूमः । जातिकृतस्तु विशेषो न सम्भवति । सोऽयमिति प्रत्यभिज्ञायां परोक्षत्वापरोक्षत्वयोः सङ्करप्रसङ्गात्, अव्याप्यवृत्तित्वात्, प्रमात्वादिना सङ्करप्रसङ्गाच्च ।

किञ्च वृत्तेर्जडत्वादेव न प्रकाशकत्वम् । न च वृत्तावन्तःकरणावृत्त्यपि स्वप्रकाशकत्वं ज्ञानत्ववदिति वाच्यम् । स्वप्रकाशात्मसम्बन्धेनैव तस्याः प्रकाशत्वोपपत्तौ तत्स्वप्रकाशत्वे मानाभावात् । किञ्च घटं जानामीत्यनुभूयमानसकर्मकवृत्त्यन्या संविद् घटप्रकाशरूपा, ‘घटः प्रकाशते’ इत्याकारकानुभवसिद्धैव । न च करोति, यतते, चलति, गच्छतीत्यादावेकार्थत्वेऽपि सकर्मकाकर्मकत्वस्वभावत्वदर्शनाद् अत्राप्येकार्थत्वेऽपि तथा स्यादिति वाच्यम् । तत्राप्ये-कार्थत्वाभावात् । अनुकूलयत्नो हि कृञ्धात्वर्थः । यत्यर्थस्तु यत्नमात्रम् । एवं गम्यर्थ उत्तर संयोगफलकः स्पन्दः । चलत्यर्थस्तु स्पन्दमात्रम् । तथा चैकार्थकत्वे कुत्रापि न सकर्म-

कत्वाकर्मकत्वव्यवस्था । न च त्वन्मते परिणतेरकर्मकत्वात् । परिणतिविशेषभूताया वृत्तेः कथं सकर्मकत्वमिति वाच्यम् । एकस्य हि सकर्मकत्वाकर्मत्वे एकरूपेण विरुद्धे, न तु रूपान्तरेणापि, मानाभावात् । यथा स्थितेरकर्मिकाया अपि अगमनत्वेन रूपेण सकर्मकत्वम्, तथा परिणतित्वेन रूपेणाकर्मिकाया अपि वृत्तेर् ज्ञानत्वेन सकर्मकत्वं भविष्यतीत्यदोषः ।

ननु तर्ह्यतीतः प्रकाशते इति धीर्न स्यात्, इष्टापत्तेः । तत्रापि वृत्तिप्रतिबिम्बितचैतन्य- सत्त्वेन प्रकाशत इत्यादिप्रयोगसम्भवाच्च । ननु यथा अज्ञानविरोधिवृत्तावनुभवत्वं नास्ति, किन्तु अन्यत्र, तथा द्वेषविरोधिवृत्तेरन्यत्रेच्छात्वमित्यपि स्यादिति चेन्न । बाधकसत्त्वा सत्त्वाभ्यां विशेषात् । अत्रेव तत्र सकर्मकाकर्मकविलक्षणक्रियाननुभवाच्च । यथा च वृत्त्यति- रिक्तभानसिद्धिस्तथा स्वयंज्योतिष्ट्वप्रस्तावे विस्तरेण वक्ष्यामः ।

### **न्यायामृततरङ्गिणी**

तन्नेति ॥ स्यादिति शेषः । इति च यदुक्तं तन्न स्यादिति पूर्वेणान्वयः । दृश्यस्य दृगध्यस्तत्वे प्रातिभासिकस्थल इव इन्द्रियसन्निकर्षाधीना प्रतिकर्मव्यवस्था न स्यादित्यर्थः । ननु वृत्तेः पूर्वमेव घटादीनां चैतन्येऽध्यासेन प्रातिभासिकवैलक्षण्य- मित्यत आह– स्वसन्निकृष्टेति ॥ स्वज्ञानात्पूर्वं घटादेः सत्त्वे प्रतीतिमात्रशरीरत्वा- भावेन तस्य कल्पितत्वव्यापकस्य घटादेः सकाशान्निवृत्तौ प्रतीतिमात्रशरीरत्वस्य व्याप्यभूतं यत्कल्पितत्वं तदपि घटादौ न स्यादित्यर्थः । यद्वा, सर्वस्यापि दृश्य-स्यैकस्यां दृश्यध्यस्तत्वे प्रकाशसाङ्कर्यमाशङ्क्य वृत्तिद्वारा प्रतिकर्मव्यवस्थया न साङ्कर्यमिति यच्चोक्तं परैस्तन्नेति यथान्यासमेव वाक्यार्थः । विषयेन्द्रियसन्निकर्षे बाह्येन्द्रियद्वारा निस्सृतान्तःकरणीयविषयाकारवृत्तौ प्रतिबिम्बितचैतन्येनाभिव्यक्तं विषयाधिष्ठानचैतन्यं घटादिज्ञानमिति परप्रक्रियां क्रमेणापाकर्तुं प्रथमं सन्निकर्षं दूषयति– स्वेति ॥ स्वज्ञानात्पूर्वं घटादेः सत्त्वे कल्पितत्वायोगः, असत्त्वे सन्निकर्षायोग इत्यर्थः ।

ननु कल्पितस्यैकः सामान्यधर्मः कल्पितत्वम्, अन्यस्तु प्रातिभासिकत्वं विशेषधर्मः । तत्र विशेषस्यैव प्रतीतिमात्रशरीरत्वं प्रति व्याप्यता नान्यस्येत्याशङ्क्य परिहरति– न चेति ॥ कल्पितत्वविशेषः कल्पितत्वात्सकाशाद्विशेष इत्यर्थः । यथाश्रुते प्रातिभासिकत्वस्य कल्पितत्वे अवृत्तेर्न तस्य तद्विशेषत्वमिति ध्येयम् ॥ गौरवादिति ॥ यद्यपि कल्पितत्वप्रातिभासिकत्ववृत्तिधर्मयोस्तत्तद्वृत्तिव्याप्त्य-वच्छेदकयोर्नैकत्र समावेश इति न नीलधूमादिवद्गौरवमव्याप्यताबीजं सम्भवति । तथापि सामान्यस्यैव व्याप्यत्वे सम्भवति न विशेषस्य तथात्वम् । यथा कर्तृजन्यत्वव्याप्यं जन्यत्वमेव न तु शरीरजन्यत्वमिति भावः । नन्वपर्वतीयधूमे धूमत्वस्यापर्वतीयधूमत्वस्य च व्याप्यतावच्छेदकत्वेन प्रसक्तौ गुरोस्त्यागेन धूमत्वस्य लघोस् तदवच्छेदकत्वे सिद्धे धूममात्रस्य वह्निव्याप्यत्वम् । प्रकृते तु न तथेत्यनुशयेन दृष्टान्तान्तरमाह– अप्रामाणिकत्वादिकमिति ॥

प्रातिभासिकत्वस्यैवेति ॥ न तु कल्पितत्वस्येत्येवशब्दार्थः । तथा च कल्पितत्वेनाप्रामाणिकत्वानुमानं न स्यादित्यर्थः । ननु कल्पितत्वस्य व्यापकं न प्रतीति मात्रशरीरत्वम् । येन तन्निवृत्त्या तन्निवर्तेत । किन्तु ज्ञाननिवर्त्यत्वमेवेत्याशङ्क्य परिहरति– न चेति ॥ दोषप्रयुक्तभानत्वमादिशब्दार्थः ॥ प्रतीतिमात्रेति ॥ तस्यापि तद्व्याप्यत्वादिति भावः । ननु कल्पितस्यापि दृश्यस्य प्रतीतिः सर्वसिद्धा । सा च तदिन्द्रियसन्निकर्षं विनाऽनुपपन्नेतीन्द्रियसन्निकर्षार्थं स्वज्ञानात्पूर्वं दृश्यस्य सत्त्वमाक्षेप्स्यतीत्यत आह– प्रतीतेस्त्विति ॥ अन्यथोपपन्नाया दृश्यप्रतीतेर्न तदाक्षेपकत्वमित्यर्थः । ननु कल्पितत्वाविशेषेऽपि वणिग्वीथिस्थरूप्यस्य शुक्तिरूप्यस्य च परीक्षितत्वापरीक्षितत्वाभ्यां स्थायित्वास्थायित्वरूपविशेषे सिद्धे स्वज्ञानात्पूर्वं सत्वं सेत्स्यतीत्यत आह– व्यावहारिकत्वस्येति ॥ स्थायित्वादे-रित्यर्थः ॥ भ्रान्तीति ॥ स्वप्नेऽपि परीक्षादेः सत्त्वादिति भावः ।

दृश्यस्य दृश्यनध्यासाय दृशं निरूपयति– तत्तदिति ॥ अपरोक्षेति ॥ तस्यां च न ज्ञेयस्याध्यास इति भावः ॥ उक्तमिति ॥ दृश्यत्वभङ्ग इति शेषः ॥ अभिव्यक्तेति ॥ एतच्चावरणदशाव्यवच्छेदाय । अपरोक्षैकरसेति घटादि-सम्बन्धेऽपि न पटादीनामापरोक्ष्यं यथा तथा चैतन्यसम्बन्धेऽपि न स्यादिति शङ्कापरिहाराय । ननु परोक्षस्थले परोक्षवृत्त्युपरक्तचैतन्यं प्रकाशः । न तु वृत्तिः । अप्रकाशरूपान्तःकरण परिणामरूपायास्तस्याः प्रकाशत्वे मानाभावात् । न च तत्र तद्विषयस्यापरोक्षप्रसङ्गः । विषये चैतन्याभिव्यक्तावेव विषयस्यापरोक्ष्यम् । न हि परोक्षस्थले तदस्ति । विषयेन्द्रियसन्निकर्षाभावेन विषयपर्यन्तं वृत्तेरगमनात् । अन्तरेव तत्र धीसमुल्लासात् । अपरोक्षस्थले तु प्रमातृचैतन्याभेदाभिव्यक्ताधिष्ठान-चैतन्योपरागो विषयेऽस्ति । अत एव तत्र विषयस्यापरोक्ष्यम् । एवं चापरोक्ष-स्थलेऽपि वृत्तिर्न विषयप्रकाशः । नतरां परोक्षस्थल इत्याशङ्क्य प्रथममपरोक्षवृत्तौ प्रकाशत्वमाह– वृत्तेरेवेति ॥ यथेच्छोपादाने अन्तःकरणे अविद्यमानमपीच्छात्वं तदुपादेयायामिच्छायामस्ति तथा प्रकाशत्वमपि वृत्तावस्त्वित्यर्थः ।

ननु अपरोक्षवृत्तेरस्तु प्रकाशत्वं, न तु परोक्षवृत्तेः प्रकाशत्वमित्यत आह ॥ अन्यथेति ॥ परोक्षवृत्तेरप्रकाशत्व इत्यर्थः । तदिति ज्ञानत्वं परामृश्यते । तेन ‘अपि’ शब्दः सम्बध्यते । ‘तदपि’ ज्ञानत्वमपि । परोक्षानुभवस्य न स्यादित्यर्थः । यथाश्रुते तु परोक्षस्थलेऽपि वृत्तेरप्रकाशत्वस्य परेणाशङ्कितत्वादसङ्गतिः स्यादिति बोध्यम् । तस्माद्वृत्तिभिन्ने घटादिज्ञाने उक्तप्रक्रियायां मानाभावात्सर्वत्र वृत्तिरेव घटादे र्ज्ञानं प्रकाशश्च । तस्यां च न ज्ञेयस्याध्यास इति भावः । वृत्तिभिन्नं घटादि-ज्ञानमस्तीत्याशङ्क्य निराकरोति– न चेति ॥ एकस्या एव वृत्तेरुभयरूपत्वं विरुद्धमिति भावः ॥ क्रियैक्य इति ॥ वृत्तेरेकत्वेऽपि तत्प्रतिपादकशब्दभेदा-त्कर्मसम्बन्धप्रतीत्यप्रतीती न विरुद्धे इति भावः । धात्वोर् जानातिकाशत्योः । उपरागः सम्बन्धः ।

ननु अर्थैक्ये शब्दभेदमात्रेण नोभयसम्भवः । करोति प्रयतत इत्यादावपि नार्थैक्यम् । अनुकूलयत्नो हि कृञ्धात्वर्थः । यत्यर्थस्तु यत्नमात्रम् । एवं गत्यर्थ उत्तरसंयोगफलकः स्पन्दः । चलत्यर्थस्तु स्पन्दमात्रमिति । मैवम् । भावनैक्येऽपि नामपदाख्यातपदाभ्यां कारकान्वयायोग्यतदन्वययोग्यरूपभावनायाः प्रतीतेरा-घोषितत्वात् । न हि भवति यागेन भावनेति । भवति तु यागेन कुर्यादिति । तदुक्तं वार्तिके । ‘यस्मादाख्यातशब्दस्य न व्यक्त्याकृतिवाचिता’ इति । प्रत्ययो भावनाया व्यक्तिमाकृतिं वा न वदति । किन्तु अव्यपदेश्यां भावनां वदतीत्यर्थः । एकमेव च कारकं कारकान्तरान्वयायोग्यं तदन्वययोग्यं च विभक्तिकारकशब्दाभ्यामभिधीयते । न हि यागेनेत्यत्र तृतीयाभिहिते कारके कारकान्तरान्वयोऽस्ति । कारकशब्दाभिहिते तु कारके कारकं कारकेणेति कारकान्तरान्वयो दृश्यते ।

तदुक्तं वार्तिके ‘कृदन्तेन हि कारकविशिष्टं द्रव्यमेवोच्यते न विभक्तिवन् निष्कृष्टशक्तिः, तथा च करणं करणेन करणायेति कारकान्तरयोगो दृश्यते इति करोतियतत्योरपि न भिन्नार्थत्वम् । उभयोरपि यत्नार्थत्वात् । तदुक्तं मणौ ‘कृञो यत्नार्थत्वात् तेनाख्यातविवरणात् तस्यापि यत्नोऽर्थ’ इति । कुसुमाञ्जलावप्युक्तं –

‘कृताकृतविभागेन कर्तृरूपव्यवस्थया ।

यत्न एव कृतिः पूर्वा परस्मिन् सैव भावना’ ॥ इति ।

यततेर्भावे नङि प्रत्यये यत्न इति भवति । करोतेः क्तिनि कृतिरिति भवतीति यत्नकृत्योरेकत्वाच्च तयोरेकार्थत्वमिति भावः ॥ अन्यथेति ॥ शब्द स्वभावानादर इत्यर्थः । परिणतेः परिणामस्य, अकर्मकत्वाद् घटः परिणमत इत्यकर्मकधातु-प्रयोगविषयत्वात् । यद्यपि नमतिः सकर्मकस् तथाप्यर्थान्तरे वर्तमानोऽकर्मकः । यथाहुः ‘धातोरर्थान्तरे वृत्तेः’ इत्यादि । सकर्मकज्ञानत्वं सकर्मकजानातिप्रयोग-विषयत्वम् । तथा च वृत्तेः परिणामत्वं वा सकर्मकजानातिप्रयोज्यत्वं वा न स्यादित्यर्थः ।

ननु एकस्य सकर्मकत्वाकर्मकत्वे एकरूपेण विरुद्धे । न तु रूपान्तरेणापि । मानाभावात् । यथा स्थितेरकर्मिकाया अप्यगमनत्वेन सकर्मकत्वं, तथा परिणति-त्वेनाकर्मिकाया अपि वृत्तेर् ज्ञानत्वेन सकर्मकत्वं भविष्यतीति चेत्, न । अत्रापि ज्ञानत्वप्रकाशत्वाभ्यामुभयरूपतोपपत्तेः । न च तयोरभेदः । तेजोज्ञानयोः साधारण- स्योपाधिरूपस्य प्रकाशत्वस्य त्वयापि वक्तव्यत्वात् । अत एव विवरणे दीपप्रभा दृष्टान्तीकृताऽविद्यानुमाने ।

अतीतमिति ॥ वृत्त्यतिरिक्तचैतन्यरूपज्ञानस्य प्रकाशत्वे अतीते चैतन्यरूप- ज्ञानाभावेन प्रकाशाभावादतीतं प्रकाशत इति धीर्न स्यादित्यर्थः । यथा च परोक्षस्थले चिद्रूपज्ञानाभावस् तथोक्तम् । घटादिषु वृत्त्यतिरिक्तचिद्रूपज्ञानानङ्गीकारे मदिष्टसिद्धिरित्याह– एवं चेति ॥ अन्यद्वारा वृत्तिद्वारा । तदुपरक्तत्वम् अनुभाव्येन सम्बन्धत्वम् । तत्प्रति अनुभाव्यं प्रति । आदिशब्देन मुख्याज्ञानाविरोधिनोऽपि मुख्यज्ञानत्वादि दृष्टविरुद्धम्, इच्छादिषु यादृशं साक्षादेवेष्यमाणोपरक्तत्वम् इष्यमाणं प्रत्यनावृतत्वम् इष्यमाणे द्वेषविरोधित्वं दृष्टं तदपेक्षया विरुद्धमित्यर्थः ॥ अन्यथेति ॥ दृष्टविरुद्धस्यापि कल्पन इत्यर्थः ।

ननु ‘तमेव भान्तमनुभाति सर्वम्’ इति श्रुत्या ब्रह्मप्रकाशमानमनुसृत्य सर्वस्य प्रकाश उच्यते । अतश्चिद्रूपघटादिज्ञानं सिध्यतीत्यत आह– तमेवेति ॥ मुण्डके ‘न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः । तमेव भान्तम् अनुभाति सर्वम्’ इत्यत्र प्रकृतस्य सूर्यप्रकाशस्येत्यर्थः । ननु सर्वशब्देन कारणाभावे सूर्यादिमात्रग्रहो न युक्तः, तस्य सर्वोपस्थापकत्वादित्यत आह– सर्वशब्दस्येति ॥ नित्यातीन्द्रियस्येति ॥ अतीतादिषु वर्तमानतादशायां चित्प्रकाश्यत्वेऽपि नित्यातीन्द्रिये सर्वदापि चित्प्रकाश्यत्वाभाव इत्यभिसन्धिः ॥

प्रकृतेति ॥ अस्य लोकस्य का गतिरित्यादाविदंशब्दः प्रकृतपर इति ‘प्रकृतां पृथिवीं वक्ति प्रश्नस्थं सर्वनाम यत्’ इति वदद्भिर्भवद्भिरप्यङ्गीकारात् । ‘तस्य भासा सर्वमिदं विभाति’ इत्यत्रेदंशब्दस्य प्रकृतपरत्वे सिद्धे तदेकार्थस्यापि सर्वशब्दस्य प्रकृत सूर्यादिपरत्वं न घटादिपरत्वमपीत्यर्थः ॥ यदादित्येति ॥ ‘यदादित्यगतं तेजः’ इत्यादिसूत्रोदाहृतस्मृतौ सूर्यादितेजसां भगवदधीनत्वरूपतत्सम्बधित्वस्यैवोक्तेरित्यर्थः ॥ शतृप्रत्ययस्येति ॥ कर्त्रर्थे लडादेशत्वाच्छतुर्भानकर्त्रुपस्थापकत्वं, तस्येति षष्ठ्या तत्पदार्थस्य ब्रह्मणो भासा सह सम्बन्धो बोध्यते । भानरूपे ब्रह्मणि भानकर्तृत्वभान- सम्बन्धस्याप्यसम्भवात्तयोरनुपपत्तिः ॥ प्रपञ्च इति ॥ ‘तमेव भान्तमनुभाति सर्वम्’ इत्यत्र प्रपञ्चकर्तृकभानरूपक्रियायाः, भान्तमिति ब्रह्मज्ञानक्रियातो भेदाव-गमादनुशब्दस्याप्यनुपपत्तिरित्यर्थः । गच्छन्तमिति । ‘अथातोऽग्निमग्निष्टोमेनानु-यजन्ति’ इत्यादौ सजातीयक्रियाभेदाभावेऽप्यनुशब्दद्योतितावधेः सकाशात्तदन्वि-तार्थस्य भेदोऽस्त्येवेति भावः ।

### **न्यायामृतकण्टकोद्धारः**

एतावता वृत्त्या प्रतिकर्मव्यवस्थोक्ता । वृत्तिश्च विषयेन्द्रियसन्निकर्षजत्वात् स्वस्मात् पूर्वं विषयसत्त्वापेक्षा । तथा च विषयस्य सत्त्वमवश्यं स्वीकर्तव्यम् । तदङ्गीकारे कल्पितत्वं न स्यात् । तस्य प्रतीतिमात्रशरीरत्वव्याप्यत्वादित्याह– स्वसन्निकृष्टेति । ननु कल्पितत्वं न प्रतीतिमात्रशरीरत्वव्याप्यम् । प्रपञ्चे दृग्दृश्यसम्बन्धानुपपत्ति सहितोक्तानुमानेन कल्पितत्वे सिद्धे तत्सत्त्वेऽपि तदभावाद् व्यभिचारः । न च प्रपञ्चोऽपि प्रतीतिमात्रशरीर इति वाच्यम् । तस्य प्रत्यभिज्ञया स्थायित्वावगमात् । न च शुक्तिरूप्यतुल्येयं प्रत्यभिज्ञेति वाच्यम् । परीक्षितत्वापरीक्षितत्वाभ्यां विशेषादिति चेत्, मैवम् । दृग्दृश्यसम्बन्धानुपपत्तेः परिहृतत्वेन अप्रयोजकत्वेन तेन कल्पितत्वासिद्धेः प्रपञ्चे व्यभिचाराभावात् ।

यच्चोक्तं परीक्षितप्रत्यभिज्ञया प्रपञ्चस्य स्थायित्वसिद्धिरिति तदप्यशोभनम् । स्थायित्वे कल्पितत्वानुपपत्तेः । कल्पितत्वस्थायित्वयोः परस्परपरिहारेणैवोपलब्धेः । शुक्तिरजतस्य कल्पितत्वेन स्थायित्वाभावात्, ब्रह्मणः स्थायित्वेऽपि कल्पितत्वाभावात् । न च वास्तव- स्थायित्वाभावात् कल्पितत्वोपपत्तिरिति वाच्यम् । ब्रह्मणोऽपि तादृशस्थायित्वाभावेन कल्पितत्वापत्तेः । श्रुतिविरोधात्तत्र न कल्पितत्वमिति यदि, तदत्रापि तुल्यम् । तस्माद् घटादेः स्वज्ञानात्पूर्वं सत्त्वे प्रतीतिमात्रशरीरत्वव्याप्यकल्पितत्वानुपपत्तिरिति साधूक्तम् । गौरवादिति । कल्पितत्वविशेषापेक्षया कल्पितत्वमात्रस्य लघुत्वादित्यर्थः ।

ननु गौरवं प्रामाणिकमिति चेन्न । प्रमाणाभावस्योक्तत्वात् । उक्तानुमानस्य त्वप्रयोजकत्वात् । किञ्च यदि कल्पितत्वविशेषः प्रातिभासिकत्वमेव प्रतीतिमात्रशरीरत्व- व्याप्यं, न सामान्यं, तर्हि वह्नेः पर्वतातिरिक्तवृत्तिर्धूमः, अप्रामाणिकत्वं प्रति बाध्यत्व- विशेषः प्रातिभासिकत्वमेव व्याप्यं स्यात् । तथा च सर्वानुमानोच्छेदप्रपञ्चप्रामाणिकत्वे च स्यातामित्याह– वह्निमतीति । ननु घटादेः कल्पितत्वेन प्रातीतिकत्वे तत्प्रतीतिरेव न स्यात् । प्रतीतिकारणसन्निकर्षायोगादित्यत आह– प्रतीतेस्त्विति । तर्हि स्वप्नसाम्ये तद्वद् व्यावहारिकत्वं न स्यादित्यत आह– व्यावहारिकत्वस्य चेति । ननु दीर्घभ्रान्ति-विषयत्वमात्रेण कथं व्यावहारिकत्वम् ? शुक्तिरूप्यादावदर्शनादिति चेन्न । तर्हि व्यावहारिकत्वे प्रयोजकान्तराभावेन सत्त्वस्यैव स्वीकारप्रसङ्गात् । न चाप्रातिभासिकत्वं तत्र तन्त्रम् । तथा सति कल्पितत्वायोगादेरुक्तत्वात् । तत्तदाकारेति । प्रमाणाभावान्न चैतन्यकल्पना युक्तेति भावः ।

ननु विषयापरोक्षार्थम् अपरोक्षैकरसचैतन्यस्य तत्प्रकाशकत्वादि कल्प्यत इत्यत आह– विषयापरोक्ष्यं त्विति । उक्तम् । दृश्यत्वभङ्ग इति शेषः । ननु परोक्षवृत्त्याऽपि चैतन्य व्यक्त्यङ्गीकाराद् दृष्टान्तोऽसिद्ध इत्यत आह– न चेति । अभिव्यक्तेति । ननु विषयाधिष्ठानचैतन्याभिव्यक्तावेव विषयापरोक्ष्यम् । तदभिव्यक्तिश्च परोक्षस्थले नास्ति । विषयसन्निकर्षजन्यवृत्त्यैव हि तदभिव्यक्तिः । विषयसन्निकर्षश्च नास्ति । विषयस्य विप्रकृष्ट त्वादिति चेन्न । लाघवेन वृत्त्यभिव्यक्तचैतन्योपरागमात्रस्यैव विषयापरोक्ष्ये तन्त्रत्वेन परोक्षस्थले चैतन्योपरागे विषयापरोक्ष्यावश्यम्भावात् । अन्यथाऽविद्यावृत्ति-प्रतिबिम्बित चैतन्योपरागेण शुक्तिरूप्यस्याप्यापरोक्ष्यं न स्यात् । न च परोक्षस्थले चैतन्योपराग एव नेति वाच्यम् । तदुपरागाभावे तत्प्रकाश्यत्वानुपपत्तेः । न च वृत्तिद्वारकसम्बन्धात् तदुपपत्तिरिति वाच्यम् । वृत्तेरप्यान्तरत्वेन तत्सम्बन्धानुपपत्तेः । वृत्तिद्वारकसम्बन्धोपपत्तौ वा तत एवापरोक्षस्थलेऽपि प्रकाशोपपत्तावाध्यासिकसम्बन्ध-स्वीकारवैयर्थ्यापत्तेः ।

न चापरोक्षवृत्त्यभिव्यक्तचैतन्योपरागो विषयापरोक्ष्ये प्रयोजक इति वाच्यम् । एवं तर्ह्यावश्यकवृत्तिगतपरोक्षापरोक्षत्वाभ्यामेव विषयपरोक्षत्वापरोक्षत्वयोरुपपत्तौ चैतन्याभि व्यक्तिकल्पनावैयर्थ्यात् । न चाऽपरोक्ष्ययोग्यस्य चिदुपराग आपरोक्ष्यकारणमिति वाच्यम् । तथा सत्यापरोक्ष्ययोग्यतायां चिदुपरागः, सति च तस्मिन्नापरोक्ष्य योग्यत्व-मित्यन्योन्याश्रयात् । अत एव वृत्तिगतापरोक्षत्वजातिखण्डनमपि परास्तम् । प्रत्यभिज्ञायामपरोक्षत्वस्यैव स्वीकारेण जातिसाङ्कर्याभावात् । अंशे परोक्षत्वानङ्गीकारेण अव्याप्यवृत्तित्वाभावाच्च । इन्द्रियत्वेनेन्द्रियजन्यत्वादिरूपोपाधिरूपस्यापरोक्षत्वस्य सम्भवाच्च । परोक्षस्थले चैतन्याभिव्यक्तिस्वीकारे विवरणे परोक्षस्थले सुषुप्तिनिवृत्ति-मात्रमित्युक्तत्वेन तद्विरोधाच्च ।

ननु वृत्तेरपरोक्षानुभवत्वे स्वप्रकाशत्वमपि स्यात् । तस्य तन्नियतत्वादित्यत आह । वृत्तेरिति । न चान्तःकरणरूपोपादानानिष्ठं तदुपादेयनिष्ठं कथमिति वाच्यम् । ज्ञानत्वादि वदुपपत्तेः । अन्यथेति । यदि उपादानानिष्ठत्वात् तदुपादेयापरोक्षवृत्तेः स्वप्रकाशत्वं न स्यात् तदेत्यर्थः । तन्न स्याज् ज्ञानत्वादिकं न स्यादित्यर्थः । ज्ञानत्वादेरपरोक्षानु-भवोपादानानिष्ठत्वादिति भावः । इदं चापरोक्षानुभवस्य स्वप्रकाशत्ववचनं प्राभाकर-मतमाश्रित्योक्तम् । न वस्तुतः । परोक्षापरोक्षानुभवयोर्वृत्तिरूपयोः साक्षिवेद्यत्वादिति । ननु घटादौ वृत्त्यन्यानुभवो नास्ति, प्रमाणाभावादिति न युक्तम् । अनुभवस्यैव प्रमाणत्वादित्याशङ्क्य निषेधति– न चेति । एकस्या एव विलक्षणधातुप्रतिपाद्यत्वेन सकर्मकत्वाकर्मकत्वयोरुपपत्तौ न क्रियाभेदो युक्त इति सदृष्टान्तमाह– क्रियैक्येऽपीति ।

ननु दृष्टान्तेऽर्थैक्यमसिद्धम् । कृधातोरनुकूलयत्नोऽर्थः । यतिधातोस्तु यत्नमात्रम् । एवं गम्यर्थ उत्तरसंयोगफलकः स्पन्दः । चलत्यर्थस्तु स्पन्दमात्रम् । अन्यथा सकर्मकाकर्मकत्वव्यवस्था न स्यादिति चेन्न । एवं तर्हि वृत्तेरपि अनुकूलत्वादिना सकर्मकत्वम् । केवलाया अकर्मकत्वमित्यस्तु । यथा त्वन्मते वृत्तेः परिणति-त्वेनाकर्मकत्वं, ज्ञानत्वेन सकर्मकत्वं तथेत्यभ्युपगन्तव्यम् । न चैतन्यरूपं ज्ञानान्तरम् । अन्यथा यतिचलत्यादेर्यत्नाद्यन्य एवार्थः स्यात् ।

किञ्च कृयत्योर्न भिन्नार्थत्वम् । तथाऽननुभवात् । अनुकूलता तु पदान्तरसमभि- व्याहारलभ्या । न तु कृधात्वर्थः । अन्यथा यत्नार्थकाख्यातव्याख्यानं कृञा न स्यात् । व्याख्यानव्याख्येययोरेकार्थत्वात् । न हि भिन्नार्थेन व्याख्यानम् । अतिप्रसङ्गात् । एवं गमिचलत्योरेकार्थत्वमेव । उत्तरसंयोगस्तु फलम् । न हि फलं धात्वर्थे प्रविशति ।

अन्यथा स्वर्गस्यापि यज्यर्थत्वापत्तेः । सकर्मकत्वाकर्मकत्वव्यवस्था तु धातुस्वभावा-देवोपपन्ना । अयमेव धातुस्वभावो यत् कर्माकाङ्क्षाजनकक्रियाप्रतिपत्तिजनकत्वम् । अतो नोक्तदोषः । अथवा भिन्नभिन्नरूपेण सर्कमकत्वाकर्मकत्वे क्रियायामेव भवेताम् । तथापि न क्रियाभेदः । एवं वृत्तेरपीति क्व तदन्यचैतन्यरूपं ज्ञानमित्यलम् । अन्यथेति । यदि सकर्मकत्वाकर्मकत्वाभ्यां व्यक्तिभेदस्तदेत्यर्थः । अतीत इति । न च तत्रापि चैतन्याभिव्यक्तिरङ्गीक्रियत इति वाच्यम् । चैतन्याभिव्यक्तौ विषयापरोक्ष्यापातात् । अन्यथा तद्वैयर्थ्यात् । अनुभव विरुद्धा चैषा कल्पनेत्याह– एवं चेति ॥ अनुभव-विरोधान्नैवं कल्प्यमिति भावः ॥ अन्यथेति ॥ यद्यनुभवविरुद्धं घटाज्ञानाविरोधिचैतन्यं कल्प्यते तदेत्यर्थः । यथा चैतत्तथोक्तं दृश्यत्वभङ्गे ।

ननु श्रुत्या चैतन्यरूपं ज्ञानमङ्गीक्रियत इति तत्राह– तमेवेति ॥ ननु सर्वशब्दस्या-सङ्कुचितवृत्तित्वेन तं भान्तमनु सर्वं घटादिकं भातीत्यर्थे घटादिविषये चैतन्यरूपं ज्ञानमायातीति चेत् तत्राह सर्वशब्दस्येति । किञ्च सर्वमिदं विभातीति इदंशब्दप्रयोगाच्च सङ्कोचः सर्वशब्दस्य कार्यः । तस्य प्रकृतपरत्वात् । अन्यथा तस्य वैयर्थ्यादित्याह– प्रकृतेति ॥ स्मृतिसमाख्यानाच्च सर्वशब्दसङ्कोच इत्याह– एतदिति ॥ अन्यथैतद्वाक्य- निर्णायकसूत्रे सङ्कोचकस्मृत्युदाहरणं त्वद्भाष्यादौ न स्यादिति भावः । त्वन्मत इति । न च द्रष्टुर्दृष्टेरित्यादिवत् प्रत्ययादिकं भाक्तमिति वाच्यम् । बाधकं विना बहूनां भाक्तत्व- वर्णनस्यानुचितत्वात् । अन्यथा आनन्दादिरूपताऽप्यौपचारिकी स्यात् । अत्रापि आनन्दं ब्रह्मण इत्यादिश्रुतेः । नन्वनुशब्दस्य क्रियाभेदोपपादकत्वं क्व दृष्टमित्यत आह– गच्छन्तमिति । अन्यथैकस्मिन् गच्छत्यनुशब्दप्रयोगः स्यादिति भावः । तथा च प्रमाणा- भावान्न वृत्त्यतिरिक्तं चैतन्यरूपं ज्ञानं कल्पनीयम् ।

### **न्यायामृतप्रकाशः**

एवमनूदितां प्रक्रियां दूषयति– तन्नेत्यादिना ॥ प्रतिकर्मव्यवस्थासिद्ध्यर्थं चैतन्यस्य विषयप्रकाशकत्वार्थम् इन्द्रियसन्निकर्षद्वारिका वृत्तिः कल्प्यते । तत्रादौ सन्निकर्ष एवायुक्तः । तथा च तदधीनवृत्तिद्वारकं यद् विषयोपरक्तत्वं तेन चैतन्यस्य विषयप्रकाशकत्वमयुक्तम् । अस्तु वा चैतन्यस्य विषयप्रकाशकत्वं तथापि देहान्तरेव वृत्त्यवस्थानोपपत्तेर्देहाद्बहिर्वृत्ते र्निर्गमनकल्पनमप्रामाणिकम् । अस्तु वा देहाद्बहिर्वृत्तेर्निस्सरणं, तथापि तस्या एवाज्ञान-निवर्तकत्वेन विषयप्रकाशकत्वोपपत्तौ तत्प्रतिबिम्बितचैतन्यं तदभेदेनाभिव्यक्ताधिष्ठान चैतन्य-मिति चैतन्यद्वयकल्पनमप्रामाणिकमित्येवमुत्तरग्रन्थप्रवृत्तिरिति निष्कर्षः । तत्र प्रतिकर्म व्यवस्था सिद्ध्यर्थं चैतन्यस्य विषयप्रकाशकत्वसिद्ध्यर्थं च विषयसन्निकृष्टेन्द्रियजन्यवृत्ति द्वारकस्सम्बन्धः कल्पितः ।

तत्रादौ सन्निकर्षं खण्डयति– स्वसन्निकृष्टेत्यादिना ॥ चैतन्यस्य विषयप्रकाशकत्व-सिद्ध्यर्थं सन्निकर्षकथनमयुक्तम् । तथात्वे सन्निकर्षात्पूर्वं घटादेः सत्त्वं स्यात् । अन्यथा सन्निकर्षस्यैवायोगात् । न च सन्निकर्षात्पूर्वं घटादिकमस्त्येवेति वाच्यम् । तथात्वे त्वदङ्गी-कृतकल्पितत्वायोगात् । कुत इति चेत् । कल्पितत्वे प्रतीतिमात्रशरीरकत्वस्य प्रयोजकत्वेन कल्पितत्वाङ्गीकारे प्रतीतिमात्रशरीरकत्वापत्त्या सन्निकर्षजन्यज्ञानात्पूर्वं घटादेरसत्त्वेन सन्निकर्षस्यैवायोगादित्यर्थः । एवमापादयतः प्रातिभासिकत्वातिरिक्तं व्यावहारिकत्वं नास्तीति हृदयम् । ननु न कल्पितत्वं प्रतीतिमात्रशरीरत्वव्याप्यं किन्तु कल्पितत्वविशेषः प्राति-भासिकत्वमेव । एवं च प्रकृते कल्पितत्वाङ्गीकारे न प्रतीतिमात्रशरीरत्वप्राप्तिः । तथा च सन्निकर्षात्पूर्वं घटादेः सत्त्वोपपत्त्या युक्तः सन्निकर्ष इत्याशङ्क्य निराकरोति– न चेति ॥ गौरवादिति ॥ कल्पितत्वं सामान्यरूपत्वेन सर्वग्राहकत्वाल्लघुभूतं, प्रातिभासिकत्वं तु कल्पितत्वविशेषरूपत्वाद्गुरुभूतमित्यर्थः ।

ननु विपरीतमेव गौरवं किं न स्यादित्यतोऽतिप्रसङ्गमाह– वह्निं प्रतीति ॥ वह्निमत्त्वं प्रति धूमविशेषोऽपर्वतीयधूम एवास्तु व्याप्यः । महानसादौ दर्शनात् । विशेषरूपत्वेन लाघवात् । ततश्चापर्वतीयधूमस्य पक्षेऽभावेन स्वरूपासिद्ध्या तेन वह्निर्न सिद्ध्येत् । तथाऽप्रामाणिकत्वं प्रति कल्पितत्वविशेषः प्रातिभासिकत्वमेव व्याप्यमस्तु न कल्पितत्वम् । तथा च तेनाप्रामाणिकत्वानुमानं न स्यात् । एवं च घटादीनां प्रामाणिकत्वापातः । अतस्त्वया विशेषस्य गुरुभूतत्वात्सामान्यं धूमवत्त्वमेव कल्पितत्वमेव च वह्निमत्त्वम् ।

अप्रामाणिकत्वं च प्रति व्याप्यमिति वाच्यम् । तत्प्रकृतेऽपि तुल्यमिति न विपरीत गौरवमिति भावः । दोषप्रयुक्तज्ञानत्वमादिशब्दार्थः । ननु प्रतीतिमात्रशरीरत्वव्याप्यं कल्पि-तत्वमित्ययुक्तम् । अप्रयोजकत्वात् । कल्पितत्वेऽपि प्रतीतिमात्रशरीरत्वाभावोपपत्तेः । ननु प्रतिभासमात्रशरीरत्वाभावे कल्पितत्वमेव न स्यादिति हेतूच्छित्तिरेव बाधिकेति चेन्न । प्रतिभासमात्रशरीरत्वाभावेऽपि ज्ञाननिवर्त्यत्वेन कल्पितत्वोपपत्तेरिति तर्केणाप्रयोजकत्वमेवेति न कल्पितत्वस्य प्रतीतिमात्रशरीरत्वव्याप्यत्वसिद्धिरित्याशङ्क्य निषेधति– न चेति ॥ प्रतीतिमात्रशरीरत्वाभावमङ्गीकृत्य कल्पितत्वस्य ज्ञाननिवर्त्यत्वेनोपपत्तिर्वक्तुं न युज्यते । प्रतीतिमात्रशरीरत्वाभावेनैव ज्ञाननिवर्त्यत्वाभावस्यापाद्यमानत्वादित्याह– प्रतीतीति ॥ तथा च नाप्रयोजकत्वमिति भावः । ननु कल्पितस्यापि दृश्यस्य प्रतीतिस्तावत्सर्वसिद्धा । सा चेन्द्रियसन्निकर्षं विनाऽऽनुपपन्नेतीन्द्रियसन्निकर्षार्थं स्वज्ञानात्पूर्वं दृश्यस्य सत्त्वमङ्गीकार्य- मित्यत आह– प्रतीतेश्चेति ॥ स्वप्नवदिति ॥ स्वाप्नप्रतीत्यन्यथानुपपत्त्या सन्निकर्षो वा तत्पूर्वं विषयसत्त्वं वा नाङ्गीक्रियते, तद्वदिति भावः ।

ननु स्वप्नवदिति दृष्टान्तो न युक्तस् तस्य प्रातिभासिकत्वेन तत्र सन्निकर्षापेक्षाभावात्, प्रपञ्चस्य तु व्यावहारिकत्वात्सन्निकर्षार्थं विषयसत्त्वमपेक्षितमिति चेत्तत्राह– व्यावहारिक त्वस्येति ॥ भ्रान्तिदैर्ध्यमात्रेणेति ॥ इदानीं बाधाभावमात्रेणेत्यर्थः ।

एवं सन्निकर्षं खण्डयित्वा वृत्त्युपारूढचैतन्येनाभेदेनाभिव्यक्ताधिष्ठानचैतन्यस्य विषय प्रकाशकत्वकल्पनप्रक्रियां खण्डयति– तत्तदाकारेति ॥ परोक्षधर्माद्याकारा वृत्तिरन्तरेव भवति । तत्र वृत्तेरेव धर्मादिप्रकाशरूपत्वं कल्पितं न चैतन्यस्य, तत्र चैतन्यप्रतिफलना-भावादित्युच्यते । तद्वदेवापरोक्षवृत्तावप्यस्त्विति भावः ॥ वृत्त्युपरागादीति ॥ वृत्त्युपारूढ- चैतन्येनाभेदेनाभिव्यक्ताधिष्ठानचैतन्यस्येत्यर्थः । ननु चैतन्यस्य विषयप्रकाशकत्वाभावे विषये आपरोक्ष्यं न स्यात् । अपरोक्षचित्सम्बन्धेनैवापरोक्ष्यस्य वक्तव्यत्वादित्यत आह– विषयेति ॥ वृत्तिगतेति ॥ वृत्तिगतापरोक्षत्वविशेषेणेत्यर्थः । परोक्षवृत्तेश्चैतन्याभिव्यञ्जकत्वाभावेन चैतन्याभिव्यञ्जकत्वार्थं स विशेषस्तवाप्यावश्यक इति भावः । तथा चापरोक्षवृत्तिविषयत्वा-देवाऽपरोक्षत्वमस्त्विति भावः । ननु परोक्षवृत्तेरिवेति दृष्टान्तो न युक्तः । तत्रापि परोक्ष-वृत्त्युपरक्तचैतन्यस्यैव विषयप्रकाशकत्वाङ्गीकारादित्यत आह– न चेति ॥ कुतो नास्तीत्यत आह– अभिव्यक्तेति ॥ एतच्चावरणदशाव्यवच्छेदाय ।

ननु चैतन्यस्य विषयप्रकाशकत्वेनापरोक्षानुभवत्वमनङ्गीकृत्य वृत्तेरेवापरोक्षत्व-मस्त्वित्युक्तमयुक्तम् । तथात्वेऽपरोक्षानुभवत्वप्रयुक्तं प्रकाशकत्वमपि वृत्तेरङ्गीकार्यं स्यात् । न चास्त्विति वाच्यम् । वृत्तेरन्तःकरणोपादानकतया उपादानेऽन्तःकरणे प्रकाशकत्वाभावेन तत्कार्यभूतायामपि वृत्तौ तदयोगादिति चेन्न । उपादानगतस्यैवोपादेये प्राप्तिरिति नियमा-भावात् । अन्तःकरणस्येच्छाकारेण परिणतत्वादुपादानान्तःकरणानिष्ठमपीच्छात्वमुपादेयेच्छा- वृत्तावङ्गीकृतम् । यथा वा अन्तःकरणानिष्ठमपि ज्ञानत्वं तदुपादेयवृत्तावङ्गीकृतम् । एवमन्तःकरणानिष्ठमपि प्रकाशकत्वं तदुपादेयवृत्तावस्तु । अन्यथा उपादानान्तःकरणा-निष्ठत्वादपरोक्षवृत्तौ प्रकाशकत्वं नास्तीत्यङ्गीकारे अन्तःकरणपरिणामपरोक्षवृत्तौ चैतन्य प्रतिफलनाभावेन तस्या एव विषयानुभवत्वप्रयुक्तं प्रकाशत्वमङ्गीकृतम् । तदपि न स्यात् । त्वन्मते उपादानेऽन्तःकरणे तस्याभावादित्याह– वृत्तेरेवेत्यादिना ॥ अन्तःकरणानिष्ठं तत् प्रकाशकत्वम् ।

अत्राद्वैतसिद्धिकारेणोक्तं सावयवं तैजसमन्तःकरणमिति परेणाङ्गीकृतत्वात्प्रकाशकत्वमपि अन्तःकरणेऽस्तीत्येतदयुक्तमिति । तन्न । न हि तैजसत्वं प्रकाशकत्वे तन्त्रम् । तथात्वे ‘तेजो वै घृतं’ ‘तेजो वै हिरण्यम्’ इत्यादिश्रुतेर्घृतादीनामपि प्रकाशकत्वापातात् । तत्र पार्थिवादिभागकल्पनेऽत्रापि तथास्त्विति तुल्यमिति । ननु वृत्तिरूपज्ञानस्य प्रकाशत्वम् अयुक्तम् । घटं जानामीति वृत्तिरूपज्ञानस्य सकर्मकत्वप्रतीतेः । घटः प्रकाशत इति प्रकाशस्याऽकर्मकत्वप्रतीतेः । अतोऽकर्मकप्रकाशश् चैतन्यरूपज्ञानमेवेत्यङ्गीकार्यमित्याशङ्क्य निराकरोति– न चेति ॥ क्रियैक्येऽपि तत्प्रतिपादकशब्दस्वभावादेव कर्मसम्बन्धप्रतीत्य-प्रतीती । यथा करोति, यतत इत्यत्र करणस्य प्रयत्नरूपत्वेन तेनैक्येऽपि करोतेः सकर्मकत्वं यततेस्त्वकर्मकत्वं दृष्टं, यथा वा गच्छति चलतीत्यत्र गमनस्य चलनत्वेऽपि गच्छतेः सकर्मकत्वं चलतेस्त्वकर्मकत्वं दृष्टमेवमिहापि वृत्तेरेव प्रकाशत्वेन तयोरैक्येऽपि ज्ञानरूपतया वृत्तेः सकर्मकत्वं, प्रकाशस्य त्वकर्मकत्वमुपपद्यत एव । सकर्मकत्वादेर्धातुस्वाभाव्या-दित्याह– क्रियैक्येऽपीति ॥

धात्वोर् जानातिकाशत्योः । उपरागः सम्बन्धः ॥ अन्यथेति ॥ शब्दस्वभावानादर इत्यर्थः । परिणतेरिति ॥ घटः परिणमत इति धात्वर्थभूतायाः परिणामरूपक्रियाया इत्यर्थः । अकर्मकत्वादिति ॥ अकर्मकधातुप्रयोगविषयत्वादित्यर्थः । परिणतिविशेषस्य अन्तःकरणपरिणतिरूपक्रियाया ज्ञानविशेषस्य । सकर्मकज्ञानत्वं सकर्मकजानातिप्रयोग-विषयत्वम् ॥ अतीतमिति ॥ वृत्तिव्यतिरिक्तस्य चैतन्यरूपज्ञानस्यैव । प्रकाशत्वेऽतीते चैतन्यरूपज्ञानाभावेन प्रकाशाभावादतीतं प्रकाशत इति धीर्न स्यादित्यर्थः । घटादौ वृत्त्यतिरिक्तचिद्रूपज्ञानाङ्गीकारे दृष्टविरुद्धं बहुकल्पनीयं स्यादित्याह– एवं चेति ॥ इष्यमाणे इच्छाविषये, यथा स्वविषये, इच्छा स्वत एव नान्यद्वारेणेत्यर्थः । अनुभाव्ये अनुभवविषये घटादौ, स्वतः प्रवणस्य स्वत एव प्रवणतास्वभावस्येत्यर्थः । अन्यद्वारा वृत्तिद्वारा । तदुपरक्तत्वम् अनुभाव्येन सम्बद्धत्वम् । तत्प्रति अनुभाव्यं प्रति । अज्ञानेनावृतत्वं वृत्त्यभावप्रयुक्तघटादिविषयकत्वाभाव इति यावत् ॥ घटाज्ञानेति ॥ घटज्ञानस्यैव घटाज्ञानविरोधित्वदर्शनादिति भावः ॥ तदिति ॥ घटाज्ञानेत्यर्थः । तदज्ञानस्फोरकत्वेन तदविरोधित्वम् । आदिपदेन सुखाज्ञानाविरोधिनश्चैतन्यस्य सुखज्ञानं त्वग्राह्यम् ॥ दृष्ट विरुद्धमिति ॥ इच्छादिषु यादृशं साक्षादेवेष्यमाणोपरक्तत्वम्, इष्यमाणं प्रत्यनावृतत्वम्, इष्यमाणे द्वेषविरोधित्वं दृष्टं तदपेक्षया विरुद्धमित्यर्थः ॥ अन्यथेति ॥ अज्ञानविरोधिन्या वृत्तेर्ज्ञानत्वानङ्गीकार इत्यर्थः । वृत्तेर् अन्तःकरणवृत्तेः । अन्यस्यैव इच्छाभिव्यक्त- चैतन्यस्यैव ।

ननु ‘तमेव भान्तम्’ इति श्रुत्या चैतन्यरूपब्रह्मप्रकाशमनुसृत्य घटादिसर्वप्रपञ्चस्य प्रकाश उच्यतेऽतश्चिद्रूपं वृत्त्यन्यज्ञानमङ्गीकार्यमित्यत आह– तमेवेति ॥ ननु सर्वशब्देन नियामकं विना सूर्यादिमात्रग्रहणमयुक्तम् । तस्य समस्तघटादिप्रपञ्चोपस्थापकत्वादित्यत आह– ॥ सर्वशब्दस्येति ॥ सर्वेभ्यः कामेभ्य इति ॥ ‘सर्वेभ्यः कामेभ्यो दर्शपूर्ण मासाभ्यां यजेत’ इति श्रूयते । चतुर्थी द्वितीयार्थे । सर्वान्कामानुद्दिश्येत्यर्थः । अत्र सर्व-शब्दः पशुपुत्रधनादिसमस्तवाची न वेति संशये नियामकं विना सर्वशब्दसङ्कोचायोगेन तस्य सर्वोपस्थापकत्वात्पशुपुत्रादिसमस्तकामनावान् दर्शपूर्णमासाभ्यां यजेतेति पूर्वपक्षे प्राप्ते सर्व-शब्दस्य सङ्कोच एव । न च नियामकाभावः । ‘दर्शपूर्णमासाभ्यां स्वर्गकामो यजेत’ इति पूर्ववाक्ये स्वर्गकाम इत्युक्तत्वात्प्रकृतस्वर्गमात्रपरत्वमेवेति सिद्धान्तितं पूर्वतन्त्रे तद्वदित्यर्थः । सर्वशब्दस्तवापि सङ्कुचितार्थक इत्याह– त्वन्मतेऽपीति ॥ अतीतादेर्वर्तमानतादशायां चित्प्रकाश्यत्वेऽपि नित्यातीन्द्रिये कदापि चित्प्रकाश्यत्वं नास्तीत्याशयेन ‘नित्यातीन्द्रियस्य’ इत्युक्तम् ॥ सङ्कोचाच्चेति ॥ सङ्कोचस्यावश्यकत्वाच्चेत्यर्थः ।

सर्वशब्दस्य प्रकृतपरत्वज्ञापकमस्तीत्याह– प्रकृतपरेति ॥ स्मृतेरेवेति ॥ तत्र सूर्यादितेजसां मामकमिति मदधीनत्वरूपतत्सम्बन्धित्वस्यैवोक्तत्वादित्यर्थः ॥ शतृप्रत्यय-स्येति ॥ सन् सन्तौ सन्त इतिवद् भान् भान्तौ भान्त इति भाच्छब्दस्य भान्तमिति द्वितीया । शतुः कर्त्रर्थकलडादेशत्वाज्ज्ञानकर्त्रुपस्थापकत्वेन भानरूपे ब्रह्मणि भानकर्तृत्वस्या- सम्भवाच्छतृप्रत्ययस्यायोगः । तथा तस्य भासेति षष्ठ्या ब्रह्मणो भासा सम्बन्धो बोध्यते । भानरूपे च ब्रह्मणि तत्सम्बन्धासम्भवात् षष्ठ्या अयोगः । तथा ‘तमेव भान्तमनुभाति’ इत्यत्र प्रपञ्चकर्तृकभानरूपक्रियाया भान्तमित्युक्तब्रह्मभानरूपक्रियातो भेदावगमादनुशब्द-स्याप्यनुपपत्तिरित्यर्थः । क्रियाभेदे सत्येवानुशब्दप्रयोग इत्यत्रोदाहरणमाह– गच्छन्तमिति ॥

### **न्यायकल्पलता**

तन्नेति ॥ इति च यदुक्तं तन्न स्यादिति पूर्वोक्तेनान्वयः । दृश्यस्य स्वज्ञानाध्यस्तत्वे प्रातिभासिकस्थल इवेन्द्रियसन्निकर्षाधीना प्रतिकर्मव्यवस्था न स्यादित्यर्थः । ननु वृत्तेः पूर्वमेव घटादीनां चैतन्येऽध्यासेन प्रातिभासिकवैलक्षण्यमित्यत आह– स्वसन्निकृष्टेति । स्वज्ञानात्पूर्वं घटादेः सत्त्वे प्रतीतिमात्रशरीरत्त्वाभावेन तस्य कल्पितत्वव्यापकस्य घटादेः सकाशान्निवृत्तौ प्रतीतिमात्रशरीरत्त्वस्य व्याप्यभूतं यत्कल्पितत्वं तदपि घटादौ न स्यात् । व्यापकनिवृत्या व्याप्यनिवृत्तेरावश्यकत्वादित्यर्थः । अथवा सर्वस्यापि दृश्यस्यैकस्यां दृश्य-ध्यस्तत्वे प्रकाशसाङ्कर्यमाशङ्क्य तत्तद्वृत्तिद्वारा प्रतिकर्मव्यवस्थया न साङ्कर्यमिति यच्चोक्तं परैस्तन्नेति यथान्यासमेव वाक्यार्थः । विषयेन्द्रियसन्निकर्षे सति बाह्येन्द्रियद्वारा निःसृतान्तः- करणस्य प्रकाशस्वभावस्य परिणतौ विषयाकारवृत्तौ प्रतिबिम्बितचैतन्येनाभिव्यक्तविषयाधि- ष्ठानचैतन्यं घटादि ज्ञानमिति परप्रक्रियां क्रमेणपाकर्तुं प्रथमं सन्निकर्षं दूषयति– स्वेति । स्वज्ञानात्पूर्वं घटादेः सत्वे कल्पितत्वायोगः । असत्वे सन्निकर्षायोग इत्यर्थः ।

ननु कल्पितस्यैकः सामान्यधर्मः कल्पितत्वम् । अन्यस्तु विशेषधर्मः । तच्च प्राति-भासिकत्वम् । तत्र विशेषस्यैव प्रतीतिमात्रशरीरत्वं प्रति व्याप्यता नान्यस्येत्याशङ्क्य परिहरति– न चेति । कल्पितत्वविशेषः कल्पितत्वस्य विशेषः व्याप्यो धर्म इत्यर्थः । तेन (तरङ्गिणीकाराः) कल्पितत्वात्सकाशाद्विशेष इत्यपव्याख्याय यथाश्रुते प्रातिभासि-कत्वस्य कल्पितत्वेऽवृत्तेर्न तस्य तद्विशेषत्वम्’ इति यद्दूषणं तदलग्नं वेदितव्यम् ॥ गौरवादिति । यद्यपि कल्पितत्वप्रातिभासिकत्ववृत्तिधर्मयोस्तत्तद्वृत्तिव्याप्त्यवच्छेदकयोर्नैकत्र समावेश इति न नीलधूमादिवद्गौरवमव्याप्यत्वबीजं सम्भवति तथापि सामान्यस्यैव व्याप्यत्वे सम्भवति न विशेषस्य तत्वम् । यथा कर्तृजन्यत्वव्याप्यं जन्यत्वमेव न तु शरीरजन्यत्वमिति भावः ।

नन्वपर्वतीयधूमे धूमत्वापर्वतीयत्वधूमत्वयोर्व्याप्यतावच्छेदकत्वेन प्रसक्तयोः सतोर्गुरोर-पर्वतीयधूमत्वस्य परित्यागेन धूमत्वस्य लघोस्तदवच्छेदकत्वे सिद्धे धूममात्रस्य वह्नि व्याप्यत्वम् । प्रकृते तु न तथेति चेत्, न । उभयसङ्ग्राहकस्य काल्पनिकत्वस्यैव तद्व्याप्य- त्वोपपत्तेः । काल्पनिकत्वताया एव प्रतीतिमात्रशरीरत्वव्याप्यतावच्छेदकत्वात् । उभय सिद्धत्वेन लघुत्वाच्च ।

अपरितुष्यन्तं प्रति निदर्शनान्तरमाह– अप्रामाणिकत्वादिकमिति ॥ आदिपदेन बाध्यत्वादिकं गृह्यते ॥ प्रातिभासिकत्वस्यैवेति । न तु काल्पनिकत्वस्येत्यवधारणार्थः । तथा च कल्पितत्वेनाप्रामाणिकत्वानुमानं न स्यादिति भावः । ननु ज्ञाननिवर्त्यत्वं काल्पनिकत्वस्य व्यापकं न तु प्रतीतिमात्रशरीरत्वम् । येन तन्निवृत्या तन्निवर्तेत, किन्तु ज्ञाननिवर्त्यत्वस्येत्याशङ्कामपाकरोति– न चेति । दोषप्रयुक्तभानत्वमादिशब्दार्थः ॥ प्रतीतिमात्रेति । तस्यापि तद्व्याप्यत्वादिति भावः । ननु काल्पनिकस्यापि विश्वस्य प्रतीतिः सर्वजनसिद्धा । सा च तदिन्द्रियसन्निकर्र्षं विनाऽनुपपन्नेतीन्द्रियसन्निकर्षार्थं स्वज्ञानात्पूर्वं दृश्यस्य सत्त्वमाक्षेप्स्यतीत्यत आह– प्रतीतेस्त्विति । अन्यथोपपन्नाया दृश्यप्रतीतेर्न तदाक्षेपकत्वमित्यर्थः । ननु काल्पनिकत्वाविशेषेऽपि वणिग्वीथीस्थरूप्यस्य शुक्तिरूप्यस्य च परीक्षितत्वापरीक्षितत्वाभ्यां स्थायित्वास्थायित्वरूपविशेषे सिद्धे स्वज्ञानात्पूर्वं सत्वं सेत्स्य-तीत्यत आह– व्यावहारिकत्वस्येति । स्थायित्वादेरित्यर्थः ॥ भ्रान्तीति ॥ स्वप्नेऽपि परीक्षादेस्सत्वादिति भावः ।

दृश्यस्य घटादेर्दृश्यनध्यासाय दृशं निरूपयति– तत्तदिति ॥ अपरोक्षेति । तस्यां च न ज्ञेयस्याध्यास इति भावः ॥ उक्तमिति । दृश्यत्वहेतुभङ्ग इति शेषः ॥ अभिव्यक्तेति । एतच्चावरणदशाव्यवच्छेदायोक्तम् । यथा घटादिसम्बन्धेऽपि न पटादीनामापरोक्ष्यं तथा चैतन्यसम्बन्धेऽपि न स्यादिति शङ्कापरिहारायोक्तम् अपरोक्षैकरसेति । ननु परोक्षस्थलेऽपि परोक्षवृत्त्युपरक्तचैतन्यं प्रकाशः न तु वृत्तिः । वृत्तेर्जडत्वादेव न प्रकाशकत्वम् । अप्रकाश-रूपान्तःकरणपरिणामरूपायास्तस्याः प्रकाशत्वे मानाभावात् । न च वृत्तावन्तःकरणवृत्त्यपि प्रकाशत्वं ज्ञानत्ववदिति युक्तम् । स्वप्रकाशात्मसम्बन्धेनैव तस्याः प्रकाशत्वोपपत्तेः । न च तत्राप्यपरोक्षैकरसचैतन्योपरागे विषयापरोक्ष्यप्रसङ्ग इति वाच्यम् । विषयाधिष्ठानचैतन्याभि-व्यक्तावेव विषयस्यापरोक्ष्यम् । न हि परोक्षस्थले तदस्ति । विषयेन्द्रियसन्निकर्षाभावेन विषयपर्यन्तं वृत्तेरगमनात् । अन्तरेव तत्र धीसमुल्लासात् । अपरोक्षस्थले तु प्रमातृ-चैतन्याभेदाभिव्यक्ताधिष्ठानचैतन्योपरागो विषयेऽस्ति । अत एव तत्र विषयस्यापरोक्ष्यम् । कर्मकारकत्वात् ।

एवं चापरोक्षस्थलेऽपि वृत्तिर्न विषयप्रकाशः । नतरां परोक्षस्थल इत्याशङ्क्य प्रथमं तावदपरोक्षवृत्तेः प्रकाशत्वमाह– वृत्तेरेवेति । यथेच्छोपादानेऽन्तःकरणेऽविद्यमानमपी-च्छात्वं
तदुपादेयायामिच्छायामस्ति तथा प्रकाशत्वमपि वृत्तावस्त्वित्यर्थः । अन्तःकरण-स्याप्रकाशत्वाङ्गीकारे ‘तैजसं प्रकाशस्वभावम्’ इति विवरणविरोधश्चेति ज्ञेयम् । नन्वपरोक्ष-वृत्तेरस्तु प्रकाशत्वम् । न तु परोक्षवृत्तेस्तदित्यत आह– अन्यथेति । परोक्षवृत्तेरप्रकाशत्व इत्यर्थः । तदिति ज्ञानत्वं परामृश्यते । तेनापिशब्दः सम्बध्यते । ‘तदपि’ ज्ञानत्वमपि । परोक्षानुभवस्य परोक्षवृत्तेर्ज्ञानत्वं न स्यादित्यर्थः । अनिष्टान्तरापादनार्थम् अनुभवपदम् । अनुभवत्वमपि न स्यादिति बोध्यम् । किञ्च परोक्षवृत्तेर्घटवदप्रकाशत्वे तदुपरक्तं चैतन्यं प्रकाशो न स्यात् । अज्ञप्तित्वे तु ‘धर्मं जानामि’ इति तदनुव्यवसायो न स्यात् । तस्मात्परपरिकल्पितप्रक्रियायां वृत्तिभिन्ने घटादिज्ञाने च प्रमाणाभावात्सर्वत्र वृत्तिरेव घटादे-र्ज्ञानं प्रकाशश्च । तस्यां च न ज्ञेयस्याध्यास इति भावः ।

वृत्तिभिन्नं घटादिज्ञानमस्तीत्याशङ्क्य निराकरोति– न चेति । एकस्या एव वृत्तेरुभय रूपत्वं विरुद्धमिति शङ्कमानस्याशयः ॥ क्रियैक्य इति । वृत्तेरेकविधत्वेऽपि तत्प्रतिपादक शब्दभेदात्कर्मसम्बन्धप्रतीत्यप्रतीती न विरुद्धे इति भावः । धात्वोर् जानातिकाशत्योः । उपरागः सम्बन्धः । नन्वेकार्थत्वे शब्दभेदमात्रेण नोभयसम्भवः । करोति प्रयतते इत्यादावपि नैकार्थत्वम् । अनुकूलयत्नो हि कृधात्वर्थः । यत्यर्थस्तु यत्नमात्रम् । एवं गम्य(त्य)र्थ उत्तरसंयोगफलकः स्पन्दः । चलत्यर्थस्तु स्पन्दमात्रम् । तथा चैकार्थकत्वे कुत्रापि न सकर्मकाकर्मकव्यवस्थेति । मैवम् । भावनैक्येऽपि नामाख्यातपदाभ्यां कारकान्वयायोग्यतदन्वययोग्यरूपाया भावनायाः प्रतीतेराघोषितत्वात् । न हि भवति यागेन भावनेति । भवति तु यागेन कुर्यादिति ।

तदुक्तं वार्तिके– ‘यस्मादाख्यातशब्दस्य न व्यक्त्याकृतिवाचिता’ इति । लिङादिप्रत्ययो भावनाया व्यक्तिमाकृतिं वा न वदति किन्त्वव्यपदेश्यां भावनां वदतीत्यर्थः । एकमेव च कारकं कारकान्तरान्वयायोग्यं तदन्वययोग्यं च विभक्तिकारकशब्दाभ्यामभिधीयते । न हि यागेनेत्यत्र तृतीयाभिहिते कारके कारकान्तरान्वयोऽस्ति । कारकशब्दाभिहिते तु कारके कारकं कारकेणेति कारकान्तरान्वयो दृश्यते । तदुक्तं वार्तिके– ‘कृदन्तेन हि कारकविशिष्टं द्रव्यमेवोच्यते । न विभक्तिवन्निष्कृष्टशक्तिः । तथा च करणं करणेन करणायेति कारकान्तरयोगो दृश्यत इति करोतियतत्योरपि न भिन्नार्थत्वम् । उभयोरपि यत्नार्थत्वात् । तदुक्तं मणौ– ‘कृञो यत्नार्थत्वात्तेन चाख्यात विवरणात्तस्यापि यत्नोऽर्थः’ इति । कुसुमाञ्जलावप्युक्तम्–

कृताकृतविभागेन कर्तृरूपव्यवस्थया ।

यत्न एव कृतिः पूर्वापरस्मिन्सैव भावना ॥ इति ।

यततेर्भावे नङिप्रत्यये यत्न इति भवति । करोतेः क्तिनि कृतिरिति भवतीति यत्नकृत्योरेकत्वाच्च तयोरेकार्थत्वमिति । तथा च जानामीत्यनुभवस्य स्वप्रकाशचिद्रूपतया साक्षित्वेऽपि जानातेः कर्मोपरक्तक्रियावाचित्वेन घटमिति कर्मकारकोल्लेखः । दीप्त्यर्थस्य काशतेः कर्मानुपरक्तक्रियावाचित्वस्वाभाव्यात्कर्मतया घटस्यानुल्लेखः । घटे ज्ञानमिति-वद्विषयतया प्रकाशस्फुरणापरपर्यायज्ञानाश्रय इति कर्माभूतोऽपि घटः प्रकाशत इति कर्तृतया व्यपदिश्यते साक्षिरूपानुभवत्वाविशेषेऽपीति भावः ॥ अन्यथेति ॥ शब्दस्वभावानादर इत्यर्थः । परिणतेः परिणामस्य । अकर्मकत्वात् क्षीरं परिणमते इत्यकर्मकधातु-प्रयोगविषयत्वात् । यद्यपि नमतिः सकर्मकस्तथाप्यर्थान्तरवृत्त्याऽकर्मकः । यथाऽऽहुः–

धातोरर्थान्तरे वृत्तेर्धात्वर्थेनोपसङ्ग्रहात् ।

प्रसिद्धेरविवक्षातः कर्मिणोऽकर्मिका क्रिया ॥ इति ।

सकर्मकज्ञानत्वं सकर्मकजानातिप्रयोगविषयत्वम् । तथा च वृत्तेरन्तःकरणपरिणामत्वं वा
सकर्मकजानातिप्रयोज्यत्वं वा न स्यादित्यर्थः । नन्वेकस्य हि सकर्मकत्वाकर्मकत्वे एकरूपेण विरुद्धे । न तु रूपान्तरेणापि । मानाभावात् । यथा स्थितेरकर्मिकाया अप्यगम-नत्वेन रूपेण सकर्मकत्वं तथा परिणतित्वेनाकर्मिकाया अपि वृत्तेर्ज्ञानत्वेन सकर्मकत्वं भविष्यतीति चेत् । मैवम् । अत्रापि ज्ञानत्वप्रकाशत्वाभ्यामुभयरूपतोपपत्तेर् आयातोऽसि मार्गेण । न च तयोरभेदः । घटं ज्ञानामि घटः प्रकाशत इति शब्दभेदेन कर्मोपरक्तक्रिया-वाचित्वतदनुपरक्तक्रियावाचित्वस्वाभाव्येनार्थविशेषप्रतीतेरनुभवसिद्धत्वात् । तेजोज्ञानयोः साधारणस्योपाधिरूपस्य प्रकाशत्वस्य त्वयापि वक्तव्यत्वात् । व्यक्त्यैक्येऽपि प्रकारभेदो-पपत्तेश्च । अत एव विवरणे दीपप्रभा दृष्टान्तीकृताऽविद्यानुमाने ॥ अतीत इति । वृत्त्यतिरिक्तस्य चैतन्यरूपज्ञानस्य प्रकाशत्त्वेऽतीते चैतन्यरूपज्ञानाभावेन प्रकाशाभावात् ‘अतीतः प्रकाशते’ इति धीर्न स्यादित्यर्थः । न च तत्रापि वृत्तिप्रतिबिम्बतचैतन्यसत्वेन प्रकाशत इत्यादि व्यवहारसम्भव इति युक्तम् । वृत्तेरेव ज्ञानत्वप्रकाशत्वोपपत्या तदति-रिक्तचैतन्यप्रकाशकल्पनस्य कफोणिगुडायितत्वेनापहस्तितत्वात् ।

घटादिषु वृत्यतिरिक्तचिद्रूपज्ञानानङ्गीकृतौ बह्विष्टसिद्धिरित्याह– एवं चेति । अन्यद्वारा वृत्तिद्वारा । तदुपरक्तत्वम् अनुभाव्येन सम्बद्धत्वम् । तत्प्रति अनुभाव्यं प्रति । आदि-शब्देन मुख्याज्ञानाविरोधिनोऽपि मुख्यज्ञानत्वादि दृष्टविरुद्धम् । इच्छादिषु यादृशं साक्षा-देवेष्यमाणोपरक्तत्वम्, इष्यमाणं प्रत्यनावृतत्वम्, इष्यमाणे द्वेषविरोधित्वं दृष्टम् । तदपेक्षया विरुद्धमित्यर्थः ॥ अन्यथेति । दृष्टविरुद्धस्यापि कल्पन इत्यर्थः । ननु ‘तमेव भान्तमनुभाति सर्वम्’ इति श्रुत्या प्रकाशमानं ब्रह्मानुसृत्य सर्वस्य प्रकाश उच्यते । अतश्चिद्रूपघटादिज्ञानं सिद्ध्यतीत्यत आह– तमेवेति । आथर्वणोपनिषदि ‘न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः । तमेव भान्तम् अनुभाति सर्वम्’ इत्यत्र प्रकृतस्य सूर्यादि-प्रकाशस्येत्यर्थः । ननु सर्वशब्देन नियामकाभावे सूर्यादिमात्रग्रहो न युक्तः । तस्य सर्वोपस्थापकत्वादित्यत उक्तं सर्वशब्दस्येति ॥

त्वन्मतेऽपीति । अतीतादेर्वर्तमानतादशायां चित्प्रकाश्यत्वेऽपि नित्यातीन्द्रिये सर्वदापि चित्प्रकाश्यत्वाभाव इत्यभिसन्धिः ॥ प्रकृतपरेदमिति । ‘अस्य लोकस्य का गतिः’ इत्यादाविदंशब्दः प्रकृतपर इति ‘प्रकृतां पृथिवीं वक्ति प्रश्नस्थं सर्वनाम यत्’ इति वदद्भिर्भवदीयैरप्यङ्गीकारात् । ‘तस्य भासा सर्वमिदं विभाति’ इत्यत्रेदंशब्दस्य प्रकृतपरत्वे सिद्धे तदेकार्थस्य सर्वशब्दस्यापि प्रकृतसूर्यादिपरत्वम् । न तु घटादिपरत्वमपीत्यर्थः ॥ यदादित्येति । ‘यदादित्यगतं तेजो जगद्भासयतेऽखिलम् । यच्चन्द्रमसि यच्चाग्नौ तत्तेजो विद्धि मामकम्’ इति सूत्रोदाहृतस्मृतौ सूर्यादितेजसां भगवदधीनत्वरूपतत्सम्बन्धित्व-स्यैवोक्तेरित्यर्थः ॥ शतृप्रत्ययस्येति । कर्त्रर्थे लडादेशत्वाच्छतुर्भानकर्त्रुपस्थापकत्वम् । तस्येति षष्ठ्या तत्पदार्थस्य ब्रह्मणो भासा सह सम्बन्धो बोध्यते । भानरूपे च ब्रह्मणि भानकर्तृत्वभानसम्बन्धस्यासम्भवात्तयोरनुपपत्तिः ॥ प्रपञ्च इति । ‘तमेव भान्तमनुभाति’

इत्यत्र प्रपञ्चकर्तृकभानरूपक्रियायाः, भान्तमिति ब्रह्मभानक्रियातो भेदावगमात्, अनुशब्द-स्याप्यनुपपत्तिरित्यर्थः ॥ गच्छन्तमिति । ‘अथातोऽग्निमग्निष्टोमेनानुयजति’ इत्यादौ सजातीयक्रियाभेदाभावेऽपि अनुशब्दद्योतितावधेः सकाशात्तदन्वितार्थस्य भेदोऽस्त्येवेति भावः ।

श्री वनमालिमिश्रविरचितम्

### **न्यायामृतसौगन्ध्यम्**

ननु प्रतीतिमात्रशरीरत्वस्य न कल्पितत्वं व्याप्यम् । दृग्दृश्यसम्बन्धानुपपत्यादिसह- कृतोक्तानुमानात् प्रपञ्चे कल्पितत्वे सिद्धे प्रत्यभिज्ञाबलाच्च स्थायित्वे सिद्धे तत्रैव व्यभिचार इति चेन्न । सत्यस्यैव विश्वस्य दृक्सम्बन्धस्योपपादितत्वात् । अनुमानस्यापि निरस्तत्वात्, इति न कल्पितत्वस्य प्रातिभासिकव्याप्यत्वोपपत्तेः । न च परीक्षितत्वापरीक्षितत्वाभ्यां स्थायित्वास्थायित्वाभ्यां च व्यावहारिकत्वप्रातिभासिकत्वसिद्धेर्व्यभिचार इति वाच्यम् । परीक्षया विश्वस्य पारमार्थिकत्वस्यैव सिद्धेर् अस्थायिनस्सुखादेः स्थायिनस्स्वनैल्यादेः पारमार्थिकत्वप्रातिभासिकत्वदर्शनात् त्वदुक्तनियमासिद्धेः । किञ्च परोक्षवृत्तेरिवापरोक्षवृत्तेरपि प्रकाशकत्वोपपत्तौ तदुपरक्तचैतन्ये मानाभावः । न च परोक्षस्थलेऽपि परोक्षवृत्त्युपरक्त चैतन्यस्यैव प्रकाशकत्वमिति वाच्यम् । अपरोक्षैकरसचैतन्योपरागे विषयापरोक्षापातात् । ? न च विषयचैतन्यस्य विषयाप्रकाशकत्वोक्तेरुन्मत्तप्रलपितत्वात् ।

किञ्च ज्ञानाकरणकज्ञानत्वादिरूपेणाखण्डेन विशेषेणैव विषयापरोक्षोपपत्तौ तदापरोक्ष्यार्थं घटादौ चिज्ज्ञानाङ्गीकारो निरर्थकः । न च वृत्तेर्जडत्वादेव न प्रकाशकत्वमिति वाच्यम् । जडस्यैवालोकस्य प्रकाशकत्वदर्शनात् । यथा वाद्यद्व्यावृत्यपि प्रकाशकत्वं तदुपादेये तेजस्यस्ति । चित्प्रतिफलनादिकं विनैव चरमवृत्या अज्ञाननिवर्तनात् तन्निवृत्यतिरिक्त प्रकाशकार्याभावाच्च वृत्तिं विना चिज्ज्ञानेन घटादिप्रकाशाभावेनान्वयव्यतिरेकाभ्यां (स्यां) वृत्तिरेव हि घटादिज्ञानम् । न च ‘घटं जानामि’ इत्यनुभूयमानसकर्मकवृत्त्यन्या संवित्, ‘घटः प्रकाशते’ इत्याकारा अकर्मिका अनुभवसिद्धेति वाच्यम् । यथा हि एकस्यैव ज्ञानस्य ‘परिणमते’ इति पदेनाकर्मकत्वं ‘जानाति’ इत्यनेन च सकर्मकत्वं बोध्यते तथा एकस्यैव वृत्तिरूपज्ञानस्य प्रकाशतिना अकर्मकत्वं जानातिना च सकर्मकत्वं बोध्यमिति ज्ञानवैजात्ये मानाभावात् । किञ्च गच्छति चलति करोति यततीनां च समभिव्याहारेणैव सकर्मकत्वोप पत्तिर्न त्वभेदेन । अविवक्षाविरहवैशिष्ट्यं च समभिव्याहारे विशेषणम् । तेनाविवक्षितकर्मसु नाव्याप्तिः ।
नन्वकूलयत्नः करोत्यर्थः, यत्नमात्रं यत्यर्थः । एवम् उत्तरसंयोगफलकः स्पन्दः गम्यर्थः, स्पन्दमात्रं चलत्यर्थ इत्यर्थभेद एवेति चेन्न । समभिव्याहारेणैव तदुपपत्तौ अर्थभेद कल्पनाया गौरवग्रस्तत्वात् । अत एव ‘यत्नत्वमेवाख्यातस्य शक्यतावच्छेदकं, अनुकूलत्वं तु धात्वर्थस्य सम्बन्धतया भासते’ इति पक्षधरादावुक्तम् ।

यत्तु ‘वर्तमानत्वादिसमानाधिकरणस्यानुकूलत्वस्य लडादिसमभिव्याहारे सम्बन्धतया भानापत्या लडादेर्वर्तमानत्वादौ शक्तिविलोपापत्तेः’ इति । तन्न । वर्तमानत्वस्य धात्वर्थ-त्वात् ‘वर्तमाने लट्’ वर्तमानक्रियावृत्तेर्धातोर्लट् स्यात्’ इति वैय्याकरणोक्ते ‘वर्तमाने लट्’ इत्यत्राधिकारात् ‘धातोः’ इत्येव लभ्यते तत्र धातोर्वर्तमानत्वं न विवक्षितमिति तदर्थस्य वाच्यम् । तदर्थोऽपि प्राधान्याद्व्यापार एव गृह्यत इति न कर्तृकर्मफलेषु तत्तदन्वय इत्यपि तैरेवोक्तम् । यत्तु ब्रह्मास्तीत्यादौ ब्रह्मणि सत्ताश्रयत्वबोधे निर्धर्मितावच्छेदकबोधापत्या वैय्याकरणरीत्या सत्तायां ब्रह्माश्रयकत्वबोधेऽपि तदापत्या सत्ताया ब्रह्मकर्तृकत्वबोधे बाधस्यापत्या ‘सत्यं ज्ञानम्’ इत्यादिवाक्यवदखण्डार्थकत्वाद् एको द्वावित्यादौ सर्वमते द्वित्वप्रत्ययः साधुत्वार्थः’ इति ।

तन्न । घटोऽस्तीत्यादौ घटत्वादेरिव ब्रह्मत्वस्यैव धर्मितावच्छेदकत्वात् । न ह्यद्यापि ब्रह्मणो धर्मसामान्यशून्यत्वं सिद्धम् । वैय्यकरणमतेऽपि सत्तात्वस्यैव ब्रह्माश्रयकत्वबोधे धर्मितावच्छेदकत्वात् । सत्तायां ब्रह्मकर्तृकत्वं हि ब्रह्माश्रयकत्वमेव । वैय्याकरणैरपि ‘आत्माऽस्ति, पर्वताः सन्ति’ इत्यादौ तत्कालिकानां राज्ञां क्रियाया अनित्यत्वात् तद्विशिष्टस्योत्पत्यादिकमादाय च वर्तमानत्वं बोध्यमित्युक्तवद्भिर्विशिष्टसत्ताया अनित्यत्वम् आदायैव ‘आत्माऽस्ति’ इति प्रयोग उपपादितः ।

उक्तं हि महाभाष्ये– ‘इह हि तत्तत्कालिका राज्ञां क्रियास्तिष्ठतेरधिकरणम्’ इति । तथा च व्यापारो धात्वर्थः, फलानुकूलत्वं धात्वर्थे संसर्गतया भासते । आख्यातार्थोऽपि व्यापारः कर्ता कर्म च तथा । संयोगरूपफलभाने गमेर्विभागरूपतद्भाने त्यजेर्धातोः समभिव्याहारस्या- नियामकत्वाच्च न ‘ग्रामं गच्छति, पतत्रं त्यजति’ इति प्रयोग एवम् ? अत्राप्य? समभि व्याहारेणैव करोतिगच्छत्यादीनां सकर्मकत्वं, यतिचलत्यादीनामकर्मकत्वम् । यतिकरोत्योश्च चलतिगम्योश्च पर्यायत्वे समभिव्याहारलब्धार्थभेदेन सार्थक्यात् । त्यजिगमिस्पन्दादीनां चलत्यपर्यायता । परस्परविलक्षणक्रियावाचकत्वात्, स्वान्वितप्रत्ययार्थफलव्यधिकरणव्यापार कत्वमेव सकर्मकत्वम् ।

नन्वेवम् अन्वयव्यतिरेकाभ्यां गम्यादेरिव संयोगादिरूपफले शक्तिसिद्धिः । अन्यथा सुपामेव घटादौ शक्तिः । घटादिबोधे तत्तत्प्रकृतिसमभिव्याहारस्य हेतुत्वान्नातिप्रसङ्ग इत्या-पत्तिरिति चेन्न । अन्वयव्यतिरेकयोः समभिव्याहारेणैवोपपत्तेर् दधिमधुपत्तदेतत्किमादीनां सुपा विनैव बोधकत्वेनोक्तापत्तेरसम्भवात् । धातोर्यत्समभिव्याहारेण सिद्धं प्रत्ययार्थोत्पाद्य-विकार्यान्यतरकर्मान्वितव्यापारार्थकत्वं, तदेव कर्मस्थक्रियात्वे तन्त्रम् । कर्मवत्कर्मणा तुल्यक्रिय इति सूत्रविषयत्वे तन्त्रम् । यथेकैव भावना नामाख्यातपदाभ्यां कारकान्वया-योग्यतदन्वयायोग्यरूपा प्रतीयते, एकमेव च कारकं कारकान्तरान्वयायोग्यं तदन्वययोग्यं च विभक्तिकारकशब्दाभ्याम् अभिधीयते तथैकमेव वृत्तिरूपं ज्ञानं जानातिना सकर्मकं प्रकाशतिना चाकर्मकं बोध्यते । अन्यथा अतीतः प्रकाशते इति धीर्नस्यात् । न च तत्रापि प्रतिबिम्बितचैतन्यसत्वेन प्रकाशत इत्यादि व्यवहारः । अपरोक्षैकरसचैतन्योपरागाद्विषया-परोक्ष्यापत्तेः ।

किञ्च यथा ज्ञानविरोधिनिवृत्तावनुभवत्वं नास्ति किं तु स्वतस्तदविरोधिन्यन्यत्रास्ति तथा विषयविरोधिवृत्तेरन्यत्रेच्छात्वं स्यात् । न चात्रेव तत्र सकर्मकाकर्मकविलक्षण क्रियानुभावो नास्तीति वाच्यम् । सकर्मकत्वाकर्मकत्वाभ्यां ज्ञानवैलक्षण्यस्य निरस्तत्वात् ।

------------------------------------------------------------------------

अस्तु वा चैतन्यस्य विषयप्रकाशत्वम्, तथापि ..

# **न्यायामृतम्**

अस्तु वा चैतन्यस्य विषयप्रकाशत्वम्, तथापि अन्तःकरणस्य न देहा-न्निर्गतिः कल्प्या । परो(क्षधीवैलक्षण्या)क्षाद्धि वैलक्षण्याय विषयस्याभिव्यक्ता-परोक्षचिदुपराग एव वक्तव्यः । चिदुपरागादौ चापरोक्षवृत्तेस्तदाकारत्वमेव तन्त्रं, न तु प्रभाया इव वृत्तेस्तदावरणनिवर्तकत्वादौ तत्संश्लेषस्तन्त्रम् । नेत्रा-न्निर्गच्छद्ध्रुवाद्याकारवृत्त्यैव स्वसंश्लिष्टनेत्रस्थकज्जलादेर्देहध्रुवमध्यवर्तिनः पर-माण्वाकाशादेर्ब्रह्मणश्चापरोक्ष्यापातात् । द्वयोस्तन्त्रत्वे च गौरवात् । तदा-कारत्वस्य च तत्संश्लेषं विनाऽपि परोक्षवृत्ताविव तत्सन्निकृष्टकरणजन्य-त्वेनैवोपपत्तेः ।

न च स्वेतरहेतुसाकल्ये सत्यपि घटचक्षुस्सन्निकर्षाभावेनेव घटमनस्सन्नि- कर्षाभावेन घटानुभवाभावो दृष्टः । एवं च स्पार्शनज्ञानमप्यनुकूलितं स्यात् । चक्षुरादेरिव स्पर्शनस्य नियतगोलकद्वाराभावेनान्तःकरणनिर्गत्ययोगात् । अन्यथेच्छाद्वेषादिरूपवृत्तयोऽपि देहान्निर्गत्य विषयान् गच्छेयुः । अस्तु वा देहान्निर्गतिस्थापि विषयप्रकाशकं चैतन्यं किं–

घटैकाकारधीस्था चिद् घटमेवावभासयेत् ।

घटस्य ज्ञातता ब्रह्मचैतन्येनावभासते ॥

इत्युपदेशसाहस्र्यनुसारिभारतीतीर्थादिरीत्या वृत्तिप्रतिबिम्बितचैतन्यम् ? किं वा

परागर्थप्रमेयेषु या फलत्वेन सम्मता ।

संवित्सैवेह मेयोऽर्थो वेदान्तोक्तिप्रमाणतः ॥

इति सुरेश्वररीत्या वृत्तिप्रतिबिम्बितचैतन्याभिव्यक्तं विषयविवर्ताधिष्ठानं चैतन्यम् । नाद्यः । आध्यासिकसम्बन्धस्यातन्त्रत्वापातात् । नान्त्यः । आवश्यकेन विषयसंश्लिष्टवृत्तिप्रतिबिम्बितचैतन्येनैव तदज्ञाननिवृत्तिवत् तत्प्रकाशस्याप्युपपत्तौ तदधिष्ठानचैतन्याभिव्यक्त्यादिकल्पनायोगाद् इत्युक्तत्वात् ।

## **अद्वैतसिद्धिः**

नन्वस्तु चैतन्यस्य विषयप्रकाशकत्वम्, तथाप्यन्तःकरणस्य देहान्निर्गतिर्न कल्प्या । परोक्षवैलक्षण्याय विषयस्याभिव्यक्तापरोक्षचिदुपराग एव वक्तव्यः । चिदुपरागादौ चापरोक्ष वृत्तेस्तदाकारत्वमेव तन्त्रम् । तस्य च तत्संश्लेषं विनापि परोक्षवृत्तेरिव तत्सन्निकृष्टकरण जन्यत्वेनैवोपपत्तिः, न तु प्रभाया इव वृत्तेस्तदावरणनिवर्तकत्वादौ तत्संश्लेषस्तन्त्रम् । नेत्रान्निर्गच्छद्ध्रुवाद्याकारवृत्त्यैव स्वसंश्लिष्टनेत्रस्थकज्जलादेर्ध्रुवनेत्रमध्यवर्तिनः परमाण्वादेश्चा-परोक्षत्वापातादिति चेत्, न । विषयेष्वभिव्यक्तचिदुपरागे न तदाकारत्वमात्रं तन्त्रम्, परोक्षस्थलेऽपि प्रसङ्गात्, किन्तु तत्संश्लेषः । प्रभाया विषयसन्निकृष्टतेजस्त्वेनावरणाभि- भावकत्वदर्शनात् । तैजसस्य मनसोऽप्यज्ञानरूपावरणाभिभवाय तत्संश्लेष आवश्यकः । ध्रुवादिदेहमध्यवर्तिपरमाण्वादावतिप्रसङ्गस्तु तदाकारत्वप्रयोजकसामग्रीविरहादेव परिहरणीयः । अन्यथेन्द्रियसन्निकर्षादेर्विद्यमानत्वात् परमाण्वाद्याकरताया दुर्निवारत्वापत्तेः ।

तस्मात्प्रभाविशेषान्वयव्यतिरेकाभ्यां यत् क्लृप्तं सन्निकृष्टतेजस्त्वेनावरणाभिभावकत्वं, तस्य तदाकारत्वरूपविशेषापेक्षायामपि न त्यागः । न हि पृथिवीत्वगन्धत्वादिना कार्य-कारणभावे आवश्यके अनित्यगुणत्वद्रव्यत्वादिना तत्त्यागः । अत एव तदितरहेतुसाकल्ये सति घटचक्षुःसन्निकर्षस्यैव घटानुभवजनकत्वम्, न तु घटमनःसन्निकर्षस्य, तद्विलम्बेन तद्विलम्बाभावादिति निरस्तम् । आवरणभङ्गे सन्निकृष्टतेजःकारणत्वावधारणेन तस्या-प्यावश्यकत्वात् । न च स्पार्शनप्रत्यक्षे चक्षुरादिवन्नियतगोलकद्वाराभावेनान्तःकरणनिर्गत्य-योगादावरणाभिभवानुपपत्तिरिति वाच्यम् । सर्वत्र तत्तदिन्द्रियाधिष्ठानस्यैव द्वारत्वसम्भवात् । न चान्तःकरणवृत्तित्वाविशेषादिच्छाद्वेषादिरूपवृत्तयोऽपि देहान्निर्गत्य विषयसंसृष्टा भवन्तीति कथं न स्वीक्रियत इति वाच्यम् । आवरणाभिभावकतेजस्त्वस्य तत्प्रमापकस्य ज्ञान-वत्तत्राभावात् ।

ननु घटप्रकाशकं चैतन्यमुपदेशसाहस्र्यनुसारेण घटाकारधीस्था चिद्वा ? ‘परागर्थ प्रमेयेषु’ इत्यादिवार्त्तिकोक्तरीत्या धीप्रतिबिम्बितचैतन्याभेदाभिव्यक्तविषयाधिष्ठानचैतन्यं वा ? नाद्यः । आध्यासिकसम्बन्धस्यातन्त्रतापातात् । न द्वितीयः । आवश्यकेन विषयसंश्लिष्ट-वृत्तिप्रतिबिम्बितचैतन्येनैव तदज्ञाननिवृत्तिवत् तत्प्रकाशस्याप्युपपत्तौ किं विषयाधिष्ठान-चैतन्याभिव्यक्तिकल्पनेनेति चेन्न । प्रकाशकं तावद् अधिष्ठानचैतन्यम् । तच्चाध्यासेन विषयैः सह साक्षात्सम्बद्धम् । प्रकाशस्य च स्वयं भासमानस्य स्वसम्बद्धसर्वभासकत्वमपि क्लृप्तमेव । एतदनभ्युपगमे कल्पनान्तरे गौरवापत्तेः । तच्चानभिव्यक्तं निर्विकल्पकरूपमाच्छादितदीपवन्न प्रकाशकमिति तदभिव्यक्तिरपेक्षिता । तच्च परोक्षस्थले वृत्त्यवच्छेदेनैवाभिव्यज्यते । अपरोक्ष-स्थले तु वृत्तिसम्पर्कादापन्नजाड्याभिभवे विषयोऽभिव्यज्यते, वृत्तेर्विषयपर्यन्तत्वात् । न च परोक्षस्थलेऽप्येवं प्रसङ्गः । द्वाराभावेनान्तःकरणनिर्गत्यभावात् ।

### **न्यायामृततरङ्गिणी**

अन्तःकरणस्य चक्षुरादिद्वारेण बहिर्निर्गमनं दूषयति– अस्तु वेति ॥ ननु परोक्षवैलक्षण्यायान्तःकरणस्य बहिर्निर्गमनं भविष्यतीत्यत आह– परोक्षादिति ॥ परोक्षस्थले त्वन्मते विषयस्याभिव्यक्तापरोक्षैकरसचिदुपरागाभावादपरोक्षस्थले च तत्सत्त्वात्परोक्षापरोक्षयोर्वैलक्षण्यं स्यादित्यर्थः । ननु विषयस्य वृत्तिसम्बन्धं विना तस्य चिदुपराग एव न सम्भवति । सास्नाद्यवच्छिन्नगोत्वाद्युपरागवद्वृत्त्यवच्छिन्न एव चिदुपरागस्य सत्त्वादित्यत आह– चिदिति ॥ अपरोक्षेति ॥ इन्द्रियसन्निकर्ष जन्यया वृत्त्या बहिर्निर्गमनं विनाऽप्यन्तरेव विषयाकारेण परिणतया, विषयस्य इन्द्रियसन्निकर्षद्वारा सम्बद्धत्वमात्रेण तस्मिन्निरुक्तचैतन्योपरागसम्भवाद्वृत्त्यवच्छिन्न एव तदुपराग इति कल्पने मानाभाव इत्यर्थः । ननु विषयसम्बन्धं विना वृत्तेर्विषयावरणनिवर्तकत्वं न सम्भवति, प्रभायां तथा दर्शनादित्यत आह– न त्विति ॥ तुशब्दश्चशब्दार्थे, तदाकारत्वमुक्तहेतुं समुच्चिनोति । आवरणनिवर्तकत्वे तदाकारत्वं तन्त्रम् । न तु तत्संश्लेषः । ज्ञानस्य प्रभापेक्षया वैलक्षण्यादिति भावः ।

वृत्तिसंश्लेषस्यावरणनिवर्तकत्वादौ प्रयोजकत्वे बाधकमाह– नेत्रादिति ॥ मम मते तु नेत्रस्थकज्जलादावतिसामीप्यदोषात्, परमाण्वादौ च महत्त्वविशेषादिकारण विरहान्न तदाकारवृत्तिरिति न दोष इति भावः । अस्तु तर्हि मम मतेऽपि तदा-कारत्वमपि तन्त्रमित्यत आह– द्वयोरिति ॥ संश्लेषतदाकारत्वयोः । नन्वस्तु तदाकारत्वार्थमेव बहिर्निर्गमनम् । बहिर्निर्गमनेन विषयसंश्लेषे सति तदाकारताया जायमानत्वादित्यत आह– तदाकारत्वस्येति ॥ तदाकारतायां तत्संश्लेषस्य प्रयोजकत्वे परोक्षवृत्तौ तदाकारत्वं न स्यादित्यर्थः । मनसो बहिर्निर्गमनं व्यभिचारि चेत्याह– न चेति ॥ घटमन इति ॥ बहिर्निर्गच्छन्मनःसन्निकर्षाभावेनेत्यर्थः । बहिर्निर्गत्य विषयमाश्लिषन्त्या एव वृत्तेर्विषयावरणनिवर्तकत्वमिति नियमानङ्गीकार आवश्यक इत्याह– एवं चेति ॥ तन्नियमाङ्गीकारे दोषमप्याह– चक्षुरिति ॥ नियतेति ॥ न च त्वगिन्द्रियस्य सर्वेन्द्रियगोलकाधिष्ठानत्वात्तत्तदिन्द्रियगोलकद्वारा बहिर्निगमनं तस्य सम्भवतीति वाच्यम् । इन्द्रियान्तरगोलकस्येन्द्रियान्तराधिष्ठानत्वे मानाभावात् । एकस्मिन् गोलके एकेन्द्रियस्यैव श्रुतिप्रसिद्धत्वात् । ‘ओषधि वनस्पतयो लोमानि भूत्वा त्वचं प्राविशन्’ इति नियतस्य गोलकान्तरासङ्कीर्णस्य त्वक्स्थानत्वात् । तस्मान्न त्वगिन्द्रियस्य गोलकान्तरद्वारा बहिर्निर्गमनम् ॥ अन्यथेति ॥ नियतगोलकाभावेऽपि बहिर्निगमने ।

चैतन्यं घटादिज्ञानमित्येतद्दूषयितुं प्रस्तौति– अस्तु वेति ॥ घटप्रकाशत्वेनाभि मतं चैतन्यम् पृच्छति– तथापीति ॥ धीस्था वृत्तिस्था । ब्रह्मचैतन्यं साक्षाज्ज्ञातो घट इत्यादिरूपः ॥ परागिति ॥ व्याख्यातमेतत् ॥ अभिव्यक्तमिति ॥ अपगतावरणं सत्साक्षिचैतन्याभेदेनाभिव्यक्तमित्यर्थः । अतात्विकान्यथाभावो विवर्तः ॥ आध्यासिकेति ॥ वृत्तिप्रतिबिम्बितचैतन्ये घटादीनां ज्ञाने तेषामनध्यासा-दित्यर्थः ॥ आवश्यकेनेति ॥ विषयविवर्ताधिष्ठानचैतन्यावरणनिवृत्त्यर्थमवश्य-वक्तव्येनेत्यर्थः । न च विषयाधिष्ठानचैतन्यमेव तत्प्रकाशकमिति नियमात्तथेति वाच्यम् । तन्नियमस्यैवासिद्धेरिति भावः ।

### **न्यायामृतकण्टकोद्धारः**

तथापीति । परोक्षस्थल इवापरोक्षस्थलेऽपि अन्तर्वृत्त्यैव विषयप्रकाशसम्भवादिति भावः । ननु परोक्षवैलक्षण्यार्थमेव देहान्निर्गतिः कल्प्यत इत्यत आह– परोक्षाद्धीति । नन्वभिव्यक्तचिदुपराग एव वृत्तेर्विषयसन्निकर्षं विनाऽनुपपन्न इति तदर्थमेव देहान्निर्गतिः कल्प्यत इत्यत आह– चिदुपरागादाविति । विषयोपरागादेस्तत्तदाकारवृत्त्यैवोपपत्तेर्न तदर्थं विषयसंश्लेषः प्रयोजक इति भावः । ननु परोक्षवैलक्षण्यार्थं वृत्तिसंश्लेषः स्वीकर्तव्यः । अन्यथा तत्रापि वृत्तेस्तदाकारत्वेन चिदुपरागाद्यापत्तौ विषयापरोक्ष्याद्या-पत्तेरिति चेन्न । तत्रापि त्वया चिदुपरागस्वीकारेण तवापि तद्दोषतादवस्थ्यात् । न च विषयावच्छेदेन न तत्र चिदुपरागादीति वाच्यम् । विषयस्य चिदुपरागाद्यभावे तत्प्रकाश्यत्वानुपपत्तेः । न च वृत्तिद्वारक एव तत्र सम्बन्ध इति वाच्यम् । तस्यैवा-परोक्षस्थलेऽपि प्रयोजकत्वे आध्यासिकसम्बन्धस्यातन्त्रत्वप्रसङ्गात् । इन्द्रियजन्य-तत्तदाकारवृत्तित्वादेरेव चिदुपरागादौ प्रयोजकत्वं कल्प्यताम् । न तु संश्लेषः, गौरवात् । न च प्रभादौ विषयसंश्लिष्टतेजस्त्वेनावरणाभिभावकत्वदर्शनात् तैजसमनसोऽप्यज्ञाना-वरणाभिभवाय तत्संश्लेषः कल्पनीय इति वाच्यम् । तर्हि परोक्षस्थलेऽपि तदर्थं तत्कल्पना स्यात् । न च परोक्षस्थलेऽज्ञानाभिभव एव नेति वाच्यम् । परोक्षतो ज्ञाने न जानामीति प्रत्ययापत्तेः । किञ्च प्रभाया विषयसंश्लिष्टत्वेनैव प्रकाशकत्वदर्शनात् परोक्षस्थलेऽपि वृत्तेस्तदभिव्यक्तचैतन्यस्य वा विषयसंश्लेषापत्तिः । यदि च तत्र वृत्तेस्तदाकारत्वेनैव सर्वं समञ्जसं तर्हि अपरोक्षस्थलेऽपि तदाकारत्वेनैव सर्वं भविष्यति । परोक्षवैलक्षण्यं चेन्द्रियजन्यवृत्तित्वेनेत्युक्तम् ।

ननु विषयसंश्लेष एव चिदुपरागादौ तन्त्रम्, न तु तदाकारत्वमित्यत आह– नेत्रादिति । यद्व्यतिरेकप्रयुक्तः कार्याभावस् तदेव तन्त्रम् । एवं च तदाकारत्वव्यतिरेक-प्रयुक्तकार्याभावोऽस्तीति तदेव तन्त्रम् । न तु विषयसंश्लेषोऽपि । तद्व्यतिरेक-प्रयुक्तकार्याभावाभावादिति भावः । ननु विषयसंश्लेषं विना तदाकारत्वमेव न भवतीत्यत आह– तदाकारत्वस्य चेति । नन्वन्वयव्यतिरेकाभ्यां तदाकारत्वे घटमनःसन्निकर्षः कारणमित्यत आह– न चेति । प्रभादौ चान्वयव्यतिरेकाभ्यां विषयसन्निकृष्टप्रभात्वेनैव प्रकाशकत्वादीति न तत्प्रतिबन्दिग्रहो युक्तः । अन्यथा मनसश्चिदभिव्यक्तिहेतुत्वेन प्रकाशकत्वे प्रभाया अपि तथा स्यादित्यापद्येत । तत्रापि चिदभिव्यक्त्यादौ मनोवृत्तित्वा-पेक्षया तेजस्त्वस्यैव लाघवेन प्रयोजकत्वसम्भवादिति । चक्षुरादेरिवेति । न च तत्र यदवच्छेदेन विषयसन्निकर्षस् तस्यैव नियतद्वारत्वं भविष्यतीति वाच्यम् । तत्रेन्द्रिया-धिष्ठानस्य विषयस्याव्यवहितसन्निकर्षेण बहिर्निर्गमनासम्भवात्, प्रयोजनाभावाच्चेति भावः ।

अन्यथेति । न चावरणाभिभावकतेजस्त्वस्य तत्प्रमापकस्याभावान् न बहिर्गतिरिति वाच्यम् । तदपेक्षया विरोधिनिवर्तकतेजस्त्वस्यैव सामान्यतया लघुत्वात् । परोक्ष-स्थलेऽति प्रसङ्गश्चोभयथा तुल्य इति । घटैकाकारधीस्था चिद् घटैकाकार-वृत्तिप्रतिबिम्बिता चिदित्यर्थः । आध्यासिकसम्बन्धस्येति । वृत्तिप्रतिबिम्बितचैतन्यस्य घटसत्त्वसापेक्षत्वेन तत्र तस्याध्यासेऽन्योन्याश्रयान्न तयोराध्यासिकसम्बन्ध इत्यर्थः । आवश्यकेनेति । न च प्रकाशे साक्षात्सम्बन्धस्तन्त्रम् । वृत्तेस्तत्प्रतिबिम्बितचैतन्यस्य वा तत्कल्पनोपपत्तेः । धर्मिकल्पनात इति न्यायात् । न च वृत्तेस्तत्प्रतिबिम्बितस्य वा न प्रकाशत्वं, जडत्वादिति वाच्यम् । जडत्वेऽपि प्रभाया इव प्रकाशोपपत्तेः । अन्यथा जडत्वादेवावरणाभिभावकत्वम् अपि न स्यात् । न च प्रकाशत्व एव चित्त्वं तन्त्रं, नावरणाभिभावकत्व इत्यत्र राजाज्ञाऽस्ति । न चाधिष्ठानचैतन्यमेवावरणाभिभावकमिति वाच्यम् । सर्वदा तस्य विद्यमानत्वेन सर्वदाऽऽवरणनिवृत्तिः स्यात् । तस्मादधिष्ठानादि-चैतन्याभिव्यक्त्यादिकल्पनम् अप्रामाणिकम् । परोक्षस्थले च चैतन्याभिव्यक्तिकल्पनं तु प्रागेव निरस्तम् ।

### **न्यायामृतप्रकाशः**

एतत्पर्यन्तं सन्निकर्षस्यैवायोगेन सन्निकृष्टेन्द्रियजन्यवृत्तेरसम्भवाच्चैतन्यस्य विषयप्रकाश-कत्वं नास्तीत्युक्तम् । इदानीं तदङ्गीकृत्य सावयवं तैजसमन्तःकरणं चक्षुरादिद्वारा बहिर्निस्सरतीति वृत्तेर्बहिर्निस्सरणं यदुक्तं तत्प्रक्रियां दूषयति– अस्तु वेत्यादिना ॥ परोक्षस्थले जायमानवृत्तितो वैलक्षण्यायान्तःकरणस्य देहान्निर्गतिरपरोक्षस्थले कल्प्यत इति चेत्तत्राह– परोक्षधीति ॥ ननु विषयस्य वृत्तिसम्बन्धं विना चिदुपराग एव न सम्भवति । चिदुपरागे वृत्तिसम्बन्धस्य तन्त्रत्वात् । सास्नाद्यवच्छिन्ने गोत्वाद्युपरागवद् वृत्त्यवच्छिन्न विषय एव चिदुपरागस्य सत्त्वात्तस्य वृत्तेर्बहिर्निर्गतिं विनाऽयोगात्सा कल्पनीयेत्यत आह– चिदुपरागादाविति ॥ इन्द्रियसन्निकर्षद्वारा वृत्तेर्बहिर्निस्सरणाभावेऽपि विषयाकारेण वृत्तेरन्त रेव परिणाममात्रेण चैतन्यविषययोरुपरागासम्भवेन चिदुपरागे तदाकारत्वस्यैव प्रयोजकत्वात् तया वृत्त्यवच्छिन्न एव तदुपराग इति कल्पने मानाभावादित्यर्थः ।

ननु प्रभायामावरणनिवर्तकत्वे प्रकाशकत्वे च विषयसंश्लेषस्यैव प्रयोजकतया दृष्टत्वेन विषयसम्बन्धं विना वृत्तेरावरणनिवर्तकत्वासम्भवेन तदर्थं बहिर्निर्गतिः कल्प्येति चेत्तत्राह– न त्विति ॥ विषयप्रकाशकत्वमादिशब्दार्थः । वृत्तेरावरणनिवर्तकत्वादौ तदाकारत्वमेव तन्त्रं न तु तत्संश्लेषः । ज्ञानस्य प्रभापेक्षया आन्तरत्वेन वैषम्यादिति भावः । वृत्तेर्देहाद्बहिर्निर्गत्या विषयसंश्लेषावरणनिवर्तकत्वे बाधकमाह– नेत्रादिति ॥ ध्रुवमण्डल-ज्ञानार्थमेव नेत्रान्निर्गच्छन्ती ध्रुवमण्डलाद्याकारा अन्तःकरणवृत्तिस्तयेत्यर्थः ॥ स्वेति ॥ वृत्तीत्यर्थः ॥ आपरोक्ष्यापातादिति ॥ संश्लेषावरणनिवृत्तिद्वारा आपरोक्ष्यापातादित्यर्थः । ननु सिद्धान्तेऽपि नयनरश्मीनां बहिर्निर्गमनाङ्गीकारादतिप्रसङ्गस्तुल्य इति चेन्न । कज्जला-दावतिसामीप्यादिदोषात्परमाण्वादौ महत्त्वविशेषादिकारणविरहादित्यादि द्रष्टव्यमित्याहुः ।

ननु क्वचिद्विषयसंश्लेषस्तदावरणनिवर्तकत्वे तन्त्रं क्वचिद्वृत्तेस्तदाकारत्वमपि । तथा च नातिप्रसङ्गः । नेत्रस्थकज्जलपरमाण्वादौ वृत्तेस्तदाकारत्वाभावात् । किन्तु ध्रुवमण्डलाद्याकार त्वमेवेत्यत आह– द्वयोरिति ॥ संश्लेषतदाकारत्वयोः । ननु तर्हि मास्तु विषयसंश्लेषार्थं वृत्तेर्बहिर्गमनं किन्तु तदाकारत्वार्थमेव । वृत्तेर्बहिर्निर्गमनेन विषयसंश्लेषे सति तदाकारताया जायमानत्वादित्यत आह– तदाकारत्वस्य चेति ॥ वृत्तेर्बहिर्गमनद्वारा विषयसंश्लेषाभावा-दित्यर्थः । तर्हि वृत्तेः कथं तदाकारत्वमित्यत उक्तम् परोक्षेति ॥ तत्सन्निकृष्टेति ॥ परोक्षविषयसन्निकृष्टमनोरूपकरणेत्यर्थः । मनसस्तत्सन्निकर्षस्तु ज्ञानादिरूपोऽलौकिकः कश्चिदङ्गीकृतोऽस्ति । तद्वदपरोक्षवृत्त्युपपत्त्या बहिर्निस्सरणमयुक्तमित्यर्थः ।

ननु वृत्तेर्बहिर्निस्सरणमयुक्तमित्यसत् । तथा हि । घटचक्षुस्सन्निकर्षवत्साक्षादर्थे मनस्सन्निकर्षस्यापि ज्ञानहेतुत्वान्मनसो बहिर्निर्गत्यभावे तदयोगाद्घटानुभवो न स्यादित्या-शङ्क्य निषेधति– न चेति ॥ दृष्ट इति ॥ तथा च यद्व्यतिरेकेण यद्व्यतिरेक इति कारणत्वग्राहको व्यतिरेकांशो नास्ति, येन तस्य कारणत्वं प्रतीम इति भावः । यथोक्तं पदार्थविद्भिः ‘आत्मा मनसा संयुज्यते मन इन्द्रियेण इन्द्रियमर्थेन’ इति । तथा चार्थमन-स्संयोगस्य ज्ञानहेतुतया तार्किकाद्यनङ्गीकृतत्वान्न तदर्थं बहिर्निर्गतिः कल्प्येत्यर्थः ।

किञ्च बहिर्निर्गत्य विषयमाश्लिषन्त्या एव वृत्तेर्विषयावरणनिवर्तकत्वमिति नियमानङ्गीकारे स्पार्शनज्ञानमप्यनुकूलितं स्यात् । तथा हि । चाक्षुषज्ञाने मनसो बहिर्निर्गमने चक्षुरादिरूप नियतद्वारमिव स्पार्शनज्ञाने तन्नास्ति । कुत इति चेत् ‘त्वगिन्द्रियं सर्वशरीरव्यापि’ इत्यभियुक्तवचनेन त्वगिन्द्रियस्य सर्वशरीरव्यापित्वावगमेनान्तःकरणस्य बहिर्निर्गमने नियत द्वाराभावात् । द्वारविशेषोक्तौ च विनिगमनाविरहप्रसङ्गात् । अतस्तत्र वृत्तिरन्तरेव भवतीति वाच्यम् । एवमेवान्यत्रापि भवत्विति चक्षुरादिद्वारा बहिर्निर्गमनकल्पनम् अयुक्तमित्याह– एवं चेत्यादिना ॥ अन्यथेति ॥ नियतगोलकाभावेऽपि मनसो बहिर्निर्गमनाङ्गीकार इत्यर्थः । ‘‘वृत्तयः’’ मनोवृत्तयः । गच्छेयुः सम्बध्येरन् ।

घटादिप्रकाशकं चैतन्यमेवेति प्रक्रियां दूषयति– अस्तु वेत्यादिना ॥ किं वृत्ति प्रतिबिम्बितं चैतन्यमित्यर्थः । ‘उपदेशसाहस्री’ इति मायिग्रन्थविशेषस्य संज्ञा । भारती-तीर्थः कश्चिन्मायिभिक्षुः । उपदेशसाहस्र्यनुसारिणी या भारतीतीर्थादिरीतिस्तयेत्यर्थः । उपदेशसाहस्रीवाक्यं पठति– घटैकाकारेति ॥ घटैकाकारतया परिणता या धीर्वृत्तिस्तत्स्था चिदेव तत्प्रतिबिम्बितचैतन्यमेव घटमवभासयेदित्यर्थः । घटस्य ज्ञातता व्यवसाय-विषयता । ब्रह्मचैतन्येन साक्षिरूपानुव्यवसायेन ॥ परागर्थेति ॥ पराञ्चो येऽर्थास्तद्रूपाणि यानि प्रमेयानि तेषु फलभूता या संविद् घटादिभासकचैतन्यं सा एवाऽधिकारिभि-र्वेदान्तोक्तिरूपप्रमाणतो मेयोऽर्थ इति श्लोकार्थः ॥ अभिव्यक्तमिति ॥ वृत्तिप्रतिबिम्बित-चैतन्याभेदेनाभिव्यक्तं घटाधिष्ठानचैतन्यमित्यर्थः ॥ आध्यासिकेति । वृत्तिप्रतिबिम्बित-चैतन्यरूपज्ञानस्य विशिष्टस्य त्वन्मते मिथ्यात्वेन तत्र घटादीनामध्यासाभावेन ज्ञाने आरोपितत्वरूपस्याध्यासिकसम्बन्धस्य प्रतिकर्मव्यवस्थाऽसिद्धावतन्त्रत्वापातादित्यर्थः । एवमेवोत्तरत्राप्यर्थो द्रष्टव्यः ॥ आवश्यकेनेति ॥ अधिष्ठानचैतन्यस्य विषयप्रकाशकत्व-पक्षेऽपि विषयाधिष्ठानचैतन्यावरकाज्ञाननिवृत्त्यर्थं वृत्तिप्रतिबिम्बितत्वस्याऽऽवश्यकत्वादित्यर्थः ।

### **न्यायकल्पलता**

अन्तःकरणस्य चक्षुरादीन्द्रियद्वारेण बहिर्निर्गमनं दूषयति– अस्तु वेति ॥ ननु परोक्ष वैलक्षण्यायान्तःकरणनिर्गमनं भविष्यतीत्यत आह– परोक्षादिति ॥ परोक्षस्थले त्वन्मते विषयस्याभिव्यक्तापरोक्षैकरसचिदुपरागाभावात्, अपरोक्षस्थले च तत्सत्वात्परोक्षापरोक्षयो-र्वैलक्षण्यं स्यादित्यर्थः । ननु विषयस्य वृत्तिसम्बन्धं विना तस्य चिदुपराग एव न सम्भवति । सास्नाद्यवच्छिन्नगोत्वाद्युपरागवद् वृत्त्यवच्छिन्न एव चिदुपरागस्य सत्वादित्यत आह– चिदिति ॥ इन्द्रियत्वेनेन्द्रियजन्यत्वादपरोक्षवृत्तेर्विषयसन्निकृष्टेन्द्रियजन्यतया बहि-र्निर्गमनं विनाऽप्यन्तरेव विषयाकारेण परिणतया विषयस्येन्द्रियसन्निकर्षद्वारा सम्बद्धत्वमात्रेण तस्मिन्निरुक्तचैतन्योपरागसम्भवाद्वृत्यवच्छिन्न एव तदुपराग इति कल्पने मानाभाव इत्यर्थः ।

ननु विषयसम्बन्धमन्तरेण वृत्तेर्विषयावरणनिवर्तकत्वं न सम्भवति । प्रभायां तथा दर्शनादित्यत आह– न त्विति । तुशब्दश्चशब्दार्थस्तदाकारत्वमुक्तहेतुं समुच्चिनोति । आवरणनिवर्तकत्वे तदाकारत्वं तन्त्रं न तु तत्संश्लेषः । ज्ञानस्य प्रभापेक्षया वैलक्षण्यादिति भावः । वृत्तिसंश्लेषस्यावरणनिवर्तकत्वादौ प्रयोजकत्वे बाधकमाह– नेत्रादिति । तत्वविन्मते तु नेत्रस्थकज्जलादावतिसामीप्यदोषात्परमाण्वादौ च महत्त्वविशेषादिकारणविरहान्न तदाकारता वृत्तेरिति न दोष इति भावः । अस्तु तर्हि मायिमते तदाकारत्वमपि तन्त्रमित्यत आह– द्वयोरिति । संश्लेषतदाकारत्वयोः । नन्वस्तु तदाकारत्वार्थमेव बहिर्निर्गमनम् । बहिर्निर्गमनेन विषयसंश्लेषे सति तदाकारताया जायमानत्वादित्यत आह– तदाकारत्वस्येति । तदाकारतायां तत्संश्लेषस्य प्रयोजकत्वे परोक्षवृत्तौ तदाकारत्वं न स्यादित्यर्थः ।

मनसो बहिर्निर्गमनं व्यभिचारि चेत्याह– न चेति ॥ घटमन इति । बहिर्निर्गच्छन्
मनस्सन्निकर्षाभावेनेत्यर्थः । बहिर्निर्गत्य विषयमाश्लिषन्त्या एव वृत्तेर्विषयावरणनिवर्तकत्व- मिति नियमोऽवश्यं नाङ्गीकार्यः किन्तु तदनङ्गीकार एवावश्यक इत्याह– एवं चेति । तन्नियमाङ्गीकारे दोषमप्याह– चक्षुरादेरिति ॥ नियतेति । न च त्वगिन्द्रियस्य सर्वेन्द्रिय- गोलकाधिष्ठानत्वात्तत्तदिन्द्रियगोलकद्वारा बहिर्निर्गमनं तस्य सम्भवतीति देश्यम् । इन्द्रियान्तर- गोलकस्येन्द्रियान्तराधिष्ठानत्वे मानाभावात् । एकस्मिन्गोलके एकेन्द्रियस्यैव श्रुतिप्रसिद्धत्वात् । ‘ओषधिवनस्पतयो लोमानि भूत्वा त्वचं प्राविशन्’ इति नियतस्य गोलकान्तरासङ्कीर्णस्य त्वक्स्थानत्वात् । तस्मान्न त्वगिन्द्रियस्य गोलिकान्तराद्बहिर्निर्गमनम् ॥ अन्यथेति । नियतगोलकाभावेऽपि बहिर्निर्गमने ।

चैतन्यं घटादिज्ञानमित्येतद्दूषयितुं प्रस्तौति– अस्तु वेति । घटप्रकाशकत्वेनाभिमतं चैतन्यं पृच्छति– तथापीति । धीस्था वृत्तिस्था । ब्रह्म चैतन्यं साक्षाज् ज्ञातो घट इत्यादिरूपः ॥ परागिति । व्याख्यातमेतत् ॥ अभिव्यक्तमिति । अपगतावरणं सत्साक्षि- चैतन्याभेदेनाभिव्यक्तमित्यर्थः । अतात्विकोऽन्यथाभावो विवर्तः ॥ आध्यासिकेति । वृत्ति- प्रतिबिम्बितचैतन्ये घटादीनां ज्ञाने तेषामनध्यासादित्यर्थः ॥ आवश्यकेनेति ॥ विषय- विवर्ताधिष्ठानचैतन्यावरणनिवृत्यर्थमवश्यवक्तव्येनेत्यर्थः । न च विषयाधिष्ठानचैतन्यमेव तत्प्रकाशकमिति नियमात्तथेति वाच्यम् । तन्नियमस्यैवासिद्धेरिति भावः ।

### **न्यायामृतसौगन्ध्यम्**

किञ्चान्तःकरणदेहान्निर्गतिरप्यप्रामाणिकापरोक्षवैलक्षण्यविषयस्याभिव्यक्तचिदुपराग एव वाच्यः । चिदुपरागे चापरोक्षवृत्तेस्तदाकारत्वमेव तन्त्रम् । तस्याश्च तत्संश्लेषं विनापि परोक्ष वृत्तेरिव तत्संसृष्टकरणजन्यत्वेनेवोपपत्तेः । न तु प्रभाया इव वृत्तेस्तदावरणनिवर्तकत्वादौ तत्संश्लेषस्तन्त्रम् । नेत्रान्निर्गच्छद्ध्रुवाद्याकारवृत्यैव स्वसंसृष्टनेत्रस्थकज्जलादेर्ध्रुवनेत्रमध्य वर्तिपरमाण्वादेश्चापरोक्ष्यापातात् ।

ननु विषयेष्वभिव्यक्तचिदुपरागे न तदाकारत्वमात्रं तन्त्रं, परोक्षस्थलेऽपि तत्प्रसङ्गात् किन्तु तत्संश्लेषः विषयसंश्लिष्टतेजस्त्वेनावरणाभिभावकत्वदर्शनात्तैजसस्य मनसोऽप्यज्ञान रूपावरणाभिभावाय तत्संश्लेष आवश्यकः । ध्रुवादिनेत्रमध्यवर्तिपरमाण्वादावतिप्रसङ्गस्तु तदाकारत्वप्रयोजकसामग्रीविरहादेव परिहरणिय इति चेन्न, आवश्यकतदाकारत्वेनैवोपपत्तौ संश्लेषस्य वैय्यर्थ्यात्संश्लेषं विनापि परोक्षवृत्त्या विषयप्रकाशो दृष्टस्तदाकारत्वं विना न क्वापीत्यन्वयव्यतिरेकाभ्यां तदाकरत्वस्यैव तन्त्रत्वात् । अन्तरत्वसविषयकत्वावगाहिष्व-निर्विषयकत्वादिभिर्ज्ञानालोकयोर्वैरूप्यात्तदितरहेतुसाकल्ये प्रति घटचक्षुःसन्निकर्षस्येव घटानु- भवजनकत्वान्न तु घटमनःसन्निकर्षस्य तद्विलम्बादर्शनात् । किं चान्तःकरणवृत्तित्वा विशेषादिच्छादोषादिवृत्तयोऽपि देहान्निर्गत्य विषयसंसृष्टाः स्युः । न चावरणाभिभावके तेजस्त्वस्य तत्प्रमापकस्य ज्ञानं(व)तन्त्रं नास्तीति वाच्यम् । ज्ञानेऽप्यावरणाभिभावकत्वं त्वत्कपोलकल्पितमेव । ज्ञानात्प्राक्तत्तदभावादेव विषयाप्रकाशः ।

किञ्च घटप्रकाशकं चैतन्यम् उपदेशसाहस््रयनुसारेण घटाकारधीस्था चिद्वा, ‘परागर्थप्रमेयेषु’ इत्यादिवार्तिकोक्तरीत्या धीप्रतिबिम्बितचैतन्यभेदाभिव्यक्तविषयाधिष्ठानचैतन्यं वा । नाद्यः । आध्यासिकसम्बन्धस्यातन्त्रत्वापातात् । न द्वितीयः । आवश्यकेन विषयसंश्लिष्टवृत्ति प्रतिबिम्बितचैतन्येनैव तदज्ञाननिवृत्तिवत्तत्प्रकाशस्याप्युपपत्तौ किं विषयाधिष्ठानचैतन्याभि व्यक्तिकल्पनेन । न च विषयैः सह साक्षात्सम्बद्धम् अधिष्ठानचैतन्यमेव विषयप्रकाशकमिति वाच्यम् । स्वतोऽज्ञानाविरोधिनस्तस्य विषयप्रकाशकत्वे मानाभावाद्वृृत्तिबिम्बिताधिष्ठानचैतन्ययोर् वृत्त्यपेक्षायास्तुल्यत्वाद्वृत्तिप्रतिबिम्बितचैतन्यकृताज्ञाननिवृत्त्यतिरिक्तविषयप्रकाशस्याभावेन तदर्थम् अधिष्ठानचिदभिव्यक्तिकल्पनाया निरर्थकत्वात् ।

------------------------------------------------------------------------

किञ्च, वृत्तेस्तदाकारत्वं न तावत्तद्विषयत्वम्

# **न्यायामृतम्**

किञ्च, वृत्तेस्तदाकारत्वं न तावत्तद्विषयत्वम् । त्वयैव निरासात् । नापि तस्मिंश्चैतन्योपरागयोग्यतापादकत्वं वा, तदज्ञानाभिभावकत्वं वा । तयो-स्तदाकारत्वप्रयोज्यत्वेन तत्त्वायोगात् । नापि घटादिवत्पृथुबुध्नोदराद्याकारत्वम् । साकारवादापातात् । संस्थानहीनगुणकर्मजात्यभावादिवृत्तेस्तदाकारत्वायोगाच्च । घटपटौ, पटतद्रूपे, घटतदभावावित्यादिसमूहालम्बनवृत्तेस्सर्व विषयकयोगिनिष्ठ-वृत्तेश्च युगपद्विरुद्धनानाकारत्वायोगाच्च । चरमसाक्षात्कारस्य निराकारब्रह्मा-कारत्वायोगाच्च । तस्मात्पक्षत्रयमप्ययुक्तम् ।

किञ्च न तावद् विषयदृग् जीवचैतन्यमिति पक्षो युक्तः । तथा हि– तत्र विषयाध्यासो न तावद्विशिष्टे ब्रह्मणि, चिन्मात्रे वा । दृग्दृश्ययोराध्यासिक सम्बन्धासिद्धेः । नापि जीवे, तस्यावच्छिन्नस्य स्वयं कल्पितत्वात् । अत एव विषयदृग् ब्रह्मचैतन्यमिति पक्षो न युक्तः । सविशेषस्य ब्रह्मणोऽपि कल्पितत्वात् । शुद्धस्य चाऽसंसारमावृतत्वेन जगदान्ध्यापातात् । अनवच्छिन्न-स्याऽवृतत्वेऽपि घटाद्यवच्छिन्नं वृत्त्या प्रकाश्यत इति चेन्न । अवच्छिन्नस्य कल्पितत्वेनात्माश्रयापातेन च घटाद्यनधिष्ठानत्वेनाध्यासिकसम्बन्धस्यातन्त्र-त्वात् । विशिष्टज्ञानेऽधिकप्रकाशेऽपि चरमवृत्तिविषयस्य विशेष्यस्य प्रकाशेन तद्वैयर्थ्याच्च । न ह्यखण्डार्थपरवेदान्तजन्यायां तस्यां भावोऽभावो वा विशेषण-मुपलक्षणं वा प्रकारः प्रकाशते । अन्तःकरणावच्छिन्नस्य जीवत्वे त्वन्मते तस्य सुषुप्त्यादावभावेन कृतहान्याद्यापाताच्च ।

किञ्चोपरागार्थत्वपक्षेऽपि चितः स्वतो वृत्तिमात्रोपरक्तत्वं न तावद्दर्पणे मुखस्येव प्रतिबिम्बितत्वम् । अनुद्भूतरूपान्तःकरणे शब्दान्यप्रतिबिम्बनोपा-धिताया अचाक्षुषे च चैतन्ये प्रतिबिम्बनस्य चायोगात् । नापि मूषास्थद्रुत सुवर्णादिवत् तदात्मना विकृतत्वम्, चितो निर्विकारत्वात् । नापि गोत्वादि- वत् तदाश्रितत्वं तत्राभिव्यक्तत्वं वा । चित आकाशवद् अनाश्रितत्वात् । उपरागार्थत्वपक्षे चितोऽनावृतत्वेन सर्वत्राभिव्यक्तत्वाच्च । नापि घटाकाशादि- वत् तदन्तःस्थत्वम् । आकाशादिवत् सर्वगता चित् स्वतो वृत्त्यन्तःस्था, न तु घटाद्यन्तःस्थेत्यस्यायोगात् ।

नापि प्रभाया(यां)रूपं प्रतीव प्रकाशकत्वम् । प्रभायास्तमोविरोधित्वस्य रूपं प्रतीव गन्धादीन् प्रत्यपि सत्त्वात् । न हि सा गन्धदेशस्थं तमो न निवर्तयति । प्रभायाम् अज्ञानविरोधित्वस्य रूपं प्रत्यप्यभावात् । प्रभाया (यां)रूपग्राहिचक्षुस्सहकारित्ववद्गन्धादिग्राहिघ्राणादिसहकारित्वस्याभावेऽपि चितो ग्राहकान्तरासहकारित्वेन दार्ष्टान्तिकानानुगुण्यात् । तस्माच्चितस्सर्वगतत्वेन सर्वसम्बन्धाद्रूपादेरिव गुरुत्वादेरप्याश्रयद्वारा साक्षाद्वा चित्सम्बन्धित्वात्, चित्सम्बन्धित्वस्यैव च प्रकाशकत्वात् सर्वप्रकाशो दुर्वारः । ‘असङ्गो ह्ययम्’ इति श्रुतिरीश्वरस्य तत्तत्कृतलेपाभावपरा, ‘स यत्तत्र किञ्चित्पश्यति अनन्वा-गतस्तेन भवति’ इति पूर्ववाक्यात् । ‘यथाऽऽकाशस्थितो नित्यं वायुस्सर्वत्रगो महान्’ इत्यादिस्मृतेश्च ।

अपि च वृत्तितः पूर्वम् आध्यासिकसम्बन्धोऽस्त्येव, अन्यस्तूपरागो न दृश्यत्वे तन्त्रमिति किं तदर्थया वृत्त्या ? किञ्च जीवचैतन्यमसङ्गं चेद्, ब्रह्म- चैतन्यं सुतरां तथेति मानोपाधिकविषयोपरागत्वात् स्वतस्सार्वज्ञ्यं न स्यात् । ननु ब्रह्म सर्वोपादानत्वादुपाधिं विनैव स्वस्वरूपवत् स्वाभिन्नं जगद्भासयतीति चेत्, उपादानत्वं हि न तावद्विशिष्टनिष्ठं परिणामित्वम् । आध्यासिकसम्बन्ध-स्यातन्त्रत्वापातात् । अनाद्यविद्यादिकं प्रति तदभावाच्च । नापि शुद्धनिष्ठम् अधिष्ठानत्वम् । सार्वज्ञ्यादेर्विशिष्टनिष्ठत्वात् ।

## **अद्वैतसिद्धिः**

ननु वृत्तेस्तदाकारत्वं न तावत्तद्विषयत्वम् । त्वयैव निरासात् । नापि तस्मिंश्चैतन्योप- रागयोग्यतापादकत्वं, तदज्ञानाभिभावकत्वं वा । उभयोरपि तदाकारत्वप्रयोज्यत्वेन तत्त्वा-योगात् । नापि घटादिवत् पृथुबुध्नोदराद्याकारत्वं, साकारवादापातात् । संस्थानहीनजाति गुणादिवृत्तेर्निराकारत्वप्रसङ्गाच्च । घटपटाविति समूहालस्बने विरुद्धनानाकारत्वापत्तेश्चेति चेन्न । अस्तीत्यादितद्विषयकव्यवहारप्रतिबन्धकाज्ञाननिवर्तनयोग्यत्वस्य, तत्सन्निकृष्टकरणजन्य त्वस्य वा तदाकारत्वरूपत्वात् । तदुभयं च स्वकारणाधीनस्वभावविशेषात् । न चात्मा-श्रयः । निवृत्तिजननस्वरूपयोग्यतया फलोपधानस्य साध्यत्वेन स्वानपेक्षणात् ।

ननु दृशि विषयाध्यासस्वीकर्तुर्जीवचैतन्यं वा विषयदृक् ? ब्रह्मचैतन्यं वा ? नाद्यः, जीवेऽवच्छिन्नचित्स्वरूपे कल्पिते अध्यासायोगात् । न च विषयदृक् जीवचैतन्यमेव, अध्यासस्तु ब्रह्मचैतन्य इति वाच्यम् । दृश्ययोरेवाध्यासिकसम्बन्धापत्तेः, अध्यस्ताधिष्ठानयो- रुभयोरपि दृग्भिन्नत्वात् । अत एव न द्वितीयोऽपि । सविशेषब्रह्मणोऽपि कल्पितत्वेन तत्राध्यासायोगाच्च । न च शुद्धचैतन्यमेकमेव । तदेवाधिष्ठानम् । तत्रावच्छेदकमविद्यादिकं नाधिष्ठानकोटौ प्रविशति । तदेव च जीवशब्देन ब्रह्मशब्देन च व्यपदिश्यते, उपाधि-विशेषात् । तथा च जीवचैतन्यस्य दृक्त्वेऽपि दृश्याध्यासो नानुपपन्न इति वाच्यम् । शुद्ध-चैतन्यस्य आसंसारम् आवृतत्वेन जगदान्ध्यप्रसङ्गादिति चेन्न । मूलाविद्यानिवृत्त्यभावेन सर्वत आवरणाभिभवाभावेऽपि घटाद्यवच्छेदेनावरणाभिभवाद् आन्ध्यविरहोपपत्तेः ।

ननु तर्हीदानीमपि ब्रह्मस्फुरणे चरमवृत्तिवैयर्थ्यम् । अधिकभानेऽपि तस्य स्फुरणात् । न ह्यखण्डार्थवेदान्तजन्यायां वृत्तौ भावो अभावो वा विशेषणमुपलक्षणं वा प्रकारः प्रकाशत इति चेन्न । उपाध्यविषयकब्रह्मस्फुरणस्य चरमप्रवृत्तिप्रयुक्तत्वेन तस्याः साफल्यात् । प्रकारास्फुरणं तु तस्या भूषणमेव । इदानीन्तनस्फुरणस्य सप्रकारकत्वेनोपाधिविषयत्वात् । ‘एकधैवानुद्रष्टव्यम्’ इत्यादिश्रुतिबलात् स्वसमानविषयज्ञानादेव चाज्ञाननिवृत्तेरखण्डचिन्मात्र- ज्ञानस्यैव मोक्षहेतुत्वावधारणात् । न च अन्तःकरणावच्छिन्नचैतन्यस्य जीवत्वे सुषुप्तिदशायां तदभावेन कृतहान्याद्यापत्तिरिति वाच्यम् । तदाऽप्यस्य कारणात्मनाऽवस्थानात् । स्थूलसूक्ष्म- साधारणस्यान्तःकरणस्योपाधित्वात् । ‘तदपीतेः संसारव्यपदेशात्’ इत्यस्मिन् सूत्रे चायमर्थः स्पष्टतरः ।

न च वृत्त्युपरक्तत्वं चैतन्यस्य न तत्प्रतिबिम्बितत्वम् । दर्पणे मुखस्येवानुद्भूत- रूपेऽन्तःकरणे शब्दान्यप्रतिबिम्बनोपाधिताया अचाक्षुषचैतन्यस्य प्रतिबिम्बनायाश्चायोगादिति वाच्यम् । उद्भूतरूपवत्त्वं न प्रतिबिम्बनोपाधिताप्रयोजकम् । अस्वच्छेऽपि लोष्टादौ प्रतिबिम्बापत्तेः । किन्तु स्वच्छत्वम् । तच्च प्रकाशस्वभावत्वेन मनसस्तत्परिणामभूताया वृत्तेश्चास्त्येव, त्रिगुणात्मकस्याप्यज्ञानस्य स्वच्छसत्त्वात्मकताया अपि सत्त्वेन तत्रापि प्रतिबि(म्बितो)म्बनोपाधितायाः सत्त्वात् । नापि चाक्षुषत्वं प्रतिबिम्बितत्वप्रयोजकम् । अचाक्षुषस्याप्याकाशादेः प्रतिबिम्बितत्वदर्शनात् ।

ननु चाक्षुषवृत्त्युपारूढचितः कथं रूपमात्रप्रकाशकत्वम् ? न च प्रभावन्नियमः, वैषम्यात् । तथा हि– प्रभायां तमोविरोधित्वं रूपं प्रतीव गन्धादीन् प्रत्यपि समम् । न हि सा गन्धदेशस्थं तमो न निवर्तयति । न च अज्ञानविरोधित्वलक्षणं प्रकाशकत्वं रूपं प्रत्येव, न तु रसादीन् प्रतीति वाच्यम् । अज्ञाननिवर्तकत्वस्य वृत्तिभिन्नेऽनङ्गीकारात् । प्रभाया रूपग्राहकचक्षुःसहकारित्ववद् गन्धादिग्राहिघ्राणादिसहकारित्वाभावेऽपि चितो ग्राहकान्तरासहकारित्वेन तद्वत्सहकारिविलम्बेन विलम्बस्य वक्तुमशक्यत्वात् । तथा च चितः सर्वगतत्वेन सर्वसम्बन्धाद्रूपादिवद् गुरुत्वादेरप्याश्रयद्वारा साक्षाद्वा सम्बन्धित्वात् प्रकाशापत्तिः, वृत्त्युपरक्तचित्सम्बन्धस्यैव प्रकाशकत्वात् । ‘असङ्गो ह्ययं पुरुषः’ इति श्रुतिस्तु (ईश्वरस्य) तत्कृतलेपाभावपरा, न तु सम्बन्धनिषेधिका । ‘स यत्तत्र यत्किञ्चि-त्पश्यत्यनन्वागतस्तेन भवति’ इति पूर्ववाक्यात्, ‘यथाऽऽकाशस्थितो नित्यं वायुः सर्वत्रगो महान्’ इत्यादि स्मृतेश्चेति चेन्न ।

प्रभाया रूपरसादिदेशगततमोनाशकत्वं तत्सम्बन्धाद्युज्यते, चैतन्यस्य तु स्वभावतोऽ-सम्बद्धत्वात् तदाकारवृत्त्या तदेकसम्बन्धस्योपादानात् कथमन्यावभासकत्वप्रसङ्गः ? स्वभावतो ह्यसङ्गत्वे ‘असङ्गो ह्ययं पुरुषः’ इति श्रुतिः प्रमाणम् । न चैषा लेपाभावपरा । अकर्तृत्वप्रतिपादनाय सम्बन्धाभावपरत्वात् । यथा चैतत्तथा व्यक्तमाकरे । एवं स्मृति रप्येतच्छ्रुत्यनुरोधेन नेया । अतः सर्वैः सह सम्बन्धाभावान् न सर्वावभासः, किन्तु यदाकारा वृत्तिस्तस्यैव ।

अत एव ‘इदं रजतम्’ इति भ्रमे इदमाकारवृत्त्यवच्छिन्नचैतन्येन रजतभानानुपपत्तेः रजताकाराऽप्यविद्यावृत्तिरभ्युपेयते । स्वतश्चिद्विम्बाग्राहके चैतन्यस्य तदाकारत्वायोगात् । स्वतश्चिद्विम्बग्राहके त्वन्तःकरणवृत्त्यादौ न वृत्त्यपेक्षेति नानवस्था । न च आश्रयसम्बन्धा- विशेषेऽपि रूपाकारा वृत्तिर्न गन्धाद्याकारेति कुत इति वाच्यम् । यथा तव चाक्षुषज्ञाने आश्रयसम्बन्धाविशेषेऽपि न गन्धो विषयस् तथाऽस्माकमपि चक्षुर्द्वारकवृत्तौ न गन्धा-द्याकारत्वम् । इन्द्रियविषयसम्बन्धानां स्वभावस्य नियामकस्य समानत्वात् । ननु आध्यासिकसम्बन्धो वृत्तेः पूर्वमप्यस्त्येव । अन्यस्तूपरागो न दृश्यत्वे तन्त्रमिति किं तदर्थया वृत्त्येति चेन्न । जीवचैतन्यस्याधिष्ठानचैतन्यस्य वाऽभेदाभिव्यक्त्यर्थत्वाद् वृत्तेः । अन्यथा मयेदं विदितमिति सम्बन्धावभासो न स्यात् ।

ननु जीवचैतन्यस्यासङ्गत्वे ब्रह्मचैतन्यं सुतरामसङ्गम् । तथा च मायोपाधिकविषयोप- रागत्वात् स्वतः सार्वज्ञ्यं न स्यात् । न च ब्रह्म सर्वोपादानत्वादुपाधिं विनैव स्वस्वरूपवत् स्वाभिन्नं जगदवभासयतीति वाच्यम् । उपादानत्वं न तावद्विशिष्टनिष्ठं परिणामित्वम् । आध्यासिकसम्बन्धस्यातन्त्रतापत्तेः । अनाद्यविद्यादिकं प्रति तदभावाच्च । नापि शुद्धनिष्ठम् अधिष्ठानत्वम् । शुद्धस्य सर्वज्ञत्वसर्वशक्तित्वादेरभावादिति चेन्न । ब्रह्मणोऽसङ्गत्वेऽपि सर्वेषां तत्राध्यासेन मायोपाधिं विनैव तस्य सर्वप्रकाशकतया सार्वज्ञ्योपपत्तेः । न च शुद्धनिष्ठम् अधिष्ठानत्वं नोपादानत्वं सार्वज्ञ्याभावादित्युक्तमिति वाच्यम् । अविद्याकल्पितानां सर्वज्ञत्वादीनां शुद्धे सत्त्वात् । अन्यथा तेषां तटस्थलक्षणत्वमपि न स्यात् ।

### **न्यायामृततरङ्गिणी**

अन्तःकरणपरिणामस्य विषयाकारत्वं दूषयति– किञ्चेति ॥ त्वयैवेति ॥ विषयत्वनिरुक्तिं दूषयतेत्यर्थः ॥ तयोरिति ॥ तदाकारत्वेन हि अस्तीत्यादि तद्विषयकव्यवहारप्रतिबन्धकाज्ञाननिवृत्त्यादि भवतीत्यर्थः ॥ तत्त्वेति ॥ प्रयोज्य प्रयोजकयोरेकत्वं न सम्भवति । आत्माश्रयादित्यर्थः । ननु नात्माश्रयः । तादृशाज्ञाननिवर्तनयोग्यत्वं तदाकारत्वम् । तथा च तन्निवृत्तिजननयोग्यतारूपेण तदाकारत्वेन तादृशाज्ञाननिवृत्तिरूपं फलं भवतीत्यङ्गीकारादिति चेत् । मैवम् । उक्तयोग्यत्वस्य तादृशाज्ञाननिवृत्तिघटितत्वेन तां प्रत्यप्रयोजकत्वात् । तोयत्व- पिपासोपशमनसामर्थ्ययोस्तु परस्पराघटितत्वादिति भावः ॥ साकारेति ॥ विज्ञानवादिमते तथात्वादित्यर्थः ॥ तस्मादिति ॥ हेतुपरामर्शोऽयं नोपसंहारः ॥

पक्षत्रयमिति ॥ अविद्योपाधिकं सर्वगतं जीवचैतन्यमविद्यानावृतं विषय प्रकाशकम् । वृत्तिस्तु जीवचैतन्यस्य विषयोपरागार्थेत्येकः पक्षः । उक्तरूपजीव चैतन्यम् अविद्यावृतं विषयप्रकाशकम् । वृत्तिश्चावरणाभिभावार्थेति द्वितीयः पक्षः । अन्तःकरणोपाधिकम् असर्वगतं जीवचैतन्यं न विषयप्रकाशकम् । किन्तु ब्रह्म-चैतन्यं, तथा वृत्तिस्तु विषयप्रकाशकब्रह्मचैतन्येन प्रमातृजीवचैतन्याभेदस्याभि- व्यक्त्यर्थेति तृतीयः पक्षः । इति पक्षत्रयमप्ययुक्तम् । तत्र हेतुस् तस्मादिति । उक्तरीत्या चैतन्यस्य घटप्रकाशकत्वायोगादित्यर्थः ॥ तत्रेति ॥ विषयदृक् जीव-चैतन्यमिति पक्ष इत्यर्थः । विशिष्टे घटादिविशिष्टे ॥ दृगिति ॥ अध्यस्तस्य घटादेस्तदधिष्ठानस्य ब्रह्मणश्चिन्मात्रस्य च विषयदृक्जीवचैतन्याद्भिन्नत्वादित्यर्थः । ननु विषयाध्यासो विषयविशिष्टजीवचैतन्य एवेत्याध्यासिकसम्बन्धसिद्धिरित्यत आह– कल्पितत्वादिति ॥ अध्यस्तानधिकसत्ताकत्वान्नाध्यासाधिष्ठानमित्यर्थः ॥ अत एवेति ॥ विषयदृक् ब्रह्मचैतन्यमिति पक्षे विषयाध्यासो जीवे वा चिन्मात्रे वा न सम्भवति । आध्यासिकसम्बन्धासिद्धेत्युक्तहेतोरित्यर्थः ।

ननु विषयदृग् ब्रह्मचैतन्यमिति पक्षे ब्रह्मचैतन्य एव विषयाध्यासोऽस्तु । एवं च नाध्यासिकसम्बन्धासिद्धिरित्याशङ्क्य विषयाध्यासाधिष्ठानत्वेन विषयदृक्त्वेन चाभि-मतं ब्रह्म सविशेषं निर्विशेषं वेति विकल्प्य आद्ये दोषमाह– सविशेषस्येति ॥ द्वितीये दोषमाह– शुद्धस्येति ॥ जगदिति ॥ जगतः प्रकाशः स्यादित्यर्थः ॥ अनवच्छिन्नस्येति ॥ मूलाविद्यानिवृत्त्यभावेन सर्वत आवरणाभिभवाभावेऽपि घटाद्यवच्छेदेनावरणाभिभवसम्भवादान्ध्यविरह उपपद्यत इत्यर्थः ॥ अवच्छिन्न-स्येति ॥ वृत्त्या अभिभूतावरणस्यैव घटाद्यवच्छिन्नस्य घटादिदृक्त्वमित्यायातम् । तस्य च न तदधिष्ठानत्वम् । तत्र हेतुः कल्पितत्वेनेति । अध्यस्तानधिकसत्ता-कत्वादित्यर्थः ॥ आत्माश्रयेति ॥ घटस्य घटाधिष्ठानकोटौ प्रवेशादित्यर्थः । घटाध्यासेन घटस्वरूपे सिद्धे चैतन्यस्य घटावच्छिन्नत्वसिद्धिः, तत्सिद्धौ च तादृशेऽधिष्ठाने घटाध्याससिद्धिरित्यन्योन्याश्रयोऽपि द्रष्टव्यः ।

ननु शुद्धचैतन्यमेकमेव । तदेवाधिष्ठानम् । तत्रावच्छेदकमविद्यादिकं न तद-धिष्ठानकोटौ प्रविशति । ततो न कल्पितत्वादिदोषः । वृत्त्याऽपगतावरणे शुद्धे प्रकाशमाने तत्राध्यस्तं जगदपि प्रकाशत इति न तदान्ध्यम् । नाप्याध्यासिकसम्बन्ध- स्यातन्त्रत्वमित्यत आह– विशिष्टेति ॥ तद्वैयर्थ्यादिति ॥ चरमवृत्तिवैयर्थ्या- दित्यर्थः । ननु न चरमवृत्तिवैयर्थ्यम् । उपाध्यविषयकब्रह्मस्फुरणस्य चरमवृत्तिप्रयुक्त- त्वेन तस्याः साफल्यात् । इदानीन्तनस्फुरणस्य सप्रकारकत्वेनोपाधिविषयत्वात् । ‘एकधैवानुद्रष्टव्यम्’ इति श्रुतिबलात्स्वसमानविषयकज्ञानादेवाज्ञाननिवृत्तेः । अखण्ड-चिन्मात्रज्ञानस्यैव मोक्षहेतुत्वावधारणादिति चेन्न । ब्रह्मविषयकसप्रकारकज्ञानस्यैव ब्रह्मविषयकसप्रकारकसंशयादिविरोधित्वात् । एकधेति श्रुतिस्तु ज्ञानानन्दादिप्रकारेषु तद्विरोध्यज्ञानदुःखादिकं व्यवच्छिनत्ति । अन्यथा प्रकारार्थधाप्रत्ययो व्यर्थः स्यात् । निवर्तकतायां ज्ञानाज्ञानयोः समानविषयकत्वं तु भिन्नविषयकत्वं निवारयति । न त्वधिकविषयत्वमपि । अन्यथा घटपटाविति समूहालम्बनाद् घटज्ञानं निवृत्तमिति व्यवहारो न स्यात् । तदज्ञाननिवर्तकतायां हि तद्विषयकत्वं तन्त्रम् । न तु तदितराविषयकत्वमपि । गौरवादिति भावः ।

त्वन्मत इति ॥ सुषुप्तावेवान्तःकरणस्य लयाङ्गीकारादिति भावः ॥ कृत- हानीति ॥ यदन्तःकरणावच्छिन्नेन यत्कर्म कृतं तदन्तःकरणस्य सुषुप्त्युत्तरकालेऽ-सत्त्वेन तत्कर्मजन्यभोगस्य हानिः । परदिने यदन्तःकरणावच्छिन्नस्य भोगो भवति तदन्तःकरणावच्छिन्नत्वेन तद्भोगहेतुभूतं कर्म न कृतमित्यकृताभ्यागम आदिशब्दार्थः। ननु न कृतहान्यादि । सुषुप्तावप्यन्तःकरणस्य कारणात्मनाऽवस्थानात् । स्थूल सूक्ष्मसाधारणस्यान्तःकरणस्य जीवोपाधित्वात् । तदपीतेस्संसारव्यपदेशादिति सूत्रे चास्यार्थस्य स्फुटतरमुक्तत्वादिति चेन्मैवम् । अन्तःकरणस्य सूक्ष्मरूपमविद्यैव । अवयवद्वाराऽऽरम्भस्य भवदभिमतत्वात् । तथा चास्य पक्षस्याविद्यावृतत्वपक्ष एवान्तर्भावापत्तेरिति भावः ।

प्रतिबिम्बितत्वमिति ॥ एतस्मात्प्राक् वृत्ताविति शेषः ॥ अनुद्भूतेति ॥ उद्भूतरूपवत्त्वस्य प्रतिबिम्बनोपाधितायां प्रयोजकत्वादित्यर्थः । नन्वनुद्भूतरूपेऽपि गुहाकाशादौ प्रतिबिम्बनोपाधित्वं दृश्यत एवेत्यत उक्तं शब्दान्येति ॥ ननु नोद्भूतरूपवत्त्वं प्रतिबिम्बनोपाधितायां प्रयोजकम् । अस्वच्छेऽपि लोष्टादौ प्रति- बिम्बापत्तेः । किन्तु स्वच्छत्वम् । तच्च प्रकाशस्वभावत्वेन मनसस्तत्परिणामभूताया वृत्तेश्चास्त्येव । नापि चाक्षुषत्वं प्रतिबिम्बत्वे प्रयोजकम् । अचाक्षुषस्याप्याकाशादेः प्रतिबिम्बितत्वदर्शनादिति चेत् । मैवम् । उद्भूतरूपवत्त्वविशेषातिरिक्तस्य स्वच्छत्व- स्याभावादाकाशस्य प्रतिबिम्बोऽसिद्ध एव । प्रभामण्डलस्यैव जलादौ प्रतिबिम्बनात् । आकाशस्यापि रूपित्वाच्च । अन्यथा वाय्वादेरपि प्रतिबिम्बनापत्तेरिति भावः ।

तदात्मनेति ॥ वृत्त्यात्मनेत्यर्थः ॥ सर्वत्रेति ॥ तथा चाभिव्यक्तत्वरूपो-परक्तत्वस्य चितः सर्वत्र सत्त्वेन चितः स्वतो वृत्तिमात्रोपरक्तत्वमिति प्रतिज्ञा- हानिरित्यर्थः । तदन्तस्थत्वं वृत्त्यन्तस्थत्वम् ॥ प्रभाया इति ॥ यथा प्रभा रूप- मात्रप्रकाशकत्वेन स्वतो रूपोपरक्तेत्युच्यते तथा चिदपि वृत्तिमात्रप्रकाशकत्वेन स्वतो वृत्त्युपरक्तेत्युच्यत इत्यर्थः । प्रभाया रूपमात्रप्रकाशकत्वं नाम रूपमात्रदेशस्थ- तमोनिवर्तकत्वं वा, रूपाज्ञाननिवर्तकत्वं वा, रूपमात्रग्राहिमानसहकारित्वं वेत्यभिप्रेत्य प्रभायामाद्यौ न स्त इत्याह– प्रभायामिति ॥ तथा च न प्रभादृष्टान्तेन चितः स्वतो वृत्त्युपरक्तत्वम् । चितस्तमोनिवर्तकत्वाभावात् । वृत्तावज्ञानाभावाच्च दार्ष्टान्तिकेऽपि नैतदस्तीति भावः ।

तृतीयो यद्यपि दृष्टान्ते प्रभायामस्ति । तथापि दार्ष्टान्तिके चिति नास्तीत्याह–
प्रभायामिति ॥ तथा च प्रभादृष्टान्तेन (च) चिति वृत्तिमात्रग्राहकमानसहकारित्वं नास्तीत्यर्थः ॥ चित्सम्बन्धित्वस्येति ॥ अनावृतचित्सम्बन्धस्येत्यर्थः । विषय प्रकाशिका चिदनावृतेति पक्ष एव वृत्तिरुपरागार्थेत्यभ्युपगमादिति भावः ॥ सर्वेति ॥ अनावृतचित्सम्बन्धस्य सर्वेषां सत्त्वादित्यर्थः । ननु वृत्तिमात्रं सम्बध्य प्रकाश निवर्तकत्वमेव चितः स्वतो वृत्त्युपरक्तत्वम् । न च प्रभादृष्टान्तानानुगुण्यम् । इष्टापत्तेः । प्रभाया गन्धादिदेशस्थतमोनिवर्तकत्वं तत्सम्बन्धाद्युज्यते । चैतन्यस्य तु स्वभावतोऽसम्बद्धत्वात्तदाकारवृत्त्या तद्देशसम्बन्धस्योपादानात् कथं सर्वप्रकाश-प्रसङ्गः । स्वभावतो ह्यसङ्गत्वे ‘असङ्गो ह्ययं पुरुषः’ इति श्रुतिः प्रमाणम् । अतः सर्वैः सह सम्बन्धाभावान्न सर्वावभासप्रसङ्गः । किन्तु यदाकारा वृत्तिस्तस्यैव । अत एवेदं रजतमिति भ्रमे इदमाकारवृत्त्यवच्छिन्नचैतन्येन रजतभानानुपपत्ते रजता-काराऽप्यविद्या वृत्तिरभ्युपेयते । स्वतश्चिद्बिम्बाग्राहकत्वे वृत्तिमन्तरेण चैतन्यस्य तदाकारत्वायोगादिति चैत् ।

मैवम् । दत्तोत्तरत्वात् । अनावृतायाः सर्वगतायाश्चितो मनःपरिणामेनेवान्येनापि कुलटाया इव सम्बन्धोपपत्तेः । न हि तस्या एकतरस्मिन् पक्षपातोऽस्ति, वृत्ता- वस्तीति चेन्न । वृत्तेरपि वृत्त्यन्तराधीनचित्सम्बन्धेऽनवस्थापत्तेः । स्वतश्चिद्बिम्ब- ग्राहकत्वेऽन्तःकरणतद्वृत्त्यादौ न वृत्त्यपेक्षेति नानवस्थेति चेन्न । अनुद्भूतरूपेऽन्तः- करणादौ प्रतिबिम्बनोपाधित्वमेव नास्ति । नतरां स्वतस्त्वे तु । तस्मात्सर्व- सम्बन्धादनावृतचितः सर्वप्रकाशो दुर्वारः । असङ्गश्रुतेस्तर्हि का गतिरित्यत आह– असङ्ग इति ॥

ननु सङ्गशब्दस्य सम्बन्धे प्रसिद्धत्वात्कथं लेपपरत्वमित्यत आह– स यदिति ॥ ज्योतिर्ब्राह्मणे सुषुप्तिस्वप्नजाग्रत्सु जीवस्य रमयितुश्चारयितुः पुण्यपापे दर्शयितु-रीश्वरस्य तत्कर्मलेपो नास्तीत्यत्र असङ्गत्वं हेतुरुच्यते । न तु सर्वासम्बन्धित्वम् । ‘स्वप्नेन शारीरमभिप्रहत्य सुप्तस्सुप्तानभिचाकशीति । शुक्रमादाय पुनरेति स्थानं हिरण्मयः पुरुष एक हंसः’ इति पूर्वोदाहृतश्लोके ईश्वरस्य प्रकृतत्वात् श्रुतौ रत्वे-त्यादीन्यन्तर्भावितणिजर्थानीति ॥ यथेति ॥ ‘तथा सर्वाणि भूतानि मत्स्था-नीत्युपधारय’ इति सर्वसम्बन्धोक्तेरित्यर्थः ।

ननु सर्वगतमपि चैतन्यं स्वभावाद्वृत्त्यैव स्वतःसम्बध्यते न विषयैरित्यत आह– अपि चेति ॥ वृत्तितः पूर्वं विषयैश्चैतन्यमेव स्वतःसम्बद्धं प्रकाशोपयोगि । सम्बन्धस्तु पूर्वमस्तीति सर्वप्रकाशो दुर्वार इत्यर्थः ॥ अन्य इति ॥ अनावृत चित्सम्बन्धादिति शेषः । उपरागः सम्बन्धः । दृश्यत्वे प्रकाशे ॥ मानेति ॥ वृत्तिद्वारा विषयैः सम्बध्य तत्प्रकाशकत्वात् ॥ स्वत इति ॥ प्रमाणं विनेत्यर्थः ॥ सर्वोपादानत्वादिति ॥ तथा च विषयैः साक्षात्सम्बन्धोऽसङ्गस्यापि ब्रह्मणोऽ स्तीत्यर्थः ॥ आध्यासिकेति ॥ विशिष्टनिष्ठेन परिणामित्वरूपेण सर्वोपादानत्वेन विशिष्टब्रह्मणः सर्वज्ञत्वे यत्र यदध्यस्तं तत्र तदाध्यासिकसम्बन्धेन प्रकाशत इति भवदभिमतनियमभङ्गप्रसङ्गः । आध्यासिकसम्बन्धभिन्नेन जगत्प्रकाशाङ्गीकारा-दित्यर्थः । ननु परिणामिनि ब्रह्मण्येव जगदध्यासोऽस्त्वित्यत उक्तं विशिष्ट-निष्ठमिति ॥ विशिष्टस्याध्यस्तसमानसत्ताकत्वान्नाध्यासाधिष्ठानत्वमिति भावः ॥ अनादीति ॥ उपादानत्वेन जगत्प्रकाशेऽविद्यां प्रत्युपादानत्वाभावात्तत्प्रकाशो ब्रह्मणो न स्यादित्यर्थः ॥ नापीति ॥ शुद्धनिष्ठेन जगदधिष्ठानत्वरूपेण जगदुपादानत्वेन ब्रह्मणो जगत्प्रकाशे शुद्धस्यैव सार्वज्ञापत्तिः । अस्तु शुद्धस्यैव सार्वज्ञमित्यत आह– सार्वज्ञादेरिति ॥ विशिष्टनिष्ठत्वाद् विशिष्टनिष्ठत्वेनाङ्गीकारात् । शुद्धे सार्वज्ञाङ्गी-कारेऽपसिद्धान्त इत्यर्थः ।

### **न्यायामृतकण्टकोद्धारः**

अस्तु वा यत् किञ्चिच् चैतन्यं प्रकाशकं तथापि वृत्तेस्तदाकारत्वमवश्यमपेक्षितम् । अन्यथाऽभिव्यक्तिप्रतिबिम्बो परागाणामसम्भवात् । वृत्तेश्च तदाकारत्वं त्वया न निर्वक्तुं शक्यम् । तथा च पक्षत्रयमप्ययुक्तमित्याह– किञ्चेति ॥ त्वयैवेति ॥ किञ्चेदं विषयत्वमित्यादिना गतभङ्गे निरस्तत्वादिति भावः । न च मया निराकृतत्वेऽपि भवद्भिः साधितत्वात् तदेव विषयत्वं भविष्यतीति वाच्यम् । मदुक्तविषयत्वाङ्गीकारे तेनैव सर्वस्योपपत्तौ चैतन्यादिकल्पना वृथा स्यादिति । तत्त्वायोगात् तदाकारत्वायोगा-दित्यर्थः । अन्यथा चैतन्योपरागापादकत्वं तदावरणाभिभावकत्वं च कुत इत्युक्ते तदाकारत्वादिति वक्तव्यम् । तदाकारत्वं च तदेवेति कुत इति प्रश्नो निरुत्तरः स्यात् । प्रयोज्यप्रयोजकभावस्य भेदव्याप्तत्वाच्च । परोक्षस्थले उभयोरभावेन वृत्तेस्तदाकारत्वं च न स्यादित्यपि द्रष्टव्यम् ।

साकारवादेति । ननु वृत्तेरन्तःकरणपरिणामत्वेन साकारत्वात् कथमनिष्टापादनम् ? त्वयापि वृत्तिरन्तःकरणपरिणाम इत्यङ्गीक्रियते । साकारवादता हि विषय एव ज्ञानाकार इत्यङ्गीकारे भवति । न त्वस्माभिस्तथाऽङ्गीक्रियते । येन साकारवादः स्यात् । किन्तु तत्सदृशाकारत्वम् । तथा च न कोऽपि दोष इति चेन्न । अत्र हि किञ्चित्सादृश्यं वा प्रयोजकत्वेन विवक्षितम्, अत्यन्तसादृश्यं वा ? नाद्यः । घटान्तरवृत्त्या घटान्तरप्रकाशा-पातात् । न द्वितीयः । अत्यन्तसादृश्येऽभेदेन विषय एव तदाकार इत्युक्तं भवेत् । तथा च साकारवाद इति साधूक्तम् । ननु संस्थानविशेषेण सादृश्यमुच्यते, तच्च नातिप्रसङ्गीत्यत आह– संस्थानहीनेति । ननु गुणादीनां गुण्यादिभिरभेदात् तत्संस्थानेनैव तस्य संस्थानवत्तेति कथं संस्थानहीनत्वमिति चेन्न । गुणादीनां गुण्यादिभिरभेदवादेऽपि न निर्विशेषाभेदः । न वाऽत्यन्ताभेदः । अन्यथा गुणादिगुण्यादिशब्दानां पर्यायत्वं स्यात् । तथा चापर्यायतानिर्वाहकेण न तत्संस्थानेन संस्थानवत्तेति भावः ।

घटपटाविति । न च तत्तद्विषयावच्छेदेन विरुद्धाकारत्वे न दोषः । एकस्यैव वृक्षस्य भिन्नभिन्नावच्छेदेन संयोगतदभावयोर्दर्शनात् । एकस्यैव ज्ञानस्यांशे सप्रकारत्वनिष्प्रकारत्व योरङ्गीकाराच्चेति वाच्यम् । संयोगस्य स्वात्यन्ताभावसमानाधिकरणत्वानङ्गीकारात् । निर्विकल्पकस्य च स्वरूपतोऽनङ्गीकाराच्च । किञ्च तत्तदाकारत्वे तत्तद्विषयावच्छेदः, तत्त- द्विषयावच्छेदे च तत्तदाकारत्वमित्यन्योन्याश्रयः । न च तत्तद्विषयत्वावच्छेदेन तत्तदाकार त्वमिति वाच्यम् । त्वयैव विषयत्वस्य दूषितत्वात् । न च तत्तत्सन्निकर्षावच्छेदेन तत्तदाकारत्वमिति वाच्यम् । असद्विषयकवृत्तेर्निराकारत्वापातात् । असतो निराकारत्वेन तद्विषयकवृत्तेस्तदाकारत्वासम्भवाच्च । तद्विषयत्वेनैव तदाकारत्वोपपत्तावनुभवविरुद्ध तदाकारत्वकल्पनाऽयोगाच्च ।

चरमेति । न चाकारो न संस्थानविशेषः । किन्तु तत्तदसाधारणं स्वरूपम् । तत्र ब्रह्मणः संस्थानविशेषाभावेऽपि ज्ञानानन्दादिरूपासाधारणाकारः सम्भवतीति वाच्यम् । वृत्तेरप्यानन्दाद्याकारापातात् । तच्चानुभवविरुद्धम् । असतोऽसाधरणस्वरूपाभावेन तद्वृत्ते-र्निराकारत्वापाताच्च । अस्मत्पक्षे च तद्विषयत्वमेव तदाकारत्वम् । विषयत्वं च प्रागेव निरस्तमिति न क्वचिद् दोषः । तस्माद् वृत्तेस्तदाकारत्वायोगात्, देहान्निर्गत्ययोगात्, चैतन्याभिव्यक्त्यादेरयोगाच्च पक्षत्रयमयुक्तमित्युपसंहरति– तस्मादिति ॥ एवं पक्षत्रयं साधारणदोषेण दूषयित्वा विशिष्य दूषयितुमाह– किञ्चेति ॥ विशिष्टे मायावच्छिन्न इत्यर्थः ॥ दृग्दृश्ययोरिति ॥ प्रकाशकजीवचैतन्यप्रकाश्यविषययोराध्यासिकसम्बन्धासिद्धेर् जीवेऽनध्यासान् मायाविशिष्ट एवाध्यासात् तस्य चाप्रकाशकत्वादिति भावः । अत्र माया-विशिष्टस्य कल्पितत्वेन तत्र विषयाध्यासो न सम्भवतीत्यपि द्रष्टव्यम् । अत एवेति परामृष्टं हेतुमाह– सविशेषस्येति ॥

ननु न विशिष्टं ब्रह्म विषयदृक् । येनोक्तदोषः । किन्तु शुद्धमेव चैतन्यमित्यत आह– शुद्धस्य चेति ॥ स्वयं प्रकाशमानं हि इतरत् स्वसम्बन्धात् प्रकाशयतीति वक्तव्यम् । शुद्धं च न प्रकाशते । तत्प्रकाशस्य चरमवृत्तिसाध्यत्वात् । न च चरम-वृत्त्यभावेन मूलाविद्यानिवृत्त्यभावेन सर्वत आवरणाभिभवाभावेऽपि घटाद्यवच्छेदेना-वरणाभिभवाज् जगदान्ध्यविरहोपपत्तिरिति वाच्यम् । घटाद्यवच्छेदेनापि आवरणं मूला-विद्या वा, तदतिरिक्तमेव वा ? नाद्यः । तन्निवृत्तौ सर्वत आवरणाभिभवः स्यात् । न ह्यविद्या अंशवती । येनैकांशेन निवृत्तावप्यन्यांशेनावस्थानम् । न द्वितीयः । अविद्यातिरिक्तस्य ज्ञाननिवर्त्यस्यावरणस्याभावात् । तथा च मूलाविद्याया एवावरणत्वात् तस्याश्चानिवृत्तत्वात् शुद्धप्रकाशो न स्यादेव । शुद्धप्रकाशे श्रवणादिवैयर्थ्यं सद्यो मोक्ष-श्चेति । आसंसारमावृतत्वमनवच्छिन्नस्यैव । न तु घटाद्यवच्छिन्नस्य ।

एवं च शुद्धाप्रकाशेऽपि घटाद्यवच्छिन्नतत्प्रकाशेन विषयप्रकाशोपपत्तिरिति शङ्कते ॥ अनवच्छिन्नस्येति । विशिष्टज्ञान इति । न च चरमवृत्तिविषयस्य प्रकाशेऽपि अन्या-विषयत्वार्थं तदनुसरणमिति वाच्यम् । अन्याविषयत्वस्याप्रयोजकत्वेन तदर्थं तदनु-सरणवैयर्थ्यात् । अविद्यानिवृत्तिर्ह्यपेक्षिता । सा च तद्विषयत्वमात्रेणोपपन्ना नान्या-विषयत्वमपेक्षते । न हि घटादिवृत्तिर्विशेषणादिविषयिणीत्येतावता न घटादिविशेष्या ज्ञाननिवर्तिका । न चैकधैवानुद्रष्टव्यमिति श्रुतिबलाद् अन्याविषयकवृत्तिरेव तदज्ञान-निवर्तिकेति वाच्यम् । एकधैवेत्यस्य एकेन मुख्येन सर्वोत्तमत्वादिनैवेत्यर्थात् । ननु घटाद्यवच्छिन्नवृत्त्यविषयविशेषणादिविशिष्टप्रकाशार्थमेव चरमवृत्त्यनुसरणमित्यत आह न हीति ॥ तथाऽभ्युपगमेऽपसिद्धान्त इति भावः । अन्तःकरणावच्छिन्नस्येति । न च कारणात्मनान्तःकरणादेरवस्थानान् न जीवत्वापगम इति वाच्यम् । कार्याकारस्यैव जीवत्वप्रयोजकत्वात् । अन्यथा घटे नष्टेऽपि घटावच्छिन्नाकाशावस्थानं स्यात् । घट-स्यापि कारणात्मनाऽवस्थानात् ।

अनावृतमेव जीवचैतन्यं विषयदृक् । वृत्तिस्तूपरागार्थेति पक्षे दूषणमाह ॥ किञ्चेति ॥ अनुद्भूतरूपेति । ननूद्भूतरूपवत्त्वं न प्रतिबिम्बनोपाधिताप्रयोजकम् । लोष्ठेऽपि प्रतिबिम्बनापत्तेः । किन्तु स्वच्छत्वम् । तच्च प्रकाशस्वभावत्वेन मनस-स्तत्परिणामवृत्तेश्चास्तीति प्रतिबिम्बनोपाधित्वं युक्तमेवेति चेन्न । स्वच्छत्वस्यैवोद्भूत-रूपवत्त्वमन्तरेण निरूपयितुमशक्यत्वात् । तथा हि– किमिदं स्वच्छत्वम् ? न ताव-त्प्रकाशस्वभावत्वम् । ऊष्मादेरपि प्रतिबिम्बनोपाधितापत्तेः । न च प्रतिबिम्बनोपाधिता-योग्यत्वम् । योग्यतायास्तदवच्छेदकमन्तरेण दुर्निरूपत्वात् । न च योग्यत्वं फलबल-कल्प्यम् । तस्य प्रकृतेऽसम्मतेः । न चोद्भूतरूपवत्तेजस्त्वम् । प्रकृतेऽभावात् । जलादौ प्रतिबिम्बाभावप्रसङ्गाच्च । तस्मादुद्भूतरूपविशेषत्वं प्रयोजकम् । रूपे विशेषोऽनुभव-साक्षिको जातिरूप एव । न च साङ्कर्यम् । तस्योपाधिसाङ्कर्यवददोषत्वात् । तत्तद्व्याप्य-नानात्वेनापि तददोषत्वाच्च ।

किञ्च प्रयोजकस्यातिप्रसक्तिर्न दोषः । अन्यथा धूमे आर्द्रेन्धनस्य प्रयोजकता-नापत्तेः । तथा च यद्व्यतिरेकप्रयुक्तो यद्व्यतिरेकस् तत्तत्र प्रयोजकम् । अस्ति च प्रकृते उद्भूतरूपत्त्वम् । तद्व्यतिरेकप्रयुक्तव्यतिरेकस्योष्मादावेव दर्शनात् । तथा चोद्भूतरूपवत्त्वा-भावेनान्तःकरणतद्वृत्त्योर् न प्रतिबिम्बनोपाधित्वम् । शब्दस्य चानुद्भूतरूपे दिगादौ प्रतिबिम्बदर्शनात् शब्दान्येति विशेषणम् । न च शब्दवद् ब्रह्मणोऽप्यनुद्भूतरूपे प्रतिबिम्बः किं न स्यादिति वाच्यम् । दृष्टान्तमात्रेणार्थासिद्धेः । फलबलात् तस्य प्रतिबिम्बः स्वीक्रियते । न च प्रकृते तदस्ति । न वा तद्विनाऽनुपपत्तिः । उक्तप्रकारेणैव घटाद्यनुभवोपपत्तेः । अचाक्षुष इति । न चाक्षुषस्याकाशादेः प्रतिबिम्बितत्वदर्शनाद् अचाक्षुषत्वं नाप्रतिबिम्बने प्रयोजकमिति वाच्यम् । अचाक्षुषपदस्य नीरूपद्रव्यपरत्वात् । न चाकाशस्यापि नीरूपत्वात् कथं प्रतिबिम्बनमिति वाच्यम् । आकाशो नीलिमोदेतीति श्रुतेस् तस्यापि रूपवत्त्वात् । पञ्चीकरणपक्षे रूपवत्त्वावश्यम्भावाच्च । एवं च चाक्षुषत्व-सम्भवाद् यथास्थितमेव वा चाक्षुषपदम् ।

यद्वाऽचाक्षुषस्याकाशस्य प्रतिबिम्बनमसम्मतम् । किन्तु तत्स्थोद्भूतरूपवन्मेघादेरेवेति न कश्चिद् दोषः । किञ्चास्मिन् पक्षे जीवचैतन्यस्य वृत्तिप्रतिबिम्बितत्वे जीवचैतन्यं सर्वगतं विषयदृगिति भग्नम् । किन्तु वृत्तिप्रतिबिम्बितं परिच्छिन्नमाभासरूपं तथा । तथा चापसिद्धान्तः । न च तयोरैक्यम् । बिम्बप्रतिबिम्बयोर्यथा कथञ्चिद् भेदस्य त्वयाऽ-प्यङ्गीकारात् । अन्यथा संसार्यादिव्यवस्था न स्यादित्यलं क्षुद्रपीडनेन । चित इति । न च चिन्मात्रस्य निर्विकारत्वेऽपि अविद्योपाधिकस्य तत्वं किं न स्यादिति वाच्यम् । विकारित्वे जडत्वापातेन मोक्षानन्वयात् श्रवणादिवैयर्थ्यापत्तेः । आकाशवदिति । ऊर्ध्वाधरीभावरूपाश्रितत्वाभावादित्यर्थः । अन्यथा तदन्तःस्थत्वमित्यनेन पौनरुक्त्या-पत्तेरित्यवधेयम् । अत्र प्रकाशकत्वं तमोविरोधित्वं वा ज्ञानविरोधित्वं वा ? नाद्य इत्याह– प्रभायामिति । तमोविरोधित्वस्य जीवचैतन्येऽप्यभावेन दार्ष्टान्तिकानु-पपत्तेश्च । न द्वितीय इत्याह– प्रभायामज्ञानेति । ननु प्रभाया रूपग्राहकचक्षुःसहकारित्वमेव रूपप्रकाशकत्वम् । न चेदमतिप्रसक्तमित्यत आह– प्रभायां रूपेति । एतावता ग्राहकविशेषसहकारित्वं प्रकाशकत्वमित्युक्तं स्यात् । तच्च जीवचैतन्ये न सम्भवति । तदतिरिक्तग्राहकाभावात् । भावे वा तत एवोपपत्तावेतस्याकिञ्चित्करत्वमिति भावः । उपसंहरति– तस्मादिति ।

नन्वसङ्गो ह्ययमिति श्रुत्या सम्बन्धाभावाभिधानात् कथं तत्प्रयुक्तं सर्वप्रकाशनमित्यत आह– असङ्गो हीति । ननु सम्बन्धसामान्यपरैव किं न स्यादित्यत आह– स यत्तत्रेति । न चाकर्तृत्वप्रतिपादनार्थं सम्बन्धाभावपरत्वमेव श्रुतेरिति वाच्यम् । अकर्तृ-त्वस्य कर्तृत्वश्रुतिविरोधेन प्रतिपादयितुमशक्यत्वात् । सम्बन्धाभावमात्रपरत्वस्य वृत्त्यै-वोपरज्यत इत्येनन व्याहतत्वाच्च । न च वृत्तेः स्वच्छत्वेन तत्सम्बन्धो युक्त इति वाच्यम् । तथापि श्रुतिसङ्कोचापातात् । स्वच्छजलादर्शप्रभादौ वृत्त्यनपेक्षापाताच्च । यथा चैतत् तथाग्रे स्फुटम् । अत एव चैतन्यस्य सर्वसम्बन्धोपपत्तेर् इदमाकारवृत्त्यवच्छिन्न-चैतन्येनैव रजतभानोपपत्तेर्न तदर्थमविद्यावृत्तिकल्पनमिति द्रष्टव्यम् । ननु चैतन्यस्य सर्वसम्बन्धे विद्यमानेऽपि न सर्वप्रकाशः । तस्य प्रकाशप्रयोजकत्वाभावात् । किन्तू-परागविशेष एव । स च वृत्त्या भवतीत्यावश्यकी वृत्तिः । अतो नातिप्रसङ्ग इत्यत आह– अपि चेति ।

दृश्यत्वप्रयोजकः किमाध्यासिकसम्बन्धो वा, तदतिरिक्तो वा ? नाद्य इत्याह– वृत्तित इति । तथा च पूर्वमपि प्रकाशः स्यादिति भावः । न द्वितीय इत्याह– अन्य इति । अन्यस्य प्रयोजकत्वे आध्यासिकसम्बन्धस्यातन्त्रत्वापातः । न च द्वयमपि प्रयोजकम् । गौरवात् । वृत्तिप्रयुक्तोपरागे सत्याध्यासिकसम्बन्धव्यतिरेकप्रयुक्तकार्यव्यतिरेकाभावाच्च । आध्यासिकसम्बन्धेनैव प्रकाशोपपत्तावस्याप्रयोजकत्वाच्च । किञ्च जीवचैतन्यस्या-विद्योपाधिकतया नासङ्गत्वमुपपद्यते । यद्येवमप्यसङ्गत्वं तर्हि सुतरां ब्रह्मणोऽसङ्गत्वं स्यात् । ततः किम् ? तत्राह– किञ्चेति । अनादीति । न चाविद्यादेः प्रवाहेणानादित्वेऽपि स्वरूपेण नानादित्वम् । अतोऽविद्यादिकं प्रत्यपि विशिष्टस्योपादानत्वात् तत्प्रकाशो-पपत्तिरिति वाच्यम् । विशिष्टस्याविद्याकल्पितत्वेन तत्परिणामत्वानुपपत्तेः । अप्रामाणिक-प्रवाहकल्पनापेक्षया स्वरूपस्यैवानादित्वकल्पनोपपत्तेश्च । सार्वज्ञादेरिति । अन्यनिष्ठो-पादानत्वेनान्यस्य सार्वज्ञ्ये जीवेऽपि तदापत्तिरिति भावः । न च शुद्धे सार्वज्ञादीनामा-रोपितत्वेन मानोपाधिकत्वाभावेन स्वतः सार्वज्ञोपपत्तिरिति वाच्यम् । आरोपस्याविद्या-धीनत्वेन स्वतः सार्वज्ञानुपपत्तेः । अन्यथा शुक्तेरपि रूप्यत्वं स्वत एव स्यात् । विशिष्टे तदध्यासाभावेन तस्य तदनुपपत्तेश्च । न च सार्वज्ञं न स्वत इति वाच्यम् । तस्य परोपाधिकत्वे सदात्वानुपपत्तेः । सदात्वं च ‘तुर्यं तत् सर्वदृक् सदा’ इति श्रुतिसिद्धम् । ‘स्वाभाविकी ज्ञानबलक्रिया च’ इति श्रुत्या स्पष्टं स्वाभाविकत्वस्य सिद्धत्वाच्च । अत एव सार्वज्ञादीनां तटस्थलक्षणत्वमपि प्रत्युक्तम् ।

### **न्यायामृतप्रकाशः**

सावयवं तैजसमन्तःकरणं विषयं व्याप्य तदाकारं भवतीत्युक्तप्रक्रियां दूषयति– किञ्चेति ॥ तदाकारत्वं विषयाकारत्वम् ॥ तदिति ॥ विषयत्वनिरासादित्यर्थः । तस्मिन् विषये । पूर्वं चैतन्यं विषयासम्बद्धमेवावतिष्ठते वृत्त्या तूपरज्यत इति वृत्तेश्चिदुपरागार्थत्वाङ्गी कारादित्यर्थः ॥ तदज्ञानेति ॥ विषयावरकाज्ञानेत्यर्थः ॥ तदाकारत्वप्रयोज्यत्वेनेति ॥ अयमर्थः । घटवृत्तेर्घट एव चैतन्योपरागार्पकत्वं कुतः । पटेऽपि तदर्पकत्वं किं न स्यात् । तथा घटाज्ञानाभिभावकत्वमेवेति कुतः । पटाज्ञानाभिभावकत्वमपि किं न स्यादिति शङ्कायां वृत्तेस्तदाकारत्वेन घट एव चैतन्योपरागार्पकत्वं तदज्ञानाभिभावकत्वं चेत्येवं तयोश्चैतन्यो-परागार्पकत्वतदज्ञानाभिभावकत्वयोस्तदाकारत्वप्रयोज्यत्वेन तयोस्तत्त्वस्य तदाकारत्वरूप-त्वस्यायोगादित्यर्थः ॥ नापीति ॥ वृत्तेस्तदाकारत्वमिति वर्तते । आकारत्वम् आकारवत्त्वम् ॥ साकारेति ॥ ज्ञाने विषयाकारान्तराङ्गीकार इत्यर्थः । तथा च बौद्धसाम्यापत्तिरिति भावः ।

अर्थनिष्ठाकारवत्त्वमेव वृत्तेस्तदाकारत्वं चेद्दूषणान्तरमाह– संस्थानेति ॥ आकारेत्यर्थः । आदिपदेन सादृश्यम् । संस्थानहीना गुणकर्मजात्यभावादयस्तद्विषयिण्या वृत्तेरित्यर्थः ॥ समूहेति ॥ समूहालम्बनरूपाया एकस्या एव वृत्तेरित्यर्थः ॥ विरुद्धेति ॥ घटपटादेः पृथुबुध्नोदराकारादिनानाकारतया तद्विषयिण्यास्समूहालम्बनवृत्तेर् विरुद्धोभयाकारतापातः । तथा घटस्य स्वाकारत्वाद् रूपाभावस्य निराकारत्वात् तद्विषयिण्याः समूहालम्बनवृत्तेः साकारत्वनिराकारत्वोभयापात इति द्रष्टव्यम् ॥ योगिनिष्ठेति ॥ योगीश्वरनिष्ठान्तःकरण-वृत्तेरित्यर्थः । निराकारेति हेतुगर्भम् । तथा च चरमसाक्षात्कारस्य ब्रह्मनिष्ठाकारत्वेन यत्तदाकारत्वं तन्न स्यादित्यर्थः ॥ पक्षत्रयमिति ॥ अविद्योपाधिकं सर्वगतं जीवचैतन्यम् अविद्यानावृतं विषयप्रकाशकं वृत्तिस्तु जीवचैतन्यस्य विषयोपरागार्थेत्येकः पक्षः । उक्तरूपं जीवचैतन्यम् अविद्यावृतं विषयप्रकाशकं वृत्तिस्त्वविद्याभिभवार्थेति द्वितीयः पक्षः । अन्तः-करणोपाधिकमसर्वगतमेव जीवचैतन्यम् ब्रह्मचैतन्यमेव विषयप्रकाशकं वृत्तिस्तु विषय-प्रकाशकब्रह्मचैतन्येन प्रमातृजीवचैतन्यस्याभेदाभिव्यक्त्यर्थेति तृतीयः पक्ष इति पक्षत्रय-मयुक्तम् । तत्र हेतुस् तस्मादिति । उक्तरीत्या चैतन्यस्य घटप्रकाशकत्वायोगादित्यर्थः ।

सामान्यतश्चैतन्यस्य घटप्रकाशकत्वं नास्तीत्युक्तम् । तद्विशेषतः खण्डयति– किञ्चेति ॥ विषयदृग् विषयप्रकाशकम् ॥ तत्रेति ॥ विषयदृक् जीवचैतन्यमिति पक्ष इत्यर्थः । विशिष्टे घटाधिष्ठानत्वेन घटविशिष्टे ॥ दृगिति ॥ त्वया दृशि विषयाध्यासो वाच्यः । विशिष्टे ब्रह्मणि चिन्मात्रे वा विषयाध्यासे विशिष्टस्य चिन्मात्रस्य च ब्रह्मणो विषयदृक्त्वेनाभिमतजीव- चैतन्याद्भिन्नत्वेन दृगध्यस्तत्वं न प्राप्तमित्यर्थः । ननु विषयाध्यासो विषयदृशि जीवचैतन्य एवेत्याध्यासिकसम्बन्ध इत्याशङ्क्य निषेधति– नापीति ॥ कल्पितत्वादिति ॥ घटाधिष्ठानत्वेन घटविशिष्टतया कल्पितत्वेनाध्यस्तानधिकसत्ताकत्वान्नाध्यासाधिष्ठानत्व-मित्यर्थः । अत एवेत्युक्तं विशदयति– सविशेषस्येति ॥ विषयाध्यासाधिष्ठानतया विषय-दृक्त्वेनाऽभिमतस्य सविशेषस्य ब्रह्मण एव कल्पिततयाऽध्यस्तानधिकसत्ताकत्वादिति भावः ।

जगदान्ध्येति ॥ घटाधिष्ठानं शुद्धचैतन्यमेव विषयप्रकाशकमिति वक्तव्यम् । तस्य च शुद्धस्यासंसारमज्ञानावृतत्वेन कदापि प्रकाशाभावेन घटादिपदार्थज्ञानमात्राभावापत्त्या सर्व-प्रवृत्तिविलयापत्त्या जगदान्ध्यापातादित्यर्थः । जगदान्ध्यविरहमाशङ्कते– अनवच्छिन्न-स्येति । अनवच्छिन्नस्य शुद्धस्यासंसारमज्ञानावृतत्वेऽपि मूलाविद्यानिवृत्त्यभावे सर्वत आवरणाभिभवाभावेऽपि घटाद्यवच्छेदेनावरणाभिभवसम्भवादान्ध्यविरह उपपद्यत इत्यर्थः ॥ अवच्छिन्नस्येति ॥ वृत्त्याभिभूतावरणस्यैव घटाद्यवच्छिन्नस्य घटादिदृक्त्वमित्यायातम् । तस्य च न तदधिष्ठानत्वम् । तत्र हेतुः कल्पितत्वेनेति । घटाद्यवच्छिन्नस्य कल्पितत्वे-नाध्यस्तानधिकसत्त्वाकत्वादित्यर्थः ॥ आत्माश्रयेति ॥ घटावच्छिन्नस्य घटाधिष्ठानत्वे घटस्य घटाधिष्ठानकोटौ प्रवेशेनात्माश्रयापात इत्यर्थः ॥ आध्यासिकेति ॥ दृश्यस्य न सद्रूपायां दृश्यध्यस्तत्वसिद्धिरित्यर्थः ।

शुद्धमेव ब्रह्म घटावच्छिन्नं वृत्त्या प्रकाश्यत इति पक्षे दूषणान्तरमाह– विशिष्टेति ॥ घटविशिष्टचैतन्यज्ञाने । ननु घटस्यापि स्फुरणान्न विशेष्यं प्रकाशत इति मन्दाशङ्का-परिहारायोक्तम् अधिकेति । दण्डीति ज्ञाने देवदत्तस्यापि प्रकाशवदिति भावः ॥ तद्वैयर्थ्या-च्चेति ॥ चरमवृत्तिवैयर्थ्याच्चेत्यर्थः । ननु न चरमवृत्तिवैय्यर्थ्यं, घटावच्छिन्नचैतन्यज्ञाने प्रकाशितो यो विशेषणभूतो भावरूपोऽभावरूपो वा प्रकारो विशेषणरूप उपलक्षणरूपो वा प्रकारस्तत्प्रकाशार्थत्वेन सार्थक्यादित्यत आह– न हीति ॥ यदि भावाभावादिरूपो धर्मः प्रकारत्वेन प्रतीयते तर्हि वेदान्तानां निर्विशेषार्थनिष्ठत्वरूपाखण्डार्थत्वहानिः स्यादित्यभि-प्रेत्योक्तम् अखण्डार्थपरेति ॥ त्वन्मत इति ॥ सुषुप्तावन्तःकरणलयाङ्गीकारादिति भावः ॥ कृतहान्यादीति ॥ यदन्तःकरणावच्छिन्नेन यत्कृतं कर्म तदन्तःकरणस्य सुषुप्त्युत्तर-कालेऽसत्त्वेन तत्कर्मजन्यभोगस्य हानिः । परदिने च यदन्तःकरणावच्छिन्नस्य भोगो भवति तदन्तःकरणावच्छिन्नेन तद्भोगहेतुभूतं कर्म न कृतमिति अकृताभ्यागम आदिपदार्थः ।

वृत्तिप्रतिबिम्बितं चैतन्यमिति प्रक्रियां निराकरोति– किञ्चेति ॥ वृत्तिश्चिदुपरागार्थेति पक्ष इत्यर्थः ॥ वृत्तिमात्रेति ॥ स्वत एव केवलवृत्त्युपरक्तत्वम् । चैतन्यस्येति शेषः ॥ प्रतिबिम्बितत्वमिति ॥ अन्तःकरण इति शेषः । अन्तःकरणस्य तावत्प्रतिबिम्ब-नोपाधित्वं न सम्भवति । कुत इति चेत् । उद्भूतरूपवत्त्वस्यैव प्रतिबिम्बनोपाधित्व-प्रयोजकत्वादन्तःकरणस्याऽनुद्भूतरूपवत्त्वात् । तदिदमुक्तम् अनुद्भूतरूपान्तःकरण इति ॥ ननूद्भूतरूपवत्त्वं न प्रतिबिम्बनोपाधित्वप्रयोजकम् । यदा गुहास्थिताकाशे प्रतिध्वनिर्भवति तत्र शब्दः प्रतिफलतीति यावत् । तत्राऽकाशस्य कथं शब्दप्रतिफलनोपाधित्वम् ? उद्भूतरूपवत्त्वाभावादत उक्तं शब्दान्येति ॥ तथा चैतन्ये प्रतिबिम्बनं च न सम्भवति, प्रतिबिम्बने चाक्षुषत्वस्य प्रयोजकत्वात् । ब्रह्मचैतन्यस्याचाक्षुषत्वादित्याशयेनोक्तम् अचाक्षुष इति ॥ ननु जलाद्युपाधौ अचाक्षुषस्याप्याकाशस्य प्रतिफलनं दृष्टमिति चेन्न । तत्र सौरप्रभामण्डलस्य चाक्षुषस्यैव प्रतिफलनादिति सम्प्रदायविदः । पुनर्वृत्त्युपरक्तत्वं विविच्य दूषयति– नापीति ॥ मूषायां स्थितं यत्सुवर्णं तच्चोत्तराग्निसंयोगेन द्रुतं सन् मूषा यथाऽस्ति वर्तुलतया तथैवान्तस्तदाकारेण परिणमते । तथा मूषास्थानीयान्तःकरणवृत्तौ सुवर्णस्थानीयं ब्रह्म तदात्मना विकृतं भवति तदिदमेव चितो वृत्त्युपरक्तत्वमित्यर्थः ।

गोत्वादिवदिति ॥ यथा गोत्वादेर्गवाद्युपरक्तत्वं नाम सास्नादिमद्व्यक्त्याश्रितत्वरूपं, केसरादिमद्व्यक्तिं विहाय सास्नादिमद्व्यक्तेरेवाभिव्यक्तत्वरूपं वा दृष्टम्, एवं चितो वृत्त्याश्रितत्वं वा तत्र वृत्तावभिव्यक्तत्वं वा तदुपरक्तत्वमित्यर्थः । आद्ये दोषमाह– चित आकाश-वदिति ॥ यथाऽऽकाशस्य सर्वगतत्वादनाश्रितत्वं तद्वदनाश्रितत्वादित्यर्थः । द्वितीये दोषमाह– उपरागेति ॥ विषयप्रकाशकजीवचितोऽनावृतत्वपक्षे वृत्तेरुपरागार्थत्वाङ्गीकारा-दित्यर्थः ॥ सर्वत्रेति ॥ तथा च चितः सर्वत्राभिव्यक्तत्वरूपोपरक्तत्वस्य सत्त्वेन चितः स्वतो वृत्तिमात्राभिव्यक्तत्वमेव वृत्त्युपरक्तत्वमिति प्रतिज्ञाहानिः स्यादित्यर्थः ॥ घटेति ॥ यथा घटाकाशो घटान्तःस्थ एवं चितो वृत्त्यन्तस्स्थत्वमेव वृत्त्युपरक्तत्वमित्यर्थः ॥ आकाशवदिति ॥ आकाशस्य यथा सर्वगतत्वाद्घटान्तरेव स्थितिर्न तु गृहान्तरिति विभागो न सम्भवति एवं चितोऽपि सर्वगतत्वेन चित् स्वतो वृत्तिमात्रोपरक्ता स्वतो वृत्ति-मात्रान्तस्थेति यावत्, न तु घटादिविषयान्तस्स्थेत्यस्यायोगादित्यर्थः ।

प्रभाया इति ॥ यथा प्रभा रूपमात्रप्रकाशकत्वेन रूपोपरक्तेत्युच्यते तथा चिदपि वृत्तिमात्रप्रकाशकत्वेन स्वतो वृत्त्युपरक्तेत्युच्यत इत्यर्थः । प्रभाया रूपमात्रप्रकाशकत्वं नाम रूपप्रदेशस्थतमोनिवर्तकत्वं वा रूपाऽज्ञाननिवर्तकत्वं वा रूपमात्रग्राहिप्रमाणसहकारित्वं वा ? नाद्य इत्याह– प्रभाया इति ॥ तमोविरोधित्वस्य रूपप्रदेशस्थतमोनिवर्तकत्वस्य । तदेवोपपादयति– न हीति ॥ प्रभाया रूपप्रदेशस्थतमोनिवर्तकत्वेन रूपप्रकाशकत्वं यद्युच्यते तर्हि गन्धादिप्रदेशस्थतमोनिवर्तकत्वस्यापि सत्त्वेन तत्प्रकाशकत्वमपि स्यादिति भावः । न द्वितीय इत्याह– प्रभायामिति ॥ रूपमिति ॥ यतो ज्ञानमेवाज्ञाननाशकं प्रभा च न ज्ञानमिति भावः । तथा च न प्रभादृष्टान्तेन चितो वृत्तिप्रकाशकत्वरूपं स्वतो वृत्त्युपरक्तत्वं, चितस्तमोनिवर्तकत्वाभावात्, वृत्तावज्ञानाभावेन तन्निवर्तकत्वस्याप्यभावादिति दार्ष्टान्तिकेऽपि न सम्भवतीति ध्येयम् । तृतीयो यद्यपि दृष्टान्तभूतप्रभायामस्ति तथापि दार्ष्टान्तिक्यां चिति नास्तीत्याह– प्रभायामिति ॥ रूपेति ॥ तथा च रूपप्रकाश-कत्वमस्तीत्यर्थः ॥ गन्धादीति ॥ तथा च तत्प्रकाशकत्वं नास्तीत्यर्थः ॥ ग्राहकान्तरेति ॥ यथा प्रभाया रूपग्राहकमानसहकारित्वमस्ति एवं न प्रकृते सम्भवति । चितः स्वस्या एव वृत्तिग्राहकत्वेन ग्राहकान्तराभावाद्वृत्तिग्राहकमानसहकारित्वरूपं प्रकाशकत्वं दार्ष्टान्तिके न सम्भवतीत्यर्थः ।

ननु रूपादेरिव गुरुत्वादेरपि प्रकाशो न सम्भवति चित्सम्बन्धाभावादिति चेत्तत्राह– आश्रयेति ॥ रूपादीनामिव गुरुत्वादीनामपि घटाद्याश्रयद्वारैव चित्सम्बन्धित्वात् तथा चैतन्यस्यानावृतस्य घटतद्रूपसम्बन्धः यथा साक्षादेवास्ति एवं गुरुत्वादेरपीत्यर्थः ॥ चित्सम्बन्धित्वस्यैवेति ॥ अनावृतचित्सम्बन्धस्यैवेत्यर्थः । विषयप्रकाशिका चिद् अनावृतेति पक्ष एव वृत्तिरुपरागार्थेत्यभ्युपगमादिति भावः ॥ सर्वेति ॥ अनावृत-चित्सम्बन्धस्य सर्वेषामपि पदार्थानां सत्त्वात् सर्वेषामपि पदार्थानां सर्वदा सर्वस्य जनस्य प्रकाशो दुर्वार इति भावः ।

नन्वसङ्गो ह्ययं पुरुष इति श्रुतेर्जीवचितः स्वतो विषयासम्बन्धित्वात्तदर्थं वृत्तिरपेक्षिता । अन्यथा श्रुतिविरोधादित्यत आह– असङ्गो हीति ॥ तत्तत्कृतेति ॥ तत्तत्पदार्थ-सम्बन्धकृतेत्यर्थः । नन्वियं श्रुतिर्जीवचैतन्यपरैव ईश्वरपरा कुत इत्यत आह– स यत्तत्रेति ॥ ‘शुक्लमादाय पुनरेति स्थानं हिरण्मयः पुरुष एकहंसः । स यत्तत्र’ इति पूर्ववाक्ये ईश्वरस्यैव प्रकृतत्वादिति भावः । नन्वियं श्रुतिर्लेपाभावपरा कुतः ? ईश्वरस्य सर्वपदार्थासम्बन्धित्वपरा किं न स्यादित्यत आह– यथेति ॥ इत्यादीत्यादिपदेन ‘तथा सर्वाणि भूतानि मत्स्थानीत्युपधारय’’ इति द्वितीयार्धः प्रकृतोपयुक्तो ग्राह्यः । तथा चात्र सर्वसम्बन्धस्यैवोक्तत्वेन तद्वाक्यविरोधात् श्रुतिर्लेपाभावपरतयैव व्याख्येयेति भावः । वृत्तिश्चितो विषयोपरागार्थेति मते वृत्तेर्वैयर्थ्यमेव स्यात् । तथा हि । चितो विषयो-परागस्तावत् संयोगादिरूपो नास्त्येव । तस्य दृश्यत्वाप्रयोजकत्वात्, किन्तु तत्राध्यस्तत्व-रूप एवेति वाच्यम् । स च वृत्त्यपेक्षया पूर्वमप्यस्तीति किं चितो विषयोपरागार्थया वृत्त्येत्याह– अपि चेति ॥ जीवचैतन्यमसङ्गमिति वृत्त्यैव विषयैः सम्बध्यत इत्युच्यते तर्हि ब्रह्मचैतन्यस्य सुतरामसङ्गत्वेन स्वतो विषयैः सह सम्बन्धाभावात्प्रमाणजन्यवृत्त्यैव विषयैः सम्बध्यते प्रमाणैरेव सर्वं जानाति न स्वत इत्यापत्त्या स्वतः सार्वज्ञ्यं न स्यादित्याह– किञ्चेति ॥ मानेति ॥ प्रमाणोपाधिकविषयोपरागवत्त्वादित्यर्थः । वृत्तिद्वारा विषयैः सम्बन्ध्य तत्प्रकाशकत्वादिति यावत् ॥ स्वत इति ॥ प्रमाणं विनेत्यर्थः ।

नन्वसङ्गस्यापि ब्रह्मणो विषयैस्साक्षात्सम्बन्धो घटते । सर्वस्यापि विषयस्य ब्रह्मो-पादानकत्वेन ब्रह्माभिन्नत्वान् मानोपाधिं विनैव स्वस्वरूपत्वात्स्वाभिन्नं जगद्भासयतीति स्वतः सर्वज्ञत्वमुपपद्यत इत्याशङ्कते– नन्विति ॥ अत्रोपादानत्वं नाम परिणामित्वं तच्च विशिष्टनिष्ठं, ततश्च तत्सर्वज्ञमित्युच्यते ? अथवोपादानत्वं नामाधिष्ठानत्वं, तच्च शुद्धनिष्ठं ततश्च तत्सर्वज्ञमित्युच्यते ? नाद्य इत्याह– उपादानत्वं हीति ॥ आध्यासिकेति ॥ विशिष्टनिष्ठेन परिणामित्वरूपेण सर्वोपादानत्वेन विशिष्टब्रह्मणः सर्वज्ञत्वे तस्य कल्पितत्वे-नाधिष्ठानत्वायोगेन तत्र जगदध्यासासम्भवाद् आध्यासिकसम्बन्धेन प्रकाशत इति भवदभिमतनियमभङ्गप्रसङ्गः । आध्यासिकसम्बन्धभिन्नेन परिणामित्वरूपोपादानत्वाख्य-सम्बन्धेनैव विशिष्टस्य जगत्प्रकाशाङ्गीकारादित्यर्थः । परिणामिनि ब्रह्मणि जगदध्यासो न सम्भवतीत्याशयेनैव विशिष्टनिष्ठेत्युक्तम् ॥ अनादीति ॥ उपादानत्वेन जगत्प्रकाशेऽविद्यां प्रत्युपादानत्वाभावात्तत्प्रकाशो ब्रह्मणो न स्यादित्यर्थः ।

द्वितीयमाशङ्क्य निषेधति– नापीति ॥ शुद्धनिष्ठेन जगदधिष्ठानत्वरूपेण जगदुपा-दानत्वेन ब्रह्मणो जगत्प्रकाशे शुद्धस्यैव सार्वज्ञ्यापत्तिः । अस्तु शुद्धस्यैव सार्वज्ञ्यमित्यत आह– सार्वज्ञ्यादेरिति ॥ विशिष्टनिष्ठत्वात् । विशिष्टनिष्ठत्वेन त्वयाङ्गीकारादित्यर्थः । शुद्धे सार्वज्ञ्याङ्गीकारेऽपसिद्धान्त इति भावः ।

### **न्यायकल्पलता**

अन्तःकरणपरिणामस्य विषयाकारत्वं दूषयति– किञ्चेति ॥ त्वयैवेति । विषयत्व-निरुक्तिं दूषयतेत्यर्थः । तयोरिति । तदाकारत्वेन हि अस्तीत्यादितद्विषयकव्यवहार-प्रतिबन्धकाज्ञाननिवृत्त्यादि भवतीत्यर्थः ॥ तत्वेति । प्रयोज्यप्रयोजकयोरेकत्वं न सम्भवति । आत्माश्रयादित्यर्थः । ननु नात्माश्रयः । तादृशाज्ञाननिवर्तनयोग्यत्वं तदा-कारत्वम् । तथा च तन्निवृत्तिजननयोग्यतारूपेण तदाकारत्वेन तादृशाज्ञाननिवृत्तिरूपं फलं भवतीत्यङ्गीकारादिति चेत् । मैवम् । उक्तयोग्यत्वस्य तादृशाज्ञाननिवृत्तिघटितत्वेन तां प्रत्यप्रयोजकत्वात् । तोयत्वपिपासोपशमनसामर्थ्ययोस्तु परस्पराघटितत्वादिति भावः ॥ साकारेति । विज्ञानवादिमते तथात्वादित्यर्थः ॥ संस्थानेति । अवयवसंश्लेषविशेषः ।

तस्मादिति हेतुं परामृशति । पक्षत्रयम् -अविद्योपाधिकं सर्वगतं जीवचैतन्यम् । अविद्यानावृतं विषयप्रकाशकम् । वृत्तिस्तु जीवचैतन्यस्य विषयोपरागार्थेत्येकः पक्षः । उक्तरूपं जीवचैतन्यमविद्यावृतं विषयप्रकाशकं वृत्तिस्त्वावरणाभिभवार्थेति द्वितीयः पक्षः । अन्तःकरणोपाधिकमसर्वगतं जीवचैतन्यं न विषयप्रकाशकं किन्तु ब्रह्मचैतन्यमेव तथा । वृत्तिस्तु विषयप्रकाशकब्रह्मचैतन्येन प्रमातृजीवस्याभेदाभिव्यक्त्यर्थेति तृतीयः पक्षः । इति पक्षत्रयमप्ययुक्तम् । तत्र हेतुस् तस्मादिति । उक्तरीत्या चैतन्यस्य घटप्रकाशकत्वा-योगादित्यर्थः । दोषान्तरमन्वाचिनोति– किञ्चेति ॥ तत्रेति । विषयदृक्जीवचैतन्यमिति पक्ष इत्यर्थः । विशिष्टे घटादिविशिष्टे ॥ दृगिति । अध्यस्तस्य घटादेस्तदधिष्ठानस्य ब्रह्मणश्चिन्मात्रस्य च विषयदृग्जीवचैतन्याद्भिन्नत्वादित्यर्थः ।

ननु विषयाध्यासो विषय(विशिष्ट)दृशि जीवचैतन्य एवेत्याध्यासिकसम्बन्धसिद्धिरित्यत आह– कल्पितत्वादिति । अधिष्ठेयानधिकसत्ताकत्वान्नाध्यासाधिष्ठानत्वमित्यर्थः ॥ अत एवेति । विषयदृक् ब्रह्मचैतन्यमिति पक्षे विषयाध्यासो जीवे वा चिन्मात्रे वा न सम्भवति । आध्यासिकसम्बन्धासिद्धेरित्युक्तहेतोरित्यर्थः । ननु विषयदृग् ब्रह्मचैतन्यमिति पक्षे ब्रह्मचैतन्य एव विषयाध्यासोऽस्तु । एवं च नाध्यासिकसम्बन्धासिद्धिरित्याशङ्क्य विषयाध्यासाधिष्ठान-त्वेन विषयदृक्त्वेन चाभिमतं ब्रह्म सविशेषं निर्विशेषं वेति विकल्प्याद्ये दोषमाह– सविशेष-स्येति । द्वितीये दोषमाह– शुद्धस्येति ॥ जगदिति । जगतोऽप्रकाशः स्यादित्यर्थः । मूलाविद्यानिवृत्त्यभावेन सर्वत आवरणाभिभवाभावेऽपि घटाद्यवच्छेदेनावारणाभिभवसम्भवा-दान्ध्यविरह उपपद्यत इति शङ्कते– अनवच्छिन्नस्येति । परिहरति– न, अवच्छिन्न-स्येति । वृत्त्याऽभिभूतावरणस्यैव घटाद्यवच्छिन्नस्य घटादिदृक्त्वमित्यायातम् । तस्य च न तदधिष्ठानत्वम् । तत्र हेतुः कल्पितत्वेनेति । अध्यस्तानधिकसत्ताकत्वादित्यर्थः ॥ आत्माश्रयेति । घटस्याधिष्ठेयस्य स्वाधिष्ठानकोटौ प्रवेशादित्यर्थः । घटाध्यासेन घटस्वरूपे सिद्धे चैतन्यस्य घटावच्छिन्नत्वसिद्धिस्तत्सिद्धौ च तादृशेऽधिष्ठाने घटाध्याससिद्धिरित्य-न्योन्याश्रयोऽपि द्रष्टव्यः । ननु शुद्धचैतन्यमेकमेव । तदेवाधिष्ठानम् । तत्रावच्छेदक-मविद्यादिकं नाधिष्ठानकोटौ प्रविशति । ततो न कल्पितत्वादिदोषः । वृत्त्याऽपसृतावरणे शुद्धे प्रकाशमाने तत्राध्यस्तं जगदपि प्रकाशत इति न तदान्ध्यम् । नाप्याध्यासिक-सम्बन्धस्यातन्त्रत्वमित्यत आह– विशिष्टेति । तद्वैय्यर्थ्याच् चरमवृत्तिवैयर्थ्यादित्यर्थः । वैय्यर्थ्यमेवोपपादयति– न हीति ।

ननु न चरमवृत्तेर्वैय्यर्थ्यम् । उपाध्यविषयकब्रह्मस्फुरणस्य चरमवृत्तिप्रयुक्तत्वेन तस्याः साफल्यात् । इदानीन्तनस्फुरणस्य सप्रकारकत्वेनोपाधिविषयत्वात् । ‘एकधैवानुद्रष्टव्यम्’ इत्यादिश्रुतिबलात् । स्वसमानविषयकज्ञानादेवाज्ञाननिवृत्तेरखण्डचिन्मात्रज्ञानस्यैव मोक्षहेतु त्वावधारणादिति चेत् । मैवम् । ब्रह्मविषयकसप्रकारकज्ञानस्यैव ब्रह्मविषयकसप्रकारक-संशयादिविरोधित्वात् । एकधेति श्रुतिस्तु ज्ञानानन्दादिब्रह्मप्रकारेषु तद्विरोध्यज्ञानदुःखादिकं व्यवच्छिनत्ति । अन्यथा प्रकारार्थधाप्रत्ययो व्यर्थः स्यात् । ज्ञानस्याज्ञाननिवर्तकतायां समानविषयकत्वं तु भिन्नविषयकत्वं निवारयति न त्वधिकविषयकत्वमपि । अन्यथा घटपटाविति समूहालम्बनाद् घटाज्ञानं निवृत्तमिति व्यवहारो न स्यात् । तदज्ञान-निवर्तकतायां हि तद्विषयकत्वं तन्त्रं न तु तदितराविषयकत्वमपि । गौरवादिति भावः ॥

त्वन्मत इति । सुषुप्तावन्तःकरणलयस्याद्वैतिभिरङ्गीकारादित्यर्थः । कृतहान्यादीति । यदन्तःकरणावच्छिन्नेन यत्कर्म कृतं तदन्तःकरणस्य सुषुप्त्युत्तरकालेऽसत्वेन तत्कर्मजन्य-भोगस्य हानिः । परदिने च यदन्तःकरणावच्छिन्नस्य भोगो भवति तदन्तःकरणावच्छिन्नत्वेन तद्भोगहेतुः कर्म न कृतमित्यकृताभ्यागम आदिशब्दार्थः । ननु न कृतहान्यादिप्रसङ्गः । सुषुप्तावप्यन्तःकरणस्य कारणात्मनाऽवस्थानात् । स्थूलसूक्ष्मसाधारणस्यान्तःकरणस्य जीवो-पाधित्वात् । ‘तदापीतेः संसारव्यपदेशात्’ इति सूत्रे चास्यार्थस्य स्फुटतरमुक्तत्त्वादिति चेत् । मैवम् । अन्तःकरणस्य सूक्ष्मरूपमविद्यैव । विवर्तवादिनामवयवद्वारा कार्यारम्भ-स्यानभिमतत्वात् । तथा चास्य पक्षस्याविद्यावृतत्वपक्ष एवान्तर्भावापत्तेरिति भावः ॥ प्रतिबिम्बितत्वमिति । वृत्ताविति शेषः ॥ अनुद्भूतेति । उद्भूतरूपवत्वस्य प्रतिबिम्ब-नोपाधितायां प्रयोजकत्वादित्यर्थः । नन्वनुद्भूतरूपेऽपि गुहाकाशदौ शब्दप्रतिबिम्बनोपाधित्वं दृश्यत एवेत्यत उक्तं शब्दान्येति ।

ननु नोद्भूतरूपवत्वं प्रतिबिम्बनोपाधिताप्रयोजकम् । अस्वच्छेऽपि लोष्ठादौ प्रतिबिम्बापत्तेः । किन्तु स्वच्छत्वम् । तच्च प्रकाशस्वभावत्वेन मनसस्तत्परिणामभूताया वृत्तेश्चास्त्येव । नापि चाक्षुषत्वं प्रतिबिम्बत्वेन प्रयोजकम् । अचाक्षुषस्याप्याकाशादेः प्रतिबिम्बितत्वदर्शनादिति चेत् । मैवम् । उद्भूतरूपविशेषवत्वातिरिक्तस्य स्वच्छत्वस्या-भावात् । आकाशस्य प्रतिबिम्बोऽसिद्ध एव । प्रभामण्डलस्यैव जलादिदेशे प्रतिबिम्बनात् । आकाशस्यापि रूपित्वाच्च । अन्यथा वाय्वादेरपि प्रतिबिम्बापत्तेरिति भावः ॥ तदात्मनेति । वृत्त्यात्मनेत्यर्थः ॥ सर्वत्रेति । तथा चाभिव्यक्तत्वरूपोपरक्तत्वस्य चितः सर्वत्र सत्वेन चितः स्वतो वृत्तिमात्रोपरक्तत्वमिति प्रतिज्ञाहानिरित्यर्थः । तदन्तःस्थत्वं वृत्त्यन्त-स्थत्वम् ॥ प्रभाया इति । यथा प्रभा रूपमात्रप्रकाशकत्वेन स्वतो रूपोपरक्तेत्युच्यते तथा चिदपि वृत्तिमात्रप्रकाशकत्वेन स्वतो वृत्त्युपरक्तेत्युच्यत इत्यर्थः ।

प्रभाया रूपमात्रप्रकाशकत्वं नाम रूपमात्रदेशस्थतमोनिवर्तकत्वं वा रूपाज्ञाननिवर्तकत्वं वा रूपमात्रग्राहिमानसहकारित्वं वेत्यभिप्रेत्य प्रभायामाद्यौ न स्त इत्याह– प्रभायामिति । तथा च न प्रभादृष्टान्तेन चितः स्वतो वृत्त्युपरक्तत्वम् । चितस्तमोनिवर्तकत्वाभावात् । वृत्तावज्ञानाभावाच्च दार्ष्टान्तिकेऽपि नैतदस्तीति भावः । तृतीयो यद्यपि दृष्टान्ते प्रभाया-मस्ति तथापि दार्ष्टान्तिकचिति नास्तीत्याह– प्रभायामिति । तथा च प्रभादृष्टान्ते च चिति वृत्तिमात्रग्राहकमानसहकारित्वं नास्तीत्यर्थः ॥ चित्सम्बन्धस्येति । अनावृतचित्सम्बन्धस्ये- त्यर्थः । विषयप्रकाशिका चिदनावृतेति पक्ष एव वृत्तिरुपरागार्थेत्यभ्युपगमादिति भावः ॥ सर्वेति ॥ अनावृतचित्सम्बन्धस्य सर्वेषां सत्वादित्यर्थः ।

ननु वृत्तिमात्रं सम्बध्य प्रकाशनिवर्तकत्वमेव चितः स्वतो वृत्त्युपरक्तत्वम् । न च प्रभादृष्टान्तानानुगुण्यम् । इष्टापत्तेः । प्रभाया गन्धादिदेशस्थतमोनिवर्तकत्वं तत्सम्बन्धा द्युज्यते । चैतन्यस्य तु स्वभावतोऽसम्बद्धत्वात्तदाकारवृत्या तद्देशसम्बन्धस्यापादनात्कथं सर्वप्रकाशप्रसङ्गः । स्वभावतो ह्यसङ्गत्वे हि ‘असङ्गो ह्ययं पुरुषः’ इति श्रुतिः प्रमाणम् । अतः सर्वैः सह सम्बन्धाभावान्न सर्वावभासप्रसक्तिः किन्तु यदाकारा वृत्तिस्तस्यैव । अत एव ‘इदं रजतम्’ इति भ्रमे इदमाकारवृत्त्यवच्छिन्नचैतन्येन रजताभानानुपपत्ते रजताकाराऽ-विद्यावृत्तिरभ्युपेयते । स्वतश्चिद्भिम्बाग्राहकत्वे वृत्तिमन्तरेण चैतन्यस्य तदाकारत्वायोगादिति चेत् ।

मैवम् । दत्तोत्तरत्वात् । अनावृतायाः सर्वगतायाश्चितो मनःपरिणामेनेवान्येनापि कुलटाया इव सम्बन्धोपपत्तेः । न हि तस्या एकतरस्मिन्पक्षपातोऽस्ति । वृत्तावस्तीति चेत् । न । वृत्तेरपि वृत्त्यन्तराधीनचित्सम्बन्धेऽनवस्थापातात् । स्वतश्चिद्बिम्बग्राहके त्वन्तःकरण तद्वृत्यादौ न वृत्त्यपेक्षेति नानवस्थेति चेत् । न । असङ्गायाश्चितोऽन्तःकरणतत्परिणति-वृत्त्यादिना संसर्गस्याप्यसम्भवदुक्तिकत्वात् । किञ्चानुद्भूतरूपेऽन्तःकरणादौ प्रतिबिम्ब-नोपाधित्वमेव नास्ति । नतरां स्वत(स्त्वे तु)स्तत् । अतः सर्वसम्बन्धादनावृतचितः सर्वावभासो दुर्वारः । असङ्गश्रुतेस्तर्हि का गतिरित्यत आह– असङ्गो हीति ।

ननु सङ्गशब्दस्य सम्बन्धे प्रसिद्धस्य कथं लेपपरत्वमित्यत आह– स यदिति । ज्योतिर्ब्राह्मणे (बृ.उ.६-३-१५) ‘स वा एष एतस्मिन्सम्प्रसादे रत्वा चरित्वा दृष्ट्वैव पुण्यं च पापञ्च पुनः प्रतिन्यायं प्रतियोन्या द्रवति स्वप्नायैव स यत्तत्र किञ्चित्पश्यत्यनन्वागतस्तेन भवत्यसङ्गो ह्ययं पुरुष इत्येवमेवैतद्याज्ञवल्क्य सोऽहं भगवते सहस्रं ददाम्यत ऊर्ध्वं (वि)मोक्षायैव ब्रूहि’ इति । ‘स वा एतस्मिन्स्वप्ने(प्नान्ते)रत्वा चरित्वा दृष्ट्वैव प्रतियोन्या द्रवति बुद्धान्तायैव स यत्तत्र किञ्चित्पश्यत्यनन्वागतस्तेन भवत्यसङ्गो ह्ययं पुरुष इत्येवमेवै-तद्याज्ञवल्क्य सोऽहं भगवते सहस्रं ददाभ्यत ऊर्ध्वं (वि)मोक्षायैव ब्रूहि’ इति, ‘स वा एष एतस्मिन्बुद्धान्ते रत्वा चरित्वा दृष्ट्वैव पुण्यं च पापञ्च पुनः प्रतिन्यायं प्रतियोन्या द्रवति स्वप्नान्तायैव..., इत्यादिना सुषुप्तिस्वप्नजाग्रत्सु जीवस्य रमयितुश्चारयितुः पुण्यपापे दर्शयितु-रीश्वरस्य तत्कर्मलेपो नास्तीत्यत्र असङ्गत्वं हेतुरुच्यते न तु सर्वासम्बन्धित्वम् । ‘स्वप्नेन शारीरमभिप्रहत्या सुप्तः सुप्तानभिचाकशीति । शुक्रमादाय पुनरेति स्थानं हिरण्मयः पुरुष एकहंसः’ इति पूर्वोदाहृतश्लोके ईश्वरस्य प्रकृतत्वात् । श्रुतौ ‘रत्वा’ इत्यादीन्यन्तर्भावित-णिजर्थानीति । अत एव ‘नैषा श्रुतिर्लेपाभावपरा । अकर्तृत्वप्रतिपादनाय सम्बन्धाभाव परत्वात्’ इति निरस्तम् । ‘स इदं सर्वमसृजत’ इत्यादिश्रुतिविरोधात् ॥ यथेति । ‘तथा सर्वाणि भूतानि मत्स्थानीत्युपधारय’ इत्याकाशवदलेपत्वेन सर्वसम्बन्धोक्तेरित्यर्थः ।

ननु सर्वगतमपि चैतन्यं स्वभावाद्वृत्त्यैव स्वतः सम्बध्यते न विषयैरित्यत आह– अपि चेति । वृत्तितः पूर्वं विषयैश्चैतन्यमेव स्वतःसम्बद्धं प्रकाशोपयोगि । सर्वसम्बन्धस्तु वृत्तेः पूर्वमप्यस्तीति सर्वप्रकाशो दुर्वार इत्यर्थः ॥ अन्य इति । अनावृतचित्सम्बन्धादिति शेषः । उपरागः सम्बन्धः । दृश्यत्वे प्रकाश्यत्वे ॥ मानेति । वृत्तिद्वारा विषयैः सम्बध्य तत्प्रकाशकत्वात् ॥ स्वत इति । प्रमाणं विनेत्यर्थः । सम्भ्रान्तो देशयति । नन्विति ॥ सर्वोपादानत्वादिति । तथा च विषयैः साक्षात्सम्बन्धोऽसङ्गस्यापि ब्रह्मणोऽस्तीत्यर्थः ॥ उपाधिं विना अन्तःकरणादिकं विना । भासयति स्वार्थणिजन्तः जानातीत्यर्थः ॥ आध्यासिकेति । विशिष्टनिष्ठेन परिणामित्वरूपेण सर्वोपादानत्वेन विशिष्टब्रह्मणः सर्वज्ञत्वे यत्र यदध्यस्तं तत्र तदाध्यासिकसम्बन्धेन प्रकाशत इति भवदभिमतनियमभङ्गप्रसङ्गः । आध्यासिकसम्बन्धभिन्नेन सम्बन्धेन जगत्प्रकाशाङ्गीकारादित्यर्थः ।

ननु परिणामिनि ब्रह्मण्येव जगदध्यासः किं न स्यादित्यत उक्तं विशिष्टनिष्ठेति । विशिष्टस्याधिष्ठेयसमानसत्ताकत्वान्नाध्यासाधिष्ठानत्वमिति भावः ॥ अनादीति । उपादानत्वेन जगत्प्रकाशेऽविद्यां प्रत्युपादानत्वाभावात्तत्प्रकाशो ब्रह्मणो न स्यादित्यर्थः ॥ नापीति । शुद्धनिष्ठेन जगदधिष्ठानत्वरूपेण जगदुपादानत्वेन ब्रह्मणो जगत्प्रकाशे शुद्धस्यैव सार्वज्ञ्या-पत्तिः । अस्तु शुद्धस्यैव सार्वज्ञ्यमित्यत आह– सार्वज्ञ्यादेरिति । विशिष्टनिष्ठत्वाद् विशिष्ठनिष्ठत्वेनाभ्युपगमात् । शुद्धे सार्वज्ञ्याङ्गीकारेऽपसिद्धान्त इत्यर्थः । एतेन ब्रह्मणोऽ-सङ्गत्वेऽपि सर्वेषां तत्राध्यासेन मानोपाधिं विनैव तस्य सर्वप्रकाशकतया सार्वज्ञ्यो-पपत्तिरित्यपास्तम् ।

### **न्यायामृतसौगन्ध्यम्**

किञ्च वृत्तेस्तदाकारत्वं न तावत्तद्विषयत्वम् । त्वयैव निरस्तत्वात् । नापि तस्मिं-श्चैतन्योपरागयोग्यतापादकत्वं, तव ज्ञानाभिभावकत्वं वा । उभयोरपि तदाकारत्वप्रयोज्यत्वेन तदाकारत्वायोगात् । नापि घटादिवत्पृथुबुध्नोदराद्याकारत्वम् । साकारवादापातात् । ननु अस्तीत्यादि तद्विषयकव्यवहारप्रतिबन्धकाज्ञाननिवर्तनयोग्यत्वस्य, तत्सन्निकृष्टकरणजन्यत्वस्य वा तदाकारत्वं तदुभयं च स्वकारणाधीनस्वभावविशेषादिति चेन्न । उक्तयोग्यत्वातिरिक्त-स्याकारस्याभावेनात्माश्रयात्, परमाण्वादिसन्निकृष्टकरणजन्यत्वेनापि तदाकारत्वाभावाच्च । न च निवृत्तिजननस्वरूपयोग्यतया फलोपधानस्य साध्यत्वेन स्वानपेक्षणमिति वाच्यम् । उक्तस्वरूपयोग्यत्वातिरिक्ताकारस्य दुर्वचत्वात् ।

किं च विषयदृक् जीवचैतन्यं ब्रह्मचैतन्यं वा । नाद्यः । जीवे अवच्छिन्नचित्स्वरूपे कल्पितेऽध्यासायोग्यता । न च विषयदृग् जीवचैतन्यमेव । अध्यासस्तु ब्रह्मचैतन्ये इति वाच्यम् । विषयप्रकाशे आध्यासिकसम्बन्धस्यातन्त्रत्वापातात् । न द्वितीयः । विशिष्टस्य ब्रह्मणोऽपि कल्पितत्वेन तत्राध्यासायोगात् । न च शुद्धचैतन्यमेकमेव । तदेवाधिष्ठानम् । तत्रावच्छेदकम् अविद्यादिकं नाधिष्ठानकोटौ प्रविशति । तदेव च जीवशब्देन ब्रह्मशब्देन च व्यपदिश्यते, उपाधिभेदात् । तथा च जीवचैतन्यस्यैव दृक्त्वेऽपि दृश्याध्यासो न तूपपन्न

इति वाच्यम् । शब्दचैतन्यस्यासंसारम् आवृतत्वेन जगदान्ध्यप्रसङ्गात् । ननु मूलाविद्यानिवृत्त्य- भावेन सर्वत आवरणाभिभवाभावेऽपि घटाद्यवच्छेदेनावरणाभिभवेन सर्वप्रकाशाद्यविरहोपपत्तिरिति चेन्न । शुद्धस्येदानीं स्फुरणे चरमवृत्तिवैय्यर्थ्यापत्तेः । अधिकमानेऽपि चरमवृत्तिवेद्यस्येदानीमपि स्फुरणात् । न ह्यवेदान्तजन्यवृत्तौ भावो वा विशेषणं प्रकारः प्रकाशतेः ।

ननु उपाध्यविषयब्रह्मस्फुरणस्य चरमवृत्तिप्रयुक्तत्वेन तस्याः साफलम् इदानीन्तनस्फुरणस्य सप्रकारत्वेनोपाधिविषयत्वात् । ‘एकधैवानुद्रष्टव्यम्’ इत्यादिश्रुतिबलात्स्वसमानविषयक-ज्ञानादेव चाज्ञाननिवृत्तेरखण्डचिन्मात्रज्ञानस्यैव मोक्षहेतुत्वमिति चेन्न । प्रकारे विहितधा-प्रत्ययान्तस्य एकधाशब्दस्य त्वन्मतविरुद्धार्थत्वात् । न च धीविशेषणरूपप्रकारार्थक एव धाप्रत्यय इति नो नियमः । एकधा भुक्तम् इत्यादौ तदसम्भवाद् इति क्वचित्केवलार्थकोऽपि प्रकृते विषयमात्ररूप एव प्रकार इति वाच्यम् । यत्समभिव्याहृतो हि धाप्रत्ययान्तस्तन्निष्ठं प्रकारं बोधयति । प्रकृते च दर्शनविषयनिष्ठप्रकारं बोधयतीत्यर्थात् । तथा च ज्ञानानन्दा-द्याकारेणैव द्रष्टव्यं न तु दोषाद्याकारेण । ‘तमेव विदित्वाऽतिमृत्युमेति नान्यः पन्था विद्यते अयनाय ।

‘यदा पश्यः पश्यते रुग्मवर्णं कर्तारमीशं पुरुषं ब्रह्मयोनिम् ।

तदा विद्वान् पुण्यपापे विधूय निरञ्जनः परमं साम्यमुपैति’ ।

‘भोक्तारं यज्ञतपसां सर्वलोकमहेश्वरम् ।

सुहृदं सर्वभूतानां ज्ञात्वा मां शान्तिमृच्छति’

इति स्मृतिभ्यां सप्रकारकज्ञानस्यैव मोक्षहेतुत्वोक्तेः । किञ्च वृत्त्युपरक्तत्वं चैतन्यस्य न तत्प्रतिबिम्बितत्वं दर्पणमुखस्येव अनुद्भूतरूपान्तःकरणे शब्दान्यप्रतिबिम्बनोपाधिताया अचाक्षुषस्य चैतन्यप्रतिबिम्बितत्वस्य चायोगात् । उद्भूतरूपवत्वं हि प्रतिबिम्बनोपाधित्वस्य व्यापकं, तदभावाच्च कथं तत्स्यात् तदुपाधित्वम् ।

न चाचाक्षुषाकाशस्य प्रतिबिम्बनं दृष्टम् । नक्षत्रादिप्रभाया एव हि तत्प्रतिबिम्बनम् । न ह्यचाक्षुषबिम्बस्य प्रतिबिम्बं चाक्षुषदष्ठं सम्भवति (वा) । अन्यथा बाष्पादीनामपि जले प्रतिबिम्बनं स्यात् । किं च चाक्षुषवृत्त्युपारूढचितः कथं रूपमात्रप्रकाशकत्वम् । न च प्रभावन्नियमः । प्रभायां हि तमोविरोधित्वं रूपादीन् प्रतीव गन्धादीन् प्रत्यप्यस्ति । न हि सा गन्धदेशस्थं तमो न निवर्तयति न त्वप्रभायाम् अज्ञानविरोधित्वलक्षणं प्रकाशकत्वं रूपं प्रत्येव । न तु रसादीन्प्रतीति वाच्यम् । अज्ञाननिवर्तकत्वस्य वृत्तिभिन्नेऽनङ्गीकारात् । प्रभायां रूपग्राहि चक्षुःसहकारित्ववत्सुगन्धादिसहकारित्वाभावेऽपि चितो ग्राहकान्तरा-सहचारित्वेन तद्वत्तत्सहकारिविलम्बेन विलम्बस्य वक्तुम् अशक्यत्वात् । तथा च चितः सर्वगतत्वेन सर्वस(न्धान)ङ्घाद्, रूपादेरिव गुरुत्वादेरप्याश्रयद्वारा साक्षाद्वा
तत्सम्बन्धित्वा-त्तत्प्रकाशापत्तिः । वृत्त्युपरक्तचित्सम्बन्धस्यैव प्रकाशत्वात् । ‘असङ्गो ह्ययं पुरुषः’ इति श्रुतिस्तु तत्कृतलेपाभावपरा न तु सम्बन्धनिषेधिका । ‘स यत्तत्र किञ्चित्पश्यत्यनन्वागत-स्तेन भवति’ इत्युत्तरवाक्यात् ।

‘मयि सर्वमिदं प्रोतं सूत्रे मणिगणा इव ।

यथाऽऽकाशास्थितो नित्यं वायुः सर्वत्रगो महान्’ ॥ इति स्मृतेश्च ।

एतेन प्रभाया रूपरसादिदेशगततमोनाशकत्वं तत्सम्बन्धाद्युज्यते । चैतन्यस्य तु स्व-भावतोऽसम्बन्धत्वात् तदाकारवृत्त्या तदेकसम्बन्धस्य सम्पादनात्कथम् अन्यावभासकत्वप्रसङ्ग इति निरस्तम् । स्वतः सर्वासङ्गस्वभावस्य वृत्त्यापि सम्बन्धासम्भवात् । किञ्चाध्यासिक-सम्बन्धो वृत्तेः प्रागप्यस्ति । अन्यस्तूपरागो न दृश्यत्वे तन्त्रमिति किं तदर्थया वृत्त्या । न च जीवचैतन्यस्याधिष्ठानचैतन्यस्य चाभेदाभिव्यक्त्यर्थत्वाद्वृत्तेेः । अन्यथा ‘मयेदं विदितम्’ इति सम्बन्धावभासो न स्यादिति वाच्यम् । एवं ह्यधिष्ठानचैतन्ये तादात्म्येनाध्यस्तस्य घटादेरधिष्ठानाभिन्नजीवचैतन्येऽपि, तत्सम्बन्धेन तस्य जीवेऽपि सत्वेन ‘अहं घटः’ इति प्रतीतेः । अतोऽभेदाभिव्यक्तिपक्षोऽयुक्तः ।

किञ्च जीवचैतन्यस्यासङ्गत्वे ब्रह्मचैतन्यं सुतरामसङ्गम् । तथा च मानोपाधिक-विषयोपरागत्वात् स्वतः सर्वज्ञं न स्यात् । न च ब्रह्म सर्वोपादानत्वाद् उपाधिं विनैव स्वस्वरूपवत् स्वभिन्नं जगदवभासयतीति वाच्यम् । उपादानत्वं हि न तावद्विशिष्टं परिणामित्वम् । आध्यासिकसम्बन्धस्यातन्त्रत्वापत्तेः । अनाद्यविद्यादिकं प्रति तदभावाच्च । नापि शुद्धनिष्ठम् अधिष्ठानत्वम् । शुद्धस्य सर्वज्ञत्वसर्वशक्तित्वादेरभावात् । न च ब्रह्मणोऽ-सङ्गत्वेऽपि सर्वेषां तत्राध्यासेन मानोपाधिं विनैव तस्य सर्वप्रकाशतया सार्वज्ञोपपत्तिः । अविद्याकल्पितासार्वज्ञादीनां शुद्धेऽसत्वादिति वाच्यम् । अकल्पितसार्वज्ञस्य त्वन्मतेऽभावेन कल्पितसार्वज्ञविशिष्टस्य त्वन्मतेऽशुद्धत्वान्मिथ्यात्वाच्च तस्याधिष्ठानत्वानुपपत्तेः ।

[Load More](javaऽcriptःvoid(0))
