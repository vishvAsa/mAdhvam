+++
title = "१४ दृग्दृश्यसम्बन्धानुपपत्तिभङ्गः"
upstream_url = "https://dvaitavedanta.in/category-details/13931/4778/sharav/nayaya/parath/thagat"
+++
## अनुकूलतर्कहीनाश्च मिथ्यात्वहेतवः

**३३. दृग्दृश्यसम्बन्धानुपपत्तिभङ्गः**

# **न्यायामृतम्**

अनुकूलतर्कहीनाश्च मिथ्यात्वहेतवः । अत्र केचिन्मायिभिक्षवः–

अन्यच्चेत्संविदो नीलं न तद् भासेत संविदि ।

भासते चेत्कुतः सर्वो न भासेतैकसंविदि ॥

नियामकं न सम्बन्धं पश्यामो नीलतद्धियोः ।

इत्यादि वदद्भिरात्मख्यातिवादिभिरुक्तं ग्राह्यलक्षणाभावाख्यं तर्कं भिक्षित्वाऽऽहुः । दृश्यस्य सत्यत्वे न तावज्ज्ञानं तदसम्बद्धं प्रकाशकम्, अतिप्रसङ्गात् । नापि सम्बद्धम् । आत्मगुणस्य ज्ञानस्य ज्ञेयेन संयोगसमवाययोरयोगात् । अन्यस्य च सम्बन्धस्याभावात् । विषयविषयिभावस्य चाद्विष्ठत्वेनासम्बन्धत्वाद् दुर्निरूपत्वाच्च ।

तथा हि– विषयत्वं किं ज्ञानजन्यफलाधारत्वम् ? ज्ञानजन्यहानादिबुद्धिगोचरत्वं वा ? ज्ञानकर्मत्वं वा ? ज्ञानाकारार्पकत्वं वा? दृश्यमानत्वे सति तत्त्वं वा? ज्ञानजन्यव्यवहारयोग्यत्वं वा ? यत्सन्निकृष्टकरणेन यज्ज्ञानमुत्पद्यते, स तस्य विषय इति वा? यस्यां संविदि योऽर्थोऽवभासते स तस्या विषय इति वा ? सम्बन्धान्तर-मन्तरेण यो यज्ज्ञानावच्छेदकः स तस्य विषय इति वा ?

आद्येऽपि फलं न तावज्ज्ञातता, अनङ्गीकारात् । अतीतादावसम्भवाच्च । नापि हानादिः, गगनादौ तदयोगात् । कलधौतमलादेरपि तज्ज्ञानविषयत्वापाताच्च । नाप्यभिज्ञाभिलपने, तयोर्ज्ञेयानिष्ठत्वात् । न द्वितीयः । हानादिबुद्धीनां तदजन्यत्वात् । गोचरताया एवाद्याप्यनिरूपणाच्च । न तृतीयः । ईश्वरज्ञान-स्यातीतादिज्ञानस्य च कर्मकारकाजन्यत्वात् । न चतुर्थः, ज्ञानतदाकारयोरभेदेन सर्वेषां ज्ञानहेतूनां विषयत्वापातात् । न पञ्चमः । दृश्यमानताया एवाद्याप्य-निरूपणात् । न षष्ठः । योग्यतायां योग्यतान्तराभावात् । न सप्तमः । नित्येश्वरज्ञानस्य निर्विषयत्वापातात् ।

अष्टमेऽपि संविदीति न तावदधिकरणसप्तमी । ज्ञानस्य ज्ञेयं प्रत्यनधिकरण-त्वात् । नापि विषयसप्तमी । तस्यैव निरुच्यमानत्वात् । संविदो विषयत्वमर्थस्य विषयित्वमिति वैपरीत्यापाताच्च । नापि सति सप्तमी । भासमानताया एवाद्याप्य-निरूपणात् । न नवमः । य(म)त्समवेतं रूपज्ञानमित्यत्र रूपज्ञानात्मसमवायस्य सम्बन्धान्तरं विनैव रूपज्ञानावच्छेदकस्य तद्विषयत्वापातात् । तस्मात्सत्यत्वे दृश्यत्वानुपपत्तेर्दृग्दृश्ययोराध्यासिक एव सम्बन्ध इति ।

## **अद्वैतसिद्धिः**

ननु मिथ्यात्वानुमानमप्रयोजकम्, सत्यत्वेऽपि दृश्यत्वोपपत्तेरिति चेन्न । दृग्दृश्य-सम्बन्धानुपपत्तेः । न हि ज्ञानं ज्ञेयासम्बद्धमेव प्रकाशकम्, अतिप्रसङ्गात् । नापि सम्बद्धम्, आत्मस्वरूपस्य तद्गुणस्य वा ज्ञानस्य ज्ञेयेन संयोगसमवाययोरभावात् । अन्यस्य चानाध्यासिकस्य सम्बन्धस्याभावात् । न च विषयविषयिभावः सः । तस्य विषयत्व-विषयित्वरूपस्य एकैकमात्रनिष्ठत्वेन द्विष्ठसम्बन्धात्मकत्वासम्भवाद्, दुर्निरूपत्वाच्च । तथा हि (१) विषयत्वं किं ज्ञानजन्यफलाधारत्वम्? किं वा (२) ज्ञानजन्यहानादिबुद्धिगोचरत्वम् ? उत (३) ज्ञानकर्मत्वम् ? (४) ज्ञानाकारार्पकत्वं वा ? (४) दृश्यमानत्वे सति तत्त्वं वा ? (६) ज्ञानजन्यव्यवहारयोग्यत्वं वा ? (७) यत्सन्निकृष्टकरणेन यज्ज्ञानमुत्पाद्यते तत्त्वं वा ? (८) यस्यां संविदि योऽर्थोऽवभासते स तस्या विषयः, तथा च संविदि भास-मानत्वमिति वा ? (९) सम्बन्धान्तरमन्तरा ज्ञानावच्छेदकत्वं वा ? आद्ये फलं न तावज् ज्ञातता, अनङ्गीकाराद्, अतीतादावभावाच्च । नापि हानादिः । गगनादौ तदभावात् । कलधौतमलादेरपि तज्ज्ञानविषयत्वप्रसङ्गाच्च । नाप्यभिज्ञाभिलपने, तयोर्ज्ञेयावृत्तित्वात् ।

न च विषयविषयिभावेन ते तत्र स्थ इति वाच्यम् । तस्यैव विचार्यमाणत्वात् । अत एव न द्वितीयोऽपि । न तृतीयः । ईश्वरज्ञानस्यातीतादिज्ञानस्य च कर्मकारकाजन्यत्वेन निर्विषयत्वप्रसङ्गात् । न चतुर्थः । ज्ञानतदाकारयोरभेदेन सर्वेषां ज्ञानहेतूनां विषयत्वापातात् । अनुमित्यादिविषये तदभावापाताच्च । न पञ्चमः । दृश्यमानत्वस्य विषयत्वघटितत्वेनात्मा-श्रयात् । न षष्ठः । योग्यतायां योग्यतान्तराभावात् । न च योग्यता योग्यतां विनैव योग्या, यथा दृश्यत्वं दृश्यत्वान्तरं विनैव दृश्यमिति वाच्यम् । अवच्छेदकरूपापरिचये योग्यताया एव ग्रहीतुमशक्यत्वात् । न च ज्ञानविषयत्वं तदवच्छेदकम्, आत्माश्रयात् । न सप्तमः । नित्येश्वरज्ञानस्य निर्विषयत्वप्रसङ्गात् । नाष्टमः, संविदीति न तावदधिकरणसप्तमी । ज्ञानस्य ज्ञेयानधिकरणत्वात् । नापि विषयसप्तमी, तस्यैव निरूप्यमाणत्वात् । संविदो विषयत्वं संवेद्यस्य च विषयित्वमिति वैपरीत्यापाताच्च । नापि सति सप्तमी । भासमानत्वस्य विषयता-घटितत्वेनाऽत्माश्रयात् । नापि नवमः । मत्समवेतं रूपज्ञानमित्यत्र रूपज्ञानसमवायस्य सम्बन्धान्तरं विनैव रूपज्ञानावच्छेदकस्य ‘इदं रूपम्’ इति ज्ञानेऽपि विषयत्वापातात् ।

### **न्यायामृततरङ्गिणी**

दृग्दृश्यसम्बन्धानुपपत्तिरूपं पूर्वोक्तं तर्कं निराकर्तुमुत्थापयति ॥ अनुकूलेति ॥ मायिभिक्षव इति ॥ अस्य आहुरित्यनेन सम्बन्धः ॥ अन्यच्चेति ॥ नीलसंविदोर्भेदे नीलसंविदि नीलस्य भानं न स्यात् । भिन्नस्यापि भाने नीलसंविदि नीलेतरस्य धवलादेरपि भानं स्यात् । ननु नीलसंविदि नीलस्य सम्बन्धोऽस्तीति नीलं भासते, धवलादेस्तु तत्र न सम्बन्ध इति न भानमित्यत आह ॥ नियामकमिति ॥ नीलस्य नीलबुद्धेश्च वक्ष्यमाणरीत्याऽन्यः सम्बन्धो न सम्भवति । येन नियमः स्यात् । तस्मात्संविदि नीलादेरारोपितत्वमेव सम्बन्ध इति सत्यत्वे नीलादेर् दृक्दृश्यसम्बन्धानुपपत्तिरूपो बाधक-स्तर्कोऽस्ति विपक्षे इत्यर्थः । आत्मख्यातिवादिभिर् विज्ञानवादिभिः ॥ ग्राह्यलक्षणा-भावाख्यमिति ॥ ग्राह्यांशस्य घटादेरलीकत्वमभिदधाना विज्ञानवादिनो ग्राह्यलक्षणा-भावं युक्तिं तत्र वदन्ति । ग्राह्यस्य घटादेर्विषयस्य, लक्षणं विषयत्वं, तस्याभावः । तस्मा-द्विज्ञानात्मा अर्थः । अर्थस्य विज्ञानाद्भेदे तत्र विषयत्वं न स्यात् । लक्षणानिर्वचने

(कारण) सामर्थ्येनापि ज्ञानविज्ञानविषयत्वं न सम्भवतीत्यादि । एतच्च बौद्धधिक्कारे स्पष्टम् ।

ननु दृग्दृश्ययोः सम्बन्धाभावेऽपि असम्बद्धस्यैव तया प्रकाशनमस्त्वित्यत आह ॥ दृश्यस्येति । दृक्दृश्ययोराध्यासिकसम्बन्धं वक्तुं सम्बन्धान्तरं निराकरोति ॥ नापीति ॥ आत्मेति ॥ गुणत्वान्न ज्ञेयेन घटादिना सम्योगः, आत्मगुणत्वान्न समवायः सम्भव-तीत्यर्थः ॥ ज्ञानजन्यहानादीति ॥ यद्यप्येतत् करिष्यमाणप्रथमपक्षविकल्परीत्या प्रथमपक्षेऽन्तर्भवति तथापि बुद्धिगोचरत्वमित्यत्रात्माश्रयं वक्तुं पृथग्विकल्पितमिति ध्येयम् ॥ ज्ञानकर्मत्वं वेति ॥ कर्मत्वं च क्रियाजन्यफलाश्रयत्वातिरिक्तं करणव्यापार-विषयत्वादिकमत्राभिमतमतो न प्रथमविकल्पान्तर्गतिरिति बोध्यम् ॥ कलधौतेति । रूप्यज्ञानाविषयस्य रूप्यमलादेः रूप्येण सहोपादीयमानत्वाद्रूप्यज्ञानविषयत्वं स्यादित्यर्थः॥ तयोरिति ॥ तथा चासम्भव इति भावः ॥ हानादीति ॥ कण्टकादिज्ञानं कण्टकादि-कमेव प्रकाशयति । ततः कण्टकान्तरेऽनिष्टसाधनत्वं जानतः पुरुषस्य पुरोवर्तिकण्टकेऽपि तदनुमानं भवति । अनिष्टसाधनत्वाच्च हेयताबुद्धिर्जायत इत्यङ्गीकारात् हानादिबुद्धीनां कण्टकादिप्रत्यक्षजन्यत्वासम्भव इत्यर्थः ॥ विषयत्वेति ॥ अनुमित्यादिविषयेऽव्याप्तिश्च बोध्या ॥ दृश्यमानताया इति ॥ दृश्यमानत्वस्य दृग्विषयत्वरूपत्वादित्यर्थः ॥ योग्यतायामिति ॥ न च योग्यता योग्यतान्तरं विनैव योग्या यथा दृश्यत्वं दृश्यत्वान्तरं विनैव दृश्यमिति वाच्यम् । अवच्छेदकरूपापरिचये योग्यताया एव ग्रहीतुमशक्यत्वात् । ननु यस्यां संविदीत्यत्र सप्तम्यर्थो न विवक्षित इत्यत आह ॥ संविद इति ॥ नापीति ॥ यस्यां संविदि सत्यां योऽर्थोऽवभासते स विषयो भवतीत्यर्थे आत्माश्रय इत्यर्थः ॥ मत्समवेतमिति ॥ यथा रूपज्ञानमिष्टं ध्वस्तमित्यादौ इच्छादीनां रूपज्ञानावच्छेदकत्वं तथा मत्समवेतं रूपज्ञानमित्यत्र रूपज्ञानात्मसमवायस्य रूपज्ञानावच्छेदकत्वमस्तीत्यर्थः ॥ तद्विषयत्वेति ॥ इदं रूपमिति ज्ञाने विषयत्वापातादित्यर्थः ॥

### **न्यायामृतकण्टकोद्धारः**

॥ अत्र केचिदिति । अत्र केचिन्मायिभिक्षव आत्मख्यातिवादिभिरुक्तं ग्राह्यविषया-भावलक्षणं तर्कं भिक्षित्वाऽऽहुरित्यन्वयः । कीदृशस्तर्क इत्यत उक्तम् । अन्यच्चेदिति । अस्यार्थः – नीलं नीलशब्दोपलक्षितो विषयः, संविदोऽन्यच्चेज् ज्ञानादन्यश्चेत्, तत् तर्हि, तन्नीलशब्दोपलक्षितो विषयः, संविदि, न भासेत न प्रकाशेत । सम्बन्धं विना अन्यस्मिन् अन्यप्रकाशे काश्मीरस्थेन दीपेन केरलदेशस्थोऽपि प्रकाशेतेति । यद्येवमपि भासेत तदैकस्मिन् सर्वमपि प्रकाशेत । नियामकसम्बन्धाभावादित्यतिप्रसङ्गान् नीलशब्दोपलक्षितविषयसंविदो-राध्यासिक एव नियामकसम्बन्धः स्वीकर्तव्यः । सम्बन्धान्तरानुपपत्तेरिति सम्बन्धान्तरानु-पपत्तिपूर्वकं तर्कं वक्तुमुपोद्धातमाह ॥ दृश्यस्येति ॥ अतिप्रसङ्गादिति । उक्तातिप्रसङ्गा-दित्यर्थः । आत्मगुणस्येति ॥ अत्र गुणत्वाज् ज्ञानस्य विषयेण संयोगो न सम्भवति । द्रव्ययोरेव संयोगात् । आत्मातिरिक्तविषयेण समवायो न सम्भवति । यो यस्य गुणस्तस्य तेन समवायात् । समवायस्य प्रकाशताप्रयोजकत्वे घटज्ञानमात्मप्रकाशकं स्यादित्यपि द्रष्टव्यम् ॥ अन्यस्य चेति ॥ संयोगसमवायादन्यस्येत्यर्थः । ननु विषयविषयिभावस्योक्तसम्बन्ध-द्वयातिरिक्तस्य सम्बन्धस्य सत्त्वादयुक्तमेतदित्यत आह ॥ विषयेति ॥ अद्विष्ठत्वेनेति ॥ विषयत्वस्य विषयमात्रनिष्ठत्वाद् विषयित्वस्य ज्ञानमात्रनिष्ठत्वात् तदुभयाश्रितत्वाभावादद्विष्ठ-त्वम् । सम्बन्धिद्वयाश्रितस्तदतिरिक्तः स्वयमेक एव चेत्यस्य तल्लक्षणत्वादिति भावः । ननूभय-सम्बन्धिनिरूप्यत्वं सम्बन्धसामान्यलक्षणमस्तु । न तूक्तविशेषणघटितम् । तस्य च सत्त्वादित्यत आह ॥ दुर्निरूपत्वाच्चेति ॥ विषयत्वस्येति शेषः ॥ ज्ञानजन्येति ॥ अत्र कर्तुरन्यत्वे सतीति विशेषणम् । तेन ज्ञानजन्येच्छाधारत्वेनात्मनि नातिव्याप्तिरिति द्रष्टव्यम् । यद्वा, ज्ञानत्वा-वच्छिन्नजन्यत्वं विवक्षितम् । इष्टसाधनज्ञानजन्येच्छायां ज्ञानत्वावच्छिन्नजन्यत्वाभावात् तामादाय नातिव्याप्तिरिति ॥ ज्ञानजन्यहानादीति ॥ अत्र ज्ञानजन्यहानाद्यन्यतरबुद्धिगोचरत्व-मित्यर्थः । तेनैकैकगोचरे त्रितयगोचरत्वाभावान्नासम्भव इति द्रष्टव्यम् ॥ ज्ञानकर्मत्वं वेति ॥ अत्र कर्मत्वं कर्मकारकतया जनकत्वम् । न तु तज्जन्यफलशालित्वम् । अतो न प्रथमाभेदः । कर्मत्वप्रवेशेन तज्जन्यफलाश्रयत्वप्राप्तावपि प्रकृते तादृशकर्मकारकतया जनकत्वरूपत्वेन विवक्षणान्न प्रथमाभेदः । अत एवैतत्पक्षनिराकरणावसरे कर्मकारकाजन्यत्वादिति वक्ष्यतीति भावः ॥ यत्सन्निकृष्टेति ॥ न चेन्द्रियसन्निकृष्टविषयेण जन्यज्ञाने इन्द्रियादेरपि विषयत्वं स्यादिति वाच्यम् । ज्ञाने विषयस्य करणत्वाभावात् । विषयाभावेऽपि अनुमानादिना ज्ञानजननात् । न च विषयाभावेऽनुमानादेः करणस्य तत्सन्निकर्षानुपपत्तिरिति वाच्यम् । सन्निकर्षमात्रे सम्बन्धिद्वयानपेक्षणात् । अत एव प्रतियोग्यनुयोग्यादिः सन्निकर्ष इति सर्व एव सम्प्रदायविद आहुरिति भावः ॥ अनङ्गीकारात् ॥ मायावादितत्त्ववादिभ्यामिति शेषः । तथा च तद्धटितत्वे उभयासिद्धिरिति भावः ।

ननु भट्टमतानुसारिणा मायावादिना ज्ञातताऽङ्गीक्रियत एवेत्यत आह ॥ अतीता-दाविति ॥ ननु कार्यकारणयोरभेदात् कार्याकारस्य नाशेऽपि कारणाकारस्य विद्यमानत्वात् तदाश्रिता ज्ञातता भविष्यतीति चेन्न । न हि कारणाकारज्ञानेन कार्याकारो ज्ञात इति व्यवहारः किन्तु कार्याकारज्ञानेन । तथा च यदाकारज्ञानानन्तरं ज्ञातता प्रतीयते तदाकारनिष्ठा ज्ञातता वक्तव्या । कार्याकारस्य च नष्टत्वेन तदाश्रिता ज्ञातता वक्तुं न शक्यत इति भावः ॥ कलधौतमलादेरिति ॥ यद्यपि कलधौतमलादौ हानबुद्धिर्न कलधौतमलज्ञानसाध्या । तद्धान-बुद्धेस्तदनिष्टसाधनतानुमितिसाध्यत्वात् । तद्बुद्धौ च कलधौतमलस्य पक्षत्वेन विषयत्वादिष्टा-पादनम् । तथापि कलधौतमलस्य पक्षत्वे विशेषणीभूतकलधौतस्यापि पक्षत्वात् तज्ज्ञानस्यापि परम्परया कलधौतमलहानादिबुद्धिजनकत्वात् तद्विषयत्वापादनमिति नेष्टापत्तिरिति भावः ॥ तयोरिति ॥ न चाभिज्ञाभिपलपनयोरपि विषयविषयिभावेन ज्ञेयनिष्ठत्वादिदमयुक्तमिति वाच्यम् । विषयत्वस्यैव निर्वक्तव्यत्वेनात्माश्रयात् । न च विषयत्वस्य प्रवेशो न तत्त्वेन, किन्त्वाधारत्वेनैवेति नात्माश्रय इति (वाच्यम्) । आधारत्वस्य प्रकृते विषयत्व एव पर्यवसाने-नात्माश्रयापरिहारादिति भावः ॥ न द्वितीय इति ॥ हानादिबुद्धीना(मनि)मिष्टसाधनतादि-ज्ञानसाध्यत्वादिति भावः ॥ गोचरताया इति ॥ तथा चात्माश्रय इति भावः ॥ ईश्वरस्येति ॥ कर्मत्वस्य कर्मकारकतया जनकत्वस्य विवक्षितत्वादिति भावः ॥ योग्यताया-मिति ॥ व्यवहारादियोग्योऽयमिति ज्ञाने विषयभूतायां योग्यतायां सैव योग्यता उत योग्यतान्तरम् । आद्ये आत्माश्रयात् । सैव स्वनिर्वाहिका अभिधेयत्वे अभिधेयत्ववदिति चेद् योग्यतावच्छेदकापरिचयेन योग्यत्वस्यैव ज्ञातुमशक्यत्वात् । द्वितीयेऽनवस्थापत्तेरिति भावः ॥ नित्येति ॥ अनादीत्यपि बोध्यम् । न च जन्यज्ञानविषयत्वस्यैवेदं लक्षणमिति नातिव्याप्तिरिति वाच्यम् । सामान्येन विषयत्वमात्रजिज्ञासायां विशेषलक्षणाभिधानस्यार्थान्तरग्रस्तत्वात् ।

॥ संविद इति ॥ न च संविदो विषयत्वेऽर्थस्य कथं विषयित्वम् । न ह्यर्थं प्रति विषयत्वं ज्ञानस्य विवक्षितमिति वाच्यम् । ज्ञानस्य विषयत्वं न तावत् स्वं प्रति । एकस्य विषयत्व-विषयित्वयोर्विरोधात् । नाप्यन्यं प्रति । तस्मिन्नर्थभाननियमाभावात् । अतः परिशेषादर्थं प्रत्येव विषयत्वमित्यर्थस्य विषयित्वमित्यभिप्रायेण दूषणाभिधानमिति भावः ॥ भासमानताया इति ॥ तथा चात्माश्रय इत्यर्थः । न च भासमानत्वं व्यवह्रियमाणत्वं विवक्षितमिति नोक्तदोष इति वाच्यम् । व्यवह्रियमाणत्वस्यापि व्यवहारविषयत्वरूपत्वेनात्माश्रयात् । न च तद्योग्यत्वं तत् । तदवच्छेदकापरिचयेन तस्य दुर्ज्ञानत्वादिति भावः ॥ मत्समवेतमिति ॥ इत्यत्रेत्यस्य अवच्छेदकस्येत्यनेनान्वयः । तथा चायमर्थः – रूपज्ञानात्मसमवायस्य घटो रूपवानिति ज्ञान-विषयत्वं स्यात् । तस्य रूपज्ञानं प्रति सम्बन्धान्तरं विनैवावच्छेदकत्वात् । कथं तस्या-वच्छेदकत्वमित्यत उक्तं मत्समवेतमिति ॥ अत्र हि मत्समवेतमित्यनेनान्यसमवेतरूप-ज्ञानाद्रूपज्ञानं व्यावर्त्यते । अवच्छेदकत्वस्यैव व्यावर्तकत्वात् । तथा चैवंविधविषयत्वलक्षणे रूपज्ञानात्मसमवायेऽतिव्याप्तिरिति । उपसंहरति ॥ तस्मादिति ॥

### **न्यायामृतप्रकाशः**

दृग्दृश्ययोस्सम्बन्धानुपपत्तिरूपतर्कं निराकर्तुमुत्थापयति ॥ अनुकूलेति ॥ मायिभिक्षव इत्यस्याऽऽहुरित्यनेन सम्बन्धः । विज्ञानवादिमते ज्ञानज्ञेययोरधिष्ठानाध्यस्तभावेनाऽभेदाज् ज्ञानातिरिक्तज्ञेयप्रपञ्चः परमार्थसन्नास्त्येव । यद्यस्तीति कश्चिद्ब्रूयात्तदा तं प्रति कथयति विज्ञानवादी ॥ अन्यच्चेदिति ॥ संविदः=प्रतीतेः सकाशात्, नीलरूपादि अन्यच्चेदिति सच्चेदित्यपि ग्राह्यम् । तथा च संविन्नीलयोर्भेदे नीलं संविदि न भासेत संविदि नीलस्य भानं न स्यात् । ननु भिन्नस्यापि भानमस्तु को दोष इत्यत आह ॥ भासते चेदिति ॥ भिन्नमपि भासते चेद्विज्ञानतत्वस्यैकत्वा त्तस्मिन्भासमाने सति नीलेतरस्य धवलपीतादेरपि भानं स्यात् । ननु नीलसंविदि नीलस्य सम्बन्धोऽस्तीति नीलं भासते धवलादेस्तु न तत्र सम्बन्ध इति न भान-मित्यत आह ॥ नियामकमिति ॥ नीलस्य नीलबुद्धेश्च वक्ष्यमाणरीत्याऽन्यः सम्बन्धो न सम्भवति येन विषयनियमः स्यात् । तस्मात्संविदि नीलादेरारोपितत्वमेव सम्बन्ध इति सत्यत्वे नीलादेर्विज्ञानसम्बन्धानुपपत्तिरूपो विपक्षे बाधकतर्कोऽस्तीत्यर्थः ॥ आत्मेति ॥ आत्मा विज्ञानस्वरूपमेव नैल्याद्यात्मना ख्यायत इति वदद्भिर्विज्ञानवादिभिरित्यर्थः ॥ ग्राह्येति ॥ ग्राह्यस्य नीलादेस्सर्वथाऽलीकत्वमभिदधाना विज्ञानवादिनो ग्राह्यलक्षणाभावं तद्रूपां युक्तिं वदन्ति नीलतद्धियोः संयोगादेः सम्बन्धस्याभावाद्विषयविषयिभाव एव वक्तव्यः । अर्थस्य च विज्ञानाद्भेदे ग्राह्यस्य विषयस्य यल्लक्षणं विषयत्वं तस्याभावः । विषयत्वं निर्वक्तुमशक्यमिति यावत् । तथा चार्थस्य विषयत्वं न स्यादिति विषयस्याऽऽरोपितत्वमेव सम्बन्ध इत्याशयः ॥ भिक्षित्वेति ॥ इमं तर्कं तैर्भिक्षारूपेण गृहीत्वेति यावत् । अत एव पूर्वं मायिभिक्षव इति भिक्षास्वभावस्तेषामुक्तः । तथा च विज्ञानवाद्युक्तयुक्तिछर्दिमात्रमित्यत्र तात्पर्यम् ।

ननु दृग्दृश्ययोः सम्बन्धाभावेऽपि असम्बद्धस्यैव प्रकाशनमस्त्वित्यत आह ॥ दृश्यस्येति ॥ अतिप्रसङ्गादिति ॥ घटज्ञानं पटादेः, नीलज्ञानं धवलादेरपि प्रकाशकं स्यादित्यर्थः । दृग्दृश्य-योराध्यासिकं सम्बन्धं वक्तुं सम्बन्धान्तरं निराकरोति ॥ नापीति ॥ आत्मेति ॥ गुणत्वान्न ज्ञेयेन घटादिना संयोगः । आत्मगुणत्वान्न समवायः सम्भवतीत्यर्थः ॥ अन्यस्येति ॥ संयोगसमवायातिरिक्तद्विष्ठसम्बन्धाभावादित्यर्थः ॥ असम्बन्धत्वादिति ॥ सम्बन्धो हि सम्बन्धिभ्यां भिन्नस्तावाश्रितश्चैकश्चेति तल्लक्षणाभावादिति भावः ॥ दुर्निरूपत्वाच्चेति ॥ विषयत्वस्येति शेषः । अनेन ग्राह्यलक्षणाभावरूपस्तर्क एव विवृत इति ज्ञातव्यम् ॥ ज्ञानाकारेति ॥ ज्ञाने स्वाकारार्पकत्वमित्यर्थः । ज्ञेयस्य घटादेर्यः पृथुबुध्नोदराकारः स एव ज्ञाने भासत इति तत्सिद्धान्तः । आकाराकारिणोरभेदेन ज्ञानार्पकत्वमेवोक्तं स्यात् । तच्चेन्द्रियादिषु ज्ञानहेतुष्वतिव्याप्तमत उक्तम् ॥ दृश्यमानत्वे सतीति ॥ एतज्ज्ञानेन दृश्यमानत्वे सतीत्यर्थः ॥ इन्द्रियादेः स्वकर्मकज्ञानेन दृश्यमानत्वेऽपि स्वजन्यैतज्ज्ञानेन दृश्यमानत्वाभावान्नाति व्याप्ति-रिति भावः ॥ सम्बन्धान्तरमिति ॥ यो यज्ज्ञानावच्छेदकः स तस्य विषय इत्येवोक्ते ज्ञातर्यतिव्याप्तिः । ज्ञानावच्छेदको हि ज्ञेयः ज्ञाता च भवति । यज्ञदत्तीयं ज्ञानं, घटीयं ज्ञान-मिति व्यवहारात् । अतो ज्ञातर्यतिव्याप्तिवारणाय सम्बन्धान्तरमन्तरेणेत्युक्तम् । स तु ज्ञाता विषयविषयिभावातिरिक्तद्विष्ठसमवायरूपसम्बन्धान्तरेणैव ज्ञानावच्छेदको न तमन्तरेणेति तद्व्यवच्छेद इति भावः ॥ अतीतादाविति ॥ असति धर्मिणि धर्माजननादिति भावः ॥ गगनादाविति ॥ तज्ज्ञानानन्तरं व्याप्तत्वेन तत्र हानादेरभावादव्याप्तिरिति भावः ॥ कल-धौतेति ॥ रूप्यज्ञानादिविषयस्य रूप्यमलादेः रूप्येण सहोपादीयमानत्वाद्रूप्यज्ञानविषयत्वं स्यादित्यर्थः । अभिज्ञेति ॥ प्रत्यभिज्ञेत्यर्थः । तस्या अपि ज्ञानजन्यत्वादिति द्रष्टव्यम् ॥ प्रत्यभिज्ञाव्यवहारयोर्ज्ञातृनिष्ठत्वेन ज्ञेये तदाश्रयत्वाभावादसम्भव इत्यर्थः ॥ हानादीति ॥ कण्टकादिज्ञानं कण्टकादिस्वरूपमेव प्रकाशयति । ततः कण्टकान्तरेऽनिष्टसाधनत्वं जानतः पुरुषस्य तद्दृष्टान्तेन पुरोवृत्तिकण्टकेऽपि तदनुमानं भवति । तदनन्तरं हेयबुद्धिर्भवति इत्यस्ति क्रमः । ततश्च हानादिबुद्धीनाम् अनिष्टसाधनानुमितिजन्यत्वेन कण्टकादिप्रत्यक्षाजन्यत्वाद-सम्भव इत्यर्थः । न तृतीयः । ईश्वरज्ञानविषये घटेऽतीतादिज्ञानविषये च घटे ज्ञानकर्मत्वं नास्तीत्यव्याप्तिः । कुत इत्यत आह ॥ ईश्वरेति ॥ क्रियां कुर्वद्धि कारकम् । कर्म च कारक-विशेषः । एवञ्चेश्वरज्ञानस्य नित्यस्य कर्मजन्यत्वाभावेन विषयस्यैवाभावे अतीतादिज्ञानस्य च तदजन्यत्वात्तद्विषये ज्ञानकर्मत्वाभावेनाव्याप्तिरित्यर्थः ॥ ज्ञानहेतूनामिति ॥ ज्ञानतदाकारयोर-भेदेन ज्ञानस्वरूपार्पकत्वमेवोक्तं भवति । तच्च ज्ञानजनकेन्द्रियादिष्वतिव्याप्तमित्यर्थः ॥ न पञ्चम इति ॥ एतज्ज्ञानेन दृश्यमानत्वे सति तत्त्वमिति विवक्षायां नेन्द्रियादावतिव्याप्तिः । तेषामे-तज्ज्ञानेन दृश्यमानत्वाभावादिति पञ्चमो नेत्यर्थः ॥ दृश्यमानताया इति ॥ दृश्यमानत्वस्य दृग्विषयत्वरूपत्वादित्यर्थः ॥ योग्यतायामिति ॥ ततश्च स्वज्ञानविषयीभूतायां योग्यतायाम-व्याप्तिरिति भावः ॥ संविदो विषयत्वमिति ॥ सप्तम्या विषयार्थत्वाद्यस्यां संविदि विषय-भूतायामित्यर्थप्राप्त्या संविदो विषयत्वमापन्नमित्यर्थः ॥ सति सप्तमीति ॥ यस्यां संविदि सत्यां योऽर्थोऽवभासते विषयो भवतीत्यर्थप्राप्त्या आत्माश्रयादित्यर्थः ॥ यत्समवेतमिति ॥ रूपज्ञानं यन्निरूपितसमवायवदित्यर्थः ॥ विनैवेति ॥ रूपज्ञानात्मसमवाययोः संयोगसमवाययोर-भावादित्यर्थः । तथा च तस्य वस्तुगत्या रूपज्ञानादिकं प्रत्यवच्छेदकत्वेन इदं रूपमिति जाय-मानस्य केवलरूपज्ञानस्यापि विषयः स्यादित्यतिव्याप्तिरिति भावः । तस्माद् विषयत्वस्य दुर्निरूपत्वादित्यर्थः ॥ दृश्यत्वानुपपत्तेरिति ॥ दृग्विषयत्वानुपपत्तेरित्यर्थः ।

### **न्यायकल्पलता**

दृग्दृश्यत्वसम्बन्धानुपपत्तिरूपं परोक्तं तर्कं निराचिकीर्षुरुत्थापयति । अनुकूलेति । मायिभिक्षव इति । अस्य आहुरित्यनेनान्वयः । अन्यच्चेदिति । संविन्नीलयोर्भेदे नीलसंविदि नीलस्य भानं न स्यात् । भिन्नस्यापि भाने नीलसंविदि नीलेतरस्य धवलपीतादेरपि भानं स्यात् । ननु नीलसंविदि नीलस्य सम्बन्धोऽस्तीति नीलं भासते । धवलादेस्तु तत्र न सम्बन्ध इति न भानमित्यत उक्तम् । नियामकमिति । नीलस्य नीलबुद्धेश्च वक्ष्यमाणरीत्याऽन्यः सम्बन्धो न सम्भवति । येन विषयनियमः स्यात् । तस्मात्संविदि नीलादेरारोपितत्वमेव सम्बन्ध

इति सत्यत्वे नीलादेर्दृश्यत्वसम्बन्धानुपपत्तिरूपो विपक्षे बाधकस्तर्कोऽस्तीत्यर्थः । आत्मख्याति- वादिभिर् विज्ञानवादिभिः । ग्राह्यलक्षणभावाख्यमिति । ग्राह्यांशस्य घटादेः सर्वथा अलीकत्व-मभिदधाना विज्ञानवादिनो ग्राह्यलक्षणाभावं युक्तिं तत्र वदन्ति । ग्राह्यस्य घटादेर् विषयस्य लक्षणं विषयत्वं तस्याभावः । तस्माद्विज्ञानात्माऽर्थः । अर्थस्य विज्ञानादन्यत्वे तत्र विषयत्वं न स्यात् । लक्षणानिर्वचने कारणसामर्थ्येनापि ज्ञानविषयत्वं न सम्भवति । नापि स्वतः । अमूर्तस्य विप्रकृष्ट-गमनाद्यनुपपत्तेरित्यादि । एतच्च बौद्धधिक्कारे स्पष्टम् । ननु दृग्दृश्ययोः सम्बन्धाभावेऽपि असम्बद्ध-स्यैव दृशा प्रकाशनमस्त्वित्यत आह– दृश्यस्येति । दृग्दृश्ययोराध्यासिकं सम्बन्धमवधारयितुं सम्बन्धान्तरं निराकरोति– नापीति । आत्मेति । गुणत्वान् न ज्ञेयेन घटादिना संयोगः । आत्मगुणत्वान्न समवायः । सम्भवतीत्यर्थः । अन्यस्यचेति । अनाध्यासिकस्येत्यर्थः। न च विषयविषयिभावः सम्बन्ध इत्याह– विषयेति । तस्य विषयत्वविषयित्वरूपस्यैकमात्रनिष्ठत्वेन द्विष्ठ-सम्बन्धात्मकत्वासम्भवादित्यर्थः । अनिर्वचनीयत्वं वक्तुं नवधा विकल्पयति । विषयत्वं किमिति । ज्ञानजन्यहानादीति । यद्यप्येतद्वक्ष्यमाणप्रथमपक्षीयविकल्परीत्या प्रथमपक्षेऽन्तर्भवति । तथापि बुद्धिगोचरत्वमित्यत्रात्माश्रयतां वक्तुं पृथग्विकल्पितमिति ज्ञेयम् । ज्ञानकर्मत्वं वेति । कर्मत्वं क्रियाजन्यफलाश्रयत्वातिरिक्तं करणव्यापारविषयत्वादिकमत्राभिमतमतो न प्रथमविकल्पान्तर्गति-रिति बोध्यम् । कलधौतेति । रजतज्ञानाविषयस्य रूप्यमलादेः रूप्येण सहोपादीयमानत्वाद्रज-तज्ञानविषयत्वं स्यादित्यर्थः । तयोरिति । तथा चासम्भव इति भावः । न च विषयविषयिभावेन ते तत्र स्त इति देश्यम् । तस्यैव विचार्यमाणत्वात् ।

हानादीति । क्षीरादिज्ञानं क्षीरादिकमेव प्रकाशयति । ततः क्षीरान्तरे इष्टसाधनत्वं जानतः पुरुषस्य पुरोवर्तिक्षीरेऽपीष्टसाधनत्वानुमानम् । इष्टसाधनत्वाच्च तत्रोपादेयताबुद्धिर्भवति । एवं कण्टकादिज्ञानं कण्टकादिकमेव गृह्णाति ततः कण्टकान्तरे अनिष्टसाधनत्वमनुभूतवतः पुरुषस्य कण्टकत्वेन पुरोवर्तिकण्टकेऽप्यनिष्टसाधनत्वमनुमिमानस्य तेन हेयताबुद्धिर्जायते । तथा चोपादानबुद्धेरिष्टसाधनताज्ञानजन्यत्वेन हानबुद्धेरनिष्टसाधनाताज्ञानसाध्यत्वेन हानादिबुद्धीनां कण्टकादिगोचरप्रत्यक्षाजन्यत्वादसम्भव इत्यर्थः । विषयत्वेति । अनुमित्यादिविषये अव्याप्तिश्च बोध्या । दृश्यमानताया इति । दृग्विषयत्वरूपत्वात्तस्या इत्यर्थः । योग्यतायामिति । न च योग्यता योग्यतान्तरं विनैव योग्या यथा दृश्यत्वं दृश्यत्वान्तरं विनैव दृश्यमिति वाच्यम् । अवच्छेदकरूपापरिचये योग्यताया एव गृहीतुमशक्यत्वात् । नच ज्ञानविषयत्वं तदवच्छेदकम् । आत्माश्रयात् । ननु यस्यां संविदीत्यत्र औपश्लेषिकाधिकरणकरूपः सप्तम्यर्थो न विवक्षितः । किन्तु विषयरूप इत्यत आह । नापीति । यस्य च भावेन भावलक्षणमिति सूत्रविहिता भावगम्यभावार्था सप्तमीत्याशंक्य निराकरोति । नापि सति सप्तमीति । सति भावार्थे या सप्तमीत्यर्थः । यस्यां संविदि सत्यां योऽर्थो भासते विषयो भवतीत्यर्थे आत्माश्रय इति भावः । मत्समवेतमिति । यथा रूपज्ञानमिष्टं ध्वस्तमित्यादाविच्छादीनां रूपज्ञानावच्छेदकत्वं तथा मत्समवेतं रूपज्ञानमित्यत्र रूपज्ञानात्मसमवायस्य रूपज्ञानावच्छेदकत्वमस्तीति इदं रूपम् इति ज्ञाने विषयत्वापातादित्यर्थः ।

### **न्यायामृतसौगन्ध्यम्**

अनुकूलतर्कहीनाश्च दृश्यत्वादयः । न च दृक्दृश्यसम्बन्धान्यथानुपपत्या विश्वमिथ्यात्व-सिद्धिः । दृश्यस्य सत्यत्वे न तावज्ज्ञानं तदसम्बद्धं प्रकाशकं, अतिप्रसङ्गात् । नापि सम्बद्धम् । ज्ञानस्य विषयेण संयोगसमवायाद्यसम्भवात् । नापि विषयविषयिभावः, दुर्निरूप-त्वादिति आध्यासिक एव सम्बन्धः स्वीकार्यः । स च तयोर्न सम्भवतीत्यन्यतरस्य मिथ्यात्वम् । ज्ञानस्य तदसम्भवेन ज्ञेयस्यैव तदिति वाच्यम् । सर्वस्यापि दृश्यस्य ब्रह्मात्मक दृगध्यस्तत्वेऽपि कस्यचित्कदाचित् कञ्चित्प्रति प्रकाशाय त्वयापि तत्तत्सन्निकृष्टेन्द्रियजन्य-तत्तदाकारवृत्तिद्वारक एवानावृतदृक्सम्बन्धः स्वीकृतः । तथा च सत्यत्वेऽपि तत्तद्द्वारक एव सम्बन्धोऽस्तु किमाध्यासिकसम्बन्धदुर्व्यसनेन । न हि भवति विज्ञानवादिनामिव तत्तज्ज्ञाने तत्तदध्यासस्वीकारः । शुद्धदृशः स्वतो भेदाभावात् । उपाधिविशिष्टाया भेदेऽपि घटादिवत् तस्य मिथ्यात्वेनाधिष्ठानत्वायोगात् ।

### **न्यायामृतमाधुरी**

पूर्वाभिहितदृग्दृश्यसम्बन्धानुपपत्तिरूपतर्कं प्रत्याचिख्यासुः प्रसञ्जयति । अनुकूलेति । अन्यदित्यादि । नीलरूपं संवित्प्रतियोगिकभेदविशेषितमित्युपगमे तादृशसंविदि नीलरूपा-वगाहिता न स्यात् । तुल्यदिशा नीलगोचरप्रतीतौ पीतादिभानापत्तिवारणाय स्वस्मिन् स्वभिन्नं न प्रतीयत इति नियमस्यावश्याश्रवणीयत्वात् । नीलप्रतीतौ नीलभाननियामकस्य संसर्गविशेषस्य सत्वेन तत्र तद्भानं सङ्गच्छते । पीतादौ तु तदभावेन तदापादनायोग इति तु न शङ्कनीयम् । संविदयोगिकनीलप्रतियोगिकसंसर्गस्यापि दुर्निरूपत्वात् । अतस्तादात्म्येन तादृशप्रतीतौ नीलादेरनध्यस्तत्वमेव तत्र तद्भानबीजतया स्थेयम् । तच्च तस्य विपर्यस्ततायां च सङ्गच्छत इति दृग्दृश्यसम्बन्धानुपपत्तिरूपो विपक्षे बाधकस्तर्कोऽवतरतीत्याशयः । आत्मख्यातिवादिभिर् विज्ञानवादिभिः । ग्राह्येत्यादि । ग्राह्यांशस्य घटादेरलीकतामुप-गच्छन्तो विज्ञानवादिनो ग्राह्यलक्षणाभावं तत्र युक्तिमभिदधति । ग्राह्यस्य ग्रहणयोग्यस्य घटादेर्लक्षणं विषयत्वं तदभावस्तस्माद्विज्ञानादित्यर्थः । अर्थस्य विज्ञानाद्भेदे तत्र विषयत्वं न स्यात् । लक्षणानिर्वचने कारणसामर्थ्येनापि ज्ञानविषयत्वं न सम्भवतीत्यादि स्फुटञ्चैतद्बौद्ध-धिक्कारे । अतिप्रसङ्गाद् असन्निकृष्टपदार्थविषयकप्रसङ्गात् । पारिशेष्येणाध्यासिकसम्बन्धं सिषाधयिषुः प्रसक्तान्प्रतिषेधति । नापीत्यादिना चेत्यन्तेन । यद्यपि विषयत्वगोचरनवकल्पो घटकादिप्रकल्प एव । तृतीयस्यान्तर्भावेन न तस्याद्यतुल्यकक्ष्यापन्नता, तथापि आत्माश्रय-स्याधिकस्याभिधित्सया तथाभावचिन्तनमित्यवसेयम् । प्रकृते तृतीयस्य क्रियाजन्यफल-शालित्वातिरिक्तस्य पारिभाषिककरणव्यापारविषयत्वरूपस्याभिप्रेततया तथात्वं ध्येयम् । कलधौतेति । मलस्य रजतज्ञानाविषयत्वेऽपि तेन सहोपादानादिति हृदयम् । हानादीति । भुजङ्गप्रत्यक्षोत्तरम् । अयं भुजङ्गो ऽनिष्टसाधनं भुजङ्गत्वाद्भुजङ्गान्तरवदित्यनिष्टसाधनत्वानु-मित्या हानबुद्धेर्जननादिति भावः ।

------------------------------------------------------------------------

अत्रोच्यते–सर्वस्यापि दृश्यस्य ब्रह्मात्मैकदृगध्यस्तत्वेऽपि ..

# **न्यायामृतम्**

अत्रोच्यते–सर्वस्यापि दृश्यस्य ब्रह्मात्मैकदृगध्यस्तत्वेऽपि कस्यचित्कदाचित्कञ्चित् प्रति प्रकाशाय त्वयाऽपि तत्तत्सन्निकृष्टेन्द्रियजन्यतत्तदाकारवृत्तिद्वारक एवाऽनावृत-दृक्सम्बन्धः स्वीकृतः । तथा च सत्यत्वेऽपि तद्द्वारक एव सम्बन्धोऽस्तु, किमाध्यासिकसम्बन्धदुर्व्यसनेन ? न हि त्वन्मते विज्ञानवादिमत इव तत्तदर्थास्त-त्तज्ज्ञानेऽध्यस्ताः । सत्यायाः शुद्धदृशः स्वतो भेदाभावादुपाधिविशिष्टाया भेदेऽपि घटादिवन्मिथ्यात्वेन तदधिष्ठानत्वायोगात् । उपाध्युपलक्षितायास्सत्यत्वेऽप्यभेदात् । कथञ्चिद्भेदेऽपि वृत्तिद्वारकसम्बन्धात्प्रागध्यस्तत्वरूपे सम्बन्धे सत्यपि दृश्याप्रतीतेः ।

किञ्च किं घटाकारवृत्तिप्रतिबिम्बितं चैतन्यं घटप्रकाशकम्? किं वा तदभिव्यक्तं घटाधिष्ठानचैतन्यम्? नाद्यः, आध्यासिकसम्बन्धस्यातन्त्रत्वापातात् । नान्त्यः, आवश्यकेन वृत्तिप्रतिबिम्बितेनैव प्रकाशोपपत्तौ तेनाधिष्ठानचिदभिव्यक्त्यादिकल्पना-योगात् ।

किञ्च घटाधिष्ठानस्य सत्यस्य चिन्मात्रस्य चरमसाक्षात्कारात्पूर्वं नाभिव्यक्तिः । अभिव्यक्तस्य तु घटाधिष्ठानचैतन्यस्य न तदधिष्ठानत्वम्, आत्माश्रयात् । किञ्च घटप्रकाशिकाया दृशो घटवन्मिथ्यात्वे न तदधिष्ठानत्वम् । सत्यत्वे दोषाजन्यत्वेन प्रमात्वात् सत्यं स्वविषयं प्रति नाधिष्ठानत्वमित्युभयतः पाशारज्जुः ।

यत्तूक्तं ज्ञानज्ञेययोर्न सम्बन्ध इति तन्न, गुणगुण्यादेस्संयोगासम्भवे समवायवज् ज्ञानज्ञेययोरुभयासम्भवेऽन्यस्य सम्भवात् ।

अभाववद् भूतलं, ज्ञातो घटः, इष्टो घटः, घटस्याभाव इत्यादिका परस्परा-संयुक्तासमवेतविशेषणविशेष्यविषयकविशिष्टधीः, विशेषणविशेष्यतत्सम्बन्ध-विषयिका, विशिष्टधीत्वात्, दण्डीतिविशिष्टधीवत् ।

उक्ता जन्यप्रमा विशेषणविशेष्यसम्बन्धनिमित्तिका, अबाधितविशिष्टजन्यधी-त्वात्, सम्मतवत् ।

विमता धीः, अबाधितविशेषणविशेष्यसम्बन्धविषयिका, अबाधितविशिष्टधी-त्वाद्, दण्डीति प्रमावदित्यनुमानात्तत्सिद्धेः ।

गोमांश्चैत्र इत्यादिधीरपि पक्ष एव ।

## **अद्वैतसिद्धिः**

स्यादेतत्–सर्वस्यापि दृश्यस्य ब्रह्मात्मकदृगध्यस्तत्वेऽपि कस्यचित् कदाचित् कञ्चित् प्रति प्रकाशाय त्वयाऽपि तत्तत्सन्निकृष्टेन्द्रियजन्यतत्तदाकारवृत्तिद्वारक एवानावृतदृक्सम्बन्धः स्वीकृतः । तथा च सत्यत्वेऽपि तद्द्वारक एव सम्बन्धोऽस्तु, किमाध्यासिकसम्बन्धदुर्व्यस-नेन ? न हि भवतां विज्ञानवादिनामिव तत्तज्ज्ञाने तत्तदर्थाध्यासस्वीकारः, शुद्धदृशः स्वतो भेदाभावात् । उपाधिविशिष्टाया भेदेऽपि घटादिवत्तस्या अपि मिथ्यात्वेनाधिष्ठानत्वा-योगादिति, – चेन्न, प्रकाशस्य साक्षात् स्वसंसृष्टप्रकाशकत्वनियमेन चैतन्यस्य परम्परा-सम्बन्धेन विषयप्रकाशकत्वायोगात् । न हि प्रदीपः परम्परासम्बद्धं प्रकाशयति, अतो विषयाधिष्ठानचैतन्यमनावृतमेव प्रकाशकम्, आवरणभङ्गश्च वृत्त्या, अतो वृत्तेः पूर्व-माध्यासिकसम्बन्धे विद्यमानेऽपि दृश्याऽप्रतीतिरुपपन्ना । अत एव वृत्तिप्रतिबिम्बित चैतन्यस्य घटप्रकाशकत्वे आध्यासिकसम्बन्धस्यातन्त्रतापातः, घटाभिव्यक्तचैतन्यस्य घट-प्रकाशकत्वे आवश्यकेन वृत्तिप्रतिबिम्बितचैतन्येनैव घटप्रकाशोपपत्तौ तदधिष्ठानचिदभि-व्यक्तिकल्पनायोग इति निरस्तम् । परोक्षविलक्षणस्फुटतरव्यवहारार्थं विषयाधिष्ठानचैतन्याभि-व्यक्तिकल्पनाया युक्तत्वात् । न च – शुद्धचैतन्यस्य चरमसाक्षात्कारात्पूर्वं नाभिव्यक्तिः, अभिव्यक्तस्य च घटाद्यवच्छिन्नचैतन्यस्य न तदधिष्ठानत्वम्, आत्माश्रयादिति वाच्यम् । चरमसाक्षात्कारात् पूर्वमपि शुद्धचैतन्यस्याविद्यावशादधिष्ठानभूतस्य मूलाज्ञाननिवृत्ति-लक्षणाभिव्यक्त्यभावेऽपि तदवस्थाविशेषादिनिवृत्तिलक्षणाभिव्यक्त्या विषयप्रकाशकत्वो-पपत्तेः । न च – घटप्रकाशिकाया दृशो मिथ्यात्वे नाधिष्ठानत्वं, सत्यत्वे दोषाजन्यत्वेन प्रमात्वात् सत्यं स्वविषयं प्रति नाधिष्ठानत्वमित्युभयतः पाशारज्जुरिति वाच्यम् । यतो दोषाजन्यत्वं न प्रमात्वप्रयोजकम्, चैतन्यस्य सर्वत्र दोषाजन्यत्वात्, किन्तु दोषाजन्य-वृत्त्यवच्छिन्नत्वम्, प्रकृते च तदभावान् न विषयस्य सत्यत्वम्, अतो मिथ्याभूतविषयं प्रत्यधिष्ठानत्वं सत्याया दृशो युक्तम् ।

ननु – तात्त्विकसम्बन्धासम्भवे आध्यासिकसम्बन्धकल्पनम् ? स एव तु कुतः ? क्लृप्त-संयोगबाधे गुणगुणिनोः समवायवत्तदुभयबाधे तृतीयस्य सम्भवात् । न च तत्र मानाभावः, समवायवदनुमानाध्यक्षयोः सत्त्वात् । तथा हि परस्परासंयुक्तासमवेत विशेषणविशेष्यक-विशिष्टधीर्विशेषणविशेषसम्बन्धविषया, विशिष्टधीत्वाद् दण्डीति विशिष्ट धीवत्; उक्ता जन्यप्रमा, विशेषणविशेष्यसम्बन्धनिमित्तिका, अबाधितजन्यविशिष्टधीत्वात्, सम्मतवत्, विमता धीः, अबाधितविशेषणविशेष्यसम्बन्धविषया, अबाधितविशिष्टधीत्वाद्दण्डीति विशिष्ट- धीवत् । गोमांश्चैत्र इत्यादिबुद्धेरपि पक्षकुक्षिनिक्षेप एवेति न तत्र व्यभिचारशङ्का । तथा च संयोगसमवायातिरिक्तसम्बन्धसिद्धिरिति – चेन्न, प्रथमे द्वितीये चार्थान्तरम्, आध्यासिक-सम्बन्धस्यैव विषयत्वेन निमित्तत्वेन चोपपत्तेः । द्वितीये परोक्षधीषु व्यभिचारश्च । तृतीयेऽपि ब्रह्मज्ञानपर्यन्ताबाधितत्वेन सिद्धसाधनमेव । सर्वथा अबाधितधीविषयत्वे साध्ये साध्यवैकल्यम् ।

### **न्यायामृततरङ्गिणी**

तथा चेति ॥ सत्यभूतानामेव घटादीनां स्वाकारवृत्तिद्वारा चैतन्यसम्बन्धोऽ-स्त्वित्यर्थः । ननु प्रकाशस्य साक्षात्स्वसंसृष्टप्रकाशकत्वनियमेन चैतन्यस्य परम्परासम्बन्धेन विषयप्रकाशकत्वायोगः । न हि प्रदीपः परम्परासम्बद्धं प्रकाशयतीति चेन्न । न हि वृत्तिद्वारक इत्यस्य परम्परासम्बन्ध इत्यर्थः किन्तु सर्वव्यापिचैतन्यस्याविद्यावृतस्य वृत्त्याऽवरणे निवृत्ते अनावृतेन चैतन्येन सत्यानामेव घटादीनां साक्षात्सम्बन्धोऽस्तु । किमर्थमाध्यासिकसम्बन्धकल्पनमित्यर्थः । ननु न वयं प्रपञ्चस्य ब्रह्मात्मकदृगध्यस्तत्वं वदामहे । येन सर्वस्य सर्वदा सर्वं प्रति प्रकाशप्रसङ्गरूपानिष्टप्रसङ्गपरिहाराय तत्तदाकार-वृत्तिद्वारकसम्बन्धापेक्षा स्यात् । किन्तु तत्तदाकारवृत्त्याऽनावृते चैतन्ये तादृशचैतन्येन साक्षादेव घटादेः सम्बन्धो घटते । अतो न तदर्थं वृत्तिरूपद्वारानुसरणमित्यत आह ॥ न हीति ॥ विज्ञानवादिमत इति । यदाहुर्विज्ञानवादिनः –

स्वप्नधीसाम्यतो बुद्धेर्बुध्द्याऽर्थस्य सहेक्षणात् ।

तद्भेदेनानिरूप्यत्वाज् ज्ञानाकारार्थ इष्यताम् ॥ इति ।

भवतां मते तु दृश्यस्य न तज्ज्ञानेऽध्यासः । किन्तु ब्रह्मात्मकदृश्ये वेत्यर्थः । ततः किमित्यत आह ॥ सत्याया इति ॥ तथा चोक्तातिप्रसङ्गभङ्गाय वृत्तिरनुसरणीयेति भावः । नन्वस्तु मम मतेऽपि घटादेस् तत्तज्ज्ञान एवाध्यास इत्यत आह ॥ उपाधीति ॥ मिथ्यात्वेनेति ॥ अधिष्ठेयाधिकसत्ताकत्वस्याधिष्ठानत्वौपयिकस्याभावादिति भावः । ननूपाध्युपलक्षितेऽप्युपाधिकृतो भेदोऽप्यस्तीत्यत आह ॥ कथञ्चिदिति ॥ दृश्याप्रतीते-रिति ॥ तथा च वृत्तिरावश्यकीत्यर्थः ॥ आध्यासिकेति ॥ घटाकारवृत्तिप्रतिबिम्बित-चैतन्ये घटप्रकाशके घटानध्यासेन दृक्दृश्ययोराध्यासिकसम्बन्धसत्त्वात् प्रकाश्यप्रकाशभाव इति कल्पनाऽनुपपन्ना स्यादित्यर्थः ॥ आवश्यकेनेति ॥ घटाधिष्ठानभूतचैतन्यं घट-प्रकाशकमिति मतेऽपि तदभिव्यक्त्यर्थं घटकारवृत्तिप्रतिबिम्बितस्य चैतन्यस्यानुसरणीयत्वा-त्तेनैव घटानधिष्ठानेन सत्यस्य घटस्य प्रकाशोऽस्तु । तरणिकिरणैरिव स्वानधिष्ठितस्य घटादेरित्यर्थः । न च परोक्षविलक्षणस्फुटतरव्यवहारार्थं विषयाधिष्ठानचैतन्याभिव्यक्ति-कल्पनेति वाच्यम् । आवश्यकेन्द्रियजन्यवृत्तिप्रतिबिम्बितचैतन्येनैव तदुपपत्तेरिति भावः । अधिष्ठानचैतन्यमधिष्ठेयस्य प्रकाशकमिति मते दोषान्तरमाह ॥ किञ्चेति ॥ सत्य-स्येत्यधिष्ठानत्वोपपादनाय ॥ नाभिव्यक्तिरिति ॥ तथा च न तेन घटादेः प्रकाशः स्यादित्यर्थः ॥ न तदधिष्ठानत्वमिति ॥ तथा च न तदपि घटादिप्रकाशकमित्यर्थः । आत्माश्रयादिति । स्वावच्छिन्नस्य स्वाधिष्ठानत्वे स्वस्यापि स्वाधिष्ठानत्वप्रसङ्गेनात्माश्रय इति । यद्वा घटस्याध्यासे सति घटस्वरूपप्रसिद्धौ चैतन्यस्य घटावच्छिन्नत्वं, तदवच्छिन्ने चैतन्ये सत्यधिष्ठानलाभे घटादेरध्यास इत्यात्माश्रय इत्यर्थः ।

ननु शुद्धचैतन्यस्यैव घटाद्यधिष्ठानत्वम् । तस्य च चरमसाक्षात्कारात्पूर्वं मूलाज्ञान-निवृत्तिरूपव्यक्त्यभावेऽपि तदवस्थाविशेषादिनिवृत्तिलक्षणाभिव्यक्त्यादिविषयप्रकाशो-पपत्तिरिति चेन्मैवम् । मूलाज्ञानं यदि नावरणं, न तर्हि तत्सिद्धिः । आवरणार्थमेव त्वयाऽज्ञानस्य साधितत्वात् । यदि तदावरणं तर्ह्येकावरणनिवृत्तावप्यावरणान्तरस्य सत्त्वे न शुद्धचैतन्यस्य घटाधिष्ठानस्याभिव्यक्तिरिति भावः । दोषान्तरमाह । किञ्च घटेति ॥ घटाधिष्ठानचैतन्यं घटप्रकाशकमिति मते मिथ्याभूतस्य घटवद् घटाधिष्ठानत्वाभावेन घटा-प्रकाशकत्वात्सत्यमेव घटाधिष्ठानं घटप्रकाशकमिति वाच्यम् । तस्य च सत्यत्वेन दोषा-जन्यतयाऽबाधितार्थकत्वरूपप्रमात्वयोगित्वेन तद्विरुद्धस्वविषयमिथ्यात्वापादनशीलं स्वविषयं प्रत्यधिष्ठानत्वं न सम्भवतीत्यर्थः । ननु दोषाजन्यत्वं न प्रमात्वप्रयोजकम् । चैतन्यस्य सर्वत्र दोषाजन्यत्वात् । किन्तु दोषाजन्यवृत्त्यवच्छिन्नत्वम् । प्रकृते च तदभावान्न विषयस्य सत्यत्वम् । अतो मिथ्याभूतस्वविषयं प्रत्यधिष्ठानत्वं सत्याया दृशोयुक्तमिति चेन्मैवम् । घटाद्याकारवृत्तेरपि सम्भावितेन्द्रियादिदोषजन्यत्वात् । अविद्यायाश्च दोषत्वा-सम्प्रतिपत्तेः । अन्यथा औतागमविषयश्रोत्रादिवृत्तेरपि अविद्यारूपदोषजन्यत्वेना-प्रमात्वापत्त्याऽद्वैतागमस्यासिद्धिप्रसङ्गादिति ।

अभाववद्भूतलमिति ॥ अत्र परस्परासंयुक्तासमवेतेत्यादिकमेव पक्षः । तत्परिचायकत्वेनाभाववद्भूतलमित्यादि ॥ उक्तेति ॥ परस्परासंयुक्तेत्यादिरूपेत्यर्थः ॥ अबाधितेति ॥ अपरोक्षत्वमपि विशेषणम् । तेन परोक्षधीषु न व्यभिचारः । न चोभयत्राध्यासिकसम्बन्धस्यैव विषयत्वेन निमित्तत्वेन चोपपत्तावर्थान्तरमिति वाच्यम् । तात्विकसम्बन्धबाधे आध्यासिकसम्बन्धसिद्धिः । तथा च संयोगसमवायातिरिक्ततात्विक-सम्बन्धपर्यन्तं नाध्यासिकसम्बन्धसम्भावनेति न तेनार्थान्तरं, व्यापकानुपलब्धिबाधश्च निरसिष्यत इत्यर्थः ॥ विमतेति ॥ आनन्दो, ब्रह्म वा स्फुरति इत्यादिकेत्यर्थः ॥ अबाधितविशेषणेति ॥ सम्बन्धिसमसत्ताकविशेषणविशेष्यसम्बन्धविषयेत्यर्थः । एतेन ब्रह्मज्ञानपर्यन्तमाध्यासिकसम्बन्धस्याबाधितत्वेन सिद्धसाधनं, सर्वथा अबाधितत्वे साध्ये साध्यवैकल्यं दृष्टान्तस्येति निरस्तम् । आनन्दस्य स्फुरणस्य ब्रह्मणो वा या सत्ता तद्वतः सम्बन्धस्य सिद्धेः । न च तत्र विशिष्टबुद्धित्वमसिद्धमिति वाच्यम् । घटश्चलतीत्यादि-वदस्या अपि तथात्वादिति । ननु गोमांश्चैत्र इत्यादौ विप्रकृष्टगवीनां तद्वतश्च संयोगाद्यभावाद् अन्यस्य च सम्बन्धस्य तत्राक्लृप्तत्वाद्विशिष्टबुद्धित्वं तत्र व्यभिचारीति शङ्कां परिहरति ॥ गोमानिति ॥ गोमांश्चैत्र इत्यादावपि सम्बन्धस्य तत एव साधनान्न तत्र व्यभिचार इत्यर्थः ।

### **न्यायामृतकण्टकोद्धारः**

एतावता परस्य किमभिमतम्? किञ्चैतन्यमेव प्रकाशकं, वृत्तिरपीति वा । आद्ये परोक्षार्थ-प्रकाशो न स्यात् । तत्र चैतन्यस्यानभिव्यक्तत्वेनाप्रकाशकत्वात् । द्वितीये वृत्तिः सम्बद्धा प्रकाशिका असम्बद्धा वा? अन्त्येऽतिप्रसङ्गः । आद्ये वृत्त्या समम् आध्यासिक एव वा सम्बन्धः? अन्यो वा? नाद्योऽनङ्गीकारात् । न द्वितीयस्तदभावात् । भावे वा तेनैव सत्यत्वेऽपि दृश्यत्वोपपत्त्याऽनुकूलतर्काभावात् । अस्तु वा चैतन्यमेव प्रकाशकम् । तथापि विषयप्रकाशे आध्यासिक एव सम्बन्धस्तन्त्रमन्यो वा? नाद्यः । आध्यासिकसम्बन्धस्य दृश्यमात्र-साधारणत्वेन सर्वस्य सर्वदा सर्वं प्रति प्रकाशापत्तेः । अतो द्वितीय एवाङ्गीकर्तव्य इत्याह– सर्वस्यापीति ॥ तथा च चैतन्यसम्बन्धमात्रं न प्रकाशकं किन्त्वनावृततत्सम्बन्धः । एवञ्चावरणाभिभवप्रयोजकसम्बन्धेनैव प्रकाशोपपत्तौ तदर्थं नाऽध्यासिकसम्बन्धः स्वीकर्तव्य इति भावः । न च प्रकाशस्य साक्षात् स्वसंसृष्टप्रकाशकत्वनियमाच् चैतन्यस्य परम्परासम्बन्धेन न विषयप्रकाशकत्वम् । न हि दीपः परम्परासम्बद्धं प्रकाशयतीति वाच्यम् । अस्त्वेवं साक्षात् सम्बन्ध एव प्रयोजक इति । तावतापि न तस्याध्यासिकत्वं सिध्यति । सत्यत्वेऽपि विषय-प्रदीपयोरिवान्यस्यैव साक्षात्सम्बन्धस्य सम्भवात् । यथा चैतत् तथाऽग्रे स्फुटम् । किञ्च यत्र परम्परासम्बन्धस्यातिप्रसञ्जकत्वं तत्र साक्षात्सम्बन्धः स्वीकर्तव्यः । प्रकृते तु तत्तत्सन्निकर्ष-जन्यतत्तदाकारवृत्तिरूपपरम्परासम्बन्धे नातिप्रसङ्गः । तथा च परम्परासम्बन्धेन प्रकाशे किमाध्यासिकेन । न च प्रदीपादौ साक्षात्सम्बन्धेन प्रकाशकत्वं दृष्टमित्यन्यत्रापि तथा कल्पनीयमिति वाच्यम् । तथात्वे प्रदीपादौ संयोगेनैव प्रकाशकत्वं दृष्टमित्यन्यत्रापि तत्कल्पना स्यात् । तस्मादनतिप्रसञ्जकसम्बन्धः प्रकाशे तन्त्रमिति क्वचित् साक्षात्, क्वचिच्च परम्परेति न कश्चिद्विशेषः । अन्यथा ज्ञानेन स्ववृत्त्यप्रामाण्यादिकमपि प्रकाशेत । तेनापि समं साक्षा-त्सम्बन्धसत्त्वात् । तस्मादेतद् दुर्व्यसनम् ।

ननु तत्तदर्थानां तत्तज्ज्ञानेऽध्यस्तत्वादाध्यासिकः सम्बन्धः प्रयोजक इत्यभ्युपेयते इत्यत आह ॥ न हीति ॥ तथा च सति विज्ञानवादिमतप्रवेशः स्यादिति भावः । प्रकाशकता-प्रयोजकत्वं चास्य नोपपद्यते । तथा हि – किन्त्वन्मते शुद्धदृशः प्रकाशकत्वं, उपाधिविशिष्टाया अथ तदुपलक्षितायाः? नाद्य इत्याह ॥ शुद्धदृश इति ॥ तथा च सति सर्वं प्रति सर्वदा सर्वं प्रकाशः स्यादित्यतिप्रसङ्ग एवेति भावः । न द्वितीय इत्याह ॥ उपाधिविशिष्टाया इति ॥ तथा चाध्यासिकसम्बन्धस्यातन्त्रत्वापातादिति भावः । विशिष्टस्य मिथ्यात्वात् प्रकाशकत्वायोग इत्यपि द्रष्टव्यम् । न तृतीय इत्याह ॥ उपाध्युपलक्षिताया इति ॥ तथा च पूर्वोक्त एवातिप्रसङ्ग इति भावः । ननूपलक्षणभेदेनोपलक्ष्यभेदो भविष्यतीत्यत आह ॥ कथञ्चिदिति ॥ उपलक्षण-भेदस्य नोपलक्ष्यभेदप्रयोजकत्वम् । अन्यथा जन्मादिकारणत्वादीनामुपलक्षणानां भेदाद् ब्रह्मणोऽपि भेदप्रसङ्ग इति कथञ्चिच्छब्दाभिप्रायः । तथा चाध्यासिकसम्बन्धस्याति प्रसञ्जकत्वा-द्वृत्तिद्वारकसम्बन्धस्य तदभावात् स एव प्रकाशकत्वे तन्त्रमिति भावः ॥ आध्यासिकसम्बन्ध-स्येति ॥ प्रतिबिम्बितस्य विशिष्टत्वेनाधिष्ठानत्वाभावाद् अन्योन्याश्रयाच्चेति भावः ॥ आवश्यकेनेति ॥ न च परोक्षविवेकेन स्फुटतरव्यवहारार्थमधिष्ठानचैतन्याभिव्यक्तिकल्पनेति वाच्यम् । तदभावेऽपि तत्तत्सन्निकृष्टेन्द्रिय जन्यतत्तदाकारवृत्तिप्रतिबिम्बितचैतन्यसम्बन्धमात्रेण तादृशव्यवहारोपपत्तेः । न हि परोक्षस्थले वृत्तिप्रतिबिम्बितचैतन्यसम्बन्धोऽस्ति । अन्यथा तेनाधिष्ठानचैतन्याभिव्यक्तौ तदभेदेनाभिव्यक्तस्य विषयस्यापरोक्षत्वापातादिति ।

ननु चैतन्यप्रतिबिम्बमात्रेण न स्फुटतरापरोक्षव्यवहारः । प्रतिबिम्बितस्य मिथ्यात्वेना-परोक्षैकरसत्वाभावात् । किन्त्वभिव्यक्ताधिष्ठानचैतन्यसम्बन्धेन । तस्य सत्यत्वेनापरोक्षैकर-सत्वात् । तथा चाधिष्ठानचैतन्याभिव्यक्तिरवश्यं कल्पनीयैवेत्यरुचेराह ॥ किञ्चेति ॥ घटं प्रति किं शुद्धं चैतन्यमधिष्ठानम्? किं वा घटावाच्छिन्नचैतन्यम्? आद्य आह ॥ घटाधिष्ठान-चैतन्यस्येति ॥ यदि चरमसाक्षात्कारात् पूर्वं शुद्धस्य व्यक्तिरङ्गीक्रियते तदा शुद्धाभिव्यक्तेरेव मोक्षहेतुत्वात् तस्याञ्च जातत्वात् श्रवणादिवैयर्थ्यम् । तस्मान्न शुद्धव्यक्तिः । तथा चाधिष्ठानी-भूतशुद्धव्यक्तेरभावाद् घटप्रकाश एव न स्यादिति भावः । ननु शुद्धव्यक्तिर्द्विविधा । मूलाज्ञान-निवृत्तिलक्षणा तूलाज्ञाननिवृत्तिलक्षणा च । तत्राद्यायाश्चरमसाक्षात्कारात्पूर्वमभावेऽपि द्वितीयायास्तदवस्थालक्षणतूलाज्ञाननिवृत्तेः सत्त्वात् तावन्मात्रेण घटादिप्रकाशोपपत्तिरिति चेन्मैवम् । मूलाज्ञानतदवस्थालक्षणमज्ञानमेकमुत भिन्नम् ? नाद्यः । उभयोरभेदे एकसत्त्वे परापगमासम्भवात् । न चोपादानोपादेयभावादुपपत्तिः । अज्ञानस्यानादित्वाङ्गीकारात् । द्वितीये तदवस्थालक्षणाज्ञानं मूलाज्ञानं च प्रत्येकं शुद्धावरकं न वा? नेति पक्षे सर्वदा प्रकाशः । आद्ये एकावरणापगमेऽपि द्वितीयावरणसत्त्वाद् भित्तिद्वयव्यवहितघटस्यैकभित्त्यपगमेऽपि भित्त्यन्तरस्य सत्त्वादप्रकाशवद् एकावरकापगमेऽपि आवरकान्तरस्य सत्त्वाच्छुद्धाभिव्यक्तिरेव नेति पुनर्घट-प्रकाश एव स्यात् । अन्यथाऽदृष्टकल्पनापातात् । अदृष्टकल्पनाविशेषे आवरणानभिभवेऽप्यभि-व्यक्तिरिति कल्पनीयं स्यादिति । नान्त्य इत्याह । अभिव्यक्तस्येति ॥ ननु तत्तदाकारवृत्त्या आवरणीभूताज्ञानस्यापसरणं वा तत्प्रकाशप्रतिबन्धाक्षमत्वादिकं वा क्रियते । तावन्मात्रेणाभि-व्यक्तं शुद्धं घटप्रकाशकम् । चरमवृत्त्या तु तन्निवृत्तिरेवेति नोक्तदोष इत्यरुचेराह ॥ किञ्चेति ॥ घटप्रकाशिकाया इति ॥ मिथ्याभूतस्याप्यधिष्ठानत्वेऽधिष्ठानत्वान्यथानुपपत्त्या ब्रह्मसत्त्वं न स्यादिति भावः ॥ सत्यत्व इति ॥ ननु दोषाजन्यत्वं न प्रमात्वप्रयोजकम् । चैतन्यस्य सर्वत्र दोषाजन्यत्वात् । किन्तु दोषाजन्यवृत्त्यवच्छिन्नत्वम् । प्रकृते च तदभावान्न विषयस्य सत्यत्वम् । अतो मिथ्याभूतविषयं प्रति अधिष्ठानत्वं सत्याया दृशो युक्तमिति चेन्न प्रकाशकस्य ज्ञानस्य प्रमात्वे दोषाजन्यत्वमेव प्रयोजकम् । न दोषाजन्यवृत्यवच्छिन्नत्वम् । तथात्वे चरमवृत्तेः प्रमात्वं न स्यात् । तस्या दोषाजन्यवृत्त्यवच्छिन्नत्वाभावात् । न च तत्रापि चैतन्यस्यैव प्रमात्वम्, न वृत्तेरिति वाच्यम् । चरमवृत्त्या चैतन्यस्याभिव्यक्त्यनङ्गीकारात् । अङ्गीकारे च तद्वदत्रापि चैतन्यस्यैव प्रमात्वोपपत्तेः । न चात्र वृत्तेर्दोषजन्यत्वमिति वाच्यम् । क्लृप्तदोषाभावात् । तदभावेऽप्यक्लृप्तकल्पने चरमवृत्तावपि कल्पना स्यात् । न च चैतन्यमात्रस्य सर्वत्र दोषाजन्यत्वात् तद्विषयस्य शुक्तिरजतस्य सत्यत्वं स्यादिति वाच्यम् । तत्र चैतन्यमात्रस्य प्रकाश-कत्वानभ्युपगमात् । अविद्यावृत्तिप्रतिबिम्बितस्यैव प्रकाशकत्वात् । तस्य च दोषजन्यत्वनिय-मात् । न च प्रकृतेऽप्यन्तःकरणवृत्त्यवच्छिन्नस्य वा, तत्प्रतिबिम्बितस्य वा प्रकाशकत्वमिति वाच्यम् । आध्यासिकसम्बन्धस्यातन्त्रत्वप्रसङ्गेन निरस्तत्वादिति दिक् ।

ननु प्रमाणाभावात् कथं तदङ्गीकार इत्यतस्तत्र प्रमाणमाह ॥ अभाववदिति ॥ तत्र संयोगसमवायाभ्यामर्थान्तरतावारणाय परस्परेति पक्षे विशेषणम् । हेतौ विशिष्टपदं निर्विकल्प-काभ्युपगन्तृन्यायमतानुसारेण । अतो न तस्यास्मन्मते व्यर्थत्वमिति भावः ॥ उक्तेति ॥ अत्र पक्षहेत्वोः प्रत्यक्षेति विशेषणं देयम् । तेन न परोक्षबुद्धौ बाधो व्यभिचारो वेति द्रष्टव्यम् । नन्वत्र द्वितीयानुमाने अबाधितत्वं हेतावसिद्धम् । तृतीये साध्ये अबाधितत्वम् आब्रह्मज्ञानं, सर्वथा वा? आद्ये सिद्धसाधनम् । आध्यासिकसम्बन्धस्याब्रह्मज्ञानमबाधात् । द्वितीये दृष्टान्ते साध्यसाधनवैकल्ये । पक्षे च बाधस्वरूपासिद्धी इति चेत्, न । अन्त्यपक्षस्यैवाश्रयणात् । न च पूर्वोक्तदोषः । बाधे हि सप्रकारेण वा निष्प्रकारेण वा? नाद्यः । त्वयानङ्गीकारात् । न द्वितीयः । तदबाधकत्वस्य पूर्वमुपपादितत्वात् । तथा च यावद्विशेषाभावे बाधसामान्याभावः सिद्धो भवतीति कथमसिद्धत्वम् । न चानुमानद्वये आध्यासिकसम्बन्धेनार्थान्तरम् । तस्या-प्रामाणिकत्वेन, तेनार्थान्तरत्वानवकाशात् । किञ्चाध्यासिकसम्बन्धस्तात्त्विकः कल्पितो वा? नाद्यः । त्वयाऽनङ्गीकारात् । अङ्गीकारेऽपसिद्धान्तात् । न द्वितीयः । प्रमाणविषयतयाऽर्थे साध्यमाने कल्पितेनार्थान्तरशङ्कायाः क्वाप्यदर्शनात् । अन्यथा मिथ्यात्वस्वप्रकाशत्वानु-मानादिष्वपि कल्पितमिथ्यात्वादिना सिद्धसाधनार्थान्तरत्वाद्यन्यतरापातात् ।

किञ्च तात्विकसम्बन्धबाधे कल्पितसम्बन्धकल्पनम् । न च तद्बाधकं प्रकृतेऽस्तीति वक्ष्यते । तथापि गोमांश्चैत्र इत्यादौ हेतुसत्त्वेऽपि साध्यासत्त्वाद्व्यभिचार इत्यत आह ॥ गोमांश्चैत्र इति ॥ तथा च तस्यापि पक्षत्वान्न व्यभिचारः । न हि पक्षे व्यभिचारः । तथात्वे अनुमान-मात्रोच्छेदः स्यादिति भावः ।

### **न्यायामृतप्रकाशः**

सिद्धान्ताभिधानं प्रतिजानीते ॥ अत्रोच्यत इति ॥ दृग्दृश्ययोराध्यासिकसम्बन्धस् त्वया कस्मात्स्वीकृत इति प्रष्टव्यम् । सम्बन्धान्तरानिरूपणादिति चेन्न । इन्द्रियसन्निकर्षजन्य-वृत्तिज्ञानद्वारक एव सम्बन्धोऽस्तु किमाध्यासिकसम्बन्धदुर्व्यसनेन ।

नन्विन्द्रियसन्निकर्षजन्यवृत्तिद्वारकसम्बन्धोऽप्रामाणिक इति चेन्न । अस्य सम्बन्धस्य तवाप्यावश्यकत्वात् । तथा हि । त्वन्मते सर्वमपि दृश्यं घटादिकं, सर्वगतं यदज्ञानानावृतं ब्रह्मचैतन्यं तत्रैवाध्यस्तम् । एवं चानावृतब्रह्मचैतन्यस्य सर्वान्प्रत्यविशिष्टत्वात्तत्रारोपितं घटादिकं सर्वं सर्वेषां सर्वदा प्रकाशेत न तु कश्चित्पदार्थः कदाचित्कञ्चित्प्रत्येव काशेत इत्यतिप्रसङ्गेऽभिहिते यत्सन्निकृष्टेन्द्रियजन्यवृत्तिर्यदाकारा यदा च भवति स एव तं प्रत्येव कदाचिदेव प्रकाशते न सर्वदेत्यतिप्रसङ्गः परिहर्तव्यः । तथा चेन्द्रियसन्निकर्षजन्यवृत्तिस्त-वाप्यावश्यकी । एवं च दृश्यत्वेऽपि सत्यत्वमेवाऽस्तु न मिथ्यात्वं, सम्बन्धानुपपत्तिस्तु नास्ति । इन्द्रियसन्निकर्षजन्यवृत्तिद्वारकसम्बन्धसम्भवात् । एवञ्च तवाप्यावश्यकेनानेन सम्बन्धेनोपपत्त्या आध्यासिकसम्बन्धदुर्व्यसनेन प्रयोजनाभावात् । ननु न वयं ब्रह्मात्मकाना-वृतैकदृगध्यस्तत्वम् अभिदध्महे । येन तस्य सर्वान्प्रत्यविशिष्टत्वात्सर्वदा सर्वस्य सर्वं प्रकाशे-तेत्यतिप्रसङ्गपरिहाराय तत्तदाकारकवृत्तिद्वारकसम्बन्धापेक्षा ममाप्यावश्यकी स्यात् । किंतु घटाद्यधिष्ठानभूतानां चैतन्यानां भेदाङ्गीकारेण तत्तदर्थास्तत्तदधिष्ठानभूतेषु चैतन्येष्वध्यस्ता इत्युच्यन्ते । एवं च वृत्तिं विनैतादृशेन चैतन्येनैव घटादेः साक्षादेव सम्बन्धाङ्गीकारेण तेनैव घटते । अतोऽतिप्रसङ्गाभावान्न तदर्थं वृत्तिद्वारकसम्बन्धानुसरणमिति चेन्न । यथा विज्ञान-वादिना तत्तदर्थास्तत्तज्ज्ञानेऽध्यस्ता इत्युच्यन्ते । यथाहुर्विज्ञानवादिनः । ‘‘तत्तज्ज्ञानेषु ते तेऽर्था अध्यस्ता इति नो मतमिति, तथा त्वया ते तेऽर्थास् तेषु तेष्वनेकेषु अधिष्ठानचैतन्येषु अध्यस्ता इति न ह्युच्यते । किन्तु ब्रह्मात्मकानावृतैकदृगध्यस्तत्वमेव । तत्राति प्रसङ्ग-परिहाराय वृत्तिरनुसरणीयैव ।

ननु विज्ञानवादिमत इव मम मतेऽपि घटादेस्तत्तदधिष्ठानचैतन्येषु अनेकेषु अध्यासोऽस्तु । अतो न वृत्तिरपेक्षितेति चेन्न । अनेकेष्वधिष्ठानेषु त्वन्मतेऽध्यासायोगात् । तथाहि । अध्यासाधिष्ठानभूता अनेकाश्चैतन्यरूपब्रह्मदृशः किं सत्यभूतशुद्धब्रह्मरूपा उत घटाद्युपाधि-विशिष्टा अथवोपाध्युपलक्षिता नाद्यः । एकमेवेत्यादिश्रुतिविरोधेन तत्र भेदाभावात् । न द्वितीयः । उपाधिविशिष्टानां चैतन्यरूपब्रह्मदृशां भेदेऽपि विशिष्टानां घटादिवन्मिथ्या-त्वेनाधिष्ठानत्वायोगात् । अध्यस्ताधिकसत्ताकत्वस्यैवाधिष्ठानत्वौपयिकत्वात् । न तृतीयः । यद्यप्युपाध्युपलक्षिताया ब्रह्मचैतन्यरूपदृशः सत्यत्वमस्ति उपाधेरुपलक्षणमात्रत्वात् । तथा चाधिष्ठानत्वमुपपद्यते तथाप्युपाध्युपलक्षिताया अधिष्ठानभूतायाः सत्याया दृशो ऽभेदस्य श्रुतिसिद्धत्वान्नानेकत्वमुपपद्यते ॥ तथाचानावृतैकदृगध्यस्तत्वे वाच्ये तत्रोक्तातिप्रसङ्गवारणाय वृत्तिरपेक्षणीयैव । उपाध्युपलक्षिते उपाधिकृतो भेदोऽस्तीति न वृत्तिरपेक्षितेति चेन्न । कथञ्चिदेव भेदेऽपि वृत्तिरावश्यक्येव । तथा हि । तत्तदर्थानां तत्तदधिष्ठानचैतन्येष्वध्यासमङ्गीकृत्या-स्मदभिमतवृत्तिद्वारकसम्बन्धानङ्गीकारे त्वन्मतेऽस्मदभिमतवृत्तिद्वारकसम्बन्धात्प्रागेव घटादीनां तत्तदधिष्ठानचैतन्ये स्वत एवाध्यस्तत्वेन आध्यासिकसम्बन्धस्य सत्त्वाद्धटादिरूपदृश्यप्रतीतिः सर्वदा स्यादेव । अतोऽध्यस्तत्वसम्बन्धे सत्यपि दृश्याप्रतीतेरतिप्रसङ्गपरिहारार्थं वृत्तिद्वारक-सम्बन्धोऽङ्गीकार्य एव । तत्रापि प्रपञ्चस्य सत्यत्वेऽपि इन्द्रियसन्निकर्षजन्यवृत्तिद्वारकसम्बन्धेनैव दृश्यत्वोपपत्तेराध्यासिकसम्बन्धाङ्गीकारो व्यर्थ एव । स च सम्बन्धो विषयविषयिभाव एव । विषयत्वनिरूपणं करिष्याम इत्याशयेनाह ॥ सर्वस्यापीत्यादिना दृश्याप्रतीतेरित्यन्तेन ॥ वृत्तेरनावश्यकत्वे घटप्रकाशश्चैतन्यसम्बन्धादेव साक्षाद्भवतीत्युच्यते तत्र विकल्पयति ॥ किञ्चेति ॥ अतन्त्रत्वेति ॥ चैतन्याभिव्यञ्जकेन्द्रियवृत्त्यैव घटप्रकाशोपपत्तावतिप्रसङ्गाभावेन घटादेश्चैतन्येऽध्यासकल्पनाया व्यर्थत्वेनाध्यासिकसम्बन्धस्य व्यर्थत्वापातात् । न हि वृत्ति-प्रतिबिम्बितचैतन्ये घटादिरध्यस्त इति भावः ॥ आवश्यकेनेति ॥ घटाधिष्ठानचैतन्यं घट-प्रकाशकमिति मतेऽपि तदभिव्यक्त्यर्थं घटाकारवृत्तिप्रतिबिम्बितचैतन्यस्याऽनुसरणीयत्वात् । तेनैव घटाधिष्ठानचैतन्येन सत्यस्य घटस्य प्रकाशोपपत्तौ तेनाधिष्ठानचैतन्याभिव्यक्तिकल्पना-योगादित्यर्थः ।

अधिष्ठानचैतन्यमध्यस्तस्य प्रकाशकमिति मते दोषान्तरमाह ॥ किञ्चेति ॥ सत्य-स्येत्यधिष्ठानत्वोपपादनाय ॥ नाभिव्यक्तिरिति ॥ वृत्तिप्रतिबिम्बितचैतन्येनेति शेषः । तथा च न तेन घटादेः प्रकाशः स्यादित्यर्थः ॥ न तदधिष्ठानत्वमिति ॥ तथा च न तदपि घटादिप्रकाशकमित्यर्थः ॥ आत्माश्रयादिति ॥ स्वावच्छिन्नस्य स्वाधिष्ठानत्वे स्वस्याप्य-धिष्ठानत्वेनात्माश्रय इत्यर्थः । केचित्त्वात्माश्रयशब्दोऽन्योन्याश्रयपरः । तथा च घटस्याध्यासे सति घटस्वरूपसिद्धौ चैतन्यस्य घटावच्छिन्नत्वम् । तदवच्छिन्ने चैतन्ये सति अधिष्ठानलाभेन घटादेरध्यास इत्यन्योन्याश्रयादित्यर्थः । तथैव क्वचित्पाठश्चेत्याहुः । दोषान्तरमाह ॥ किञ्चेति ॥ घटाधिष्ठानचैतन्यं घटप्रकाशकमिति मते मिथ्याभूतस्य घटवद्धटाधिष्ठानत्वाभावेन घटाप्रकाशकत्वात्सत्यमेव घटाधिष्ठानचैतन्यरूपं ज्ञानं घटप्रकाशकमिति वाच्यम् । तस्य च सत्यत्वेन दोषाजन्यतयाऽबाधितार्थविषयकत्वरूपप्रमात्वयोगित्वेन तद्विरुद्धं यत्स्वविषय-मिथ्यात्वापादनशीलं स्वविषयं प्रत्यधिष्ठानत्वं तन्न सम्भवतीत्यर्थः । उभयतः प्रकाशकदृशो मिथ्यात्वे सत्यत्वे चेत्यर्थः । पाशारज्जुरिति क्वचित्पाठः । गलबन्धकरज्जुरित्यर्थः । पाशेति पाठ एव स्वरसः । ‘‘पाशा स्याद्गलबन्धिक’’ इत्यभिधानात् ।

ननु दोषाजन्यत्वं न प्रमात्वप्रयोजकम् । चैतन्यस्य सर्वत्र दोषाजन्यत्वात् किन्तु दोषाजन्यवृत्त्यवच्छिन्नत्वं, प्रकृते च तदभावान्न विषयस्य सत्यत्वमतो मिथ्याभूतस्वविषयं प्रत्य-धिष्ठानत्वं सत्याया दृशो युक्तमिति नोभयतः पाशारज्जुरिति चेन्मैवम् । घटाकारवृत्तेरपि सम्भावितेन्द्रियादिदोषाजन्यत्वात् । आविद्यकत्वरूपप्रधानो दोष एवास्तीति चेन्न । अविद्याया दोषत्वासम्मतेः । अन्यथाऽद्वैतागमविषयक श्रोत्रादिवृत्तेरप्यविद्यारूपदोषजन्यत्वेना-प्रमात्वापत्त्याऽद्वैतागमस्याप्यसिद्धिप्रसङ्गः स्यादिति तरङ्गिण्युक्तं द्रष्टव्यम् । स्वरूपसम्बन्ध-स्थलेऽपि संयोगसमवायातिरिक्तमपि सम्बन्धं साधयति ॥ अभाववद्भूतलमिति ॥ विशेषण-विशेष्यकेति ॥ विशेषणविशेष्यभावावगाहीत्यर्थः । परस्परासंयुक्तेत्यादिकमेव पक्षः । अभाव-वद्भूतलमित्यादि तद्विवरणरूपमिति द्रष्टव्यम् । संयोगसमवायाभ्यामर्थान्तरतावारणाय पक्षे परस्परासंयुक्तेत्यादिविशेषणम् । दृष्टान्ते संयुक्तत्वमादाय साध्यपर्यवसानम् । पक्षे तु संयोग-समवायातिरिक्तमादायेति विवेकः । उक्तेति ॥ अभाववद्भूतलमित्याद्या परस्परासंयुक्तासमवेत-विशेषणविशेष्यकविशिष्टधीरित्यर्थः । ईश्वरप्रमामादाय बाधवारणाय जन्येत्युक्तम् ॥ सम्बन्ध-निमित्तिकेति ॥ तज्जन्येत्यर्थः । अबाधितपदाभावे ‘‘अत्र रजतत्वम्’’ इति भ्रमे व्यभिचारः । अत्र शुक्तौ रजतत्वसंयोगसमवाययोर्बाधेन साध्याभावात् । अतोऽबाधितपदम् । ईश्वरधियां व्यभिचारवारणाय हेतौ जन्यपदम् ॥ विमता धीरिति ॥ अभाववद्भूतलमित्यादिका परस्परा-संयुक्तेत्यादिरूपा जन्यप्रमाधीरित्यर्थः । तेन न बाधः ॥ तत्सिद्धेरिति ॥ ज्ञानज्ञेययोः संयोगसमवायातिरिक्तद्विष्ठसम्बन्धसिद्धेरित्यर्थः ।

ननु पल्लीस्थितगोमति चैत्रे गोमांश्चैत्र इति यदा विशिष्टधीर्भवति तदा विप्रकृष्टगवां तद्वत-श्चैत्रस्य च संयोगसमवायाभावादन्यस्य सम्बन्धस्य तत्राक्लृप्तत्वाद्विशिष्टधीत्वं व्यभिचारीत्यत आह ॥ गोमांश्चैत्र इति ॥ गोमांश्चैत्र इत्यादावपि तेनैव हेतुना संयोगाद्यतिरिक्तसम्बन्धसाधनान्न व्यभिचार इत्यर्थः ।

### **न्यायकल्पलता**

आध्यासिकसम्बन्धं तित्याजयिषुः पीठिकामारचयति । सर्वस्यापीति । अवान्तरादे-र्घटादेरपीत्यर्थः । तथा चेति । सत्यभूतानामेव घटादीनां स्वाकारवृत्तिद्वारा चैतन्यसम्बन्धोऽ-स्तीत्यर्थः । ननु प्रकाशस्य साक्षात्स्वसन्निकृष्टप्रकाशकत्वनियमेन चैतन्यस्य परंपरासम्बन्धेन विषयप्रकाशकत्वायोगः। न हि प्रदीपः परम्परासम्बद्धमर्थं प्रकाशयतीति चेत् । मैवम् । न हि वृत्तिद्वारक इत्यस्य परम्परासम्बन्ध इत्यर्थः । किन्तु सर्वव्यापिचैतन्यस्याविद्यावृतस्य वृत्यावरणे निवृत्तेऽनावृतेन चैतन्येन सत्यानामेव घटादीनां साक्षात्सम्बन्धोऽस्तु किमर्थमाध्यासिकः सम्बन्धः कल्प्यत इति भावः । ननु न वयं प्रपञ्चस्य ब्रह्मात्मकदृगध्यस्तत्वमभिदद्महे । येन सर्वस्य सर्वदा सर्वं प्रति प्रकाशप्रसङ्गरूपानिष्टपरिहाराय तत्तदाकारवृत्तिद्वारकसम्बन्धापेक्षा स्यात् । किन्तु तत्तदाकारवृत्या अनावृते चैतन्ये तादृशचैतन्येन च साक्षादेव घटादेः सम्बन्धो घटते । अतो न तदर्थं वृत्तिरूपद्वारानुसरणमित्यत आह । नहीति । विज्ञानवादिमत इवेति । यथाहुर्विज्ञान-वादिनः–

स्वप्नधीसाम्यतो बुद्धेर् बुध्याऽर्थस्य सहेक्षणात् ।

तद्भेदेनानिरूप्यत्वाज् ज्ञानाकारार्थ इष्यताम् ॥ इति ।

विवर्तनये तु दृश्यत्वस्य न तज्ज्ञानेऽध्यासः । किन्तु ब्रह्मात्मकशुद्धदृश्ये वेत्यर्थः । ततः किमित्यत आह । सत्याया इति । तथा चोक्तातिप्रसङ्गभङ्गाय वृत्तिरनुसारिणीयेति भावः । नन्वस्तु मम मते घटादेः स्वस्य ज्ञान एवाध्यास इत्यत आह । उपाधिविशिष्टाया इति । मिथ्यात्वेनेति । अधिष्ठेयाधिकसत्ताकत्वस्याधिष्ठानत्वौपयिकस्याभावादित्यर्थः । उपाध्युपलक्षित-चैतन्ये उपाधिकृतभेदोऽप्यस्तीत्यत आह । कथञ्चिदिति । दृश्याप्रतीतेरिति । तथा च तत्तत्सन्निकृष्टेन्द्रियतत्तदाकारवृत्तिरावश्यकीति भावः । आध्यासिकेति । घटाकारावृत्ति-प्रतिबिम्बितचैतन्ये घटप्रकाशके घटस्यानध्यासेन दृग्दृश्ययोराध्यासिकसम्बन्धसत्वात् प्रकाश्य-प्रकाशभाव इति कल्पना नोपपद्यते इत्यर्थः । आवश्यकेनेति । घटाधिष्ठानचैतन्यं घटप्रकाशक-मिति मतेऽपि तदभिव्यक्त्यर्थं घटसन्निकृष्टेन्द्रियघटाकारवृत्तिप्रतिबिम्बितचैतन्यस्यानुसरणीयत्वात् तेनैव घटाधिष्ठानेन सत्यस्य घटस्य प्रकाशो अस्तु तरणिकिरणैरिव स्वानधिष्ठितस्य घटादे-रित्यर्थः । न च परोक्षविलक्षणस्य व्यवहारार्थं विषयाधिष्ठानचैतन्याभिव्यक्तिकल्पनेति वाच्यम् । आवश्यकेन्द्रियजन्यवृत्तिप्रतिबिम्बितचैतन्येनैव तदुपपत्तेरिति भावः । अधिष्ठानचैतन्यमधिष्ठेयस्य प्रकाशकमिति मते दोषान्तरमन्वाचिनोति । किञ्चेति । अधिष्ठानत्वोपपादनाय सत्यस्येति विशेषणम् । नाभिव्यक्तिरिति । तथा च न तेन घटादेः प्रकाशः स्यादित्यर्थः । न तद-धिष्ठानत्वमिति । तथा च न तदपि घटादिप्रकाशकमित्यर्थः । आत्माश्रयादिति । स्वा-वच्छिन्नस्य स्वाधिष्ठानत्वे स्वस्यापि स्वाधिष्ठानत्वापत्याऽऽत्माश्रयः। घटस्याध्यासे सति घटस्वरूपलाभे चैतन्यस्य घटावच्छिन्नत्वम् । तदवच्छिन्ने चैतन्ये सत्यधिष्ठानलाभे घटादेरध्यास इति वाऽऽत्माश्रय इत्यर्थः ।

ननु शुद्धचैतन्यस्यैव घटाद्यधिष्ठानत्वम् । तस्य च चरमसाक्षात्कारात्पूर्वं मूलाज्ञाननिवृत्ति-रूपाभिव्यक्त्याभावेऽपि तदवस्थाविशेषादिनिवृत्तिलक्षणाभिव्यक्त्या विषयप्रकाशोपपत्तिरिति चेत् । न । प्रकाशप्रतिबन्धार्थमेव ज्ञानोररीकरणात् । मूलाज्ञानं यदि नावरणं न तर्हि तत्सिद्धिः । आवरणार्थमेवाज्ञानस्य त्वया साधितत्वात् । यदि तदावरणं तर्ह्येकावरणनिवृत्तावप्यावरणान्तरस्य सत्वेन न शुद्धचैतन्यस्य घटाधिष्ठानस्याभिव्यक्तिरिति भावः । दूषणान्तरमभ्युच्चिनोति । किञ्च घटेति । घटाधिष्ठानचैतन्यं घटप्रकाशकमिति मते मिथ्याभूतस्य घटवद् घटाधिष्ठानत्वाभावेन घटाप्रकाशकत्वात् सत्यमेव घटाधिष्ठानं घटप्रकाशमिति वाच्यम् । तस्य च सत्यत्वेन दोषा-जन्यत्वादबाधितार्थकत्वरूपप्रमात्वयोगित्वेन तद्विरुद्धस्वविषयमिथ्यात्वापादनशीलस्वविषयं प्रत्य-धिष्ठानत्वं न सम्भवतीत्यर्थः ।

ननु दोषाजन्यत्वं न प्रमात्वप्रयोजकम् । चैतन्यस्य सर्वत्र दोषाजन्यत्वात् । किन्तु दोषाजन्यवृत्यवच्छिन्नत्वम् । प्रकृते च तदभावान्न विषयस्य सत्यत्वम् । अतो मिथ्याभूतं विषयं प्रत्यधिष्ठानत्वं सत्याया दृशोऽयुक्तमिति चेत् । मैवम् । घटाद्याकारवृत्तेरपि सम्भावतेन्द्रियादि-दोषाजन्यत्वात् । अविद्यायाश्च दोषत्वासम्प्रतिपत्तेः । अन्यथा औतागमविषयश्रावणादिवृत्तेरपि अविद्यारूपदोषजन्यत्वेनाप्रमात्वप्रसङ्गेनाद्वैतागमासिध्यापातादिति । अभाववद्भूतलमिति । अत्र परस्परासंयुक्तासमवेतविशेषणविशेष्यविषयकविशिष्ठधीरेव पक्षः । तत्परिचायकत्वेनाभाववद्भूतल-मित्यादि । उक्तेति । परस्परासंयुक्तेत्यादिरूपेत्यर्थः । अबाधितेति । अपरोक्षत्वमपि विशेषणम् । तेन परोक्षधीषु न व्यभिचारः । अत्र प्रथमानुमानं नैय्यायिकरीत्या । तन्मते समवायस्य प्रत्यक्ष-त्वात् । द्वितीयन्तु वैशेषिकसम्मत्या । तन्मते समवायस्यातीन्द्रियत्वेऽपि निमित्तत्वमस्त्येव । एवं चोभयसम्मत्या द्वितीयानुमानमिति बोध्यम् । न च प्रथमे द्वितीये चाध्यासिकसम्बन्धस्यैव विषयत्वेन निमित्तत्वेन चोपपत्तेरर्थान्तरमिति वाच्यम् । घटोऽयमिति लौकिकविशिष्टलौकिक-प्रत्यक्षप्रतीतावाध्यासिकसम्बन्धस्य विषयत्वानुपपत्तेः । तथाहि । अध्यासे निवृत्तम् आध्यासिकः सम्बन्धः । संयोगादिरूपो न सम्भवतीति अध्यासतत्वरूपो वाच्यः । अध्यस्तत्वस्य चाध्यास-विषयत्वरूपतया आत्माश्रयात् । निमित्तत्वानुपपत्तेश्च ।

किञ्च । तात्विकसम्बन्धबाधे आध्यासिकसम्बन्धसिद्धिः । तथा च संयोगसमवायातिरिक्त-तात्विकसम्बन्धबाधपर्यन्तं नाध्यासिकसम्बन्धसम्भावनेति न तेनार्थान्तरम् । व्यापकानुपलब्धि-बाधश्च निरसिष्यत इत्यभिसन्धिः । विमतेति । आनन्दो ब्रह्म वा स्फुरति इत्यादिकेत्यर्थः । अबाधितविशेषणेति । सम्बन्धिसमसत्ताकविशेषणविशेष्यसम्बन्धविषयेत्यर्थः । तेन ब्रह्मज्ञान-पर्यन्तमाध्यासिकसम्बन्धस्याबाधितत्वेन सिद्धसाधनम् । सर्वथा अबाधितत्वे साध्ये साध्यवैकल्यं दृष्टान्तस्येति निरस्तम् । आन्दस्य स्फुरणस्य ब्रह्मणो वा या सत्ता तद्वतः सम्बन्धस्य सिद्धेः । न च तत्र विशिष्टबुद्धित्वमसिद्धमिति देश्यम् । देवदत्तो गच्छतीत्यादिवद् अस्या अपि तथा-त्वात् । ननु गोमांश्चैत्र इत्यादौ विप्रकृष्टगवीनां तद्वतश्च संयोगाद्यभावादन्यस्य च सम्बन्धस्य

तत्राक्लृप्तत्वाद्विशिष्टबुद्धित्वं तत्र व्यभिचारीति शङ्कां परिहरति । गोमानिति । गोमांश्चैत्र इत्यादावपि सम्बन्धस्य ततश्च साधनान्न तत्र व्यभिचारः । नहि पक्षे पक्षसमे वा व्यभिचार इत्यर्थः ।

### **न्यायामृतसौगन्ध्यम्**

ननु प्रकाशस्य साक्षात्स्वसंसृष्टप्रकाशकत्वनियमेन चैतन्यस्य परम्परासम्बन्धेन विषय-प्रकाशकत्वायोगात् । न हि प्रदीपः परम्परासम्बद्धं प्रकाशयति । अतो विषयाधिष्ठानचैतन्य- मनावृतमेव प्रकाशकम्, आवरणभङ्गश्च वृत्या । अतो वृत्तेः पूर्वमाध्यासिकसम्बन्धे विद्यमानेऽपि दृश्याप्रतीतिरुपपन्नेति चेन्न । आलोकस्य स्वविषयावरणनिवृत्यर्थमालोकान्तरा-नपेक्षत्वेन, चैतन्यस्य तु स्वविषयावरणनिवृत्यर्थं ज्ञानान्तरस्यापेक्षत्वेन च वैलक्षण्यात् । अतो यद्विषयावरणनिवर्तकं तदेव विषयप्रकाशकं ज्ञानं तद्भिन्नस्य चैतन्यस्य घट(टादि)-ज्ञानत्वे मानाभावात् । ज्ञानज्ञेययोः सम्बन्धे विद्यमानेऽपि विषयाप्रकाश इत्युक्तेस्तुच्छत्वात् ।

किञ्च आवश्यकवृत्तिप्रतिबिम्बितचैतन्येनैव घटप्रकाशोपपत्तौ अधिष्ठानज्ञानस्य तदभि-व्यक्तेश्च कल्पनाया अप्रामाणिकत्वात् । प्रतिबिम्बिते तु न घटाध्यासः । न च परोक्ष-विलक्षणस्फुटतरव्यवहारार्थं विषयाधिष्ठानचैतन्याभिव्यक्तिकल्पनं, आवश्यकवृत्तिप्रतिबिम्बिते-नैव तदुपपत्तेः । न च शुद्धचैतन्यस्य चरमसाक्षात्कारात्पूर्वं नाभिव्यक्तिः । अभिव्यक्तस्य च घटपटावच्छिन्नचैतन्यस्य न तदधिष्ठानत्वम्, आत्माश्रयात् । न च चरमसाक्षात्कारात्पूर्वमपि शुद्धचैतन्यस्याविद्यावशादधिष्ठानभूतस्य मूलाज्ञाननिवृत्तिरूपाभिव्यक्त्यभावेऽपि तदवस्था-विशेषादिनिवृत्तिरूपाभिव्यक्त्या विषयप्रकाशकत्वोपपत्तिरिति वाच्यम् । आवरणभङ्गस्य वृत्यैव जातत्वात्् । तदतिरिक्तप्रकाशस्य परिभाषामात्रत्वात् । न हि सूर्यो अन्धकार-निवृत्यतिरिक्तविषये अन्यत् प्रकाशनं करोति । मूलाज्ञानावृतस्य अज्ञानावस्थानिवृत्तिमात्रेण प्रकाशानुपपत्तेः ।

न हि एकजवनिकानिवृत्तौ महाजवनिकावृत्तं वस्तु दृश्यते । किञ्च घटप्रकाशिकाया दृशो मिथ्यात्वे नाधिष्ठानत्वं सत्यत्वे दोषाजन्यत्वेन प्रमात्वात् सत्यं स्वविषयं प्रति नाधिष्ठानत्वमित्युभयतो दोषः । न च दोषाजन्यत्वं न प्रमात्वप्रयोजकं चैतन्यस्य सर्वत्र दोषाजन्यत्वात् । किन्तु दोषाजन्यवृत्त्यवच्छिन्नत्वम् । प्रकृते च तदभावान् न विषयस्य सत्यत्वम् । अतो मिथ्याभूतविषयं प्रत्यधिष्ठानत्वं सत्याया दृशो युक्तमिति वाच्यम् । दोषाजन्यवृत्त्यवच्छिन्नस्य घटादिसत्ताकत्वेनाधिष्ठानत्वासम्भवात् । न च वृत्यनवच्छिन्नमेव चैतन्यम्, अधिष्ठानदोषजन्यवृत्तेस्तदवच्छिन्नाद्वा ज्ञानस्य हि विषयः सत्य एवेति कथं तादृशविषयं प्रति शुद्धस्याधिष्ठानत्वम् । किञ्च तात्विकसम्बन्धासम्भवे आध्यासिकसम्बन्ध-कल्पनम् । स एव कुतः । क्लृप्तसंयोगबाधे गुणगुणिनोः समवायवत् तयोर्बाधे तृतीयस्य सम्भवात् । न च तत्र मानाभावः । समवायवदध्यक्षानुमानयोः सम्भवात् । तथा हि परस्परासंयुक्तासमवेतविशेषणविशेष्यकविशिष्टधीः, विशेषणविशेष्यान्यूनसत्ताकसम्बन्ध-विशिष्टविषया विशिष्टधीत्वाद् दण्डीति धीवत् । उक्ता जन्यापरोक्षप्रमा सम्बन्ध्यन्यूनसत्ताक-विशेषणविशेष्यसम्बन्धनिमित्तिका जन्यापरोक्षविशिष्टधीत्वात् सम्मतवत् । विमता धीर्धर्म्यन्यूनसत्ताकविशेषणविशेष्यसम्बन्धविषया अबाधितविशिष्टधीत्वाद् दण्डीति विशिष्ट-प्रमावत् । ‘गोमांश्चैत्रः’ इत्यादिविशिष्टबुद्धेरपि पक्षकुक्षिनिक्षेप एवेति न तत्र व्यभिचार-शङ्का । धर्म्यन्यूनसत्ताकमित्यत्र सम्बन्धत्वावच्छिन्नसम्बन्धिग्रहणं, तेन यत्किञ्चित्सम्बन्धि-समसत्ताकत्वमादाय न सिद्धसाधनम् । तथा च संयोगसमवायातिरिक्तसम्बन्धसिद्धिः ।

ननु प्रथमे द्वितीये च अर्थान्तरम् । आध्यासिकसम्बन्धस्यैव विषयत्वेन निमित्तत्वेन चोपपत्तेः । द्वितीये परोक्षधीषु व्यभिचारः । तृतीयेऽपि ब्रह्मज्ञानपर्यन्ताबाधितत्वेन सिद्ध-साधनमेव । सर्वथा अबाधितविषयत्वे साध्ये साध्यवैकल्यमिति चेत् । मैवम् । तात्विक-सम्बन्धबाधे हि आध्यासिकसम्बन्धसिद्धिः । तथा च संयोगसमवायातिरिक्ततात्विक-सम्बन्धबाधपर्यन्तं नाध्यासिकसम्बन्धसम्भावना । तथा च कथमर्थान्तरसिद्धसाधन-साध्यवैकल्यानीति ।

### **न्यायामृतमाधुरी**

उच्यत इत्यादि । परमार्थभूतानामेव घटादीनां तत्तदाकारवृत्तिद्वारकः सम्बन्धश्चैतन्येन सूपगम इति भावः ।

अत्राद्वैतसिद्धिकारः । प्रकाशस्य साक्षात्स्वसंसृष्टप्रकाशकत्वनियमेन चैतन्यस्य परम्परा-सम्बन्धेन विषयप्रकाशकत्वायोगात् । न हि प्रदीपः परम्परासम्बद्धं प्रकाशयतीत्याह । तन्न साधीयः । सर्वाधिष्ठानभूतव्यापकचैतन्यस्य वृत्याऽविद्यावरणे भग्ने अनावृतचैतन्येन सत्या-नामेव घटादीनां साक्षादनध्यस्त एव संसर्गः स्वीक्रियतां किमित्याध्यासिकसम्बन्ध उपेय इति तात्पर्यात् । ननु न जगतो ब्रह्मात्मकदृगधिष्टानकाध्यासविषयत्वमुपेयते । किं तु तत्तदाकार-वृत्तिना वृत्यचैतन्याधिष्टानकविपर्यासविषयत्वमेव । तथा च तादृशचैतन्यानुयोगिकघटादि-प्रतियोगिकसंसर्गस्य साक्षादेव सम्भवेन न वृत्तिरूपद्वारानुसरणावश्यम्भाव इत्यत आह । न हीति । विज्ञानेत्यादि । स्वप्नधीसाम्यतो बुद्धेर्बुद्ध्यार्थस्य सहेक्षणात् । तद्भानानिरूप्य-त्वाज्ज्ञानाकारोऽर्थ इष्यतामिति विज्ञानवादिनां, औतिनान्तु दृश्यस्य न तज्ज्ञानेऽध्यासः किं तु ब्रह्मरूपदृश्ये वेति सिद्धान्तादित्यर्थः । सत्याया इति । तथा च वृत्तिस्त्ववश्याश्रय-णीयेति भावः । मिथ्यात्वेनेति । विपर्यस्तसत्ताधिकसत्ताकत्वस्याधिष्टानान्तरत्वादिति भावः । दृश्येति । एवं च वृत्तिरनुसरणीयेत्यर्थः । आध्यासिकेति । घटाद्याकार-वृत्तिप्रतिबिम्बितचैतन्ये घटादिप्रकाशे घटादेरनध्यासेन दृश्ययोरध्यासिकसम्बन्धनिबन्धनः प्रकाश्यप्रकाशकभाव इति कल्पनाया निष्प्रमाणत्वादित्यर्थः । आवश्यकेनेति । तत्तद्वस्त्व-धिष्ठानचैतन्यतत्तद्वस्तुप्रकाशकमिति मतेऽपि तत्तदभिव्यक्त्यर्थे तत्तदाकारवृत्तिप्रतिम्बितचैतन्य-स्याश्रयणीयतया तेनैव तत्तदनधिष्टानेन परमार्थभूततत्तदसत्प्रकाशस्य सावित्रतेजसा स्वानधिष्ठितघटादेः प्रकाशस्यैव सम्भवादित्यर्थः । अत्राद्वैतसिद्धिकृदाशशङ्के । परोक्ष-विलक्षणस्फुटतरव्यवहारार्थं विषयाधिष्ठानचैतन्याभिव्यक्तिकल्पना युक्तेति । तद्व्याकुर्वाणा आवश्यकेन्द्रियजन्यवृत्तिप्रतिबिम्बितचैतन्येनैव तदुपपत्तेरिति प्रत्याख्यासुः । आत्माश्रया-दिति । स्वावच्छिन्नस्य स्वाधिष्टानत्वे स्वस्यापि स्वाधिष्टानत्वप्रसङ्गेनात्माश्रयादित्यर्थः । अत्राद्वैतसिद्धिकारश् चरमसाक्षात्कारात्पूर्वमपि शुद्धचैन्यस्याविद्यावशादधिष्टानभूतस्य मूला-ज्ञाननिवृत्तिलक्षणाभिव्यक्त्यभावेऽपि तदवस्थाविशेषादिनिवृत्तिलक्षणाभिव्यक्त्या विषयप्रकाश-कत्वोपपत्तेरित्याह, तदतिस्थवीयः । आवरणैकफलकतया तदुपगतस्य मूलाज्ञानस्य संप्रत्या-वरणत्वानुपगमेन सिद्धिरेव न स्यात् । तस्यावरणत्वास्थितौ चैकावरणनिवृत्तावपि आवरणान्तरसत्वेन न शुद्धचैतन्यस्य घटाधिष्ठानस्याभिव्यक्तिरिति तात्पर्यात् ।

किञ्चेत्यादि । घटाधिष्टानचैतन्यं घटप्रकाशकमिति मतेऽलीकस्य घटवद्घटाधिष्टानत्वा-योगेन घटप्रकारकतया सत्वमेव घटाधिष्टानं घटप्रकाशकमास्थेयम् । तथा च सति तस्य दोषा- गम्यतानिबन्धनाबाधितार्थकत्वरूपप्रमात्वशालितया तद्विरुद्धस्वविषयालीकत्वापादनशीलं स्वविषयं प्रत्यधिष्टानत्वं न सङ्गच्छत इत्यर्थः । उभयतः पाशा स्पशबाधनस्पर्शनयोरिति धातुव्याख्यानाद्बाधनार्थस्य स्पशेर्घञि स्त्रीत्वविवक्षायां टापि निष्पन्नतयोभयतो बाधमाना रज्जुरित्यर्थः । पस्पशायामिति महाभाष्यकारीयप्रयोगस्य समर्थितत्वात् । अत्राद्वैतसिद्धि-कारः । यतो दोषाजन्यत्वं न प्रमात्वप्रयोजकम् । चैतन्यस्य सर्वत्र दोषाजन्यत्वात् । किं तु दोषाजन्यवृत्यवच्छिन्नत्वम् । प्रकृतेच तदभावान्न विषयस्य सत्यत्वम् । अतो मिथ्याभूतविषयं प्रत्यधिष्टानत्वं सत्याया दृशो युक्तमित्याह । घटाद्याकारवृत्तेरपि सम्भावितेन्द्रियादि-दोषाजन्यत्वात् । अविद्यायाश्च दोषत्वासंप्रतिपत्तेः । अन्यथाऽद्वैतागमविषयश्रोत्रादिवृत्तेरप्य-विद्यादिरूपदोषजन्यत्वेनाप्रमात्वापत्या द्वैतागमस्य प्रातिभासिकपरत्वापत्या द्वैतासिद्धि-प्रसङ्गादिति तद्व्याकर्त्तारः पराचक्रिरे ।

अभाववदित्यादि । परस्परासंयुक्तेत्यादिकविशिष्टधीत्वमेव पक्षतावच्छेदकः । इत्यादि-केत्यन्तांशस्तु परिचायक एव । विशेषणविशेष्यसम्बन्धविषयाविशेषणविशेष्योभयनिष्ट-प्रकारता मुख्यविशेष्यताख्यविषयताद्वयनिरूपितकिञ्चिन्निष्टसांसर्गिकविषयतानिरूपिता । तेन ज्ञानज्ञानत्वसमवायविषयकत्वमादाय सिद्धसाधनानवकाशः । संयोगसमवायविषयकत्व-मादायार्थान्तरवारणाय विशेष्यकान्तम् । स्वनिरूपितमुख्यविशेष्यतानिरूपितसंयोगसमवाय-निष्टसांसर्गिकविषयत्वनिरूपिकेत्यर्थकम् । उक्तेति । निरुक्तपक्षतावच्छेदकाक्रान्तार्थकम् । अबाधितेत्यादि । अत्र साक्षात्कारत्वांशस्य हेतुतावच्छेदककोटिनिवेशनस्याभिप्रेततया यथाश्रुतग्राहिणोऽद्वैतसिद्धिकृतः परोक्षधीष्वनैकान्त्यशङ्कानवकाशैव । अत्राद्वैतसिद्धिकारः– प्रथमेद्वितीये चार्थान्तरम् । आध्यासिकसम्बन्धस्यैव विषयत्वेन निमित्तत्वेन चोपपत्तेः । द्वितीये परोक्षधीषु व्यभिचारश्च । तृतीये ब्रह्मज्ञानपर्यन्ताबाधित्वेन सिद्धसाधनमेव । सर्वथा अबाधितविषयत्वे साध्यवैकल्यमेवेत्याह । तन्न साधीयः । तात्विकसम्बन्धसम्भावनेति नार्थान्तराद्यवकाशः । व्यापकानुपलब्धिबाधन्तु ग्रन्थकृदेवोपरिष्टात्प्रात्याख्यास्यति । विमतेति । आनन्दो ब्रह्मणः स्फुरणमित्यादिकेत्यर्थः । अबाधितेत्यादि । स्वप्रतियोग्यनु-योगिसत्तासजातीयसत्ताकस्य विषयकेत्यर्थः । षष्ठीदण्डक इति ग्रन्थविशेषस्य संज्ञेति पाणिनीयाः ।

------------------------------------------------------------------------

उक्तं हि– ‘‘षष्ठी स्थानेयोगे’’त्यत्र महाभाष्ये – ‘‘एकशतं षष्ठ्यर्था’’ इति

# **न्यायामृतम्**

उक्तं हि– ‘‘षष्ठी स्थानेयोगे’’त्यत्र महाभाष्ये – ‘‘एकशतं षष्ठ्यर्था’’ इति । ते च स्वस्वामिभावादयः सम्बन्धाः षष्ठीदण्डके पठिताः, इत्युक्तं कैयटे । प्रमित-वस्त्वनुसारेण हि प्रक्रिया कल्प्या, न तु स्वकल्पितप्रक्रियानुरोधेन प्रमितत्यागः । न च सम्बन्धद्वित्वमेव बाधकम्, अन्योन्याश्रयात् । अन्यथा सम्बन्धैक्यं समवाय-बाधकं स्यात् । नाप्यतीतादौ सम्बन्ध्यभावो वा ज्ञानज्ञेययोर्विप्रकर्षो वा बाधकः, अ(त)स्य सम्बन्धस्य समवायवत् सम्बन्ध्यभावविप्रकर्षाद्यविरुद्धत्वेनैव धर्मिग्राहकेण सिद्धेः । अन्यथा हि पृथक्सिद्धयोरेव संयोगसम्बन्धदर्शनाद् अपृथक्सिद्धिः समवाय सम्बन्धस्य बाधिका स्यात् ।

ध्वंसादेश्चातीतादिना मिथ्यात्वलक्षणान्तर्गतस्यात्यन्ताभावस्य च प्रतियोगिना, वेदान्तनिष्ठशक्तितात्पर्ययोश्च ब्रह्मणा, जीवाश्रिताज्ञानस्य चाज्ञेयेन ब्रह्मणा, व्यवहारस्य च व्यवहर्तव्येन ब्रह्मणा, मुमुक्षायाश्च मोक्षेण, त्वदुक्तदूषणस्य च दूष्येण, त्वद्वाक्यस्य चाऽर्थेन, ज्ञानस्य ज्ञेयेन, सम्बन्धो नेति, त्वद्वाक्योक्त-सम्बन्धाभावस्य स्वज्ञानेनाऽसम्बन्धात्स्वन्यायस्वक्रियास्ववचनविरोधाः स्युः । न हि ज्ञेयं ज्ञान इव प्रतियोगिशक्याज्ञेयेष्यमाणव्यवहर्तव्यादयो ऽभावशक्त्यज्ञानेच्छा-व्यवहारादावध्यस्ताः । एतेन–

१न्यायेऽदृढेऽन्यसाम्यात्किं दृढेऽन्यदपि बाध्यताम् ।

न ममत्वं मुमुक्षूणामनिर्वचनवादिनाम् ॥ इति निरस्तम्,

स्वव्याहतस्य न्यायाभासतया दार्ढ्याभावात् । अन्यथा जातिवाद्यपीत्थं वदेत् । न चेच्छायास्तज्ज्ञानजन्यत्वादन्यस्तत्सम्बन्धो नेति युक्तम्, ज्ञाने सन्निकर्षाधीनस्येव स्मृतावनुभवाधीनस्येव चेच्छायां ज्ञानाधीनस्य विषयसम्बन्धस्यानुभवात् । अन्यथा घटपटाविति ज्ञानजन्यायाः पटेच्छाया घटीयत्वापातात् । नित्येश्वरेच्छाया विषया-सम्बन्धापाताच्च, पुत्रादिधीजन्यसुखादेस्तद्विषयत्वापाताच्च । अज्ञानस्य च तज्ज्ञान-निवर्त्यत्वातिरिक्ततद्विषयत्वाभावे तन्निवर्त्यत्वमेव न स्यात्, तस्य समानविषयक-ज्ञाननिवर्त्यत्वात् । अज्ञानस्यान्धकारवद् आश्रयाच्छादकत्वेऽपि सविषयत्वस्य स्वीकृतत्वाच्च ।

यदि च भावाभावादेः सम्बन्धान्तरमन्तरेण तद्विशिष्टव्यवहारजननयोग्य-स्वरूपात्मकः स्वभावसम्बन्धो वा असम्बन्धरूपं प्रतियोगित्वादिकं वा नियामकं सत्यसम्बन्धकार्यकारि, तर्हीहापि विषयत्वं तथैवास्तु । भावाभावादेरपि सम्बन्धो मिथ्यैवेति चेन्न । प्रपञ्चमिथ्यात्वसिद्धेः प्राक् तदसिद्ध्याऽन्योन्याश्रयात् । घटस्या-भाव इत्यादावभावसमसत्ताकसम्बन्धवद् घटस्य ज्ञानमित्यत्रापि ज्ञानसमसत्ताक-सम्बन्धस्य स्वीकार्यत्वाच्च । अस्तु वा संयोगादिवत् तव विषयत्वमपि मिथ्यैव । न च तावता प्रस्तुतदृश्यमिथ्यात्वसिद्धिः ।

## **अद्वैतसिद्धिः**

न च – तात्त्विकसम्बन्धबाधे आध्यासिकसम्बन्धसिद्धिः, तथा च संयोगसमवायातिरिक्त- तात्त्विकसम्बन्धबाधपर्यन्तं नाध्यासिकसम्बन्धसम्भावना, तथा च कथमर्थान्तरसिद्धसाधन-साध्यवैकल्यानीति वाच्यम्, तात्त्विकसम्बन्धस्य व्यापकानुपलब्ध्या बाधात् । तथा हि – तात्त्विकसम्बन्धस्य व्यापको देशकालविप्रकर्षाभावः । स चातीतादिविषयकज्ञानादीनां नास्त्ये-वेति कथं तात्त्विकस्तेषां सम्बन्धः? न च – समवायवत् सम्बन्ध्यभावविप्रकर्षाद्यविरुद्धत्वेनैव तत्सिद्धिरिति वाच्यम् । समवायस्यापि देशकालविप्रकृष्टयोः सम्ब(न्ध)द्धव्यवहाराप्रयोज-कत्वात् । न हि सम्बन्ध्यभावेऽपि सन् समवायोऽद्य विनष्टं घटं श्वस्तनेन रूपेण विशिनष्टि । न चाध्यासिकत्वे सम्बन्धस्य साध्ये धर्मिग्राहकमानबाधः, विशिष्टबुद्धित्वेन प्रथमं तात्त्विका-तात्विकसाधारणसम्बन्धस्यैव सिद्धेः ।

किञ्च सम्बन्धग्राहक एव तात्त्विकसम्बन्धव्यापकानुपलब्धिरूपबाधसहकृत आध्यासिक-सम्बन्धे पर्यवस्यति । अतो न धर्मिग्राहकबाधशङ्कापि । न चैवं – युतसिद्धयोरेव संयोगरूप-सम्बन्धदर्शनादयुतसिद्धिरपि समवायस्य बाधिका स्यादिति वाच्यम् । युतसिद्धयोरपि क्वचित्सम्बन्धादर्शनेन युतसिद्धत्वस्य सम्बन्धाप्रयोजकत्वात् । यस्मिन् सत्यवश्यं सम्बन्धः, स एव सम्बन्धस्य प्रयोजक इति समव्याप्तत्वाभावेन युतसिद्ध्यनुपलब्धेरबाधकत्वात् । यत्र सम्बन्धस्तत्रावश्यं युतसिद्धिरिति विषमव्याप्तिकल्पनेऽपि मानाभावात् । अनुकूलतर्का-दर्शनात्, देशकालविपकर्षाभाववतां तु सर्वेषां सम्बन्धदर्शनेन विप्रकर्षे तददर्शनेन च समव्याप्ततया प्रयोजकस्य देशकालविप्रकर्षाभावस्यानुपलब्धेः सम्बन्धबाधकत्वस्यावश्य-मङ्गीकरणीयत्वात् । न हि प्रयोजकाभावे प्रयोज्यसम्भवः ।

नन्वेवं – ध्वंसादेरतीतादिना, मिथ्यात्वलक्षणान्तर्गतस्यात्यन्ताभावस्य प्रतियोगिना, शक्तेः शक्येन, अज्ञानस्याज्ञेयेन, इच्छाया इष्यमाणेन, व्यवहारस्य व्यवहर्तव्येन, वाक्य-स्यार्थेन, वृत्तिरूपज्ञानस्य ज्ञेयेन, सम्बन्धो नेति त्वद्वाक्योक्तसम्बन्धाभावस्य ज्ञानेना-सम्बन्धात् स्वन्यायस्वक्रियास्ववचनविरोधाः स्युः । न हि ज्ञाने ज्ञेयमिव प्रतियोग्यादिकम-भावादावध्यस्तमिति चेन्न, यद्यप्युक्तन्यायसाम्येन ध्वंसादीनां स्वप्रतियोग्यादिभिस्तात्त्विकः सम्बन्धो नास्त्येव, अध्यासोऽपि न ज्ञानज्ञेयन्यायेन, उभयोरपि मिथ्यात्वात् । तथापि प्रतीयमानं प्रतियोग्यनुयोगिभावादिकं सर्वथा न निराकुर्मः, किन्तु तात्त्विकाध्यासाभ्यां भिन्नमेव ज्ञेयकुक्षिनिक्षिप्तत्वान् मिथ्याभूतमङ्गीकुर्मः । स च संयोगादिवदतिरिक्तो वा स्वरूपं वा पराङ्गीकृतपदार्थान्तर्गतो वा तदतिरिक्तो वेत्यस्यां काकदन्तपरीक्षायां न नो निर्बन्धः । न च मिथ्यात्वसिद्धेः प्राक् तदसिद्ध्या अन्योन्याश्रयः, दृग्दृश्यसम्बन्धानुपपत्त्या ज्ञेयमात्र-स्याध्यासिकत्वे सिद्धे तन्मध्यपतितस्य प्रतियोग्यभावादिसम्बन्धस्यापि मिथ्यात्वं, न तु प्रतियोग्यभावादिसम्बन्धमिथ्यात्वसिद्ध्यनन्तरं दृश्यमिथ्यात्वसिद्धिरिति व्यवहारोपयुक्त-सम्बन्धसामान्यस्याप्रतिक्षेपान् न स्ववचनादिविरोधः । तदुक्तं खण्डनकृद्भिः–

बाधेऽदृढेऽन्यसाम्यात् किं ? दृढे तदपि बाध्यताम् ।

क्व ममत्वं मुमुक्षूणामनिर्वचनवादिनाम्’ ॥ इति ।

न चादृढत्वं बाधस्य, व्यापकानुपलब्धिरूपतर्कस्योक्तत्वात्, स्वक्रियादि विरोधरूप-प्रतिकूलतर्कस्य परिहृतत्वाच्च । अत एव न जातिवादिसाम्यम्, तेन हि नियमसापेक्षा-नित्यत्वसाधककृतकत्वादौ नियमानपेक्षेण दर्शनमात्रेण रूपवत्त्वादिकमापाद्यते, न त्वस्माभि-स्तथा नियमनिरपेक्षेण साहचर्यमात्रेण किञ्चिदापाद्यते ।

### **न्यायामृततरङ्गिणी**

ननु संयोगादेरेव सम्बन्धत्वात्तस्य च ज्ञानज्ञेययोरभावात्तत्र सम्बन्धानुमानं बाधित-मित्याशङ्कां संयोगाद्यतिरिक्तसम्बन्धसाधकाभियुक्तवचसा निराकरोति ॥ उक्तं हीति ॥ षष्ठी स्थानेयोगेति सूत्रे महाभाष्ये– ‘ननु नेदं सूत्रमारम्भणीयम् । अस्तेर्भूरित्यादौ षष्ठीनिर्देशाद् विनापि सूत्रेणास्तेः सम्बन्धी भूरादेशो भविष्यतीति चोदयित्वा नियमार्थोऽय- मारम्भः’ इत्युक्तम् । नन्वनेकप्राप्तेरभावात् कथं नियम इत्याशङ्कामभिप्रेत्य तत्परिहारार्थम् एकशतं षष्ठ्यर्था इत्युक्तमित्यर्थः ॥ ते चेति ॥ षष्ठीदण्डकपाठाश्रयणेनैतदुक्तमिति कैयटवाक्यस्यार्थानुवादोऽयम् ॥ षष्ठीदण्डक इति ॥ षष्ठीदण्डको नाम ग्रन्थविशेष इति बृहद्विवरणकारः । ननु संयोगादेरन्यस्य सम्बन्धत्वे तस्य क्लृप्तपदार्थेष्वन्तर्भावाभावादाधिक्यं स्यादत आह ॥ प्रमितेति ॥ तादृशसम्बन्धसमावेशेनैव पदार्थाः परिगणनीया इत्यर्थः । उक्तानुमानेषु व्यापकानुपलब्धिबाधं शङ्कते ॥ न चेति ॥ सम्बन्धद्वित्वमिति ॥ संयोग-समवायान्यद्वित्वव्यापकसङ्ख्यापूरणवृत्तित्वेन सम्बन्धत्वानवगाहित्वं, विशेषणविशेष्य-सम्बन्धविषयकत्वरूपसाध्यस्य व्यापकं, दण्डी शुक्ल इत्यादिविशेषणविशेष्यसम्बन्ध-विषयबुद्धौ दृष्टम् । अभाववद्भूतलं, ज्ञातो घट इत्यादौ पक्षीकृतविशिष्टबुद्धौ तदभावा-त्साध्यस्यापि बाध इत्यर्थः । एवमनुमानान्तरेऽपि बोध्यम् ॥

अन्योन्याश्रयाद् इति ॥ निरुक्तस्य विशिष्टबुद्धित्वव्यापकत्वे तन्निवृत्त्या पक्षे साध्याभावसिद्धिः । पक्षे साध्याभावसिद्धौ च व्यभिचाराभावेन निरुक्तस्य विशिष्ट-बुद्धित्वव्यापकत्वसिद्धिरित्यन्योन्याश्रय इत्यर्थः ॥ अन्यथेति ॥ एतदप्युक्तदिशा व्याख्येयम् ॥ नापीति ॥ विद्यमानमात्रसम्बन्धिविषयकत्वं सन्निकृष्टमात्रसम्बन्धि-विषयकत्वं वा नोक्तसाध्यव्यापकम् । येन तन्निवृत्तिर्बाधिका स्यादित्यर्थः ॥ अस्येति ॥ निरुपाधिकहेतुसाध्यसहचारावगतसाध्यव्याप्तिकहेतोः पक्षवृत्तितया पक्षे संयोगादि विलक्षणसम्बन्धिकस्य सम्बन्धस्य सिद्धेः । निरुक्तयोस्तु नोक्तसाध्यव्यापकतासिद्धिः । अन्योन्याश्रयादनुकूलतर्काभावाच्च । देशकालसन्निकर्षवतीनामपि सपत्नीनां सम्बन्धा-भावात् । विप्रकृष्टानां गोगोमतां सम्बन्धदर्शनाच्च । न हि तयोराध्यासिकः सम्बन्धोऽ-स्तीत्याशयः ॥ अन्यथेति ॥ अनुकूलतर्काभावेऽपि व्यापकताग्रह इत्यर्थः ॥ पृथक्सिद्ध-योरेवेति ॥ पृथक्सिद्धसम्बन्धिविषयकत्वादेरित्यर्थः ॥ सम्योगेति ॥ दण्डीत्यादि-विशिष्टबुद्धौ सम्बन्धविषयकत्वादिव्यापकत्वग्रहादित्यर्थः ॥ अपृथक्सिद्धिरिति ॥ पृथक्सिद्धसम्बन्धिविषयकत्वरूपस्य सम्बन्धविषयकत्वव्यापकस्य निवृत्तिरित्यर्थः ॥ समवायेति ॥ समवायसाधकस्य विशेषणविशेष्यसम्बन्धविषयेत्यनुमानस्य व्यापकानुप-लब्धित्वेन बाधिका स्यादित्यर्थः ॥ ध्वंसादेरित्यादि ॥ अतीतादिनेत्यादीनां वक्ष्यमाणेना सम्बन्धादित्यनेन सम्बन्धः । ध्वंसादेरतीतेन प्रतियोगिना सम्बन्धाभावे तस्यायं ध्वंस इति नियमो न स्यात् । मिथ्यात्वलक्षणान्तर्गतस्यात्यन्ताभावस्य प्रतियोगिना सम्बन्धाभावे प्रतियोगिनो मिथ्यात्वं न स्यात् । वेदान्तनिष्ठशक्तितात्पर्ययोर्ब्रह्मणा सम्बन्धाभावे वेदान्तेभ्यो ब्रह्मसिद्धिर्न स्यात् । जीवाश्रिताज्ञानस्य ब्रह्मणा सम्बन्धाभावे जीवो ब्रह्म न जानातीति न सिध्द्यति । व्यवहारस्य व्यवहर्तव्येन ब्रह्मणा सम्बन्धाभावे ब्रह्मणोऽयं व्यवहार इति न सिध्यति । मुमुक्षाया मोक्षेण सम्बन्धाभावे मोक्षस्य पुरुषार्थत्वं न स्यात् । त्वदुक्तदोषस्य प्रपञ्चसत्यत्वादिना दूष्येण सम्बन्धाभावे तन्निराकरणं न स्यात् । त्वद्वाक्यस्यार्थेन सम्बन्धाभावे तन्निरर्थकं स्यात् । ज्ञानस्य ज्ञेयेन सम्बन्धो नास्तीत्येवं रूपं यत्त्वद्वाक्यं तत्प्रतिपाद्यो यो ज्ञानज्ञेयसम्बन्धाभावस् तस्य एतद्वाक्यजन्यं यज् ज्ञानं तेन सम्बन्धाभावाज् ज्ञानज्ञेययोः सम्बन्धाभावः परेण ज्ञातो न स्यादित्यर्थः ॥

स्वन्यायेत्यादि ॥ उक्तरीत्या स्वन्यायविरोधः । ज्ञानज्ञेययोः सम्बन्धाभावं प्रतिपादयितुं ज्ञानस्य ज्ञेयेन सम्बन्धो नेति प्रयुक्तं यद्वाक्यं तत्प्रयोगरूपा या क्रिया तत्प्रतिपाद्यस्यार्थस्यैतद्वाक्यजन्यस्य ज्ञानस्य सम्बन्धाभावात् स्वक्रियाविरोधः । ज्ञानज्ञेययोः सम्बन्धाभावरूपार्थस्य ज्ञानज्ञेययोः सम्बन्धो नास्तीत्येतद्वाक्यजन्यज्ञानेन सम्बन्धं बोधयितुम् एतद्वाक्यं प्रयुक्तम् । ज्ञानज्ञेययोः सम्बन्धो नास्तीति वदतीति स्ववचनविरोधः । तथा च यथा ध्वंसप्रतियोग्यादिषु नाध्यासिकः सम्बन्धः किन्त्वन्यस् तथा ज्ञानज्ञेययोरपीत्यर्थः । ननूक्तेषु ध्वंसादिष्वध्यास एव सम्बन्धो भविष्यतीति सम्बन्धाभावप्रयुक्ताः स्वन्याय-विरोधादयो न स्युरित्यत आह ॥ न हीति ॥ एतेनेति ॥ स्वन्यायविरोधादिनेत्यर्थः ॥ स्वव्याहतस्येति ॥ व्यावहारिकव्यवच्छेदकस्येत्यर्थः । मुमुक्षायाश्च मोक्षेणेत्यत्र शङ्कां परिहरति ॥ न चेच्छाया इति ॥ इच्छेष्यमाणयोः सम्बन्धघटकं तद्भानजन्यत्वं न तु तदेव तयोः सम्बन्ध इत्यर्थः ॥ पटेच्छाया इति ॥ पटमात्रेच्छाया इत्यर्थः । न च घटविषयत्वेन घटज्ञानजन्यत्वं तस्यां नेति वाच्यम् । एतस्य विषयसम्बन्धसिध्द्यधीनत्वात्, गौरवाच्च । ज्ञाने तदङ्गीकारे इच्छायामपि तदङ्गीकारौचित्याच्च । अज्ञानस्याज्ञेयेनेत्यत्र शङ्कां परिहरति ॥ अज्ञानस्येति ॥ अस्यास्मिन्नज्ञानमित्याश्रयविषययोरनुभवादित्यर्थः ॥ स्वीकृतत्वाच्चेति ॥ यथाहुर् आश्रयत्वविषयत्वभागिनीति । ध्वंसादेश्चातीतादिनेत्ये-तदुपपादयति ॥ यदि चेति ॥ तथैवास्त्विति ॥ न तु ज्ञानज्ञेययोराध्यासिकः सम्बन्ध इत्यर्थः । ननु प्रतियोग्यभावादीनां सम्बन्धस्याकल्पितत्वनिदर्शनेन न ज्ञानज्ञेययोरकल्पित-सम्बन्धसिद्धिः । तत्सम्बन्धस्यापि कल्पितत्वादित्याशङ्क्य निराकरोति ॥ भावा-भावादेरिति ॥ प्रपञ्चेति ॥ दृक्दृश्यसम्बन्धानुपपत्त्या ज्ञेयमात्रस्याध्यासिकत्वे सिद्धे तन्मध्यपतितस्य प्रतियोग्यभावादिसम्बन्धस्यापि मिथ्यात्वं सिध्यति । तन्मिथ्यात्वे सिद्धे कुत्रापि सत्यसम्बन्धस्याकल्पनाज् ज्ञानज्ञेययोरप्याध्यसिकसम्बन्धः सिध्यतीत्यन्योन्याश्रय इत्यर्थः ॥ घटस्येति ॥ ज्ञानज्ञेययोः सम्बन्धविचारे दृष्टानुसारित्वात् कल्पनाया घट-तदभावादाविव धर्मिसमसत्त्वस्य सम्बन्धस्य कल्पनीयत्वादित्यर्थः ॥ अस्तु वेति ॥ मिथ्यात्वमागृह्णतस्तव मते विषयत्वमपि मिथ्यैव । न च विषयत्वमिथ्यात्वमात्रेण दृश्यस्य विषयस्य मिथ्यात्वं सिध्यति । यथा तार्किकाणां मते विभुद्रव्यादीनां संयोगस्य मिथ्या-त्वेऽपि न तेषां मिथ्यात्वमित्यर्थः । ननु मिथ्याभूतविषयत्वाश्रयो न वस्तुतो विषयो भवति । न हि मिथ्याभूतघटत्वाश्रयो वस्तुतो घटो भवतीत्यत उक्तम् ॥ प्रस्तुतदृश्येति ॥

विषयत्वस्योपाधेर्मिथ्यात्वेऽपि वस्तुतस्तदुपहितस्य न मिथ्यात्वम् । परिदृश्यमानत्वादित्यर्थः ।

### **न्यायामृतकण्टकोद्धारः**

नन्वनेकसम्बन्धाङ्गीकारः प्रामाणिकासम्मत इत्यतो महाभाष्यकैयटसम्मतिमाह ॥ उक्तं हीति ॥ ननु संयोगः समवायश्चेति द्वावेव सम्बन्धाविति हि प्रक्रिया । तथा च कथमनेक-सम्बन्धस्वीकार इत्यत आह ॥ प्रमितेति ॥ तथा च तादृशप्रक्रियाया अप्रामाणिकत्वान्न तद्विरोध इति भावः । ननूक्तानुमानजातेन कथमतिरिक्तसम्बन्धसिद्धिस्तत्वे बाधकसद्भावादिति चेत् किं सम्बन्धद्वित्वमेव बाधकं? सम्बन्ध्यसत्त्वं वा? सम्बन्धिविप्रकर्षो वा? नाद्य इत्याह ॥ न च सम्बन्धेति ॥ अन्योन्येति ॥ सम्बन्धद्वित्वसिद्धौ तद्बाधकादनेनातिरिक्तसम्बन्धा-भावसिद्धिः । तत्सिद्धौ च सम्बन्धद्वित्वसिद्धिरित्यन्योन्याश्रय इत्यर्थः ॥ अन्यथेति ॥ यद्य-सिद्धमेव सम्बन्धद्वित्वमतिरिक्तसम्बन्धबाधकं स्यादित्यर्थः । न द्वितीयतृतीयावित्याह ॥ नाप्यतीतादाविति ॥ तस्येति ॥ न च समवायेऽपि सम्बन्धिविप्रकर्षो बाधकः । तस्यापि देशकालविप्रकृष्टयोः सम्बन्धव्यवहाराप्रयोजकत्वादिति वाच्यम् । न हि देशकालविप्रकर्षमात्रेण सम्बन्धाभावः सिद्ध्यति । तत्सत्वेऽपि तदङ्गीकारात् । तर्हि देशकालविप्रकर्षेऽपि सम्बन्ध-व्यवहारः स्यादिति वाच्यम् । न हि व्यवहर्तव्यमात्रसत्त्वं व्यवहारे प्रयोजकमतिप्रसङ्गात् । प्रकृते च सम्बन्धिविप्रकर्षस्य प्रतिबन्धकत्वेन तदभावरूपकारणाभावेन व्यवहाराभावोपपत्तेः । किञ्चातीतविप्रकष्टपरोक्षज्ञानस्य ज्ञेयेन त्वयापि सम्बन्धः स्वीकर्तव्यः । न च तत्राध्यासिक-सम्बन्धः सम्भवति । तथा च तत्र सम्बन्धिविप्रकर्षादिकं यथा न बाधकं तथा प्रकृतेऽपीति द्रष्टव्यम् । न चैवं समवायवत् सम्बन्धिविप्रकर्षो ज्ञानज्ञेययोः सम्बन्धव्यवहारे प्रतिबन्धकः स्यादिति वाच्यम् । प्रतिबन्धस्य फलबलकल्प्यत्वात् । अन्यथा अतीतस्य ज्ञानमित्यादि न व्यवह्रियेतेति ॥ अन्यथेति ॥ यद्यत्र सम्बन्धिविप्रकर्षो बाधक एवेत्युच्यते इत्यर्थः ।

ननु अयुतसिद्धिर्न सम्बन्धबाधिका । युतसिद्धेः सम्बन्धेन समव्याप्त्यभावेन सम्बन्धा-प्रयोजकत्वात् । न हि यत्र युतसिद्धिस्तत्रावश्यं सम्बन्ध इति व्याप्तिरस्ति । न च यत्र सम्बन्ध-स्तत्र युतसिद्धिरिति विषमव्याप्तिरस्तीति वाच्यम् । तादृशव्याप्तिकल्पने मानाभावात् । सम्बन्धिविप्रकर्षाभावश्च सम्बन्धव्यापकः । सम्बन्धिविप्रकर्षाभाववतां सर्वेषां सम्बन्धदर्शनात् । तथा च सम्बन्धिविप्रकर्षे सम्बन्धः कथं स्यात् । प्रयोजकाभावे प्रयोज्याभावनियमादिति चेन्न । प्रकृतेऽपि सम्बन्धिविप्रकर्षाभावविशिष्टे युतसिद्धेः सम्बन्धसमव्याप्तत्वसम्भवात् । अयुतसिद्धेः सम्बन्धबाधकत्वं स्यादेव । किञ्च, यत्र सम्बन्धस्तत्र युतसिद्धिरिति व्याप्तेर्युतसिद्धेर्व्यापकत्वा-त्तन्निवृत्तौ सम्बन्धनिवृत्तिः स्यादेव । व्यापकनिवृत्तौ व्याप्यनिवृत्तेरावश्यकत्वात् । न च तादृशव्याप्तौ मानाभावः, अनुकूलतर्काभावादिति वाच्यम् । निरुपाधिकसहचारभङ्गरूपानुकूल-तर्कसम्भवेन व्याप्तेः प्रामाणिकत्वात् । प्रत्युत तवैव यत्र सम्बन्धस्तत्र सम्बन्धिविप्रकर्षाभाव इत्यत्रानुकूलतर्काभावाद् व्याप्त्यभावः । अतीतादि ज्ञानज्ञेयभावादौ व्यभिचारश्च । सम्बन्धि-विप्रकर्षाभावस्य सम्बन्धिसन्निकर्षरूपतया तस्य च सम्बन्धरूपतया यत्र सम्बन्धस्तत्र सम्बन्धि-सम्बन्ध इत्यभेदेन प्रयोज्यप्रयोजकभावानुपपत्तिश्च । तथा च सम्बन्धिविप्रकर्षस्य सम्बन्ध-बाधकत्वाभावाज् ज्ञानज्ञेययोस् तात्विकसम्बन्धसिद्धिरिति ।

उक्तानुमानेषु आध्यासिकसम्बन्धमादायार्थान्तरताशङ्कायाः पूर्वोक्तास्मदीयदूषणदुष्टत्वेऽपि तत्परिहारार्थमेवातिप्रसङ्गमाह ॥ ध्वंसादेश्चेति ॥ अत्र ब्रह्माश्रिताज्ञानमिति पक्षेऽज्ञानस्य ब्रह्मणाऽऽधाराधेयभावसम्बन्ध इति परो ब्रूयात्तदर्थं जीवाश्रितेत्युक्तम् । ननु न वयं प्रतीयमानं प्रति योग्यनुयोगिभावादिकं सर्वथा निराकुर्मः । किन्तु तस्य मिथ्यात्वम् । ज्ञेयकोटि निक्षिप्तत्वादिति चेत् तर्हि प्रतीयमानत्वादेव विषयविषयिभावोऽपि स्वीकर्तव्यः । न हि घटस्याभाव इति प्रतीतितो घटस्य ज्ञानमिति प्रतीतेर्विशेषोऽनुभूयते । न चाध्यासिकसम्बन्धे-नैवोक्तप्रतीतिनिर्वाहः क्वचिद् दृष्टचरः । आध्यासिकसम्बन्धस्थलेऽपि शुक्तेः रजतमिति प्रतीतेर-दर्शनात् । अन्यथा प्रतियोग्यनुयोगिभावादिस्थलेऽपि आध्यासिकसम्बन्धेनैवोपपत्तिरस्तु । अर्ध-जरतीयायोगात् । तत्र सम्बन्धान्तरमङ्गीकृत्यात्रानङ्गीकारे बीजाभावात् । तथा च व्याहत्यादि दुर्वारम् । यच्च प्रतियोग्यनुयोगिभावादेर्मिथ्यात्वं, ज्ञेयकोटिनिक्षिप्तत्वादिति तदतिस्थवीयः । न ह्यद्यापि ज्ञेयस्य मिथ्यात्वं सिद्धम् । दृग्दृश्यसम्बन्धानुपपत्या तत्सिद्धौ चक्रकापातात् । दृग्दृश्ययोः सम्बन्धान्तरानुपपत्तौ ज्ञेयमिथ्यात्वसिद्धिः । ततस्तन्निक्षिप्तत्वात्प्रतियोग्यनुयोगिभावादेर्मिथ्यात्व-सिद्धिः । ततश्च दृग्दृश्ययोस्तात्विकसम्बन्धान्तरानुपपत्तिरिति दिक् ।

ननु प्रतियोग्यादयोऽप्यभावादावध्यस्ता एव । तथा चाध्यासिकसम्बन्धस्य सर्वत्राङ्गीकारान्न स्वव्याहत्यादीत्यत आह ॥ न हीति ॥ तथात्वे ज्ञानवद् ध्वंसादिकमपि सत्यं स्यात् । तथा च सदद्वैतमतक्षतिरिति भावः । एतेन खण्डनोक्तमपि निरस्तमित्याह– एतेनेति ॥ बाधे व्यापकानुपलब्धिरूपे अदृढे सति । अन्यसाम्याद् उदाहरणान्तरसाम्यात् । बाधे दृढे अन्यदपि बाध्यताम् । तत्र हेतुः – (न) क्व ममत्वमिति ॥ पक्षपाताभावादित्यर्थः । एतेनेति परामृष्टं हेतुं दर्शयति – स्वव्याहतस्येति ॥ व्यापकानुपलब्धिबाधाभावस्य पूर्वमुपपादितत्वात् । स्वव्याहतिरूपप्रतिकूलतर्कपराहतेश्च न्यायस्यादृढत्वमेवेति भावः । स्वव्याहतमपि चेद्भूषणं स्यात्तर्हि जातिवादिना जितमित्याह– अन्यथेति ॥ ननु जातिवादिना नियमसापेक्षानित्यत्व-साधककृतकत्वादौ नियमानपेक्षदर्शनमात्रेण रूपवत्त्वादिकमापाद्यते । न ह्यस्माभिस्तथा नियमानपेक्षसाहचर्यमात्रेण किञ्चिदापाद्यते । तथा च कथं जातिवादित्वमिति चेन्न । व्याप्त्यादे-र्मिथ्यात्वाङ्गीकारे तदनपेक्षाया अविशेषात् । स्वव्याहत्यादिना जातिवादित्वसाम्याच्च । न हि व्याप्त्यनङ्गीकारमात्रेणैव जातित्वम् । किन्तु स्वव्याहत्यादिनैव । व्याप्त्याद्यनपेक्षा च स्वव्याहत्यादेरुपपादिका । अतो जातिवादित्वं दुर्वारम् ॥ ज्ञान इति ॥ ननु सम्बन्धानुभवस्य ज्ञानद्वारकसम्बन्धेनाप्युपपत्तेरतिरिक्तसम्बन्धकल्पने मानाभावः । न च तदन्यसम्बन्धस्याप्यनु-भवात्तदङ्गीकारः । ज्ञानाधीनसम्बन्धाननुभवात् । न च ज्ञानेऽपि सन्निकर्षादिनैव सम्बन्धानुभवो- पपत्तेरतिरिक्तसम्बन्धो न स्यादिति वाच्यम् । इन्द्रियसन्निकर्षादीनामतीन्द्रियत्वेन तेषामनु-मित्यादिनोपस्थितिं विनैव घटज्ञानं पटज्ञानमित्याद्यनुभवात् साक्षात् सम्बन्धोऽपीति चेन्मैवम् । इच्छायामतिरिक्तसम्बन्धस्यावश्यकत्वात् । तत्रापि ज्ञानाधीनसम्बन्धस्य जनकभावरूपत्वेन शक्तिरेव जनकत्वमित्यावयोर्मतत्वेन तस्याप्यतीन्द्रियत्वेन तस्यानुमित्यादिनोपस्थितिं विनैव घटेच्छा पटेच्छेत्यनुभवस्य सुवचत्वात् । अनन्यथासिद्धनियतपूर्ववृत्तित्वं कारणत्वमिति तार्किक-मतेऽपि नियमघटितकारणत्वघटितत्वेन नियमस्य च भूयोदर्शनव्यभिचारादर्शनादिग्राह्यत्वे विलम्बोपस्थितिकत्वेन तदनुभवं विनैव घटेच्छेत्याद्यनुभवेन साक्षात्सम्बन्धस्यावश्यकत्वात् । यदि च तादृशसम्बन्धोपस्थितिं विना इच्छादौ व्यवहार एव नेति ब्रूषे तर्हि ज्ञानेऽपि तुल्यमित्या-शयः ॥ स्मृताविति ॥ न च स्मृतावनुभवाधीनसम्बन्धस्य शङ्कैव नास्ति । अनुभवस्य तदानीमसत्त्वात् । उभयोरपि ज्ञानत्वेन तत्तुल्यसम्बन्धसम्भवाच्चेति वाच्यम् । स्मृतिकालेऽनु-भवस्य स्वरूपेणासत्त्वेऽपि संस्कारद्वारा सत्त्वसम्भवात् । उभयोरपि ज्ञानत्वे तुल्येऽपि त्वया स्मृतेर्विषयेणाध्यासिकसम्बन्धानङ्गीकारात् । तत्र प्रतियोग्यनुयोगिभावतुल्यसम्बन्धाभ्युप-गमेऽनुभवेऽपि तेन सम्बन्धेन दृश्यत्वोपपत्तौ किमाध्यासिकदुर्व्यसनेनेति दिक् ।

॥ अन्यथेति ॥ न चातिरिक्तसम्बन्धेऽपि तुल्यमिदं दूषणम् । अथैकविषयावच्छेदेनैव ज्ञानस्य जनकत्वान्नोभयविषयत्वं समम् । ममापि जनकज्ञाने जनकतावच्छेदकविषयत्वस्य सम्बन्धत्वादिति वाच्यम् । अतिरिक्तसम्बन्धपक्षे न साम्यम् । येच्छा यदीयस्वभावसम्बद्धा सा तद्विषया इति पटेच्छाया घटीयत्वाभावः । अतिरिक्तसम्बन्धानङ्गीकारे तु पटज्ञानजन्यत्वात् पटीयत्वं यथा तथा घटज्ञानजन्यत्वात् तदीयत्वमपि स्यादेव । न च पटज्ञानमेव जनकं न घटज्ञानम् । ज्ञानस्यैकत्वात् । अथ पटविषयत्वांशावच्छेदेन जनकत्वं न घटविषयत्वांशेनेति न ज्ञाने विषयातिरिक्तांशाभावे घटविषयत्वपटविषयत्वयोरवच्छेदकत्वे, पूर्वदोषतादवस्थ्यात् । नापि यद्धर्मावच्छेदेन पटविषयत्वं तदवच्छिन्नस्य जनकत्वमिति । घटविषयत्वांशव्यावृत्तस्य पट-विषयत्वव्यवस्थापकस्य ज्ञाने विशेषस्यानङ्गीकारात् । सर्वांशे घटविषयत्वसद्भावात् तज्ज्ञान-जन्यत्वे स एवातिप्रसङ्गः । किञ्च ज्ञानेऽपि न साक्षात्सम्बन्धः, इच्छातुल्ययोगक्षेमत्वादि-त्युक्तम् ॥ नित्येति ॥ तस्या ज्ञानाजन्यत्वेन तद्द्वारकसम्बन्धासम्भवादिति भावः । न च नित्येच्छा मया नाङ्गीक्रियते, यैरपि तार्किकैरङ्गीक्रियते तैस्तत्र तत्कल्पनेऽपि जन्येच्छायां तदनङ्गीकार इति वाच्यम् । त्वयापि नित्येश्वरेच्छाया अवश्यमङ्गीकर्तव्यत्वात् । अन्यथा ज्ञानमपि नाङ्गीकर्तव्यम् । श्रुत्यादिसिद्धत्वाविशेषात् । अस्ति हि ज्ञानवदिच्छाप्रतिपादिका श्रुतिः । सोऽकामयत, स द्वितीयमैच्छत्, इत्यादिका । तार्किकैरप्येकत्र सम्बन्धकल्पने एकत्र निर्णीत इति न्यायाज् जन्येच्छायामपि स एव स्वीकर्तव्यो न परम्परासम्बन्धः, अतिप्रसङ्गादिति ॥ पुत्रादीति ॥ तद्विषयत्वं पुत्रादिविषयत्वमित्यर्थः ।

ननु वैषम्याज् ज्ञानस्य जनकत्वेऽपि इच्छादावेव विशेषणत्वप्रतीतिर् न तु सुखादौ । वस्तुस्वाभाव्यात् । त्वयाप्यस्यैवार्थस्य वक्तव्यत्वात् । अन्यथा स्फटिके जपाकुसुमसन्निधाना-ल्लौहित्यवद् लोष्ठेऽपि तदापद्येतेति चेन्न । एवं वदता स्वभावः प्रयोजक इति वक्तव्यम् । तथा चेश्वरेच्छादाविव स्वभावादेव विषयत्वोपपत्तौ परम्परासम्बन्धो न प्रयोजकः । किञ्च तज्ज्ञान-जन्यत्वमेव तद्विषयत्वम् इत्यङ्गीक्रियते उत तज्ज्ञानजन्यत्वेन तद्भवतीति? आद्ये पुत्रादीत्ये-वोत्तरम् । न द्वितीयः । विषयत्वस्य स्वाभाविकत्वेन तज्ज्ञानजन्यत्वेन तदुत्पत्त्यभावात् । ईश्वरेच्छादौ तदभावेऽपि विषयत्वस्य दर्शनादज्ञानस्याज्ञेयेन ब्रह्मणेति दृष्टान्तमुपपादयितुमाह ॥ अज्ञानस्य चेति ॥ अज्ञानस्य च सविषयत्वमवश्यमङ्गीकर्तव्यम् । अस्यात्राज्ञानमिति प्रतीतेः । न च तज्ज्ञाननिवर्त्यत्वमेव तद्विषयत्वमिति वाच्यम् । तथा सति तज्ज्ञाननिवर्त्यत्वमेव न स्यात् । तज्ज्ञाननिवर्त्यत्वे तद्विषयत्वस्यैव तन्त्रत्वात् । अन्याविषयत्वादेर्मूल एव दृश्यत्वभङ्गे निरस्तत्वात् । न च तदाश्रितत्वमेव तन्त्रम् । देवदत्तस्य स्वज्ञानेन स्वाश्रितघटाज्ञानानिवृत्तेः । न च तदध्यस्तत्वं तद्विषयत्वम् । देवदत्ताज्ञानस्य देवदत्ताध्यस्तत्वाभावेन तद्विषयत्वाभावापत्तेः । नन्वावरणस्य न सविषयत्वनियमः । अन्धकारे तददर्शनादित्यत आह ॥ अज्ञानस्येति ॥ भावादौ न सम्बन्धान्तरमङ्गीक्रियते । येन स्वक्रियाविरोधादिकं स्यात् । सम्बन्धव्यवहारस्य स्वरूपसम्बन्धादिनैवोपपत्तेरित्यत आह ॥ यदि चेति ॥ अन्योन्याश्रयादिति ॥ सम्बन्ध-मिथ्यात्वसिद्धौ अनुकूलतर्कसम्पत्या प्रपञ्चमिथ्यात्वसिद्धिः । तत्सिद्धौ च तदन्तःपातात् सम्बन्धमिथ्यात्वसिद्धिरिति । तुष्यतु दुर्जन इति न्यायेनाह ॥ अस्तु वेति ॥

### **न्यायामृतप्रकाशः**

ननु संयोगादेरेव सम्बन्धत्वात्तस्य च ज्ञानज्ञेयादिष्वभावात्तत्र सम्बन्धानुमानं बाधित-मित्याशङ्कां संयोगाद्यतिरिक्तसम्बन्धसाधकाभियुक्तवचसा निराकरोति ॥ उक्तं हीति ॥ के ते एकशतं षष्ठ्यर्थसम्बन्धा इति शङ्कायामाह ॥ ते चेति ॥ कैयटे महाभाष्यटीकायाम् । षष्ठीदण्डकपाठाश्रयणेनेदमुक्तमिति कैयटवाक्यस्यार्थानुवादोऽयम् । कः–

षष्ठीदण्डकशब्दार्थ इत्याशङ्कायां कैयटटीकाकारेण बृहद्विवरणकारेणोक्तं ‘‘षष्ठीदण्डको नाम ग्रन्थविशेषः’’ इति ।

ननु संयोगादेरन्यस्य सम्बन्धत्वे तस्य क्लृप्तपदार्थेषु अनन्तभार्वात्तदाधिक्यं स्यादित्यत आह ॥ प्रमितेति ॥ अयं च सम्बन्ध उक्तानुमानत्रयेण प्रमितः । अतस्तादृशसम्बन्ध-समावेशेनैव पदार्थाः परिगणनीया इत्याशयः । उक्तानुमानानां बाधकान्तरमाशङ्क्य निराकरोति ॥ न चेति ॥ संयोगसमवायातिरिक्तसम्बन्धकल्पन इति शेषः ॥ अन्योन्याश्रयादिति ॥ सिद्धे द्वित्वे तद्बाधितत्वात्संयोगाद्यतिरिक्तसम्बन्धसाधकानुमाना-नामप्रामाण्यम् । तस्मिंश्च सिद्धे तद्बाधाभावात्सम्बन्धद्वित्वसिद्धिरित्यन्योन्याश्रयादित्यर्थः । संयोगसमवायातिरिक्तसम्बन्धसाधकानुमानस्य यदि सम्बन्धद्वित्वं बाधकमित्युच्यते तर्हि ‘इह तन्तुषु पटः’ इत्यादिप्रत्ययः, विशेषणविशेष्यभावसम्बन्धनिबन्धनः, अबाधितत्वेन प्रमित-त्वाद् इत्यनुमानेन समवायोऽपि न सिद्ध्येत् । संयोगरूपसम्बन्धस्य मम मते एकत्वेन तद्विरुद्धत्वादिति बाधकेऽभिहितेऽन्योन्याश्रयेण तद्बाधकं परिहरणीयम् । तन्ममापि तुल्य-मित्याशयेनाह ॥ अन्यथेति ॥

ज्ञानज्ञेययोरतिरिक्तसम्बन्धकल्पने बाधकान्तरमाशङ्क्य निराचष्टे ॥ नापीति ॥ अतीतादिरूपज्ञेयेन साकं ज्ञानस्य सम्बन्धो न सम्भवति । सम्बन्धिनोरतीतानागतयोर-भावादित्यर्थः ॥ विप्रकर्ष इति ॥ ज्ञानस्यात्मनिष्ठत्वेनान्तरत्वाज्ज्ञेयस्य च बाह्यपदार्थत्वेन तयोर्विप्रकृष्टत्वात्सम्बन्धो न युक्त इत्यर्थः ॥ अस्येति ॥ संयोगसमवायातिरिक्तोऽयं सम्बन्धोऽनुमानेन सिद्ध्यन्, सम्बन्ध्यभावविप्रकर्षौ यथा स्वस्य बाधकौ न स्यातां तथैव स्वापेक्षिताशेषनिर्वाहकतयैव सिद्ध्यति यथा समवायोऽबाधितेहप्रत्ययत्वाद्यनुमानेन सिद्ध्यन् । स्वापेक्षितैकत्वादियुततयैव सिद्ध्यति तद्वदित्यर्थः । उक्तानुमानसिद्धसंयोगाद्यतिरिक्त-सम्बन्धस्य सम्बन्ध्यभावो विप्रकर्षो वा बाधक इति यद्यङ्गीक्रियते तर्ह्यबाधितेहप्रत्ययत्वा-द्यनुमानेन समवायोऽपि न सिद्ध्येत् पृथक्सिद्धयोर्युतसिद्धयोरेव संयोगसम्बन्धदर्शनात् । अपृथग्दृष्टयोस्तददर्शनात् । अपृथक् सिद्धिरयुतसिद्धिर्वा समवायसम्बन्धस्य बाधिका स्यादिति शङ्किते तत्र त्वया समवायः सिद्ध्यन् धर्मिग्राहकप्रमाणेनापृथक् सिद्धसम्बन्धत्वेनैव सिद्ध्यतीति वाच्यम् ॥ तत्समं ममापीत्याह । अन्यथेति ॥ ज्ञानज्ञेययोः प्रसिद्ध-सम्बन्धातिरिक्तसम्बन्धानङ्गीकारे स्वन्यायविरोधादि स्यादित्याह ॥ ध्वंसादेरित्यादिना ॥ आवश्यकत्वोपपादनाय, मिथ्यात्वेत्यादि अर्थेनासम्बन्धादित्यन्तं स्वन्यायविरोधोदाहरणम् । ज्ञानस्येत्यादिकं स्वक्रियास्ववचनविरोधयोः । तत्र ज्ञानस्य ज्ञेयेन सम्बन्धानिरूपणन्यायेन ध्वंसप्रागभावादेः प्रतियोगिनापि दुर्निरूपणीयः स्यादिति स्वन्यायविरोधः । ज्ञानज्ञेययोः सम्बन्धाभावं प्रतिपादयितुं ज्ञानस्य ज्ञेयेन सम्बन्धो नास्तीति प्रागुक्तं यद्वाक्यं तत्प्रयोगरूपा या क्रिया तत्प्रतिपाद्यस्य सम्बन्धाभावरूपार्थस्यैतद्वाक्यजन्यज्ञानस्य च सम्बन्धान्मूकोऽह-मितिवत् स्वक्रियाविरोधः । ज्ञानज्ञेययोः सम्बन्धाभावरूपार्थस्य ज्ञानज्ञेययोस्सम्बन्धो नास्तीत्येतद्वाक्यजन्यज्ञानेन सम्बन्धं बोधयितुम् एतद्वाक्यं प्रयुङ्क्ते ज्ञानज्ञेययोः सम्बन्धो नास्तीति वदति चेति मे माता वन्ध्येतिवत्स्ववचनविरोधः । तथा च यथा ध्वंसप्रतियोग्यादिषु नाध्यासिकसम्बन्धः किन्त्वन्य एव तथा ज्ञानज्ञेययोरपीत्यर्थः ।

ननूक्तेषु ध्वंसादिषु आध्यासिकसम्बन्धो भविष्यतीति सम्बन्धाभावप्रयुक्ताः स्वन्याय-विरोधादयो न स्युरित्यत आह ॥ न हीत्यादिना ॥ एतेनेति ॥ स्वन्यायविरोधादिनेत्यर्थः ॥ न्याय इति ॥ ‘‘न्याये दृढेऽन्यसामान्यात्किं दृढेऽन्यदपि बाध्यताम्’’ इति खण्डनकारिका-पाठः । तदर्थस्त्वित्थम् । ज्ञानज्ञेययोः सम्बन्धानुपपत्त्या आध्यासिकसम्बन्धोऽङ्गीकार्य इति मदीये न्याये स्वत एव दृढे सति ध्वंसप्रतियोग्यादेः प्रसिद्धसम्बन्धाभावात्सम्बन्धान्तरं यथाऽङ्गीकार्यं तथा त्वयापि ज्ञानज्ञेययोरप्यतिरिक्तः सम्बन्धोऽङ्गीक्रियतां, न्यायसाम्यादिति ध्वंसप्रतियोग्यादेरन्यसाम्यापादनात्किं त्वदीयन्यायादार्ढ्यसहमेव स्वीकरिष्यामीति भवदापादनं व्यर्थं स्यादिति भावः । मदीये न्याये पूर्वोक्ते दृढे सति तन्न्यायाद् ध्वंसप्रतियोग्यादीना-मतिरिक्तसम्बन्धवत्त्वं बाध्यतां तत्राप्येतन्न्यायादाध्यासिक एव सम्बन्धोऽस्तु । ननु ध्वंस-प्रतियोग्यादीनामाध्यासिकसम्बन्धवत्त्वे मिथ्यात्वं प्राप्तमिति चेन्न । इष्टापत्तेरित्याशयवानाह ॥ न ममत्वमिति ॥ अस्माकं कुत्रापि पदार्थे पक्षपातो नास्तीत्यर्थः । दृढेऽन्यदपि बाध्यतामित्याशङ्क्य खण्डयति ॥ स्वव्याहतस्येति ॥ व्यावहारिकव्यवस्थोच्छेदस्येत्यर्थः ॥ अन्यथेति ॥ स्वव्याहतस्यापि न्यायस्य दार्ढ्य इत्यर्थः ॥ जातीति ॥ यदि महानस-साधर्म्याद्धूमवत्त्वात्पर्वतोऽग्निमान्स्यात्तदा ह्रदसाधर्म्याद् द्रव्यत्वान्निरग्निकः किं न स्यादिति जात्युत्तरम् । इदं च स्वव्याहतम् । यदि साधकसाधर्म्यात्पक्षधर्मत्वादेर् द्रव्यत्वहेतुः साध्य-साधकः स्यात्तदाऽसाधकानुमानसाधर्म्यात्पञ्चम्यन्तत्वादेः साध्यासाधकोऽपि किं न स्यादित्यापादनसम्भवेन स्वन्यायविरोधात् । एवं च जातिवादी वदिष्यति – मदीये ज्ञाने स्वत एव दृढे साम्यापादनं व्यर्थम् । अहमेव तत्स्वीकरिष्यामीति दृढत्वे तद्विरुद्धत्वाद्भवदीय-स्वन्यायविरोधापादनमेव बाधितमित्यर्थः । मुमुक्षायाश्च मोक्षेणेत्यत्र शङ्कां परिहरति । न चेति । इच्छाया विषयेणातिरिक्तो विषयविषयिभावसम्बन्धो नाङ्गीक्रियते किन्तर्हि घटविषयकज्ञानजन्यत्वमेवेच्छाया घटविषयकत्वं न तु ज्ञानस्येवेच्छायाः सविषयकत्व-मस्तीत्यर्थः । अन्यो विषयविषयिभावः । कुतो न युक्त इत्यत आह ॥ ज्ञान इति ॥ ज्ञाने इन्द्रियसन्निकर्षाधीनं सविषयकत्वमस्ति वास्तवं, तदपि न स्यात् तत्र घटसन्निकृष्टेन्द्रिय-जन्यत्वमेव घटविषयकत्वमिति वक्तुं शक्यत्वात् । स्मृतावपि घटविषयकानुभवजन्यत्वमेव सविषयकत्वमस्तु न वास्तवमिति अनुभवाधीनमनुभूयमानं वास्तवं सविषयकत्वं न स्यादित्यर्थः । तथा च यथा ज्ञानादौ सन्निकृष्टकरणजन्यत्वाद्यधीनं, स्मृतौ च जनकानुभवा-धीनं सविषयकत्वमस्ति तथेच्छायामपि स्वजनकज्ञानाधीनं सविषयकत्वमस्तीति स एव सम्बन्धस्तत्र वक्तव्य इति भावः ॥

अन्यथेति ॥ घटविषयकज्ञानजन्यत्वेनैवेच्छाया घटीयत्वं न वास्तवं तद्विषयकत्वमस्तीति यद्युच्यते तर्हि घटपटाविति समूहालम्बनज्ञानानन्तरं पटो मे भूयादितीच्छाया अपि घटीयत्वं स्यात् । घटविषयसमूहालम्बनज्ञानजन्यत्वादिति भावः । नित्येति ॥ नित्याया ईश्वरेच्छाया घटादिविषयसम्बन्धो न स्यात् तद्विषयकज्ञानजन्यत्वाभावादिना जन्यत्वादिति भावः । अनित्येच्छायामियं व्यवस्थेति परो वदिष्यति अतो दूषणान्तरमाह ॥ पुत्रादीति ॥ घट-विषयकज्ञानजन्यत्वमेवेच्छायास्तद्विषयकत्वमिति यद्युच्यते तर्हि पुत्रादिविषयकज्ञानजन्यत्वा-न्निर्विषयस्य सुखादेरपि पुत्रादिविषयकत्वव्यवहारः स्यादित्यर्थः । अज्ञानस्याऽज्ञेयेनेत्यत्र शङ्कां परिहरति ॥ अज्ञानस्येति ॥ तद्विषयकत्वेति ॥ वास्तवेत्यर्थः ॥ अज्ञानस्यापि वास्तवमज्ञेयविषयकत्वं नास्ति किंनाम तज्ज्ञाननिवर्त्यत्वमेव तद्विषयकत्वमिति न वाच्यम् । तथात्वे तद्विषयकज्ञाननिवर्त्यत्वमेव न स्यात् । कुत इत्यत आह ॥ तस्येति ॥ अज्ञानस्येत्यर्थः ॥ समानेति ॥ स्वविषयविषयकेत्यर्थः । तथा चाज्ञानस्य स्वविषयविषयक-ज्ञाननिवर्त्यत्वनियमेन स्वविषयेत्युक्त्या वास्तवं सविषयकत्वमङ्गीकार्यमिति भावः । ज्ञानस्याज्ञानविषयविषयकत्वेन निवर्तकत्वानङ्गीकारे ‘‘अतद्विषयज्ञानेन तदज्ञाननिवृत्तौ घटज्ञानेनापि निवर्तेत’’ इति भगवत्पादोक्तातिप्रसङ्गो द्रष्टव्यः । नन्वज्ञानस्य सविषयकत्वं तदा स्याद् यदि विषयाच्छादकत्वं स्यात् । न चैवं, किं नाम यथाऽन्धकारस्य गृह-रूपाश्रयाच्छादकत्वम् एवमज्ञानस्यापि स्वाश्रयरूपजीवाच्छादकत्वमेव स्वीकृतमिति चेत्तत्राह ॥ अज्ञानस्येति ॥ स्वीकृतत्वाच्चेति ॥ अस्मिन्गृहे घटादिविषयेऽन्धकारः प्रतिबन्धक इतिवद-स्मिन्नस्याज्ञानमित्यज्ञानस्याश्रयविषयसाहित्यानुभवेन सविषयकत्वस्वीकाराच्चेत्यर्थः । यथोक्तं ‘‘आश्रयत्वविषयत्वभागिनी निर्विशेषचितिरेव केवला’’ इति । ध्वंसादेश्चातीतादिनेत्ये-तदुपपादयति ॥ यदि चेत्यादिना ॥ नियामकं विशिष्टव्यवहारनियामकम् । स्वभावसम्बन्ध इत्यस्य विवरणं स्वरूपात्मक इति । स्वरूपसम्बन्धलक्षणमाह ॥ सम्बन्धान्तरमिति ॥ प्रतियोगित्वादिकमित्यादिपदेनानुयोगित्वसङ्ग्रहः ॥ इहापीति ॥ दृग्दृश्ययोर्विषयविषयिभाव-सम्बन्धोऽपि स्वभावसम्बन्धो वाऽसम्बन्धरूपो वा सम्बन्धकार्यकारी स्यादित्यर्थः ।

ननु प्रतियोग्यभावादीनामकल्पितस्य सम्बन्धस्य दर्शनाज्ज्ञानज्ञेययोरप्यकल्पित आध्यासिकसम्बन्धातिरिक्तस्सम्बन्धः सिद्ध्यतीत्युक्तं, तदयुक्तं– प्रतियोग्यभावादिसम्बन्ध-स्यापि मिथ्यात्वेन दृष्टान्तासम्मतेरित्याशङ्कते ॥ भावाभावादेरिति ॥ आध्यासिकसम्बन्ध इत्यस्य ज्ञानज्ञेययोः सम्बन्धोऽस्ति । स चाध्यस्त इति, तयोरध्यास एव सम्बन्ध इति चार्थद्वयं परेण स्वीकृतं तत्राऽऽद्यार्थाभिप्रायेणेयं शङ्केति ज्ञातव्यम् ॥ प्रपञ्चेति ॥ दृग्दृश्ययोः सम्बन्धानुपपत्त्या ज्ञेयमात्रस्याध्यासिकत्वे सिद्धे तन्मध्यपतितस्य प्रतियोग्यभावादिसम्बन्ध-स्यापि मिथ्यात्वं सिद्ध्यति तन्मिथ्यात्वे सिद्धे कुत्रापि सत्यसम्बन्धस्याकल्पनाज्ज्ञानज्ञेय-योराध्यासिकसम्बन्धः सिद्ध्यतीत्यन्योन्याश्रय इत्यर्थः ॥ घटस्येति ॥ ज्ञानज्ञेयसम्बन्धस्य मिथ्यात्वं न सिद्ध्यति यस्सम्बन्धस्स धर्मिसमसत्ताको दृष्टः, यथा घटस्याभाव इत्यत्र घटप्रतियोगिकोऽभावधर्मिकः सम्बन्धोऽभावसमसत्ताको दृष्टः । एवमेव घटस्य ज्ञानमित्यत्रापि ज्ञानस्य धर्मित्वात्तत्समसत्ताक एव स्वीकार्यः । ज्ञानं च चैतन्यमेवेति न सम्बन्धमिथ्यात्व-सिद्धिरित्यर्थः ॥ संयोगवदिति ॥ यथा विभक्तयोर्घटपटयोस्संयोग आरोपितस्तद्वदित्यर्थः । अन्ये त्वन्यतरकर्मादिजन्यत्वाभावेन विभुद्रव्ययोस्संयोगाभावादजन्यसंयोगस्य चाप्रामाणि-कत्वात्तत्संयोगस्तार्किकैकदेशिमते आरोपितस्तद्वदित्यर्थ इत्याहुः ॥ तथा च यथा संयोग-सम्बन्धस्य मिथ्यात्वेऽपि सम्बन्धिनोस्सत्यत्वमेवं विषयत्वरूपसम्बन्धस्य मिथ्यात्वेऽपि प्रपञ्चमिथ्यात्वं न सिद्ध्यति । दृश्येति हेतुगर्भम् । ज्ञानेन सत्यतया प्रमितत्वादित्यर्थः ।

### **न्यायकल्पलता**

ननु संयोगादेरेव सम्बन्धत्वात् तस्य च ज्ञानज्ञेयादिष्वभावात्सम्बन्धानुमानं बाधितमित्या-शङ्कां संयोगाद्यतिरिक्तसम्बन्धप्रमापकाभियुक्तवचनेन निराकरोति । उक्तंहीति । षष्ठीस्थाने योगेति सूत्रे महाभाष्ये । ननु नेदं सूत्रमारम्भणीयम् । अस्तेर्भूरित्यादौ षष्ठी निर्देशाद् विनापि सूत्रेणास्तेः सम्बन्धी भूरादेशो भविष्यतीति चोदयित्वा नियमार्थोऽयमारम्भ इत्युक्तम् । नन्वनेक-प्राप्तेरभावात् कथं नियम इत्याशङ्कामभिप्रेत्य तत्परिहारार्थम् एकशतं षष्ट्यर्था इत्युक्तमित्यर्थः । ते चेति । षष्ठीदण्डकपाठाश्रयेणेनैतदुक्तमिति कैय्यटवाक्यार्थानुवादोयम् । षष्ठीदण्डको नाम ग्रन्थ-विशेष इति बृहद्विवरणकारः । ननु संयोगादेरन्यस्य सम्बन्धत्वे तस्य क्लृप्तपदार्थेष्वन्तर्भावाद् आधिक्यं स्यादत आह– प्रमितेति । तादृशसम्बन्धसमावेशेनैव पदार्थाः परिगणनीया इत्यर्थः ।

उक्तानुमानेषु व्यापकानुपलब्धिबाधमाशङ्क्य प्रत्याख्याति । नचेति । सम्बन्धद्वित्वमिति । संयोगसमवायान्यद्वित्वव्यापकसङ्क्यापूरणवृत्तित्वेन सम्बन्धत्वानवगाहित्वं विशेषणविशेष्य-सम्बन्धविषयकत्वरूपसाध्यस्य व्यापकं दण्डी शुक्ल इत्यादिविशेषणविशेष्यसम्बन्धविषयकबुद्धौ दृष्टम् । अभाववद्भूतलं, ज्ञातो घट इत्यादिपक्षीकृतविशिष्टबुद्धौ तदभावात्साध्यस्याप्यभाव इत्यर्थः । एवमनुमानान्तरेऽपि बोध्यम् । कुतो नेत्यत आह - अन्योन्याश्रयादिति । निरुक्तस्य विशिष्टबुद्धित्वव्यापकत्वे तन्निवृत्या पक्षे साध्याभावसिद्धिः । पक्षे साध्याभावसिद्धौ च व्यभिचाराभावेन निरुक्तस्य विशिष्टबुद्धित्वव्यापकत्वसिद्धिरित्यन्योन्याश्रय इत्यर्थः । अन्यथेति । एतदप्युक्तदिशा व्याख्येयम् । नापीति । विद्यमानमात्रसम्बन्धिविषयकत्वं सन्निकृष्टमात्र-सम्बन्धिविषयकत्वं वा नोक्तसाध्यव्यापकं येन तन्निवृत्तिर्बाधिका स्यादित्यर्थः । अस्येति । निरुपाधिकहेतुसाध्यसहचारावगतसाध्यव्याप्तिकहेतोः पक्षवृत्तितया पक्षे संयोगादिसम्बन्धि-विलक्षणसम्बन्धिकस्य सम्बन्धसिद्धेः । निरुक्तयोस्तु नोक्तसाध्यव्यापकतासिद्धिः । अन्योन्याश्रादनुकूलतर्काभावाच्च । देशकालसन्निकर्षवतामपि रूपरसादीनां तादृशसम्बन्धा-भावात् । विप्रकृष्टानामपि गोगोमतामपि सम्बन्धदर्शनाच्च नहि तयोराध्यासिकः सम्बन्धो-स्तीत्याशयः । अन्यथेति । अनुकूलतर्काभावेऽपि व्यापकताग्रह इत्यर्थः । पृथक्सिद्धयोरिति । पृथक्सिद्धसम्बन्धिविषयकत्वादेरित्यर्थः । संयोगेति । दण्डीत्यादिविशिष्टबुद्धौ सम्बन्धविषय-कत्वादिव्यापकत्वग्रहादित्यर्थः । अपृथक्सिद्धिरिति । पृथक्सिद्धसम्बन्धिविषयकत्वरूपस्य सम्बन्धविषयकत्वव्यापकस्य निवृत्तिरित्यर्थः । समवायेति । समवायसाधकस्य विशेषणविशेष्य-सम्बन्धविषयेत्याद्यनुमानस्य व्यापकानुपलब्धित्वेन बाधिका स्यादित्यर्थः ।

ध्वंसादेश्चेति । अतीतादिनेत्यादीनां वक्ष्यमाणेनासम्बन्धादित्यनेनान्वयः । ध्वंसस्यातीतेन प्रतियोगिना सम्बन्धाभावे तस्यायं ध्वंस इति नियमो न स्यात् । प्रागभावस्यानागतेन प्रतियोगिना सम्बन्धाभावे तस्यायं प्रागभाव इति न स्यात् । मिथ्यात्वलक्षणान्तर्गतस्यात्यन्ता-भावस्य प्रतियोगिना सम्बन्धाभावे प्रतियोगिनो मिथ्यात्वं स्यात् । वेदान्तनिष्ठशक्तितात्पर्ययोर् ब्रह्मणा सम्बन्धाभावे वेदान्तेभ्यो ब्रह्मसिद्धिर्न स्यात् । जीवाश्रिताज्ञानस्य ब्रह्मणा सम्बन्धाभावे जीवो ब्रह्म न जानातीति न सिध्येत् । व्यवहारस्य व्यवहर्तव्यत्वेन ब्रह्मणा सम्बन्धाभावे ब्रह्मणोऽयं व्यवहार इति न सिध्येत् । ममुक्षाया मोक्षेण सम्बन्धाभावे मोक्षस्य पुरुषार्थत्वं न स्यात् । त्वदुक्तदोषस्य प्रपञ्चसत्यत्वादिना दूष्येण सम्बन्धाभावे तन्निराकरणं न स्यात् । त्वद्वाक्यस्यार्थे न सम्बन्धाभावे तन्निरर्थकं स्यात् । ज्ञानस्य ज्ञेयेन सम्बन्धो नास्तीत्येवं रूपं यत् त्वद्वाक्यं तत्प्रतिपाद्यो यः ज्ञानज्ञेयसम्बन्धाभावस् तस्य एतद्वाक्यजन्यं यज्ज्ञानं तेन सम्बन्धा-भावाज् ज्ञानज्ञेययोः सम्बन्धाभावः परेण ज्ञातो न स्यादित्यर्थः । स्वन्यायेनेति । उक्तरीत्या स्वन्यायविरोधः । ज्ञानज्ञेययोः सम्बन्धाभावं प्रतिपादयितुं ज्ञानस्य ज्ञेयेन सम्बन्धो नेति प्रयुक्तं यद्वाक्यं तत्प्रयोगरूपा या क्रिया तत्प्रतिपाद्यस्यार्थस्य एतद्वाक्यजन्यज्ञानस्य सम्बन्धाभावा-त्स्वक्रियाविरोधः । ज्ञानज्ञेययोः सम्बन्धाभावरूपार्थस्य ज्ञानज्ञेययोः सम्बन्धो नास्तीत्यतेद्वाक्य-जन्यज्ञानेन सम्बन्धं बोधयितुम् एतद्वाक्यं प्रयुङ्क्ते । ज्ञानज्ञेययोः सम्बन्धो नास्तीति वदतीति स्ववचनविरोधः । तथा च यथा ध्वंसप्रतियोग्यादिषु नाध्यासिकसम्बन्धः किन्त्वन्यः । तथा ज्ञानज्ञेययोरपीत्यर्थः ।

ननूक्तेषु ध्वंसादिषु अध्यास एव सम्बन्धो भविष्यतीति सम्बन्धाभावप्रयुक्ताः स्वन्याय-विरोधादयो न स्युरित्यत आह । नहीति । एतेनेति । स्वन्यायविरोधादिनेत्यर्थः । बाध इति । बाधे अदृढेऽन्य साम्यात् किं दृढेऽन्यदपि बाध्यतामिति खण्डनपाठः । अदृढे बाधे त्वया आपादितादन्यसाम्यात्किं मम दूषणम् । दृढे बाधे प्रतियोग्यभावसम्बन्धादिकमपि बाध्यताम् । त्वदीयस्य न्यायस्य व्यापकानुपलब्धिरूपतर्कपराहतत्वेनादृढत्वात् । अस्माकं कुत्रापि पदार्थे पक्षपातो नास्तीत्यर्थः । स्वव्याहतस्येति । व्यावहारिकप्रतिक्षेपकस्य चेत्यर्थः । अन्यथेति । ननु न जातिवादिसाम्यम् । तेन हि नियमसापेक्षानित्यत्वसाधककृतकत्वादौ नियमानपेक्षदर्शनमात्रेण रूपवत्वादिकमापाद्यते । नत्वस्माभिस्तथा । नियमनिरपेक्षेण साहचर्यमात्रेण किञ्चिदापाद्यत इति चेत् । न । अध्यस्तत्वसम्बन्धेन व्यावहारिककार्यसिद्धेरदर्शनात् । व्यवहारौपयिकक्लृप्तिनियमं निराकुर्वाणस्य नियमापेक्षानुपपत्तेश्चेति । मुमुक्षायाश्च मोक्षेणेत्यत्र शंकां परिहरति । नचेच्छाया इति । इच्छेष्यमाणयोः सम्बन्धघटकं तज्ज्ञानजन्यत्वं नतु तदेव तयोः सम्बन्ध इत्यर्थः । पटेच्छाया इति । पटमात्रगोचरेच्छाया इत्यर्थः। नच घटविषयत्वेन घटज्ञानजन्यत्वं तस्यां नेति वाच्यम् । एतस्य विषयसम्बन्धसिध्यधीनत्वात्, गौरवाच्च । ज्ञाने तदङ्गीकारे इच्छायामपि तदङ्गीकारौचित्याच्च । पुत्रादीति । निर्विषयस्यापि सविषयत्वं स्यादिति भावः । अज्ञानस्या-ज्ञेयेनेत्यत्र शङ्कां निराकरोति । अज्ञानस्येति । अस्यास्मिन्नज्ञानमित्याश्रयविषययोरनुभवादि-त्यर्थः । स्वीकृतत्वाच्चेति । यथोक्तम् । आश्रयत्वविषयत्वभागिनी निर्विशेषचितिरेव केवलेति । ध्वंसादेश्चातीतादिनेत्येतदुपपादयति । यदिचेति । तथैवास्त्विति । न तु ज्ञानज्ञेय-योराध्यासिकसम्बन्ध इत्यर्थः ।

ननु प्रतियोग्यभावादीनां सम्बन्धस्याकल्पितत्वनिदर्शनेन न ज्ञानज्ञेययोरकल्पित-सम्बन्धसिद्धिः । तत्सम्बन्धस्यापि कल्पितत्वादित्याशङ्कां परिहरति । भावाभावादेरिति । प्रपञ्चेति । दृग्दृश्यसम्बन्धान्यथानुपपत्या ज्ञेयमात्रस्याध्यासिकत्वे सिद्धे तन्मध्यपतितस्य प्रतियोग्यभावादिसम्बन्धस्यापि मिथ्यात्वं सिध्यति । तन्मिथ्यात्वे सिद्धे कुत्रापि तात्विक-सम्बन्धस्याकल्पनाज् ज्ञानज्ञेययोरपि आध्यासिकसम्बन्धः सिध्यतीत्यन्योन्याश्रय इत्यर्थः । घटस्येति । ज्ञानज्ञेययोः सम्बन्धविचारे दृष्टानुसारित्वात् कल्पनाया घटतदभावादाविव धर्मि-सत्ताकस्य सम्बन्धस्य कल्पनीयत्वादित्यर्थः । अस्तु वेति । ज्ञेयमिथ्यात्वमागृह्णतस्तवमते

विषयत्वमपि मिथ्यैव । न च विषयत्वमिथ्यात्वमात्रेण दृश्यस्य विषयस्य घटादेर्मिथ्यात्वं सिध्यति । यथा तार्किकाणां मते विभुद्रव्याणां संयोगस्य मिथ्यात्वेऽपि न तेषां मिथ्यात्वमित्यर्थः ।

ननु मिथ्याभूतविषयत्वाश्रयो न वस्तुतो विषयो भवति । न हि मिथ्याभूतरजतत्वाश्रयो वस्तुतो रजतं भवतीत्यत उक्तम् । दृश्येति । विषयत्वस्योपाधेर्मिथ्यात्वेऽपि वस्तुतस्तदुपहितस्य न मिथ्यात्वम् । परिदृश्यमानत्वादित्यर्थः ।

### **न्यायामृतसौगन्ध्यम्**

ननु तात्विकसम्बन्धो व्यापकानुपलब्धिबाधितः । तथा हि तात्विकसम्बन्धस्य व्यापको देशकालविप्रकर्षाभावः । स चातीतादिविषयकज्ञानादीनां नास्त्येवेति कथं तात्विकस्तेषां सम्बन्ध इति चेन्न । विप्रकृष्टयोरप्यभावप्रतियोगिनोर्वाच्यवाचकयोः शक्तिशक्ययोर्विप्रकृष्ट-योरेव धर्मिसमसत्ताकसम्बन्धस्य दर्शनात् । किञ्च धर्मिग्राहकेण यत्र सम्बन्धो गृहीतस्तत्र धर्म्यन्यूनसत्ताक एव गृहीतस्तेनैवाध्यासिकसम्बन्धबाधः ।

न च सम्बन्धग्राहक एव तात्विकसम्बन्धव्यापकानुपलब्धिसहकृताध्यासिकसम्बन्धे पर्यवस्यतीत्यतो न धर्मिग्राहकमानबाध इति वाच्यम् । यथा हि युतसिद्धयोरेव संयोगरूप-सम्बन्धदर्शनाद् अयुतसिद्धिर्न समवायबाधिका, तथा अनुभवबलाद्देशकालविप्रकृष्टानामपि सम्बन्धसम्भवेनाध्यासिकसम्बन्धासम्भवात् ।

ननु देशकालविप्रकर्षाभाववतां सर्वेषां सम्बन्धदर्शनेन विप्रकर्षे तददर्शनेन च समव्याप्त-तया प्रयोजकस्य देशकालविप्रकर्षाभावस्यानुपलब्धेः सम्बन्धबाधकत्वमिति चेन्न । विप्रकर्षा-भाववतामपि रूपरसादीनाम् एकदेशस्थवृक्षाणां सपत्नीनां च सम्बन्धादर्शनात्, विप्रकृष्टा-दीनामप्यभावप्रतियोग्यादीनां सम्बन्धदर्शनात् । अन्यथा ध्वंसादेरतीतादिना मिथ्यात्व-लक्षणान्तर्गतात्यन्ताभावस्य प्रतियोगिना, अज्ञानस्याज्ञेयेन, व्यवहारस्य व्यवहर्तव्येन, वाक्यस्यार्थेन, वृत्तिरूपज्ञानस्य ज्ञेयेन सम्बन्धो नेति त्वद्वाक्योक्तसम्बन्धाभावस्य ज्ञानेना-सम्बन्धात् स्वन्यायस्वक्रियास्ववचनविरोधापत्तेः । न हि ज्ञाने ज्ञेयमिव प्रतियोग्यादिक-मभावादावध्यस्तम् ।

ननु यद्यपि उक्तन्यायेन ध्वंसादीनां प्रतियोग्यादिभिस्तात्विकसम्बन्धो नास्त्येव । अध्यासोऽपि न ज्ञानज्ञेयन्यायेन । उभयोरपि मिथ्यात्वात् । तथापि प्रतीयमानं प्रतियोग्यनु-योगिभावादिकं सर्वथा न निराकुर्मः । किन्तु तात्विकाध्यासाभ्यां भिन्नमेव ज्ञेयकुक्षिनिक्षिप्त-त्वान् मिथ्याभूतमङ्गीकुर्मः । संयोगादिवदतिरिक्तो वा स्वरूपं वा पराङ्गीकृतपदार्थान्तर्गतो वा तदतिरिक्तो वेत्यस्यां काकदन्तपरीक्षायां नो नाग्रह इति चेत् । मैवम् । उक्तसम्बन्धवज् ज्ञानज्ञेययोरप्याध्यासिकसम्बन्धातिरिक्तसम्बन्धेनैवोपपत्तौ तदन्यथानुपपत्या सम्बन्ध-मिथ्यात्वासिद्धेः । न हि सम्बन्धानुपपत्त्यतिरिक्तोऽनुकूलतर्कोऽस्ति । ननु ज्ञानज्ञेय-सम्बन्धानुपपत्त्या ज्ञेयमात्रस्याध्यासिकत्वे सिद्धे तन्मध्यपतितस्य प्रतियोग्यभावादि-सम्बन्धस्यापि मिथ्यात्वं न तु प्रतियोग्यभावादिसम्बन्धिमिथ्यात्वसिद्ध्यनन्तरं दृश्यमिथ्यात्व-सिद्धिरिति येनान्योन्याश्रयः स्यात् । व्यवहारोपयुक्तसम्बन्धसामान्यास्याप्रतिक्षेपान्न स्ववचनादिविरोधादिति चेन्न । अभावप्रतियोग्यादीनां सम्बन्धत्ववदाध्यासिकसम्बन्धं विना ज्ञानज्ञेययोर् उभयप्रतियोग्यनुयोग्यादिसमसत्ताकसम्बन्धेनैवोपपत्तौ मिथ्यात्वानाक्षेपकत्वात् ।

यत्तु अत्र स्वत्वाननुगमात् साध्याप्रसिद्धिः । न च संयोगसमवायस्वरूपसम्बन्धा-निमित्तकत्वेन पक्षविशेषणेऽपि सामान्यतः स्वविशेष्यविशेषणसम्बन्धनिमित्तकत्वेन पक्ष एव सन्देहरूपात् (संशयरूपा) तत्प्रसिद्धिरिति वाच्यम् । तत्सन्देहे हेतौ तत्सामानाधिकरण्य-सन्देहस्याप्यौचित्यावर्जितत्वेन व्याप्त्यनिश्चयात् । तावतापि दृष्टान्ते साध्यवैकल्याच्चेति दूषणं स्फुटत्वादुपेक्ष्य दूषणान्तरमाह– प्रथमेत्यादीति । तन्न । सम्बन्धिनिष्ठव्याप्यवृत्तित्रैकालिक-निषेधप्रतियोगी यः सम्बन्धस्तद्भेदकूटविशिष्टसम्बन्धविषयत्वादेः साध्यत्वात् । तादृशसाध्यस्य ‘दण्डी पुरुषः’ ‘घटवत्कपालम्’ इत्यादौ प्रसिद्धत्वात्प्रतियोगिकोटौ उभयवादिप्रमितत्वस्य निवेश्यत्वात् । वस्तुतस्तु स्वत्वाद्यनुगतत्वपक्ष एवैतदनुमानप्रवृत्तेर् द्वितीये लौकिकापरोक्षत्वेन हेतुपक्षयोर्विशेषणीयत्वान् न व्यभिचारबाधौ । न च सम्बन्धादिलौकिकत्वनिवेशे ‘ज्ञातो घट’ इति चाक्षुषप्रमायां स्वरूपासिद्धिबाधयोरापत्तिः । किञ्चिदंशे तन्निवेशे च सम्बन्धांशे परोक्षे व्यभिचारस्तदवस्थः । पक्षतावच्छेदके लौकिकमानसापरोक्षत्वनिवेेशे चाक्षुषादिप्रमायां साध्यासिद्धिः, अस्मन्मते आश्रयासिद्धिश्चेति वाच्यम् । पक्षस्यापि लौकिकत्वेन विशेषणीय-त्वेन ‘ज्ञातो घट’ इत्यस्य तत्पक्षे अनुदाहरणत्वात् । किन्तु ‘घटमहं जानामी’त्यादे-रुदाहरणत्वात् ।

यत्तु यत्किञ्चित्स्वसम्बन्ध्यन्यूनसत्ताकत्वनिवेशे अर्थान्तरादितादवस्थ्यम् । ज्ञेयस्य व्यावहारिकप्रातिभासिकान्यतरत्वात् । अथ यावत्सम्बन्धिसमसत्ताकत्वनिवेशे ज्ञानस्य सम्बन्धिनः सत्यत्वेन सत्यः सम्बन्धः सिद्ध्यतीति चेन्न । ज्ञानज्ञेययोः समसत्ताकत्वा-प्रसिद्धेरुपहितचैतन्यस्य ज्ञानत्वेनासत्यत्वात्, अर्थान्तराद्यनुद्धाराच्च । स्वपदार्थस्याननुगतत्वेन दृष्टान्तीयसम्बन्धरूपत्वे साध्यवैकल्यादिति । तन्न । यावदित्यस्यैव साधुत्वात् । ज्ञानत्व-ज्ञेयत्वादिना सम्बन्धिनो निवेशाभावात् । किन्तु सम्बन्धित्वेनैव निवेश्यत्वात् । आध्यासिकसम्बन्धस्यातन्त्रत्वापत्या असत्यस्य अधिष्ठानत्वायोगात् । प्रलपितं त्वद्गुरुणा चाधिष्ठानस्याधिकसत्ताकत्वं सत्वाद्यननुगमे तु यावत्स्वसम्बन्ध्यसमसत्ताको यो यस्तद्भेदकूट-विशिष्टसम्बन्धस्य साध्यकोटौ निवेश्यत्वात् । अविप्रकर्षस्य सम्बन्धत्वे निश्चिते तन्निवृत्या पक्षे साध्याभावसिद्धिस्तस्यां च सत्यां व्यभिचारशङ्काविरुद्धसिद्ध्या तस्य व्यापकत्वनिश्चय इत्यन्योन्याश्रयात् । अविप्रकृष्टानामपि सपत्नीनां सम्बन्धाभावाद् विप्रकृष्टानामपि गोगोम-दादीनामपि सम्बन्धसत्वाच्च । तर्काभावात् तद्व्यापकत्वं न निश्चेतुं शक्यते इत्यपि साधु ।

यत्तु सम्बन्धो यदि विप्रकृष्टयोः स्यात् तदा हिमवद्विन्ध्ययोरपि स्यात् । तथा च भ्रममात्रोच्छेद इत्याद्यनुकूलतर्केण पूर्वोक्तेन अविप्रकर्षस्य सम्बन्धव्यापकतानिश्चयेन व्यभिचार संशयस्याप्रयोजकत्वेनान्योन्याश्रयानवकाशात् । अन्यथा जलादौ गन्धादिसंशये तद्व्यापक-तया पृथिवीत्वादेरनिश्चयेन तदभावत्वे न तत्र गन्धाद्यभावसिद्धिर्न स्यात् । सपत्नीनां सम्बन्धस्य संयोगस्य सत्वे विप्रकर्षाभावोऽप्यस्त्येव । गोगोमदादीनां च सम्बन्धो नास्त्येवात एव ध्वंसादेः प्रतियोग्यादिना न सम्बन्ध इत्यादि वक्ष्यते । न चाविप्रकर्षसत्वेऽपि सम्बन्धा-भावात् सम्बन्धाविप्रकर्षयोर्वक्ष्यमाणं समव्यापकत्वं व्याहतमिति वाच्यम् । अविप्रकर्षे सति सम्बन्धावश्यकत्वात् । न हि समानदेशत्वादिकमविप्रकर्षः । एकद्वीपवर्तिनां भिन्नकालानां मिथः सम्बन्धापत्तेरिति । तन्न । विप्रकृष्टत्वस्य सम्बन्धव्याप्यत्वाङ्गीकारे हि त्वदुक्तापत्तिः स्यात् । तदेव न । एकदेशीययोरपि रूपरसाद्योः सम्बन्धाभावात् । विप्रकष्टयोरपि प्रतियोग्यभावाद्योः, इच्छेष्यमाणाद्योश्च तत्सत्वात् । तस्य तु यदि सन्निकृष्टयोरेव संयोग-सम्बन्धः स्यात् तर्हि तादृशरूपरसयोरपि स्यादितिवदाभासत्वात् । जलेत्यादिकं प्रलपितम् । पृथिवीत्वस्य गन्धव्यापकत्वनिश्चये सति हि तदभावेन गन्धाभावः सिद्ध्यति । व्यापकत्वानिश्चये तु न सिध्यत्येव हि । तदभावेन तदभावः, सपत्नीनां साफल्यस्फूर्तौ विप्रकर्षाभावे सत्यपि संयोगाभावात् । गवित्याद्ययुक्तम् । अभावप्रतियोगीच्छेष्यमाणादीनां विप्रकर्षे सत्यपि सम्बन्धसत्त्वात् । न हीत्याद्ययुक्तम् । विभिन्नदेशकालातिरिक्त-विप्रकर्षाभावस्य ज्ञानज्ञेययोरपि सत्वात् । एकद्वीपवर्तिनां भिन्नकालानां सम्बन्धापत्तिस्तवैव । भिन्नदेशकालादीनामप्यभावप्रतियोग्यादीनां सम्बन्धसत्वाच्च । न च दृश्यान्तर्गतत्वात् सोऽपि मिथ्यैव, यथा अभावप्रतियोग्यादीनां सम्बन्धस्य सम्बन्ध्यनध्यस्तत्वं स्वसम्बन्धित्वावच्छिन्ना-न्यूनसत्ताकत्वं च तथा ज्ञानज्ञेयसम्बन्धस्यापि भवेदित्येव ह्यस्माभिस्साध्यते, न च सम्बन्धसत्यत्वादिकम् ।

### **न्यायामृतमाधुरी**

प्रकृतसाध्यव्यापकाभिमतस्यानुपलब्धिरूपबाधं प्रकृतसाध्याभावानुमापकमुक्तानुमाना-नामाशङ्कते । न चेत्यादि । सम्बन्धद्वित्वमिति । सम्बन्धत्वांशसंयोगत्वसमवायत्व-रूपप्रातिस्विकधर्मावच्छिन्नप्रतियोगिताकभेदद्वयसमानाधिकरण्यानवगाहित्वप्रकृतसाध्यव्यापकताया घटवद्भूतलं नीलो घट इत्यादि बुध्द्या यत्र गाढं तच्च न पक्षीकृतायामभाववद्भूतलं ज्ञात इष्टो वा घट इत्यादि बुद्धावस्तीति साध्यस्य बाध इत्यर्थः । दैशिकविशेषणताविषयतादीनामपि सम्बन्धत्वे तादृशसम्बन्धांशे तादृशभेदद्वयसामानाधिकरण्यावगाहितापत्या तद्व्यतिरेकपक्षेन सङ्गच्छत इत्याशयः । अन्योन्येति । दर्शितस्य विशिष्टज्ञानत्वव्यापकतायां तद्वैधुर्यात्पक्षे साध्याभावसिद्धिः । तत्र तत्सिद्धौ चानैकान्त्याभावेन दर्शितस्य तद्व्यापकतासिद्धिरित्य-न्योन्याश्रय इत्यर्थः । नापीत्यादि । वर्तमानमात्रविषयकत्वं सन्निकृष्टमात्रविषयकत्वं वा न प्रकृतसाध्यव्यापकमतस्तद्विरहस्य न बाधक इत्यर्थः । अस्येति । सिद्धेरित्यनेनान्वितं सम्बन्धस्येति । समवायवत् षष्ठ्यन्ताद्वतिः । अनुकूलतर्कावधृतप्रकृतसाध्यनिरूपित-व्याप्तिविशेषितस्य हेतोः पक्षवृत्तिताबलात्प्रकृतपक्षे संयोगादिप्रतियोग्यनुयोगिविलक्षण-प्रतियोग्यनुयोगिकस्य संसर्गस्य सिद्धेर्दर्शितयोस्त्वनुकूलतर्कराहित्यादन्यान्योश्रयाच्च न प्रकृतसाध्यव्यापकता सेत्स्यति । देशकालसन्निकर्षवत्तामपि कतिपयपर्वतादीनामसंसर्गात् । विप्रकृष्टानामपि धनतद्वतां संसर्गदर्शनाच्च तयोविपर्यस्तसंसर्गाभावादित्याशयः । ध्वंसादे-रित्यादि । प्रधानषष्ट्यन्तनवकं तादृशतृतीयान्तनवकेनान्वेति ।

स्वन्यायेत्यादि । ज्ञानज्ञेययोः संसर्गो नास्तीति शक्यप्रतिपाद्यस्य ज्ञानज्ञेयसंसर्गाभावस्य प्रकृतवाक्यजन्यज्ञानेन संसर्गाभावेन तादृशसंसर्गाभावः परेणाधिगतो न स्यादिति स्वन्याय-विरोधः । एवं ज्ञानस्य ज्ञेयेन संसर्गो नेति तादृशसंसर्गाभावप्रतिपादकवाक्यप्रयोगरूप-क्रियाप्रतिपाद्यार्थस्य तादृशवाक्यजन्यज्ञानसंसर्गा-भावात्स्वक्रियाविरोधः । एवं ज्ञानज्ञेय-संसर्गाभावरूपार्थस्य ज्ञानेन ज्ञेयस्य संसर्गो नास्तीति वाक्यजन्यधीसंसर्गप्रत्यायनाय तेन तस्य संसर्गो नास्तीति वदतीति स्ववचनविरोध इत्यर्थः । आध्यासिकसंसर्गेणैव स्वन्याय-विरोधादिव्युदसनं भविष्यतीत्याशङ्कां व्युदस्यति । नहीत्यादि । एतेन स्वन्यायविरोधादिना । बाधेऽदृढेऽन्यसाम्यात्किं दृढेऽन्यदपि बाध्यतामिति खण्डनकारीयः पाठः । बाधे विप्रकर्षहेतु-कस्य सम्बन्धाभावानुमानस्य सामग्य्राम् अदृढे तर्कानवतारेणानुत्पन्ने । अन्यसाम्यात्किमिति । ज्ञानज्ञेये तात्विकसम्बन्धयुक्ते विशिष्टप्रमाविषयत्वात् । प्रतियोग्यभावादिवदिति सत्प्रतिपक्ष- रूपादन्यघटितात्प्रयोगोक्तिः फलं न किमपीत्यर्थः । संपन्नायां हि अनुमानसामग्य्रां प्रत्यनुमानसामग्री सफला नासम्पन्नायामिति भावः । सम्बन्धाभावस्योक्तसामग्य्रैवानुमापना-त्तस्यास्तर्कत्वेन निस्तर्कोक्तसामग्य्रा सत्प्रतिपक्षासम्भवाद् दृढे बाधे प्रतियोग्यभावसम्बन्धादिक- मपि बाध्यतां, अस्माकं क्वापि पदार्थे पक्षपातो नासीदिति भाव इति त्वदनुयायिभि-र्व्याख्यातः ।

------------------------------------------------------------------------

ज्ञानस्येव ज्ञेयस्य सत्यत्वेऽपि तत्सम्बन्धमिथ्यात्वोपपत्तेः

# **न्यायामृतम्**

ज्ञानस्येव ज्ञेयस्य सत्यत्वेऽपि तत्सम्बन्धमिथ्यात्वोपपत्तेः । न च संयोगादिरपि त्वन्मते तात्त्विकः । न च तावता दण्डे चैत्रोऽध्यस्तः । न चाध्यासिकसम्बन्धोऽपि तात्त्विकः येनेच्छादौ क्लृप्तसम्बन्धत्यागेन ज्ञाने स आश्रीयेत । न चाभावादेः प्रतियोग्यादिना सम्बन्धोऽस्ति न तु ज्ञानस्य ज्ञेयेनेति युक्तम् । नियामकाभावात् ।

दृग्दृश्ययोः सम्बन्धो नेत्येतद्वाक्यजज्ञानस्य स्वज्ञेयेन, श्रवणमननादीनां च श्रोतव्यादिरूपेण ब्रह्मणा, चरमसाक्षात्कारस्य च साक्षात्कर्तव्येन ब्रह्मणा, असम्बन्धेन स्वक्रियादिविरोधापाताच्च । न हि दृग्दृश्ययोस्सम्बन्धो नेति वाक्यजज्ञाने दृग्दृश्यसम्बन्धाभावश्चरमसाक्षात्कारादौ च ब्रह्माध्यस्तम् । ब्रह्मणि अध्यस्तस्य तत्साक्षात्कारत्वे घटसाक्षात्कारस्यापि तत्त्वापातात् । धर्मादौ तत्तात्पर्यादेरनध्या-साच्च । इहापि ज्ञेये ज्ञानाध्यासापाताच्च । एवं च–

दृग्दृश्ययोर्न सम्बन्ध इति वाक्योत्थसंविदि ।

अनध्यासात्तदर्थस्य सम्बन्धोऽन्यस्तयोर्मतः ॥

यद्यपि ज्ञानं प्रकाशस्तथापीच्छादिवदान्तरत्वेन प्रदीपवैलक्षण्यात्, परोक्षवृत्तौ दर्शनाच्च विप्रकृष्टेनापि प्रकाश्येन सम्बन्धो युक्तः, अन्यथा दीपवदेवाध्यासिक-सम्बन्धो न स्यात् ।

किञ्च तवापि मते ज्ञेयस्य न स्वज्ञानेऽध्यस्तत्वनियमः, अनध्यस्तस्य तुच्छस्या-विद्यानिवृत्तिः पञ्चमप्रकारेति मतेऽविद्यानिवृत्ते१र्भावाद्वैतमते अभावस्य चादृग्रूपत्वेऽपि स्वज्ञानेऽनध्यासात् । अपरोक्षानुभवैकरसे ब्रह्मण्यध्यस्तस्य व्यावहारिकस्यातीतादे-र्नित्यातीन्द्रियस्य च परोक्षानुभवरूपे स्वज्ञानेऽनध्यासात् । स्मर्यमाणस्य च स्मृति-रूपे वृत्त्यात्मके स्वज्ञानेऽनध्यासात् । प्रातिभासिकस्य च प्रातिभासिके स्वज्ञाने, व्यावहारिकस्य च वर्तमानघटादेर्व्यावहारिके स्वज्ञानेऽनध्यासात् । त्वन्मतेऽर्थवद् भ्रमरूपज्ञानस्यापि कल्पितत्वात् । अध्यस्ततुल्यत्वेन कल्पितस्य चानधिष्ठानत्वात्, प्रातिभासिकात् पूर्वमसत्यास्तत्प्रतीतेरधिष्ठानत्वायोगाच्च । त्वयापि रूप्यादिक-मिदमंशावच्छिन्नचैतन्येऽध्यस्तम्, रूप्याकाराविद्यावृत्तिप्रतिबिम्बितेन तु चैतन्येन प्रकाशत इत्यङ्गीकाराच्च । रूप्यादेः स्वज्ञानेऽध्यस्तत्वेऽधिष्ठानाज्ञानज्ञानाभ्यामध्यास- जन्मनिवृत्योर्नियतत्वाद्रूप्यज्ञानस्याज्ञानज्ञानाभ्यां रूप्यभ्रमजन्मनिवृत्योः प्रसङ्गाच्च । ज्ञानं रूप्यमिति धीप्रसङ्गाच्च । घटादेः स्वसन्निकृष्टेन्द्रियजन्यात् पूर्वं सत्वेन स्वज्ञानेऽध्यासायोगाच्च । ननु या घटसन्निकर्षजा वृत्तिर्न तया घटः प्रकाश्यः, येन च प्रकाश्यः घटाधिष्ठानचैतन्येन न तद् घटसन्निकर्षजन्यमिति चेन्न, त्वन्मतेऽपि वृत्तेरेवाज्ञानविरोधित्वात् । अज्ञाननिवर्तकादन्यस्य च ज्ञानस्यानुपलम्भात्,

## **अद्वैतसिद्धिः**

न चैवं ज्ञानज्ञेययोरपि प्रतियोग्यभावादिसमकक्ष्य एव सम्बन्धोऽस्त्विति वाच्यम्, परस्पराध्यासात्मकसम्बन्धासम्भवेनैव सम्बन्धान्तरकल्पनात्, तत्सम्भवे तस्यैव सम्बन्धत्वात् । न च अज्ञानविषयस्य ब्रह्मणो विषयिण्यज्ञानेऽनध्यासेन विषयस्य विषयिण्यध्यासनियमो न सिद्ध इति वाच्यम्, एवं नियमानभ्युपगमात्, किन्तु ज्ञानाज्ञानयोरध्यास एव विषयेण सम्बन्धः । स च ज्ञाने ज्ञेयस्याज्ञेये चाज्ञानस्याध्यासाद् उपपद्यते । अत एवाध्यासिक-सम्बन्धव्यतिरेकप्रदर्शने अज्ञानस्याज्ञेयेनेत्यनुदाहरणम् ।

ननु – श्रवणादीनां चरमसाक्षात्कारान्तानां स्वविषयेण ब्रह्मणा सम्बन्धानुपपत्तिः, न हि श्रवणादौ साक्षात्कारे वा ब्रह्माध्यस्तमिति चेन्न, साक्षात्कारो हि वृत्तिर्वा ? तदभिव्यक्तचैतन्यं वा ? आद्ये तस्या ब्रह्मण्यध्यस्तत्वेनाज्ञानाज्ञेययोरिव सम्बन्धोपपत्तेः । अत एव श्रवणादिनापि मानसक्रियारूपेण न सम्बन्धानुपपत्तिः । द्वितीये तु अभेदेन तत्सम्बन्धानुपयोगात् तत्सम्बन्धानुपपत्तिर्न दोषाय । अत एव चरमसाक्षात्कारस्य ब्रह्मण्यध्यस्तत्वाद् यदि तद्विषयत्वं, तदा घटसाक्षात्कारस्यापि ब्रह्मण्यध्यस्तत्वात् तद्विषय-त्वापत्तिरिति निरस्तम् । घटसाक्षात्कारस्य घटाभिव्यक्तचैतन्यरूपत्वे ब्रह्मण्यनध्यासाद्, वृत्तिरूपत्वे तस्या ब्रह्मण्यध्यासेऽपि नाधिष्ठानभूतस्य ब्रह्मणो विषयत्वम्, ब्रह्मविषयता-प्रयोजकस्याध्यासविशेषस्य तत्राभावात्, तस्य च फलबलकल्प्यत्वात्, न हि चरमवृत्तौ ब्रह्माकारतावदत्रापि साऽनुभूयते, इच्छेष्यमाणयोस्तु ज्ञानद्वारक एव सम्बन्ध इति न पृथक्सम्बन्धापेक्षा ।

न च ज्ञाने सन्निकर्षाधीनस्येव स्मृतावनुभवाधीनस्येवेच्छायां ज्ञानाधीनस्य विषयसम्बन्ध-स्यानुभवात् सन्निकर्षादिभ्यो भिन्न इव ज्ञानाद् भिन्न एव सम्बन्धो वक्तव्य इति वाच्यम् । सम्बन्धानुभवस्य ज्ञानद्वारकसम्बन्धेनाप्युपपत्तेरतिरिक्तसम्बन्धकल्पने मानाभावात्, ज्ञानाधीन सम्बन्धान्तरस्याननुभवात् । ज्ञाने त्विन्द्रियसन्निकर्षादिना न सम्बन्धानुभवोपपत्तिः, इन्द्रिय-सन्निकर्षादीनामतीन्द्रियत्वेन तेषामनुमित्यादिनोपस्थितिं विनैव घटज्ञानमित्यादि सम्बन्धानु-भवात् । स्मृतौ तु अनुभवाधीनसम्बन्धस्य शङ्कैव नास्ति, अनुभवस्य तदानीमसत्त्वाद्, उभयोरपि ज्ञानत्वेन तुल्यवदेव सम्बन्धसम्भवाच्च । न च समूहालम्बनजन्यैकविषयेच्छाया-मुभयविषयत्वापत्तिः, जनकज्ञानस्योभयविषयत्वादिति वाच्यम् । अतिरिक्तसम्बन्धपक्षेऽपि तुल्यत्वात् । अथैकविषयावच्छेदेनैव ज्ञानस्य जनकत्वान् नोभयविषयत्वं, समं ममाऽपि, जनकज्ञाने जनकतावच्छेदकविषयत्वस्यैव सम्बन्धत्वात् । न च नित्येश्वरेच्छाया विषयत्व-सम्बन्धानुपपत्तिः, तस्या अस्माभिरनङ्गीकारात्, तार्किकाणामपि तत्साधकमानबलेन विलक्षणसम्बन्धकल्पनेऽपि जन्यज्ञानजन्येच्छयोरुक्तप्रकारेणैव विषयताभ्युपगमात् । न च – पुत्रादिधीजन्यसुखादेः पुत्रादिविषयत्वापत्तिः, इच्छान्यायादिति वाच्यम्, वैषम्यात् । ज्ञानस्य समानत्वेऽपि इच्छादावेव सविषयत्वप्रतीतिः, न तु सुखादौ । वस्तुस्वाभाव्यात् । त्वयाप्य-स्यैवार्थस्य वक्तव्यत्वात् । अन्यथा स्फटिके जपाकुसुमसन्निधानाल्लौहित्यवल्लोष्ठेऽप्यापद्येत ।

अथ धर्मे तात्पर्यस्यानध्यासात्तात्पर्यसम्बन्धो न स्यात्, न । तात्पर्यं हि तत्प्रती-त्युद्देश्यकत्वम्, प्रतीतेश्च ज्ञेयान्तरेणेव धर्मेणाऽपि सम्बन्धोऽध्यस्य एव, प्रतीतिद्वारा च धर्मतात्पर्ययोः सम्बन्ध इत्यनुपपत्त्याभावात् । न च – ज्ञानस्य प्रकाशत्वेन प्रदीपसाम्येऽपि आन्तरत्वेन तद्वैलक्षण्यमङ्गीकर्तव्यम्, अत इच्छादिवद्विप्रकृष्टेनापि सम्बन्धः स्यात् । अन्यथा प्रदीपवदेवाध्यासिकसम्बन्धोऽपि न स्यात्, परोक्षवृत्तौ विप्रकृष्टसम्बन्धदर्शनाच्चेति वाच्यम् । देशकालविप्रकर्षाभावस्य सम्बन्धसामान्यप्रयोजकत्वे सम्भवत्यान्तरप्रतियोगिकसम्बन्धभिन्न-सम्बन्ध एवास्य प्रयोजकत्वमिति कल्पनाबीजाभावात् । इच्छायास्तु नेष्यमाणेन साक्षा-त्सम्बन्धः, किन्तु ज्ञानद्वारकः परम्परासम्बन्ध एवेत्युक्तम् । परोक्षस्थले तु यद्यप्यधिष्ठान-चैतन्येन साक्षादेव सम्बन्धः, तथापि विषयाकारवृत्त्या साक्षात्सम्बन्धाभावाद् वृत्त्यवच्छिन्न-चैतन्येन विषयस्य परम्परासम्बन्ध एव ।

ननु – तवापि मते ज्ञेयस्य न स्वज्ञानेऽध्यस्तत्वनियमः, अनध्यस्तस्य तुच्छस्य पञ्चमप्रकारत्वपक्षे अविद्यानिवृत्तेर्भावाद्वैतपक्षे अभावस्य चादृग्रूपत्वेऽपि स्वज्ञानेऽनध्यासात् । अपरोक्षैकरसे ब्रह्मण्यध्यस्तस्य व्यावहारिकस्यातीतादेर्नित्यातीन्द्रियस्य च परोक्षानुभवरूपे स्वज्ञानेऽनध्यासात् । स्मर्यमाणस्य च स्मृतिरूपे वृत्त्यात्मके स्वज्ञानेऽध्यासात्, प्रातिभासि-कस्य च प्रातिभासिके स्वज्ञानेऽनध्यासात्, त्वन्मते भ्रमरूपज्ञानस्यापि कल्पितत्वादिति चेत्, मैवम्, तुच्छस्याज्ञेयत्वेन ज्ञाने अध्यासाभावात् । ज्ञेयस्य हि ज्ञानेऽध्यासः । तुच्छस्य तु न ज्ञेयतेत्यग्रे वक्ष्यते । पञ्चमप्रकाराविद्यानिवृत्तेरपि प्रतियोग्यधिकरणे ध्वंसस्यापि तत्र वृत्ते-रवश्यम्भावादध्यास एव सम्बन्धः । वस्तुतस्त्वविद्यानिवृत्तेः पञ्चमप्रकारत्वं च भावाद्वैतं चानभ्युपगमपराहतम् । यथा चाविद्यानिवृत्तेर्ब्रह्मरूपत्वं सर्वाद्वैतं च तथोपरिष्टाद्वक्ष्यते । अपरोक्षैकरसे ब्रह्मण्यध्यस्तस्यातीतादेरनुमित्यादिरूपज्ञाने अनध्यासेऽपि यस्मिंश्चैतन्ये तदध्यस्तं तदेव चैतन्यमनुमित्यादिरूपवृत्त्यवच्छिन्नमिति नाध्यासानुपपत्तिः । अतिप्रसङ्ग-परिहारार्थं चैतन्यस्य विषयसम्बन्धे वृत्त्युपरागापेक्षायामपि नाधिष्ठानत्वेन तदपेक्षा । एवमेव नित्यपरोक्षस्थले स्मृतिस्थलेऽपि प्रातिभासिकस्य प्रातिभासिक्यां वृत्तावनध्यासेऽप्यधिष्ठान-विषयकवृत्त्यभिव्यक्तचैतन्य एवाध्यास इति न काप्यनुपपत्तिः ।

न च रूप्यादिकमिदमंशावच्छिन्नचैतन्येऽध्यस्तम्, भासते च अविद्यावृत्तिप्रतिबिम्बित चैतन्येनेति विषयिणि ज्ञाने विषयस्याध्यासः कथमिति वाच्यम् । एकावच्छिन्न एवापरा-वच्छेदेन निरपेक्षोपाधेरिवात्र भेदकत्वाभावात् । अत एव अभियुक्तैः फलैक्यादैक्यं ज्ञानस्योच्यते । न च – रूप्यादेः स्वज्ञानेऽध्यस्तत्वे रूप्यज्ञानस्याज्ञाने भ्रमोत्पत्तिस्तज्ज्ञानेन तन्निवृत्तिरिति च स्यात् । अधिष्ठानाज्ञानज्ञानाभ्यामध्यासस्य जन्मनिवृत्त्योर्नियतत्वात् । ज्ञानं रजतमिति प्रतीतिप्रसङ्गाच्चेति वाच्यम्; रजताकारवृत्त्यवच्छिन्नचैतन्यस्य रजतभ्रमा-धिष्ठानत्वानभ्युपगमात् । इदमंशावच्छिन्नचैतन्यमेव तु रजतभ्रमाधिष्ठानम् । तच्च दैवा-द्रजताकारवृत्त्यवच्छिन्नचैतन्यमपि, नैतावता भ्रमाधिष्ठानत्वे तदपेक्षा । तस्य च भ्रमविरोधि-शुक्तित्वाद्याकारेणाज्ञानं भ्रमकारणम् । तेनाकारेण च ज्ञानं भ्रमनिवर्तकम् । अत एव न ज्ञानं रजतमिति भ्रमाकारापत्तिः, वृत्त्यवच्छिन्नस्यैव ज्ञानत्वात्तस्य चाधिष्ठानत्वाभावात् । अधिष्ठानतादात्म्येन चारोप्यप्रतीतिरिति इदं रजतमित्येव भ्रमाकारः ।

ननु – घटादेः स्वसन्निकृष्टेन्द्रियजन्यस्वज्ञानात् पूर्वं सत्त्वेन तत्राध्यासो न युक्तः । न च या घटेन्द्रियसन्निकर्षजा वृत्तिस्तया घटो न प्रकाश्यः, येन च प्रकाश्यो घटाधिष्ठानचैतन्येन न तत्सन्निकर्षजमिति वाच्यम्, वृत्त्यतिरिक्तज्ञाने मानाभावात् । अज्ञाननिवृत्तेरपि तत एव भावादिति चेन्न, वृत्त्युदयात् प्रागज्ञातार्थसिद्ध्यर्थं वृत्त्यतिरिक्तज्ञानस्यावश्यमभ्युपेयत्वात् । अन्यथा तस्य साधकाभावेन शशशृृङ्गतुल्यतया सन्निकर्षतज्जन्यज्ञानहेतुत्वेन प्राक् सत्त्व-कल्पना निष्प्रामाणिकी स्यात् । तस्माद्यादृशस्य घटादेरिन्द्रियसन्निकर्षाश्रयत्वेन ज्ञान-कारणत्वम्, तादृशस्य साधकं किञ्चिन्मानमवश्यमभ्युपेयम्, अन्यथाऽन्वयव्यतिरेकयोरग्रहेण कार्यकारणभावाग्रहात् सर्वमानमेयादिव्यवस्थोच्छिद्येत । तच्च मानं न वृत्तिरूपम् । तदानीं वृत्तिकारणाप्रवृत्तेरिति तद्विलक्षणं नित्यं स्वप्रकाशमेकमेव लाघवात् । वृत्तिगतोत्पत्ति-विनाशजडत्वादिभिस्तदसंस्पर्शात् । तदेव च नानाविधोपाधिसम्बन्धान्नानाविधव्यवहारभाग् भवति नभ इव घटमणिमल्लिकाद्युपाधिभेदेन; तच्चाज्ञानसाधकत्वात्स्वरूपतो नाज्ञाननिवर्तकं, वृत्त्युपरक्तं त्वज्ञाननिवर्तकमिति न वृत्तेरनुपयोगः । तथा च सर्वाज्ञानसाधके साक्षिचैतन्ये तस्मिन् घटादेरध्यास इति न काऽप्यनुपपत्तिः ? तदुक्तं सुरेश्वराचार्यैः–

सर्वतीर्थदृशां सिद्धिः स्वाभिप्रेतस्य वस्तुनः ।

यदभ्युपगमादेव तत्सिद्धिर्वार्यते कुतः ॥ इति ।

सर्वतीर्थदृशां तावत्सामान्यं मानलक्षणम् ।

अज्ञातार्थावगमनं त्वदुक्ते तन्न युज्यते ॥

स्वतः सिद्धोऽथवासिद्धो देहादिस्ते भवन् भवेत् ।

प्रमाणानां प्रमाणत्वं नोभयत्रापि लभ्यते ।

प्रमाणान्यन्तरेणापि देहादिश्चेत् प्रसिध्यति ।

वद प्रमाणैः कोऽन्वर्थो न हि सिद्धस्य साधनम् ॥

स्वतोऽसिद्धेऽप्रमेये तु नासतो व्यञ्जिका प्रमा ।

नाभिव्यनक्ति सविता शशशृृङ्गं स्फुरन्नपि ॥ इति ।

### **न्यायामृततरङ्गिणी**

ननु सम्बन्धमिथ्यात्वमेव सम्बन्धिनो दृश्यस्य मिथ्यात्वमाक्षेप्स्यति । न च विभु-द्रव्यादिषु संयोगमिथ्यात्वमादाय व्यभिचारः । सम्बन्धान्तरस्य तत्र सत्त्वात् । प्रकृते दृग्दृश्ययोस्तु न कोऽपि सम्बन्धः सम्भवतीत्यत आह ॥ ज्ञानस्येवेति ॥ ननु मिथ्याभूतसम्बन्धप्रतियोगी अपरस्मिन्नारोपितः । यथा शुक्तौ रजतम् । तथा ज्ञेयं ज्ञाने अध्यस्तमित्यत आह ॥ न चेति ॥ मिथ्याभूतसंयोगप्रतियोगिनोरपि दण्डचैत्रयोर-न्योन्यस्मिन्ननध्यासादित्यर्थः । ननु तात्विकसम्बन्धप्रतियोगी अपरस्मिन्नध्यस्त इति नियमः । न च दण्डचैत्रादेः सम्बन्धस्तात्विकः । अतो न दण्डे चैत्रस्याध्यास इत्यत आह ॥ न चाध्यासिकेति ॥ इच्छेष्यमाणादौ क्लृप्तस्य विषयविषयिभावसम्बन्धस्य त्यागेन ज्ञानज्ञेययोराध्यासिकसम्बन्धकल्पनं हि ज्ञेयमिथ्यात्वसिध्द्यर्थम् । न च तदङ्गी-कारेऽपि ज्ञेयमिथ्यात्वसिद्धिः । तात्विकसम्बन्धप्रतियोगीत्यादेः स्वरूपासिद्धेरित्यर्थः । ननु दृष्टानुसारेण घटतदभावादिष्विव धर्मिसमसत्ताकः सम्बन्धो ज्ञानज्ञेययोरस्त्वित्युक्तमयुक्तम् । तत्र तादृशसम्बन्धः सम्भवतीति कल्प्यते । ज्ञानज्ञेययोस्तु धर्मिसमसत्ताकः सम्बन्धो न सम्भवति । तथा हि । ज्ञानज्ञेययोः सम्बन्धो ज्ञानसमसत्ताको वा ज्ञेयसमसत्ताको वा । नोभयथाऽपि । परस्परप्रतिबन्धादित्यत आह ॥ न चाभावादेरिति ॥ नियामकेति ॥ सम्बन्धसत्ता सम्बन्धिसत्तया समाना । न तु यावत्सम्बन्धिसत्तया । नियामकाभावा-दित्यर्थः । ननु ज्ञानज्ञेययोर्धर्मिसमसत्ताकसम्बन्धे नियामकसत्त्वेऽपि न तथा तत्सम्बन्ध-कल्पनम् । तदकल्पने बाधकाभावादित्याशङ्क्य तत्र बाधकमाह ॥ दृग्दृश्ययोरिति ॥ दृग्दृश्ययोः सम्बन्धो नेति वाक्यप्रयोगरूपक्रियाया दृग्दृश्ययोः सम्बन्धो नेत्येतद्वाक्य-प्रतिपाद्यार्थस्यैतद्वाक्यजन्यज्ञानेन सम्बद्धुं श्रवणादिरूपक्रियायाः श्रोतव्येन ब्रह्मणा, वृत्तिरूपसाक्षात्कारक्रियायाः साक्षात्कर्तव्येन ब्रह्मणा, सम्बद्धुं या तव वाक्यप्रयोगरूपा क्रिया सा विरुद्ध्येतेत्यर्थः । असम्बन्धेन धर्मिसमसत्ताकसम्बन्धाभावेन । तथा चोक्तस्थले तादृशसम्बन्धासिद्धिरेव ज्ञानज्ञेययोस्तादृशसम्बन्धानङ्गीकारे बाधिकेत्यभिप्रायः । ननूक्त-स्थलेऽपि न धर्मिसमसत्ताकसम्बन्धोऽङ्गीक्रियते । येन तदसिद्धिर्बाधिका स्यादित्यत आह ॥ न हीति ॥ नन्वस्ति ब्रह्मणि तत्साक्षात्कारस्य श्रवणादिरूपक्रियायाश्चाध्यासः । तावता च ब्रह्मसाक्षात्कारादीनां ब्रह्मीयत्वं भविष्यतीति शङ्कते ॥ ब्रह्मणीति ॥ घटेति ॥ घटसाक्षात्कारस्यापि ब्रह्मण्यध्यस्तत्वादित्यर्थः । न चाध्यासविशेषस्तदीयताप्रयोजकः । एतदपेक्षया इच्छादिषु क्लृप्तस्य सम्बन्धस्यैव लघुत्वादिति भावः ॥ धर्मादाविति ॥ तात्पर्यस्य धर्मादिसम्बन्धो न स्यादित्यर्थः । ननु तात्पर्यं तत्प्रतीत्युद्देश्यकत्वं, प्रतीतेश्च ज्ञेयान्तरेण धर्मेणापि सम्बन्धोऽध्यास एव । प्रतीतिद्वारा धर्मतात्पर्ययोः सम्बन्ध इति चेन् मैवम् । एतादृशपरम्परासम्बन्धस्य घटेऽपि साम्यादिति भावः ॥ इहापीति ॥ ब्रह्म-साक्षात्कारस्य ब्रह्मण्यध्यस्तत्वेन ब्रह्मसम्बन्धवद् घटज्ञानस्यापि घटे अध्यस्तत्वेन घटीयत्वं स्यादित्यर्थः । सङ्गृह्णाति ॥ एवं चेति ॥ तदर्थस्य दृग्दृश्यसम्बन्धाभावस्य । अन्यः, आध्यासिकसम्बन्धादिति शेषः ।

ननु ज्ञानज्ञेययोराध्यासिकसम्बन्धाभावे तयोः सम्बन्ध एव न सिद्ध्येत् । तथा हि । ज्ञानं प्रकाशः । तस्य च देशकालविप्रकर्षादिकं प्रकाश्यसंयोगादिषु बाधकमस्तीत्याशङ्क्य परिहरति ॥ यद्यपीति ॥ आन्तरत्वेनेति ॥ बाह्यप्रकाशस्य प्रकाशस्य सान्निध्यं संयोगादिहेतुर्न त्वांतरस्यापि तस्येत्यर्थः ॥ परोक्षेति ॥ परोक्षवृत्तौ साक्षाद्विषयसम्बन्धस्य त्वयापि स्वीकारादित्यर्थः । ननु परोक्षस्थले यद्यप्यधिष्ठानचैतन्येन साक्षादेव सम्बन्धस् तथापि विषयाकारवृत्त्या साक्षात्सम्बन्धाभावाद् वृत्त्यवच्छिन्नचैतन्ये विषयस्य परम्परा-सम्बन्ध एवेति चेन् मैवम् । अपरोक्षस्थलेऽपीन्द्रियजन्यवृत्त्यवच्छिन्नेन चैतन्येन विषयस्य तादृशसम्बन्धेनैव भानोपपत्तावाध्यासिकसम्बन्धकल्पनायां मानाभावादिति भावः ॥ अन्यथेति ॥ प्रकाशेषु वैचित्र्यानङ्गीकारे ॥ (प्र)दीपवदिति ॥ प्रकाशरूपे प्रदीपे अध्यासादर्शनात् प्रकाशस्य ज्ञानरूपेऽपि तस्मिन् स न स्यादित्यर्थः । ज्ञानविशेषे ज्ञेयेन सह अध्यासातिरिक्तसम्बन्धस्त्वयाऽभ्युपगत इति सर्वत्र ज्ञाने स एवास्त्वित्याह ॥ किञ्चेति ॥ अपरोक्षेति ॥ नन्वपरोक्षानुभवैकरसे ब्रह्मण्यध्यस्तस्यातीतादेर्व्यावहारिकस्य स्वज्ञानेऽनुमित्यादिरूपे अनध्यासेऽपि यस्मिन् चैतन्ये तदध्यस्तं तदेव चैतन्यमनुमित्यादि-रूपवृत्त्यवच्छिन्नमनुमितिरिति नाध्यासानुपपत्तिः । अतिप्रसङ्गपरिहारार्थं चैतन्यस्य विषयसम्बन्धे वृत्त्युपरागापेक्षायामपि नाधिष्ठानत्वे तदपेक्षा । एवमेव स्मृतिस्थलेऽपीति चेन्मैवम् । अतीतादेर्ज्ञानं हि न तदधिष्ठानचैतन्यमात्रम् । किन्त्वनुमित्यादिरूपवृत्त्यवच्छिन्नं तत् । तथा तस्मिंश्च नातीतादेरनुमेयस्याध्यास इति न तस्य स्वज्ञानेऽध्यासः ॥ तत्प्रतीतेरिति ॥ ननु प्रातिभासिकस्य प्रातिभासिक्यां वृत्तावनध्यासेऽपि अधिष्ठान-विषयकवृत्त्यभिव्यक्तचैतन्य एवाध्यास इति चोद्यं निराकरोति ॥ त्वयापीति ॥ तथा च रूप्यज्ञानाधिष्ठानयोर्भेदान्न रूप्यस्य स्वज्ञाने अध्यास इत्यर्थः । नन्विदमंशाकारवृत्त्य-वच्छिन्नमेव चैतन्यं रूप्याकाराविद्यावृत्त्यवच्छिन्नमिति एकावच्छिन्न एवापरावच्छेदेन निरपेक्षोपाधेरिवात्र भेदकाभावाद्रूप्यज्ञानाधिष्ठानयोरेकत्वम् । अत एवाभियुक्तैः ‘फलैक्या-दैक्यं ज्ञानस्योच्यते’ इति, मैवम् । अस्तु वस्तुतो वृत्तिभ्यामवच्छिन्नचैतन्यमेकं तथाप्येकैक वृत्त्यवच्छिन्नस्यैव तस्य रूप्याधिष्ठानज्ञानत्वे । न तूभयवृत्त्यवच्छिन्नस्य ते इत्याशयः ।

ननु अस्तु रूप्याकाराविद्यावृत्त्यवच्छिन्नस्य रूप्यज्ञानस्य रूप्याधिष्ठानत्वमत आह ॥ रूप्यादेरिति ॥ रूप्यज्ञानस्याज्ञानेति ॥ रूप्यज्ञानस्य ज्ञातैकसत्त्वेन तत्राज्ञानस्य त्वयाप्यनङ्गीकारादित्यर्थः ॥ ज्ञानं रूप्यमिति ॥ अधिष्ठानसामानाधिकरण्येनाध्यस्त-प्रतीतेर्दर्शनाच्च ज्ञानं रजतमिति धीः स्यादित्यर्थः ॥ घटादेरिति ॥ अध्यासेन घटस्वरूपे सिद्धे घटसन्निकर्षजन्यघटज्ञानरूपघटाधिष्ठानसिद्धिः । अधिष्ठाने च सति तत्र घटादेरध्यास-सिद्धिरित्यन्योन्याश्रयापात इत्यर्थः ॥ नन्विति ॥ तथा च घटस्य तत्प्रकाशरूपस्य घटज्ञानस्य शुद्धस्य घटाधिष्ठानत्वेनाभिमतस्य च न परस्परापेक्षेति नान्योन्याश्रय इत्यर्थः ॥ त्वन्मतेऽपीति ॥ चैतन्यरूपे ज्ञाने सत्यप्यज्ञानानिवृत्तेर् वृत्तौ सत्यामज्ञाननिवृत्तेरन्वय-व्यतिरेकाभ्यां वृत्तेरेवाज्ञानविरोधितया वृत्तेरेव ज्ञानत्वं तदतिरिक्तज्ञाने मानाभावादित्यर्थः ।

ननु न वृत्त्यतिरिक्ते ज्ञाने मानाभावः । वृत्त्युदयात्प्रागज्ञातार्थसिद्ध्यर्थं वृत्त्यतिरिक्त-ज्ञानस्यावश्यमभ्युपेयत्वात् । अन्यथा तस्य साधकाभावेन शशशृङ्गतुल्यतया सन्निकर्षजन्य-ज्ञानहेतुत्वेन प्राक्सत्त्वकल्पना निष्प्रामाणिकी स्यात् । तस्माद्यादृशस्य घटादेरिन्द्रिय-सन्निकर्षाश्रयत्वेन ज्ञानकारणत्वं तादृशस्य साधनं किञ्चिज्ज्ञानमवश्यमभ्युपेयम् । अन्यथा अन्वयव्यतिरेकयोरग्रहेण कार्यकारणभावाग्रहात् सर्वा मानमेयादिव्यवस्थोच्छिद्येत । तच्च मानं न वृत्तिरूपम् । तदानीं वृत्तिकारणाप्रवृत्तेरिति तद्विलक्षणं नित्यं स्वप्रकाशमेकमेव लाघवात् । तदेव नानाविधोपाधिसम्बन्धान्नानाविधव्यवहारभाग्भवति । नभ इव घटमणिमल्लिकाद्युपाधिभेदेन । तच्चाज्ञानसाधकत्वात्स्वरूपतो नाज्ञाननिवर्तकम् । वृत्त्युपरक्तं त्वज्ञाननिवर्तकमिति न वृत्तेरनुपयोगः । तथा च सर्वाज्ञानसाधके साक्षिचैतन्ये अस्मिन्घटादेरध्यासः । तदुक्तं सुरेश्वरवार्तिके

सर्वतीर्थदृशां सिद्धिः स्वाभिप्रेतस्य वस्तुनः ।

तदभ्युपगमादेव तत्सिद्धिर्वार्यते कुतः ॥

सर्वतीर्थदृशां तावत्सामान्यं मानलक्षणम् ।

अज्ञातार्थावगमनं त्वदुक्ते तन्न युज्यते ॥

स्वतस्सिद्धोऽथवाऽसिद्धो देहादिस्ते भवन् न वेत् ।

प्रमाणानां प्रमाणत्वं नोभयत्रापि लभ्यते ॥

प्रमाणान्यन्तरेणापि देहादिश्चेत्प्रसिध्द्यति ।

वद प्रमाणैः को न्वर्थो न हि सिद्धस्य साधनम् ॥

स्वतोऽसिद्धे प्रमेये तु नासतो व्यञ्जिका प्रमा ।

नाभिव्यनक्ति कविता शशशृृङ्गमपि स्फुरन् ॥ इति ।

अत्रोच्यते । आस्तां तावदेषा प्रक्रिया तथापि न तावद्धटादेः साधकं वृत्तिं विना चैतन्यरूपं ज्ञानम्, सर्वदा सर्वस्य सर्वप्रकाशापत्तेः । वृत्त्युदयात्पूर्वमपि योगिवृत्त्यन्तरसत्त्वेन तदसिद्धेरभावात् । अज्ञाननिवृत्त्यादिकार्यं वृत्त्यैवेत्युक्तम् । तस्माद्वृत्त्यतिरिक्तघटज्ञानं त्वद्रीत्या न सिध्यतीति साधूक्तम् ।

### **न्यायामृतकण्टकोद्धारः**

ननु सम्बन्धमिथ्यात्वं सम्बन्धिमिथ्यात्वव्याप्तमिति सम्बन्धस्य मिथ्यात्वे सम्बन्धिमिथ्यात्वं सेत्स्यतीत्यत आह ॥ ज्ञानस्येवेति ॥ न च सम्बन्धमिथ्यात्वं न यावत्सम्बन्धिमिथ्यात्वव्याप्तं किन्तु यत्किञ्चित्सम्बन्धिमिथ्यात्वेन । तत्र ज्ञानस्य मिथ्यात्वे बाधकसद्भावाज् ज्ञेयस्यैव तदिति वाच्यम् । व्याप्तेरप्रयोजकत्वात् । ज्ञेयमिथ्यात्वेऽपि बाधकानामुक्तत्वाच्च । ननु यत्सम्बन्ध-मिथ्यात्वं तत्सम्बन्ध्यन्यतरस्यान्यतरस्मिन्नध्यासनियमाज् ज्ञानज्ञेययोः सम्बन्धस्य मिथ्यात्वेन ज्ञानस्य ज्ञेयेऽध्यासे बाधकाज् ज्ञाने ज्ञेयस्याध्यासः सिध्यतीत्यतः संयोगादेर्मिथ्यात्वे तत्सम्बन्ध्य-न्यतरस्यान्यतरस्मिन्नध्यासः स्यादित्याह ॥ न च संयोगादिरपीति ॥ नन्वाध्यासिक-सम्बन्धस्तात्विक इति स एव ज्ञानज्ञेययोः कल्प्यते । न त्वभावादौ क्लृप्तः सम्बन्धः । तस्य मिथ्यात्वादित्यत आह ॥ न चेति ॥ तथाऽङ्गीकारेऽद्वैतहानेः ॥ नियामकेति ॥ तथा चोभयत्राध्यासिकातिरिक्त एव सम्बन्धः स्वीकर्तव्य इत्याशयः ।

उक्तामपि व्याहतिमधिकं वक्तुमाह ॥ दृग्दृश्ययोरिति ॥ नन्वत्रापि विषयिणि विषयोऽ-ध्यस्त इति तत्राह ॥ न हीति ॥ ननु नायमस्ति नियमः विषयिण्येव विषयाध्यास इति । किन्तु विषयविषयिणोराध्यासिक एव सम्बन्धः । स चोभयथा । विषयस्य विषयिणि, विषयिणो वा विषये । तदिह साक्षात्कारादिशब्देन वृत्तिर्वा, तदभिव्यक्तचैतन्यं वा? आद्ये तस्या ब्रह्मण्यध्यस्तत्वेनाज्ञानाज्ञेययोरिवाध्यासिकसम्बन्धोपपत्तेः । किञ्च श्रवणादीनां मानस-क्रियात्वात् तेषां च ब्रह्मण्यध्यासेन सम्बन्धसम्भवात् । न द्वितीयः । अभेदेनातिरिक्त-सम्बन्धानुपयोगाद् इत्याशयेन शङ्कते ॥ ब्रह्मणीति ॥ उभयथाऽप्याध्यासिकसम्बन्धसम्भवेऽपि विषयिणि विषयाध्यास एव तत्साक्षात्कारप्रयोजको न तु विषये विषयिणोऽध्यासोऽति-प्रसङ्गादित्याह ॥ ब्रह्मण्यध्यस्तस्येति ॥ ननु विषये विषयिणोऽध्यासोऽपि तत्साक्षात्कार-प्रयोजकोऽस्तु । न चातिप्रसङ्गः । अध्यासविशेषस्य प्रयोजकत्वात् । तस्य च फलबलकल्प्य-त्वादिति चेन्न । फलबलेनाप्यध्यासे विशेषः किन्तदधिष्ठानकत्वं वा? साक्षात्कारादि-विषयकाध्यासत्वं वा? तद्विषयकसाक्षात्काराद्यध्यासत्वं वा? पक्षत्रयेऽप्यतिप्रसङ्गतादवस्थात् । अतिरिक्तविषयत्वाभ्युपगमप्रसङ्गाच्च । तत्रापि तदध्यस्तत्वमेव विषयत्वमिति चेदात्माश्रयादि- प्रसङ्गात् । न च जातिरूप एव विशेषः । मानसत्वादिना सङ्करात् । अवश्यकल्पनीयविषय-विषयिभावेनैवान्यथासिद्धेश्च । स्ववाक्योत्थज्ञानस्य स्ववाक्यार्थेनाध्यासिकसम्बन्धानुपपत्या सम्बन्धान्तरस्यावश्यकत्वाच्च । किञ्च धर्मादौ कर्मप्रतिपादकवेदतात्पर्यमवश्यमङ्गीकर्तव्यम् । न च तत्र तात्पर्यस्य धर्मादिनाऽऽध्यासिकः सम्बन्धः । परस्परानध्यासात् । अतस्तत्र विषय-विषयिभाव एव स्वीकर्तव्य इत्याह ॥ धर्मादाविति ॥

ननु तात्पर्यं तत्प्रतीत्युद्देश्यकत्वम् । प्रतीतेश्च ज्ञेयान्तरेणेव धर्मेणापि सम्बन्धोऽध्यास एव । प्रतीतिद्वारा च धर्मतात्पर्ययोः सम्बन्ध इत्यनुपपत्त्यभाव इति चेन्न । अत्र हि प्रतीतिः शब्दादिजन्या । तदुद्देश्यकत्वं हि तात्पर्यम् । न च तादृशप्रतीत्याऽध्यासः सम्बन्धः । परोक्ष-प्रतीतेरध्यासाधिष्ठानत्वानङ्गीकारात् । किञ्च तात्पर्यस्य विषयेण ज्ञानस्य ज्ञेयेनेवास्यात्र तात्पर्य-मिति साक्षात् सम्बन्धोऽनुभूयते । तादृशानुभवः कथं परम्परासम्बन्धेन निर्वहेत् । अन्यथा ज्ञानस्यापि विषयेण परम्परासम्बन्धमादाय दृश्यत्वनिर्वाहे अध्यासो न कल्प्यत एवेति । किञ्च यथा कथञ्चिदध्यासेन विषयविषयिभावोपपत्तौ दृश्ये दृशोऽध्यासेनापि विषयविषयिभावसम्बन्ध-निर्वाहात् । दृशोऽपि मिथ्यात्वेन दृयत्वोपपत्या न नियतप्रपञ्चमिथ्यात्वं सिध्येत् । न च बहूनां सत्यत्वे गौरवमित्येकस्यैव सत्यत्वमङ्गीक्रियत इति वाच्यम् । प्रामाणिकगौरवस्य न्याय्यत्वात् । त्यजेदेकं कुलस्यार्थ इति न्यायेनैकस्या एव दृशो मिथ्यात्वस्य स्वीकर्तव्यत्वापाताच्चेत्याह ॥ इहापीति ॥

उक्तातिप्रसङ्गं सङ्गृह्णाति ॥ एवञ्चेति ॥ अत्र संविदीति तदर्थस्येति चोपलक्षणम् । श्रवणादौ ब्रह्मणश्चेत्यपि द्रष्टव्यम् । ननु कथं ज्ञानस्य विप्रकृष्टविषयेण सम्बन्धः । प्रकाशस्य विप्रकृष्टविषयेण सम्बन्धाभावस्य दीपादौ दर्शनात् । अन्यथा प्रकाशत्वमेव न स्यादित्यत आह ॥ यद्यपीति ॥ नन्विदं वैलक्षण्यमप्रयोजकम् । देशकालविप्रकर्षाभावस्य सम्बन्धसामान्य-प्रयोजकत्वान् न तु सम्बन्धिभिन्नसम्बन्ध एव । गौरवात् । तथा चान्तरत्वे सत्यपि न विप्रकृष्टविषयादिसम्बन्ध इत्यत आह – परोक्षवृत्ताविति ॥ उपलक्षणमेतत् । इच्छादावित्यपि द्रष्टव्यम् । न चेच्छादौ ज्ञानद्वारकः परम्परासम्बन्ध एव । परोक्षस्थले तु यद्यप्यधिष्ठानचैतन्येन साक्षात् सम्बन्धस्तथापि विषयाकारवृत्त्या तदभावात् । वृत्त्यवच्छिन्नचैतन्यस्य विषयेण परम्परासम्बन्ध एवेति वाच्यम् । इच्छादौ ज्ञानद्वारकसम्बन्धस्याप्रयोजकत्वात्साक्षात्सम्बन्ध एवेत्युक्तम् । परोक्षस्थले वृत्तिर्वा, वृत्त्यवच्छिन्नचैतन्यं वा प्रकाशकम्? नाद्यः । वृत्तेः साक्षात् सम्बन्धाभावे तत्प्रकाशानुपपत्तेः । अन्यथा आध्यासिकसम्बन्धस्वीकारवैयर्थ्यापत्तेः । न च तत्र तत्प्रकाश एव नेति वाच्यम् । तदभावे तत्कार्याज्ञानादिनिवृत्त्यनापत्तेः । तस्माद्वृत्तेः प्रकाशकत्वे तया विप्रकृष्टविषयादिना साक्षात् सम्बन्धस्य स्वीकार्यत्वाद् देशकालविप्रकर्षाभावो न सम्बन्ध-सामान्यप्रयोजकः । न द्वितीयः । तदनङ्गीकारात् । चैतन्यस्यापरोक्षैकरसत्वेन तत्सम्बन्ध आपरोक्ष्यापातात् । अथ यदि दीपादौ दृष्टत्वात् तथाभावोऽङ्गीक्रियते, तत्राह ॥ अन्यथेति ॥ दीपादावाध्यासिकसम्बन्धस्याप्रयोजकत्वदर्शनात् तद्दृष्टान्तेन प्रकृतेऽप्यप्रयोजकत्वं स्यादिति भावः ।

किञ्च ज्ञानज्ञेययोरध्यासातिरिक्तसम्बन्धस्त्वयापि क्वचित् स्वीकार्य एव । सम्बन्धान्तरानु-पपत्तेर्व्यवहारस्य प्रकारान्तरेणोपपादयितुमशक्यत्वादित्याह ॥ किञ्चेति ॥ अनध्यस्तस्येति ॥ अत्र षष्ठ्यन्तस्य स्वज्ञानेऽनध्यासादित्यनेनान्वयः । अनध्यस्तस्येति तुच्छस्य हेतुगर्भं विशेषणम् । तुच्छस्याध्यस्तत्वे तुच्छत्वमेव न स्यात् । अध्यस्तस्य प्रातिभासिकत्वनियमादिति भावः । ननु तुच्छस्याज्ञेयत्वेन ज्ञानेऽध्यासाभावेऽपि न दोषः । ज्ञेयस्य हि ज्ञानेऽध्यासः । तुच्छस्य च न ज्ञेयता, निर्धर्मकत्वाद् इति चेन्न । ज्ञेयत्वं हि न ज्ञानकर्मत्वम् । तद्धि जनकत्व-मिति मन्तव्यम् । तथा सति अतीतादेरपि ज्ञेयता न स्यात् । किन्तु ज्ञानजन्यव्यवहारशालि-त्वम् । तच्चासतोऽपीति कथं न ज्ञेयता । किञ्च यद्यसतो ज्ञानविषयत्वरूपं ज्ञेयत्वं न स्यात् तर्हि तज्ज्ञानेन तद्व्यवहारो न स्यात् । तद्व्यवहारजनकत्वे तद्विषयत्वस्य तन्त्रत्वात् । अन्यथाऽति-प्रसङ्गात् । न च पञ्चमप्रकाराविद्यानिवृत्तेरपि प्रतियोग्यधिकरणे (ध्वंसस्यापि)वृत्तेरवश्यम्भावाद् अध्यास एव सम्बन्ध इति वाच्यम् । अविद्यानिवृत्तेरध्यस्तत्वेऽध्यस्तस्य निवृत्त्यवश्यम्भावेन मुक्तस्य पुनः संसारित्वं स्यात् । तथा च मुक्तेर्नित्यत्वप्रतिपादकागमविरोधः । न चेदं मत-मभावद्वैतमतं वाऽनङ्गीकारपराहतमिति वाच्यम् । येषां तन्मतं तान्प्रत्यापादनात् । अविद्या-निवृत्तेः पञ्चमप्रकारत्वानङ्गीकारे ब्रह्मरूपत्वाङ्गीकारे नित्यमुक्तत्वं स्यात् । श्रवणादिवैयर्थ्या-पत्तेश्च । अभावद्वैतानङ्गीकारे स्वव्याहत्यादिप्रसङ्गात् ॥ अपरोक्षानुभवैकरस इति ॥ न चातीतादेरनुमित्यादिरूपे स्वज्ञानेऽनध्यासेऽपि यस्मिंश्चैतन्ये तदध्यस्तं तदेव चैतन्यमनुमित्यादि-रूपवृत्त्यवच्छिन्नमिति नाध्यासानुपपत्तिः । अतिप्रसङ्गपरिहारार्थं चैतन्यस्य विषयसम्बन्धे वृत्त्युपरागापेक्षायामपि नाधिष्ठानत्वेन तदपेक्षा । एवमेव नित्यपरोक्षस्थले स्मृतिस्थलेऽपीति वाच्यम् । व्यधिकरणत्वात् । अनुमित्यादेरतीतादिनाऽध्यासिकसम्बन्धाभावे चोदिते अतीता-द्यधिष्ठानचैतन्यस्यानुमित्याद्यवच्छिन्नत्वोपपादनस्य प्रकृतानुपयुक्तत्वात् । न चानेन परम्परा-सम्बन्ध एवोपपादित इति न प्रकृतानुपयुक्तत्वमिति वाच्यम् । परम्परासम्बन्धस्य ज्ञान-ज्ञेयभावेऽप्रयोजकत्वात् । न हि दीपः परम्परासम्बद्धः प्रकाशयतीति स्वोक्तिव्याहतेश्च । अन्यथा अध्याससम्बन्धमज्जनं स्यात् । न च न व्यधिकरणत्वमनुमित्याद्यवच्छिन्नस्यैवातीताद्यधिष्ठान-चैतन्यस्य तत्, ज्ञानत्वादिति वाच्यम् । तथा सति चैतन्यस्याभिव्यक्तस्यैव ज्ञानत्वेन तदङ्गीकारे विषयस्यापरोक्षत्वापत्तेः । तस्यापरोक्षैकरसत्वात् । न चानुमित्यवच्छेदात् परोक्षत्वमिति वाच्यम् । तर्हीन्द्रियजन्यवृत्त्यवच्छेदादपरोक्षत्वमिति स्वतोऽपरोक्षैकरसमिति भज्येत । किञ्चानुमितिरूपवृत्तेरान्तरत्वेन न बहिष्ठं चैतन्यावच्छेदकत्वम् । अन्यथेन्द्रियवृत्तेरप्यान्तरत्वेऽपि विषयावच्छेदकत्वसम्भवान्मनसो बहिर्गमनादि व्याहतं स्यात् । एवमेव नित्यस्थले स्मृति-स्थलेऽपि परम्परासम्बन्धस्याप्रयोजकत्वं द्रष्टव्यम् । सर्वत्र प्रत्यक्षस्थले इहेदमिति साक्षा-त्सम्बन्धस्यैवानुभवात् ॥ प्रातिभासिकस्य चेति ॥ प्रातिभासिके अविद्यावृत्तिरूपे तत्प्रतिबिम्बितसाक्षिरूपे चेत्यर्थः । न च प्रातिभासिकस्य प्रातिभासिक्यां वृत्तावनध्यासेऽपि अधिष्ठानविषयकवृत्त्यभिव्यक्तचैतन्य एवाध्यास इति न काप्यनुपपत्तिरिति वाच्यम् । प्राति भासिकवृत्तेः प्रातिभासिकविषयेणाध्यासिकसम्बन्धाभावे शङ्किते स्वज्ञानातिरिक्ताध्यासरूप-सम्बन्धवर्णनस्य व्यधिकरणत्वात् । न ह्यधिष्ठानविषयकवृत्त्यभिव्यक्तचैतन्यं प्रातिभासिकज्ञानम् । तस्य तज्ज्ञानत्वेऽधिष्ठानवद् अध्यस्तस्य व्यावहारिकत्वापत्तेः । ननु तदेव प्रातिभासिक-वृत्त्यवच्छिन्नं प्रकाशकम् । न चापरव्यवच्छेदमात्रेण भेद इति चेन्न । एकावच्छिन्नस्या-परावच्छेदासम्भवात् । न हि घटावच्छिन्नोऽपरेणावच्छिद्यते । अवच्छेदे वा भेदनियमात् । अन्यथा विशिष्टविशेष्ययोरभेदे विशिष्टसंसारेण शुद्धमपि संसारीति सर्वाव्यवस्थाप्रसङ्गः ।

ननु भ्रमस्थले भ्रमस्य प्रातिभासिकाधिष्ठानत्वमस्त्येवेति तस्याध्यासिकसम्बन्धोपपत्तिरित्यत आह ॥ त्वन्मत इति ॥ कल्पितस्याप्यधिष्ठानत्वे ब्रह्मणोऽप्यधिष्ठानत्वान्यथानुपपत्या सत्त्वं न स्यादिति भावः । ननु न मया कल्पितस्याधिष्ठानत्वाभावनियमः स्वीक्रियते । चिदचितोर-न्योन्यतादात्म्यारोपाङ्गीकारात् । ब्रह्मणः कल्पितत्वाभावश्च बाधकाभावात् । तथा च भ्रमस्य कल्पितत्वेऽप्यधिष्ठानत्वं स्यादिति, तत्राह ॥ प्रातिभासिकादिति ॥ अविद्यमानस्या-धिष्ठानत्वानङ्गीकारादिति भावः । तथाऽङ्गीकारे वाऽपसिद्धान्तापत्तिरित्याह ॥ त्वयापीति ॥ ज्ञानमिति ॥ अधिष्ठानानुविद्धतयाऽध्यस्तभानस्येदं रूप्यमित्यत्र दृष्टत्वादिति भावः । नन्विदं सर्वमनङ्गीकारपराहतम् । न हि मया रजताकारवृत्त्यवच्छिन्नचैतन्यं भ्रमाधिष्ठानमङ्गीक्रियते । किन्तु इदमंशावच्छिन्नचैतन्यमेव । तच्च दैवाद्रजताकारवृत्त्यवच्छिन्नमपि नैतावता भ्रमाधिष्ठानत्वे तदपेक्षा । तस्य च भ्रमविरोधिशुक्तित्वाद्याकारेणाज्ञानं भ्रमकारणम् । तेनाकारेण च ज्ञानं भ्रमनिवर्तकम् । अत एव न ज्ञानं रजतमिति भ्रमाकारापत्तिः । वृत्त्यवच्छिन्नस्यैव ज्ञानत्वात् । तस्य चाधिष्ठानत्वाभावात् । अधिष्ठानतादात्म्येन चारोप्यप्रतीतिरिति इदं रजतमित्येव भ्रमाकार इति चेन्न । एवं हि वदता भवतैव यस्य वृत्त्यवच्छिन्नस्य ज्ञानत्वं तस्य नाधिष्ठानत्वम् । यस्य चेदमंशावच्छिन्नस्याधिष्ठानत्वं न तस्य ज्ञानत्वमिति स्वीकृतम् । तथा च स्वज्ञानेन सममध्यासरूपसम्बन्धाभावादसम्बद्धस्य तदज्ञानत्वात्, अन्यथाऽतिप्रसङ्गाद् अध्यासातिरिक्त एव सम्बन्धः स्वीकर्तव्य इति साधूक्तं तवापि न ज्ञाने ज्ञेयाध्यासनियम इति ।

ननु वर्तमानघटादेर्न व्यावहारिकस्वज्ञानेन सम्बन्धान्तरमङ्गीकर्तव्यम् । तत्राध्यासरूप-सम्बन्धसम्भवादित्यत आह ॥ घटादेरिति ॥ घटादेः स्वसन्निकर्षात्पूर्वमसत्त्वे तत्सन्निकर्ष-रूपकारणाभावेन तज्ज्ञानमेव न स्यात् । तथा चाधिष्ठानाभावे सुतरामध्यासायोग इति भावः । ननु घटसन्निकर्ष१जं ज्ञानं न प्रकाशकम् । किन्तु घटाधिष्ठानचैतन्यरूपम् । तच्च सन्निकर्षजन्यं न भवति । एवञ्च तेन प्रकाशकेन सममध्यासरूपसम्बन्धोपपत्तिरिति शङ्कते ॥ नन्विति ॥ प्रकाशकं चैतन्यमज्ञानविरोधि, तदविरोधि वा? नाद्य इत्याह ॥ त्वन्मत इति ॥ त्वया चैतन्यरूपज्ञानस्याज्ञानविरोधित्वानङ्गीकारात् । तत्त्वे वा तस्य सर्वदा सत्त्वान् नित्याज्ञान-निवृत्तौ सर्वदा प्रकाशापातात् । किञ्चाज्ञानविरोधिन एव ज्ञानत्वात् त्वन्मतेऽपि वृत्तेरेवाज्ञान-विरोधित्वेन तज्ज्ञानत्वं स्वीकर्तव्यम् । तत्र चाध्यासरूपसम्बन्धासम्भवाद् अन्यः सम्बन्धः स्वीकर्तव्य इति भावः । अज्ञानानिवर्तकमेव चैतन्यरूपं ज्ञानमङ्गीक्रियते इति द्वितीयोऽपि नेत्याह ॥ अज्ञानेति ॥ अज्ञानानिवर्तकज्ञानस्याप्रामाणिकत्वात् तदङ्गीकारोऽयुक्त इति भावः ।

ननु चैतन्यरूपं ज्ञानं कथमप्रामाणिकम्? परिशेषप्रमाणस्यैव सद्भावात् । तथा हि– वृत्त्युदयात्प्रागज्ञातज्ञानमज्ञातार्थसिध्यर्थमङ्गीकर्तव्यम् । अन्यथा तस्य साधकाभावेन शशशृृङ्ग-तुल्यतया सन्निकर्षतज्जन्यज्ञानहेतुतया प्राक् तत्सत्वकल्पना निष्प्रामाणिकी स्यात् । तच्च साधकं न वृत्तिरूपम् । तत्कारणाप्रवृत्तेरतस्तदतिरिक्तमनवस्थापरिहाराय स्वप्रकाशं नित्यं चैतन्यरूपं स्वीकर्तव्यम् । तदुक्तम्–

सर्वतीर्थदृशां सिद्धिः स्वाभिप्रेतस्य वस्तुनः ।

यदभ्युपगमादेव तत्सिद्धिर्वार्यते कुतः ॥ इत्यादि ।

तथा चाज्ञानानिवर्तकं चैतन्यरूपज्ञानमवश्यमज्ञातार्थसिध्यर्थमङ्गीकर्तव्यम् । अन्यथाऽन्वय-व्यतिरेकयोरग्रहेण कार्यकारणभावाग्रहात् सर्वा मानमेयादिव्यवस्थोच्छिद्येतेति । मैवम् । चैतन्यरूपज्ञानेनाज्ञातार्थसिद्धिरज्ञातत्वादिरूपेण वा? तत्तत्प्रातिस्विकरूपेण वा? नाद्यः । तेना-ज्ञातत्वादिना सिद्धावपि प्रातिस्विकरूपेण तत्साधकाभावात् । तेन रूपेण शशशृृङ्गतुल्यता स्यात् । तादृशसिद्धेरनुपयुक्तत्वाच्च । मनसा वाऽस्मदभिमतसाक्षिणा वा तादृशसिद्धिसम्भवाच्च । न द्वितीयः । वृत्तिं विना तेन प्रातिस्विकसिध्यभावात् । अन्यथा वृत्तिवैयर्थ्यापत्तेः । किञ्च घटादौ चैतन्यरूपाज्ञानानिवर्तकज्ञानानङ्गीकारे तस्यासत्त्वं कुतः । वृत्त्युदयात् प्राक् स्वस्य सिद्धेरभावादिति यदि तर्हि वृत्त्युदयात् प्राक् ब्रह्मणोऽपि सिद्धेरभावात् तस्यासत्तुल्यता स्यात् । स्वस्य तत्सिध्यभावेऽपि परस्य तत्सिद्धेरन्तत ईश्वरस्य तत्सिद्धेर्नासत्त्वमिति यदि तदेतदत्रापि तुल्यम् । अत एव सुरेश्वरोक्तमप्यशुद्धम् । वृत्त्यैव सर्वसिद्धिसम्भवात् । अत एव मानमेय-व्यवस्थासिद्धिरपि परास्ता । वृत्त्युदयानन्तरमर्थस्य सिद्धत्वाद् अन्वयव्यतिरेकग्रहेण कार्यकारण-भावग्रहसम्भवात् । न च कार्यकारणभावाग्रहणे वृत्तिरेव न भवतीति वाच्यम् । कार्यकारण-भावग्रहस्य वृत्त्युत्पादकारणत्वात् । अन्यथा विषयसन्निकर्षसमनन्तरं ज्ञानानुदयप्रसङ्ग इति ॥

### **न्यायामृतप्रकाशः**

ननु सम्बन्धमिथ्यात्वमेव सम्बन्धिनोर्मिथ्यात्वमाक्षिपतीति शङ्कायां संयोगस्य मिथ्यात्वेऽपि सम्बन्धिनोस्तदभावादिति दूषणे सत्येव दूषणान्तरमाह ॥ ज्ञानस्येवेति ॥ ज्ञेयस्य दृश्यप्रपञ्चस्य सत्यत्वेऽपि तत्सम्बन्धस्य मिथ्यात्वमस्तु । सम्बन्धिनः सत्यत्वेऽपि सम्बन्धस्य मिथ्यात्वं तु तवापि सम्मतमित्याशयेनोक्तम् । ज्ञानस्येति ॥ यथा दृग्दृश्ययोर्मध्ये एकस्याश्चैतन्यरूपदृशः सत्यत्वेऽपि तत्सम्बन्धस्य मिथ्यात्वं स्वीकृतम् । एवं दृग्दृश्ययो-रुभयोस्सत्यत्वेऽपि तत्सम्बन्धस्य मिथ्यात्वोपपत्तेरित्यर्थः । ननु ज्ञेयं ज्ञानेऽध्यस्तं मिथ्याभूत सम्बन्धप्रतियोगित्वाद् यन्मिथ्याभूतसम्बन्धप्रतियोगि तदपरस्मिन्नारोपितं यथा रजतं मिथ्याभूततादात्म्यरूपसम्बन्धप्रतियोगि शुक्तावध्यस्तमिति चेत्तत्राह ॥ न चेति ॥ दण्डचैत्रयोर्विभक्तयोर्यः संयोग आरोपितो यदा तदा मिथ्याभूतसम्बन्धप्रतियोगी चैत्रोऽ-परस्मिन्दण्डेऽध्यस्तो न भवतीति चैत्रे व्यभिचार इत्यर्थः । ननु तात्विकसम्बन्धप्रतियोगी परस्मिन्नध्यस्त इति नोऽभिप्रायः । नच दण्डचैत्रादेरारोपितः संयोगस्तात्विको ऽतो न दण्डे चैत्रस्याध्यासोऽतो न चैत्रे व्यभिचार इत्यतः स्वरूपासिद्धिरित्याह ॥ न चेति ॥ इच्छादौ इच्छेष्यमाणादौ क्लृप्तसम्बन्धस्य त्यागेन ज्ञानज्ञेययोराध्यासिकसम्बन्धकल्पनं हि ज्ञेय-मिथ्यात्वसिद्ध्यर्थम् । न च तदङ्गीकारेऽपि ज्ञेयमिथ्यात्वसिद्धिः । तत्साधकस्य तात्विक-सम्बन्धप्रतियोगित्वादित्यस्य स्वरूपासिद्धत्वादिति भावः । ननु दृष्टानुसारेण घटतदभावा-दिष्विव धर्मिसमसत्ताकः सम्बन्धो ज्ञानज्ञेययोरस्त्वित्ययुक्तम् । तत्राभावादेः प्रतियोग्यादिना तादृशसम्बन्धः सम्भवतीति कल्प्यते । घटतदभावयोरेकसत्ताकत्वात् । ज्ञानस्य ज्ञेयेन सम्बन्धस्तथा न भवति । तथा हि । ज्ञानज्ञेययोरुभयोरपि सम्बन्धित्वात्स सम्बन्धः किं ज्ञानसमसत्ताको वा ज्ञेयसमसत्ताको वा । नाद्यः । ज्ञानस्य चैतन्यरूपतया सत्त्वेन सम्बन्ध-स्यापि सत्यत्वापत्तेः । द्वितीये ज्ञेयस्य मिथ्यात्वेन सम्बन्धस्यापि मिथ्यात्वापत्तेरिति परस्परप्रतिबन्धादित्यत आह ॥ न चेति ॥ नियामाकेति ॥ सम्बन्धस्य सत्ता सम्बन्धि-सत्तया समाना न तु यावत्सम्बन्धिसत्तया । नियामकाभावादित्यर्थः । तथा च ज्ञानसम-सत्ताकस्तात्विक एव सम्बन्धः स्वीकार्य इति भावः । ज्ञानज्ञेययोस्तात्विकसम्बन्धाकल्पने बाधकं चाह ॥ दृग्दृश्ययोरिति ॥ दृग्दृश्ययोः सम्बन्धो नेत्येतद्वाक्यप्रतिपाद्यार्थस्य एतद्वाक्य-जन्यज्ञानेनासम्बन्धेन श्रवणादिरूपक्रियायाश्च श्रोतव्येनासम्बन्धेन, चरमवृत्तिरूपसाक्षात्कार-रूपक्रियायाश्च साक्षात्कर्तव्येन ब्रह्मणाऽसम्बन्धेन, तव वाक्यप्रयोगरूपा या क्रिया सा विरुद्ध्येतेत्यर्थः ॥ असम्बन्धेनेति ॥ ब्रह्मज्ञानरूपधर्मिसमसत्ताकसम्बन्धाभावेनेत्यर्थः । तथा चोक्तस्थले तादृशसम्बन्धासिद्धिरेव ज्ञानज्ञेययोस्तादृशसम्बन्धानङ्गीकारे बाधिकेत्याशयः ।

ननूक्तस्थलेऽप्याध्यासिकसम्बन्ध एव स्वीक्रियत इति चेत्तत्राह ॥ न हीति ॥ श्रवण-मननादीनां चरमसाक्षात्कारस्य चेत्यत्र शङ्कते ॥ ब्रह्मणीति ॥ यथाकथञ्चिदेकस्यैकत्राध्या-समङ्गी कृत्याध्यासिकसम्बन्धोऽस्माभिरुच्यते । तत्र साक्षात्कारादौ ब्रह्मणोऽध्यासाभावेऽपि साक्षात्कारश्रवणादिरूपक्रियाया ब्रह्मण्यध्यासोऽङ्गीक्रियते । तावतैव ब्रह्मसाक्षात्कारादीनां ब्रह्मीयत्वं भविष्यतीत्यर्थः ॥ तदिति ॥ ब्रह्मेत्यर्थः ॥ तत्त्वेति ॥ ब्रह्मीयत्वापातादित्यर्थः । सर्वस्यापि ब्रह्मण्यध्यस्तत्वेन घटसाक्षात्कारस्यापि ब्रह्मण्यध्यस्तत्वादिति भावः । यदि साक्षात्कारस्य ब्रह्मण्यध्यासोऽङ्गीक्रियते तर्हि न्यायसाम्याद्वेदतात्पर्यादेरपि धर्मादावध्यासः स्यात् । प्रकृतेऽपि ज्ञेयप्रपञ्च एव ज्ञानाध्यासापात इत्याह ॥ धर्मादावित्यादिना ॥ दृग्दृश्ययोः सम्बन्धो नेत्यादिनोक्तं सङ्गृह्णाति ॥ एवं चेति ॥ तदर्थस्य दृग्दृश्यसम्बन्धाभावस्य अनध्यासादित्यन्वयः । अन्य आध्यासिकसम्बन्धादन्यो विषयविषयिभावः ।

ननु ज्ञानज्ञेययोराध्यासिकसम्बन्धादन्यस्सम्बन्ध एव न सम्भवति । तथा हि ज्ञानं प्रकाशः । प्रकाशस्य च विप्रकृष्टेन प्रकाश्येन सम्बन्धाभावस्य प्रदीपादौ दृष्टात्वादत्रापि विप्रकृष्टेन प्रकाश्येन विषयविषयिभावसम्बन्धो न युक्तः । तथा च ज्ञानं विप्रकृष्टेन विषयेण न सम्बध्यते प्रकाशत्वात्प्रदीपवदित्यनुमानविरोध इति चेत्तत्राह । यद्यपीत्यादिना । यथेच्छाया आन्तराया बहिष्ठविषयविषयकत्वम् एवं प्रकाशरूपज्ञानस्यापि आन्तरत्वेन प्रदीप-वैलक्षण्यात् । तथाऽपरोक्षस्थलेऽन्तःकरणवृत्तेर्बहिर्निस्सरणाभावेन तद्विषयिणी वृत्तिरन्तरेव भवतीति त्वन्मतरहस्यम् । एवं चान्तरायां परोक्षवृत्तौ विप्रकृष्टेनापि विषयेण सम्बन्धस्य त्वन्मते दर्शनाच्च विप्रकृष्टेन प्रकाश्येनाध्यासिकसम्बन्धातिरिक्तो विषयविषयिभावसम्बन्धो युक्त एवेत्यर्थः । तथा च त्वदीयानुमाने आन्तरत्वाभाव उपाधिरित्युक्तं भवति । यदि प्रदीपदृष्टान्तेन प्रकाशरूपज्ञानस्य विषयेण सम्बन्धाभावः कथ्यते तर्हि प्रदीपे प्रकाश्यस्य घटादेरध्यासाभावात्तद्दृष्टान्तेन प्रकाशरूपे ज्ञानेऽपि ज्ञेयस्याध्यासो न युक्तः स्यादित्याह ॥ अन्यथेति ॥ ज्ञानविशेषे ज्ञेये नातिरिक्तसम्बन्धस्त्वयाऽप्यभ्युपगत इति सर्वत्र ज्ञाने स एवास्त्वित्याह ॥ किञ्चेति ॥ नियम इति ॥ येन दृश्यप्रपञ्चस्य दृश्यध्यासः सिद्ध्येदित्यर्थः । यज्ज्ञेयं तज्ज्ञानेऽध्यस्तमिति नियमः कुतो नास्तीत्यतो व्यभिचारादित्याह ॥ अनध्यस्त-स्येति ॥ तुच्छस्य स्वज्ञाने शब्दादिजन्यज्ञानेऽनध्यासादित्यन्वयः । तदुपपादनायोक्त-मनध्यस्तस्येति । तुच्छस्याऽनध्यस्तत्वाङ्गीकारात् । अध्यस्ते प्रातिभासिकसत्वमङ्गीकृत्यास-द्वैलक्षण्याङ्गीकारात् । तुच्छस्य चाध्यासाङ्गीकारे प्रातिभासिकताद्यापत्तेरिति भावः । पञ्चमप्रकारेति ।

‘‘न सन्नासन्न सदसन्नानिर्वाच्यश्च तत्क्षयः ।

 यक्षानुरूपो बलिरित्याचार्याः प्रत्यपीपदन्’’

इति वचनादिति भावः । अविद्याया अनिर्वाच्यत्वेन सदसद्वैलक्षण्यात्प्रतियोगितदभावयो- र्वैलक्षण्यस्यावश्यकतया तन्निवृत्तेः पञ्चमप्रकारत्वं तैरङ्गीकृतमिति ध्येयम् । अविद्यानिवृत्तेः स्वज्ञानेऽनध्यासादित्यन्वयः । अध्यस्तत्वे प्रातिभासिकसत्वापत्त्या पञ्चमप्रकारत्वभङ्ग इति भावः । अभावस्य स्वज्ञानेऽनध्यासादित्यन्वयः ॥

नन्वभावस्य प्रपञ्चान्तर्गतस्य स्वज्ञानेऽध्यास एवेति चेन्न । तस्य पारमार्थिकत्वाङ्गी-कारात् । ननु कथं पारमार्थिकत्वमभावस्य तथात्वे दृग्रूपत्वापत्तेः । न चेष्टापत्तिः । भावा-भावयोस्तदयोगादित्यत उक्तम् ॥ अदृग्रूपत्वेऽपीति ॥ अब्रह्मरूपत्वेऽपीति । सत्यस्येति शेषः। ननु तर्ह्यद्वैतहानिरित्यत उक्तमभावद्वैतमत इति । अभावरूपं द्वितीयं पारमार्थिकमस्ति ‘‘अद्वितीय’’मित्यादिश्रुतिस्तु द्वितीयभावनिषेधपरेति मत इत्यर्थः । ‘‘भावाद्वैतमत’’ इत्यपि पाठः । तत्र भावरूपं द्वितीयं नास्ति अभावरूपं द्वितीयमस्तीति मत इत्यर्थो द्रष्टव्यः । तथा चोक्तनियमस्य तुच्छेऽविद्यानिवृत्तावभावतत्वे चाभावात्तत्रैव व्यभिचार इति भावः । पुनरुक्तनियमस्य स्थलान्तरे व्यभिचारमाह ॥ अपरोक्षेति ॥ अतीतादेर्व्यावहारिकस्य परोक्षानुभवरूपेऽनुमित्यादिरूपस्वज्ञानेऽनध्यासादित्यन्वयः । नन्वतीतादेरपि व्यावहारिक-स्यानुमित्यादिरूपपरोक्षज्ञान एवाध्यासोऽस्त्वित्यत उक्तम् अपरोक्षेति । अध्यस्तस्य अध्यस्ततयाऽङ्गीकृतस्य, नित्यातीन्द्रियस्य धर्मादेः । स्थलान्तरे व्यभिचारमाह ॥ स्मर्यमाणस्येति ॥ स्मृतिविषयस्येत्यर्थः । ननु स्मर्यमाणमपि स्मृतावेवाध्यस्तं स्मृते-श्चैतन्यरूपत्वादित्याशङ्कावारणाय वृत्त्यात्मक इति । स्मृतेरन्तःकरणवृत्त्यात्मकत्वात्तत्र चैतन्यप्रतिफलनादेरप्यभावादित्यर्थः । स्थलान्तरे व्यभिचारमाह ॥ प्रातिभासिकस्येति ॥ ननु प्रातिभासिकार्थज्ञानं यत्तत्सत्यमेव । तत्र प्रातिभासिकस्याध्यासः सम्भवतीत्यत आह ॥ त्वन्मत इति ॥ भ्रमरूपज्ञानस्यापीति ॥ अर्थज्ञानात्मकोभयविधभ्रमाङ्गीकारादिति भावः ।

ननु प्रातिभासिकस्यापि प्रातिभासिके स्वज्ञाने, व्यावहारिकस्यापि घटादेर् व्यावहारिके स्वज्ञान एवाध्यासोऽस्त्वतो न व्यभिचार इत्यत आह ॥ अध्यस्तेति ॥ अधिष्ठान-स्याध्यस्ताधिक सत्ताकत्वनियमादिति भावः । अत एवाध्यस्ताधिकसत्ताकत्वाभावप्रदर्शनार्थं पूर्वं प्रातिभासिके व्यावहारिक इत्युक्तमिति ध्येयम् । प्रातिभासिकस्य रूप्यादेः प्रातिभासिके स्वज्ञानेऽध्यास इत्यत्र दूषणान्तरमाह ॥ प्रातिभासिकादिति ॥ रूप्यादित्यर्थः ॥ अधिष्ठान-स्याध्यस्तात्पूर्वं सत्त्वनियमात्प्रातिभासिकाद्रूप्यात्पूर्वं प्रातिभासिकस्य तज्ज्ञानस्य सत्त्व-मयुक्तम् । रूप्यस्य प्रतिभासमात्रशरीरत्वेन तयोरेककालीनत्वादिति भावः । इतोऽपि न रूप्यस्य ज्ञानेऽध्यासः । तथात्वे त्वन्मतविरोधादित्याह ॥ त्वयापीति ॥ इदमंशेति ॥ शुक्त्यवच्छिन्नेत्यर्थः ॥ प्रकाशत इति ॥ तथा च रूप्याकाराविद्यावृत्तिप्रतिबिम्बितचैतन्यमेव रूप्यज्ञानमित्यर्थः । तथा च रूप्यज्ञानाधिष्ठानयोर्भेदान्न रूप्यादेः स्वज्ञानेऽध्यास इत्याशयः । अधिष्ठानाज्ञानेनाध्यासजन्म, तज्ज्ञानेनाध्यासनिवृत्तिरिति विवेकः ॥ रूप्येति ॥ रूप्यज्ञानस्याधिष्ठानत्वाद्रूप्यज्ञानाज्ञानेन रूप्यभ्रमजननप्रसङ्गः । रूप्यज्ञानज्ञानेन रूप्यभ्रम-निवृत्तिप्रसङ्ग इत्यर्थः । न चेष्टापत्तिः । ज्ञानस्य ज्ञातैकसत्त्वेन तदज्ञानायोगादिति भावः ॥ ज्ञानमिति ॥ अधिष्ठानासम्भिन्नतयाऽध्यस्तप्रतीतेर्दर्शनाज्ज्ञानं रूप्यमिति धीः स्यादिति भावः । स्वज्ञानात् स्वाधिष्ठानभूतात् । स्वज्ञाने पश्चाद्भाविनि । तथा च घटादेः पूर्वमसत्त्वे सन्निकर्षायोगेनाधिष्ठानभूततज्ज्ञानोत्पत्तेरेवायोगादित्यर्थः । स्वाधिष्ठानभूतस्वज्ञाने घटादेरध्य-स्तत्वे प्रातिभासिकत्वापत्त्याऽध्यासे सति घटस्वरूपसिद्ध्या घटसन्निकर्षजन्य घटज्ञानरूपा-धिष्ठानसिद्धिः । अधिष्ठाने सिद्धे सति तत्र घटादेरध्याससिद्धिरित्यन्योन्याश्रय इति हृदयम् ।

ननु न मया घटसन्निकृष्टेन्द्रियजन्यज्ञानेऽध्यासोऽङ्गीक्रियते । येनोक्तदोषः । किं नाम घटसन्निकर्षजन्या या वृत्तिस्तया घटो न प्रकाश्यते सा, घटज्ञानं न भवतीति यावत् । तस्या वृत्तेरज्ञाननिवर्तकत्वमात्रमेवाङ्गीक्रियते, तथा चाज्ञाने निवृत्ते तदभिव्यक्तं यद्धटाधिष्ठानचैतन्यं तेन प्रकाश्यते तदेव चैतन्यं घटज्ञानमिति, यावत् । यच्च घटादिज्ञानत्वेनाभिमतं घटाधिष्ठान-चैतन्यं न तद्धटसन्निकर्षजन्यं तच्चाधिष्ठानचैतन्यरूपं ज्ञानं च घटापेक्षया पूर्ववृत्तीति युक्तो घटादेः स्वज्ञानेऽध्यास इत्याशङ्कते ॥ नन्विति ॥ ननु वृत्तेरेवाज्ञानविरोधित्वं मयाऽङ्गी-कृतमिति ततः किं प्रकृत इत्यत आह ॥ अज्ञानेति ॥ अन्यस्य चैतन्यरूपस्य । तथा च वृत्तेरेव ज्ञानत्वात्तस्याश्च घटसन्निकृष्टेन्द्रियजन्यत्वेन वृत्तेः पूर्वं घटस्य सत्त्वान्न तस्य ज्ञानेऽ-ध्यास इत्यर्थः ।

### **न्यायकल्पलता**

ननु सम्बन्धमिथ्यात्वमेव सम्बन्धिनो दृश्यस्य मिथ्यात्वमाक्षेप्स्यति । न च विभुद्रव्यादिषु संयोगमिथ्यात्वमादाय व्यभिचारः । सम्बन्धान्तरस्य सत्वात् । प्रकृतदृश्ययोस्तु न कोऽपि सम्बन्धः सम्भवतीत्यत आह । ज्ञानस्येवेति । ननु मिथ्याभूतसम्बन्धप्रतियोगी अपरस्मिन्ना-रोपितः यथा शुक्तौ रजतम् । तथा ज्ञेयं ज्ञानेऽध्यस्तमत आह । न चेति । मिथ्याभूत-सम्बन्धप्रतियोगिनोरपि दण्डचैत्रयोरन्यतरस्मिन्नन्यतरस्यानध्यासादित्यर्थः । ननु तात्विकसम्बन्ध-प्रतियोगी अपरस्मिन्नध्यस्त इति नियमः । न च दण्डचैत्रादेः सम्बन्धस्तात्विकोऽतो न दण्डे चैत्रस्याध्यास इत्यत आह । न चाध्यासिकेति । इच्छेष्यमाणादौ क्लृप्तस्य विषयविषयिभाव-सम्बन्धस्य त्यागेन ज्ञानज्ञेययोराध्यासिकसम्बन्धकल्पनं हि ज्ञेयमिथ्यात्वसिध्यर्थम् । न च तदङ्गीकारेऽपि ज्ञेयमिथ्यात्वसिद्धिः । तात्विकससम्बन्धप्रतियोगित्वस्य स्वरूपासिद्धेरित्यर्थः । यदुक्तं दृष्टानुसारेण घटतदभावादिष्विव धर्मिसमसत्ताकः सम्बन्धो ज्ञानज्ञेययेरस्त्विति । तद-युक्तम् । तत्र तादृशः सम्बन्धः सम्भवतीति कल्प्यते । ज्ञानज्ञेययोस्तु धर्मिसत्तासमसत्ताकः सम्बन्धो न सम्भवतीति । तथाहि । ज्ञानज्ञेययोः सम्बन्धः किं ज्ञानसमसत्त उत ज्ञेयसमसत्तः । नोभयथापि । परस्परप्रतिबन्धादित्याशंक्य निराकरोति । नचाभावादेरिति । नियामकेति । ज्ञेयमिथ्यात्वस्याद्याप्यसिध्या विनिगमकाभावादित्यर्थः ।

ननु ज्ञानज्ञेययोर्धर्मिसमसत्ताकसम्बन्धे नियामकसत्वेऽपि न तथा तत्सम्बन्धकल्पनम् । तदकल्पने बाधकाभावादित्याशंक्य तत्र बाधकमाह । दृग्दृश्ययोरिति । दृग्दृश्ययोः सम्बन्धो नेति वाक्यप्रयोगरूपक्रियाया दृग्दृश्ययोः सम्बन्धो नेत्येतद्वाक्यप्रतिपाद्यार्थस्य एतद्वाक्यजन्यज्ञानेन सम्बद्धुं श्रवणादिरूपक्रियायाः श्रोतव्येन ब्रह्मणा, वृत्तिरूपसाक्षात्कारक्रियायाश्च साक्षात्कर्तव्येन ब्रह्मणा सम्बद्धुं या तव वाक्यप्रयोगरूपक्रिया सा विरुद्धेतेत्यर्थः । असम्बन्धेन धर्मिसमसत्ताक-सम्बन्धाभावेन । तथाचोक्तस्थले तादृशसम्बन्धासिद्धिरेव ज्ञानज्ञेययोस्तादृशसम्बन्धानङ्गीकारे बाधिकेति भावः । ननूक्तस्थलेऽपि न धर्मिसमसत्तः सम्बन्धोऽङ्गीक्रियते येन तदसिद्धिर्बाधिका स्यादित्यत आह । नहीति । नन्वस्ति ब्रह्मणि तत्साक्षात्कारस्य श्रवणादिरूपक्रियाया-श्चाध्यासः । तावता च ब्रह्मसाक्षात्कारादीनां ब्रह्मीयत्वं भविष्यतीति शङ्कते । ब्रह्मणीति । घटेति । घटसाक्षात्कारस्यापि ब्रह्मण्यध्यस्तत्वेन ब्रह्मीयत्वं स्यादित्यर्थः । नचाध्यासविशेष-स्तदीयताप्रयोजकः । एतदपेक्षया इच्छेष्यमाणादिषु क्लृप्तस्य सम्बन्धस्यैव लघुत्वादिति भावः । धर्मादाविति । तात्पर्यस्य धर्मादिसम्बन्धो न स्यादित्यर्थः ।

ननु तात्पर्यं तत्प्रतीत्युद्देश्यकत्वम् । प्रतीतेश्च ज्ञेयान्तरेणेव धर्मेणापि सम्बन्धोऽध्यास एवेति प्रतीतिद्वारा धर्मतात्पर्ययोः सम्बन्ध इति चेत् । न । अध्यासमन्तरेणेवैतादृशपरंपरासम्बन्धस्य घटेऽपि सुवचत्वादिति भावः । इहापीति । ब्रह्मण्यध्यस्तत्वेन ब्रह्मसाक्षात्कारस्य ब्रह्मसम्बन्धवद् घटज्ञानस्यापि घटेऽध्यस्यतत्वेन घटीयत्वं स्यादित्यर्थः । सङ्गृह्णाति । एवं चेति । तदर्थस्य दृग्दृश्यसम्बन्धाभावस्य । अन्य आध्यासिक सम्बन्धादिति शेषः । ननु ज्ञानज्ञेययोराध्यासिक-सम्बन्धाभावे तयोः सम्बन्ध एव न सिद्ध्येत् । तथाहि– ज्ञानं प्रदीपवत् प्रकाशः । तस्य च देशकालविप्रकर्षादिकं प्रकाश्यार्थसंयोगादिषु बाधकमस्तीत्याशङ्क्य समाधत्ते । यद्यपीति । एतदुक्तं भवति । ज्ञानं स्वासन्निकृष्टार्थप्रकाशकं प्रकाशत्वात्प्रदीपवदित्यत्र नान्तरत्वमुपाधिः । तथा च ज्ञानमसन्निकृष्टार्थप्रकाशकं न आन्तरत्वादिच्छावत् । विमतं स्वप्रकाशर्थानधिष्ठानं प्रकाशत्वात्प्रदीपवदिति । ननु सवितरि व्यभिचारः । तस्य स्वाध्यस्तसुषिरप्रकाशत्वादिति चेत् । न । स्वाधिष्ठेयमात्रप्रकाशकं नेति विवक्षितत्वात् । अन्यथा त्वदनुमानेऽपि सिद्धसाधनम् । साक्षिणा सुखादेः साक्षात्क्रियमाणत्वात् । तदिदमुक्तमान्तरत्वेनेति । बाह्यप्रकाशस्य प्रकाश्यं सानिध्यं संयोगादिहेतुर् नत्वान्तरस्येत्यर्थः । परोक्षेति । परोक्षवृत्तौ विप्रकृष्टार्थसम्बन्धदर्शनेन साक्षाद्विषयसम्बन्धत्वस्य त्वया स्वीकारादित्यर्थः ।

ननु परोक्षस्थले यद्यप्यधिष्ठानचैतन्येनैव साक्षात्सम्बन्धस्तथापि विषयाकारवृत्या साक्षा-त्सम्बन्धाभावाद् वृत्यवच्छिन्नचैतन्ये विषयस्य परम्परासम्बन्ध एवेति चेत् । मैवम् । परोक्षवृत्तेः परोक्षार्थाधिष्ठानचैतन्यानभिव्यञ्जकत्वेन तदप्रकाशापातात् । अपरोक्षस्थलेऽपि तत्सन्निकृष्टेन्द्रिय-जन्यवृत्त्यवच्छ्न्निचैतन्येन विषयस्य तादृशसम्बन्धेनैव भानोपपत्तावाध्यासिकसम्बन्धकल्पनायां मानाभावाच्चेति भावः । अन्यथेति । प्रकाशकेषु वैचित्र्यानंगीकारे । प्रदीपवदिति । प्रकाश-रूपप्रदीपे घटादेरध्यासादर्शनात्प्रकाश्यस्य ज्ञानरूपेऽपि तस्मिन् स न स्यादित्यर्थः । ज्ञानविशेषे ज्ञेयेन सहाध्यासातिरिक्तः सम्बन्धस्त्वयाऽभ्युपगत इति सर्वत्र ज्ञाने स एवास्त्वित्याशयेन दोषान्तरमभ्युच्चिनोति । किञ्चेति । अपरोक्षेति । नन्वपरोक्षानुभवैकरसे ब्रह्मण्यध्यस्तातीतादे-र्व्यावहारिकस्य स्वज्ञानेऽनुमित्यादिरूपेऽनध्यासेऽपि यस्मिन् चैतन्येन तदध्यस्तं चैतन्यमनु-मित्यादिरूपवृत्यवच्छ्न्निमनुमितिरिति नाध्यासानुपपत्तिः । अतिप्रसङ्गपरिहारार्थं चैतन्यस्य विषयसम्बन्धे वृत्युपरागापेक्षायामपि नाधिष्ठानत्वे तदपेक्षा । एवमनित्यपरोक्षस्थले स्मृतिस्थलेऽ-पीति चेत् । मैवम् । अतीतादेर्ज्ञानं हि न तदधिष्ठानचैतन्यमात्रम् । किन्त्वनुमित्यादि-रूपवृत्यवच्छिन्नं तत् । तथा तस्मिंश्चातीतादेरनुमेयस्याध्यास इति न तस्य स्वज्ञानेऽध्यासः । पूर्वमसत्यास्तत्प्रतीतेरिति । नच प्रातिभासिकस्य प्रातिभासिक्यां वृत्तावनध्यासेऽपि अधिष्ठान-विषयवृत्यभिव्यक्तचैतन्य एवाध्यास इति युक्तम् । तथापि अधिष्ठानविषयिज्ञानयोर्भेदान्न रूप्यस्य स्वज्ञानेऽध्यास इत्यर्थः । नन्विदमंशाकारवृत्यवच्छिन्नमेव चैतन्यं रूप्याकाराविद्यावृत्यवच्छिन्न-मित्येकावच्छ्न्नि एवापरोक्षावच्छेदेन निरपेक्षोपाधेरिवात्र भेदकत्वाभावाद्रूप्यज्ञानाधिष्ठानयो-रेकत्वम् । अत एवाभियुक्तैः फलैक्यादैक्यं ज्ञानस्योच्यत इति चेत् । मैवम् । अस्तु वस्तुतो वृत्तिभ्यामवच्छिन्नमेकं चैतन्यं तथाप्येकैकवृत्यवच्छ्न्निस्यैव तस्य रूप्याधिष्ठानज्ञानत्वे । नतूभय-वृत्यवच्छ्निनस्य ते इति भावः ।

नन्वस्तु रूप्याकाराविद्यावृत्यवच्छ्न्निस्य रूप्यज्ञानस्य रूप्याधिष्ठानत्वमत आह । रूप्यादेरिति । रूप्यज्ञानस्याज्ञानेति । रूप्यज्ञानस्य ज्ञातैकसत्वेन तत्राज्ञानस्य त्वयाऽप्यङ्गी-कारादित्यर्थः । ज्ञानं रूप्यमिति । अधिष्ठानसामानाधिकरण्येनाध्यस्तप्रतीतेर्दर्शनाज् ज्ञानं रजत-मिति धीः स्यादित्यर्थः । अत एव रजताकारवृत्यवच्छ्न्निचैतन्यं न रजतभ्रमाधिष्ठानं किं नाम इदमंशावच्छिन्नचैतन्यमेव तदधिष्ठानम् । तच्च दैवाद्रजताकारवृत्यवच्छिन्नमपि । (न तावता भ्रमाधिष्ठानत्वे तदपेक्षा ।) तस्य च भ्रमविरोधिशुक्तित्वाद्याकारेणाज्ञानं भ्रमकारणम् । तेनाकारेण च ज्ञानं भ्रमनिवर्तकम् । ततो न ज्ञानं रजतमिति भ्रमाकारापत्तिः । वृत्यवच्छिन्नस्यैव ज्ञान-त्वात् । तस्य चाधिष्ठानत्वाभावात् । अधिष्ठानतादात्म्येन चारोप्यप्रतीतिरितीदं रजतमित्येव भ्रमाकार इति निरस्तम् । अनधिष्ठानज्ञानेन ज्ञेयप्रकाशापत्या स्वोक्तिव्याकोपात् । घटादेरिति । अध्यासेन घटस्वरूपे सिद्धे घटसन्निकृष्टेन्द्रियजन्यघटज्ञानरूपघटाधिष्ठानसत्वम् । अधिष्ठाने च सति तत्र घटादेरध्याससिद्धिरित्यन्योन्याश्रयापात इत्यर्थः । अन्योन्याश्रयमुद्दिधीर्षुराशङ्कते । नन्विति । तथाच घटस्य तत्प्रकाशरूपस्य घटज्ञानस्य शुद्धस्य घटाधिष्ठानत्वेनाभिमतस्य न परस्परापेक्षेति नान्योन्याश्रय इत्यर्थः । त्वन्मतेऽपीति । चैतन्यरूपे ज्ञाने सत्यप्यज्ञानानिवृत्तेर्र्वृत्तौ सत्यामज्ञाननिवृत्तेरन्वयव्यतिरेकाभ्यां वृत्तेरेवाज्ञानविरोधितया ज्ञानत्वम् । वृत्यतिरिक्ते घटादिज्ञाने मानाभावादित्यर्थः ।

अत्राहुर्मायावादिनः । न वृत्यतिरिक्ते ज्ञाने मानाभावः । वृत्युदयात्प्रागज्ञातार्थासिध्यर्थं वृत्यतिरिक्तस्य ज्ञानस्यावश्यमभ्युपेयत्वात् । अन्यथा तस्य साधकाभावेन शशशृृंगतुल्यतया सन्निकर्षतज्जन्यज्ञानहेतुत्वेन प्राक्सत्वकल्पना निष्प्रामाणिकी स्यात् । तस्माद् यादृशस्य घटादेरिन्द्रियसन्निकर्षाश्रयत्वेन ज्ञानकरणत्वं तादृशस्य साधकं किञ्चिन्मानमवश्यमभ्युपेयम् । अन्यथाऽन्वयव्यतिरेकयोरग्रहेण कार्यकारणाभावाग्रहात्सर्वा मानमेयादिव्यवस्थोच्छिद्येत । तच्च मानं न वृत्तिरूपम् । तदानीं वृत्तिकारणाप्रवृत्तेरिति तद्विलक्षणं नित्यं स्वप्रकाशमेव लाघवात् । तदेव च नानाविधोपाधिसम्बन्धान्नानाविधव्यवहारभाग्भवति । नभ इव घटमणिमल्लिकाद्युपाधि-भेदेन तच्चाज्ञानसाधकत्वात् स्वरूपतो नाज्ञाननिवर्तकम् । वृत्युपरक्तं त्वज्ञाननिवर्तकमिति न वृत्तेरनुपयोगः । तथा च सर्वाज्ञानसाधके साक्षिचैतन्ये अस्मिन् घटादेरध्यासः ।

तदुक्तम् । सुरेश्वरवार्तिके–

सर्वतीर्थदृशां सिद्धिः स्वाभिप्रेतस्य वस्तुनः । यदभ्युपगमादेव तत्सिद्धिर्वार्यते कुतः ।

सर्वतीर्थदृशां तावत्सामान्यं मानलक्षणा । अज्ञातार्थावगमनं त्वदुक्ते तन्न युज्यते ।

स्वतः सिद्धोऽथवाऽसिद्धो देहादिस्ते भवेद्भवेत् । प्रमाणानां प्रमाणत्वं नोभयत्रापि लभ्यते ।

प्रमाणान्यन्तरेणापि देहादिश्चेत्प्रसिध्यति । वद प्रमाणैः कोन्वर्थो न हि सिद्धस्य साधनम् ।

स्वतोऽसिद्धे प्रमेये तु नासतो व्यञ्जिका प्रमा । नाभिव्यनक्ति सविता शशशृृङ्गं स्फुरन्नपीति ।

अत्रोच्यते । आस्तां तावदेषा प्रक्रिया मन्दजनापातरमणीया । तदुक्तं बौद्धधिक्कारे । तदास्तां तावत्किमार्द्रकवणिजो वहित्रचिन्तयेति । तस्मादनुभवव्यवस्थितावनात्मनि स्फुरत्येवेत्य-वर्जनीयमेतदित्यादि । तथापि वृत्तिमन्तरेण न तावद्घटादेः साधकं चैतन्यरूपं ज्ञानं सम्भवति । सर्वदा सर्वस्य सर्वप्रकाशापातात् । निर्विशेषे स्वयं भाते अज्ञानानुपपत्तेश्च । श्रवणादि-वैय्यर्थ्याच्च । वृत्यै रजतादिप्रकाशोपपत्तौ प्रकाशाधिष्ठानचैतन्यकल्पनायोगाच्च । घटसन्निकृष्टेन्द्रिय जन्यवृत्युदयात्पूर्वमपि सर्वं प्रमेयमिति सर्वेषां सामान्यतः सर्वज्ञानस्य सत्वाच्च । तदुक्तम् । सर्वं सामान्यतो यस्मात् सर्वैरेवानुभूयते इति । यत्तु योगिवृत्यन्तरसत्वेन तदसिद्धेरभावादिति तदयुक्तम्् । अयोगिनामस्मदादीनामर्थसिद्धौ व्यधिकरणत्वेन योगिवृत्तिसिद्धेरनुपयोगात् । समानाधिकरणस्यैव सामान्यज्ञानस्य विशेषज्ञानोपयोगित्वात् । अज्ञाननिवृत्यादिकार्यं तु वृत्यैवेत्युक्तम् । तस्मात्साधूक्तं त्वद्रीत्या वृत्यतिरिक्तं घटज्ञानं न सिध्यतीति ।

### **न्यायामृतसौगन्ध्यम्**

न च परस्पराध्यासिकसम्बन्धाभावेनैव तथा(सम्बन्धान्तर)सम्बन्धकल्पनमिति वाच्यम् । परोक्षज्ञाने विषयस्याध्यासिकसम्बन्धाभावेनापरोक्षेऽपि तस्याकल्प्यत्वात् । परोक्षा-परोक्षसाधारणविषयत्वस्यैवाखण्डस्य ज्ञानज्ञेयसम्बन्धस्यौचित्याच्च ।

किञ्चाज्ञानविषयस्य ब्रह्मणो विषयिण्यज्ञानेऽनध्यासेन चरमवृत्तौ ब्रह्मविषयकश्रवणमनन-निदिध्यासनेषु च ब्रह्मणोऽनध्यस्तत्वेन विषयिणि विषयोऽध्यस्त इति नियमे मानाभावः । न चान्यतरदन्यस्मिन्नध्यस्तं न तु विषयिण्येव विषयोऽध्यस्तः । तथा चाज्ञानादेर्ब्रह्मण्यध्यासे-नैवोपपत्तिरिति वाच्यम् । अज्ञानस्य ब्रह्मण्यध्यासाय अज्ञानान्तरमपेक्ष्यं स्यात् । न ह्यज्ञानं विना अध्यासस्सम्भवति ।

किञ्च ब्रह्मण्यध्यस्तं ज्ञानादिकं ब्रह्मज्ञानादिकमिति स्यात् । तथा च घटादिसाक्षात्कारो ब्रह्मसाक्षात्कारः स्यात्, तस्यापि ब्रह्मण्यध्यासात् । न च घटसाक्षात्कारो घटाकारवृत्त्यभि-व्यक्तचैतन्यं तदा न ब्रह्मणि तस्याध्यासः, वृत्तिरूपत्वेे तस्या ब्रह्मण्यध्यासेऽपि नाधिष्ठान-भूतब्रह्मणो विषयत्वं, ब्रह्मविषयताप्रयोजकस्याध्यासविशेषस्य तत्राभावादिति वाच्यम् । आवश्यकवृत्यैवोपपत्तौ चैतन्यस्य घटज्ञानत्वाभावात् । ब्रह्मविषयतेत्ययुक्तम् । आवश्यक-विषयतयैवोपपत्तौ आध्यासिकसम्बन्धे मानाभावात् । न चेच्छेष्यमाणयोर्ज्ञानद्वारक एव सम्बन्ध इति न पृथक् सम्बन्धापेक्षेति वाच्यम् । ‘घटब्रह्मणोरपि वृत्तिद्वारक एव सम्बन्ध’ इति तत्राप्याध्यासिकसम्बन्धासिद्धेः । यथा हि घटविषयकज्ञानजन्येच्छात्वं घटेच्छात्वं तथा घटविषयकवृत्यभिव्यक्तत्वमेव घटज्ञानत्वमिति स्यात् ।

किञ्च घटपटविषयसमूहालम्बनजन्यघटेच्छायाः पटविषयत्वापत्तेः । न च साक्षा-त्सम्बन्धपक्षेऽपि तुल्यं, प्रकारतासम्बन्धेन यत्र ज्ञानं तत्र प्रकारतासम्बन्धेनेच्छेति नियमात् । किञ्च यथा घटादिविषयकज्ञानजन्येच्छा घटविषयिका तथा पुत्रज्ञानजन्यं सुखं पुत्रविषयक-मिति स्यात् । न च ज्ञानस्य समानत्वेऽपि इच्छादावेव सविषयत्वप्रतीतिर्न तु सुखादौ, वस्तुस्वाभाव्यात् । अन्यथा स्फटिके जपाकुसुमसन्निधानाद् लौहित्यवद् लोष्ठेऽपि लौहित्यापत्तेरिति वाच्यम् । स्फटिकलोष्ठयोस्स्वच्छास्वच्छत्ववज् ज्ञानजन्यसुखेच्छयोर् निर्विषयकत्वसविषयकत्वस्यैव स्वभावत्वेनेच्छायाः स्वत एव सविषयकत्वसिद्धेः ।

किञ्च पञ्चमप्रकारत्वपक्षेऽविद्यानिवृत्तेर्भावाद्वैतपक्षे अभावस्य अतीतादेर्नित्यातीन्द्रियस्य च परोक्षानुभवरूपे, स्मर्यमाणस्य च स्मृतिरूपे, प्रातिभासिकस्य च प्रातिभासिके स्वज्ञानेऽ-नध्यासात् । त्वन्मते भ्रमरूपज्ञानस्यापि कल्पितत्वात् । न च ज्ञेयस्य ज्ञाने अध्यासस्तुच्छं तु न ज्ञेयमिति वाच्यम् । सदसद्भिन्नत्वं मिथ्यात्वमिति वदतस्ते तुच्छस्यापि ज्ञेयत्वात् । न हि प्रतियोगिज्ञानं विना भेदज्ञानं सम्भवति । न च पञ्चमप्रकाराविद्यानिवृत्तेरपि प्रतियोग्यधि-करणे, ध्वंसस्यापि प्रतियोग्यधिकरणे अवश्यंभावाद् अध्यास एव सम्बन्ध इति वाच्यम् । ब्रह्मण्यध्यस्ताया निवृत्तेरनिर्वचनीयत्वापत्तेः । न चातीतादेरनुमित्यादिरूपस्वज्ञाने अनध्या-सेऽपि यस्मिन् चैतन्ये तदध्यस्तं, तदेव चैतन्यम् अनुमित्यादिरूपवृत्यवच्छिन्नमिति नाध्यासानु पपत्तिः । एवं नित्यपरोक्षस्थले स्मृतिस्थलेऽपीति वाच्यम् । यथा नित्यातीन्द्रियादिस्थले ज्ञानज्ञेययोराध्यासिकसम्बन्धं विनैव व्यवहारोपपत्तिः, तथा परोक्षस्थलेऽपि स्वसम्बन्धित्वा-वच्छिन्नान्यूनसत्ताकसम्बन्धेनैव व्यवहारोपपत्या आध्यासिकसम्बन्धे तदाक्षिप्तान्यतरसम्बन्धि-मिथ्यात्वे च बीजाभावात् । एतेन प्रातिभासिकस्य प्रातिभासिक्यां वृत्तौ अनध्यासेऽपि अधिष्ठानविषयकवृत्यभिव्यक्तचैतन्य एवाध्यास’ इति न काप्यनुपपत्तिरिति निरस्तम् ।

रूप्यादिकमिदमंशावच्छिन्नचैतन्येऽध्यस्तं, भासते चाविद्यावृत्तिप्रतिबिम्बितचैतन्येनेति विषयिणि ज्ञाने विषयस्याध्यासाभावेन ज्ञानज्ञेययोराध्यासिकसम्बन्धासिद्धेः । न चैकावच्छिन्न एवापरावच्छेदेन निरपेक्षोपाधेरिवात्र भेदकत्वाभाव इति वाच्यम् । इदमंशावच्छिन्ना- विद्या-वृत्तिप्रतिबिम्बितरजताधिष्ठानज्ञानयोरैक्यासम्भवात् । यत्तु भिन्नदेशस्थौ घटौ स्वोपहिता-काशस्य भेदकौ भवतः, तद्वृत्तिघटयोस्तु स्वोपहिताकाशं प्रति न भेदकतेति । तन्न ।

‘अविरुद्धविशेषणद्वयप्रभवत्वेऽपि विशिष्टरूपयोः ।

घटते न यदेकता तदा सुतरां तद्विपरीतरूपयोः ।’

इति सङ्क्षेपशारीरकवाक्यविरोधात् । न चैकतेत्यस्यात्यन्तभेदार्थकत्वान् मिलितयो-रुपाध्योर्भेदकत्वेऽपि नात्यन्तभेदकतेति वाच्यम् । अत्यन्तभेदकताया दुर्वचत्वात् ।

एतेन तथा च विषययोर्मेलनात् तदाकार(प्रत्यक्ष)वृत्तिद्वयस्यापि मेलनेन तदुपहित-चिद्रूपज्ञानयोरत्यन्तभेदाभावादत्यन्ताभेद उपचर्यत इति निरस्तम् । अविद्यावृत्तिप्रतिबिम्बि-तस्य तदवच्छिन्नस्य वा रजतज्ञानस्य प्रातिभासिकस्य इदमंशावच्छिन्नाद्व्यावहारिका-च्चैतन्यादत्यन्तभेदस्यैव सत्वात् ।

किञ्च रजतस्य स्वज्ञाने अध्यस्तत्वे रूप्यज्ञानस्याज्ञाने भ्रमोत्पत्तिस्तज्ज्ञाने च तन्निवृत्तिरित्यापत्तेश्च । अधिष्ठानाज्ञानज्ञानाभ्याम् अध्यासस्य जन्मनिवृत्योर्नियतत्वात् । रजतं ज्ञानमिति प्रतीत्यापत्तेश्च । एतेन अधिष्ठानतादात्म्येनारोप्यप्रतीतिरितीदं रजतमित्येव भ्रमाकारः । न तु इदं ज्ञानमिति निरस्तम् । ज्ञानातिरिक्तस्य ज्ञेयाधिष्ठानतायां बीजा-भावात् । यत्तु घटो इष्टसाधनं पटो मेय इति समूहालम्बनेऽपि न क्षतिः । एकविषया-वच्छेदेनैव इष्टसाधनत्वप्रकारतानिरूपिता विशेष्यता यत्र तदवच्छेदेनैव, जनकत्वाद्
विशेष्यतासम्बन्धेन इच्छोत्पादकत्वात् । तथा च घटत्वप्रकारतानिरूपितविशेष्यतासम्बन्धेन यत्र ज्ञानं तत्र स्वप्रयोजकविशेष्यतासम्बन्धेन तत्रैवेच्छोदयादिति । तत्तुच्छम् । सामान्य-लक्षणाम(न)ङ्गीकुर्वतस्ते ज्ञानस्य विशेष्यतासम्बन्धेनेच्छाजनकत्वासम्भवात् । अनुपस्थिते-ष्वनागतघटादिषूक्तविशेष्यताया अभावात् सिद्धेच्छाविरहाच्च ।

तथा च घटत्वप्रकारकज्ञानेन जायमानेन घटत्वप्रकारिका इच्छाऽसिद्धविषयिका भवति स्वाभाव्यादिति समानप्रकारकत्वेनैव ज्ञानेच्छयोः कार्यकारणभावः । एतेन स्वसमानाधिकरण-ज्ञानीया योक्तविशेष्यता तदवच्छेदकघटत्वाद्यवच्छिन्नोक्तविशेष्यता वा इच्छादेः सम्बन्धः । प्रयोजकत्वस्यात्र सम्बन्धघटकतया अप्रवेशेन ईश्वरेच्छासङ्ग्रह इति निरस्तम् । यत्तु यद्वोक्त-ज्ञानीयत्वस्थले स्वकालीनत्वमेव निवेश्यं, लाघवात् । तथा च ज्ञानीयोक्तविशेष्यताया एव स्वकालीना या घटत्वावच्छिन्नविशेष्यता तत्वेनैव सम्बन्धता । ज्ञानोपरमेऽपि उक्तविषयताया ज्ञानातिरिक्ताकाराख्यायाः सत्वादिच्छादिसम्बन्धत्वम् । भाविविषयकं हि ज्ञानम् इच्छाहेतुः । तच्च वृत्तिरूपं, तदीया च विषयता आकाराख्या । तार्किकादिमतेऽपि हि ज्ञानान्या विषयता ज्ञानोपरमेऽपि स्वीक्रियत एव । समवाया(यव)त्तस्य•) लाघवेन स्वीकारादस्मन्मतेऽपि आकाशादिवत्तस्या जन्यत्वेऽपि तद्वदेव कल्पपर्यन्तस्थायित्वमिति । तन्न । घटादिविषयक-चैतन्यज्ञानस्य दत्तजलाञ्जलित्वापत्तेः । वृत्युदयात्प्रागज्ञातार्थसिध्यर्थं हि ज्ञानमुपेयते । तत्सिद्धिस्तु वृत्यैव निष्पन्ना । नित्याया वृत्तिविशेष्यतायास् तत्र सत्वात् । वस्तुतस्तु स्वविरुद्धमेवैतत्सर्वं प्रलपितम् । ज्ञानज्ञेययोर्विषयतासम्बन्धस्वीकारे आध्यासिकसम्बन्धस्य दत्तजलाञ्जलित्वापत्तेः । किञ्च ज्ञानस्येवेच्छाया अपि साक्षादेव विषयसम्बन्धप्रतीतिः । अन्यथा घटाकारवृत्यभिव्यक्तत्वादिकमेव चैतन्यस्य घटज्ञानत्वमिति स्यात् । आलोक-वैलक्षण्यस्य चैतन्ये प्रागुपपादितत्वात् ।

किञ्च घटादेः स्वसन्निकृष्टेन्द्रियजन्यस्वज्ञानात्पूर्वं सत्वेन न स्वज्ञाने तदध्यासः । न च या घटेन्द्रियसन्निकर्षजा वृत्तिस्तया घटो न प्रकाशते । येन प्रकाशतेऽधिष्ठानचैतन्येन न तत्सन्निकर्षजमिति वाच्यम् । वृत्यतिरिक्तज्ञाने मानाभावात् । अज्ञाननिवृत्तेरपि तत एव भावात् । न ह्यज्ञाननिवर्तकातिरिक्तज्ञाने मानमस्ति । अन्यथा अन्धकारनिवर्तकालोकाति-रिक्तालोकोऽपि सिद्ध्येत् ।

### **न्यायामृतमाधुरी**

व्यासेनोक्तार्थं विनेयान् ग्राहयितुं समासेनाह । दृगित्यादि । अन्यः विपर्यस्तादिति पूरणीयम् । त्वन्मतेऽपीति । चिद्रूपज्ञानसमवधानेऽपि अज्ञानानिवृत्तेर्वृत्तिसमवधानदशायां च तन्निवृत्तेरेवान्वयव्यतिरेकावधृताज्ञाननिवृत्तिहेतुताकतया वृत्तेरेव ज्ञानत्वं न तदतिरिक्तस्य, मानाभावादिति हृदयम् ।

अत्राद्वैतसिद्धिकारः । वृत्युदयात्प्रागज्ञातार्थसिध्यर्थं वृत्यतिरिक्तज्ञानस्यावश्यमभ्युपेय-त्वात् । अन्यथा तस्य साधकाभावेन शशशृृङ्गतुल्यतया सन्निकर्षतज्जन्यज्ञानहेतुत्वेन प्राक् सत्वकल्पना निष्प्रमाणिकी स्यात् । तस्माद्यादृशस्य घटादेरिन्द्रियसन्निकर्षाश्रयत्वेन ज्ञान-कारणत्वं, तादृशस्य साधकं तु किञ्चिन्मानमवश्यमभ्युपेयम् । अन्यथाऽन्वयव्यतिरेकयोरग्रहेण कार्यकारणाभावाग्रहात्सर्वा मानमेयादिव्यवस्थोच्छिद्येत । तच्च मानं न वृत्तिरूपम् । तदानीं वृत्तिकारणाप्रवृत्तेरिति तद्विलक्षणं नित्यं स्वप्रकाशमेकमेव लाघवाद् वृत्तिगतोत्पत्तिविनाश-जडत्वादिभिस्तदसंस्पर्शात् । तदेव नानाविधोपाधिसम्बन्धान्नानाविधव्यवहारभाक् भवति नभ इव घटमणिकमल्लिकाद्युपाधिभेदेन । तच्चाज्ञानसाधकत्वात्स्वरूपतो नाज्ञाननिवर्तकं वृत्युपरक्तं त्वज्ञाननिवर्तकमिति न वृत्तेरनुपयोगः । तथा च सर्वाज्ञानसाधके साक्षिचैतन्ये तस्मिन् घटादेरध्यासस्तदुक्तं सुरेश्वराचार्यैः–

सर्वतीर्थदृशां सिद्धिः स्वाभिप्रेतस्य वस्तुनः ।

यदभ्युपगमादेव तत्सिद्धिर्वार्यते कुतः ॥

सर्वतीर्थदृशां तावत्सामान्यं मानलक्षणाम् ।

अज्ञातार्थावगमनं त्वदुक्ते तन्न युज्यते ॥

स्वतः सिद्धोऽथवासिद्धो देहादिस्ते भवन् भवेत् ।

प्रमाणानां प्रमाणत्वं नोभयत्रापि लभ्यते ॥

प्रमाणान्यन्तरेणापि देहादिश्चेत्प्रसिध्यति ।

वद प्रमाणैः कोन्वर्थो न हि सिद्धस्य साधनम् ॥

स्वतोऽसिद्धे प्रमेयेतु नासतो व्यञ्जिका प्रमा ।

नाभिव्यनक्ति सविता शशशृृङ्गं स्फुरन्नपीति ॥

तन्मन्दम् । स्वदिशा प्रक्रियाऽऽत्मीयसम्बन्धिनं प्रत्येवोपदेष्टव्या । तथापि न तावद्घटादेः साधकं, वृत्तिं विना चैतन्यरूपं ज्ञानम् । सर्वदा सर्वस्य प्रकाशापत्तेर्वृत्युदयात्पूर्वमपि योगिवृत्यन्तरसत्वेन तदसिद्धेरयोगात् । अज्ञाननिवृत्यादिकार्यं तु वृत्यैवेत्युक्तम् । तस्माद् वृत्यतिरिक्तघटज्ञानं त्वद्रीत्या न सिध्यतीति साधूक्तमिति व्याख्यातारः ।

------------------------------------------------------------------------

त्वयापि– घटोऽयमित्यसावुक्तिराभासस्य प्रसादतः..

# **न्यायामृतम्**

त्वयापि–

घटोऽयमित्यसावुक्तिराभासस्य प्रसादतः ।

विज्ञातो घट इत्युक्तिर्ब्रह्मानुभवतो भवेत् ॥

इति वदता वृत्तिप्रतिबिम्बितस्य घटानधिष्ठानस्य चैतन्यस्यैव घटानु-भवत्वोक्तेश्च ।

किञ्च दृश्यत्वान्यथानुपपत्त्या मिथ्यात्वमित्यर्थापत्तिर्विवक्षिता ? किं वा सत्यत्वे दृश्यत्वं न स्यादित्यनुकूलतर्कमात्रम्? नाद्यः, तत्सामग्य्रभावात् । आक्षेप्यस्योप-पादकत्वं प्रमाणाविरुद्धत्वं चाक्षेपकस्यानुपपद्यमानत्वं प्रमितत्वं चेति ह्यर्थापत्ति-सामग्री । न चाक्षेप्यं सम्बन्धि मिथ्यात्वमाक्षेपकस्य सम्बन्धस्योपपादकम्, किन्तु प्रतिकूलमेव । न चाध्यस्तत्वरूपसम्बन्धस्य न तत्प्रतिकूलम्, तस्याद्याप्यसिद्ध्याऽ-नाक्षेपकत्वात् । न च मिथ्याभूतसम्बन्धस्य न तत्प्रतिकूलम्, स्वतः प्रमाणप्रत्यक्ष-सिद्धसम्बन्धस्य विनैव बाधकं मिथ्यात्वायोगात् । न च दृश्यमिथ्यात्वमेव बाधकम्, अन्योन्याश्रयात् । प्रत्यक्षादिविरुद्धं चाक्षेप्यं मिथ्यात्वम् । न च प्रत्यक्षाद्यविरुद्ध-सम्बन्धान्तरकल्पनेनैव दृश्यत्वोपपत्तौ प्रत्यक्षस्य स्वतः प्राप्ततत्त्वावेदकत्वत्यागो युक्तः । नाप्येकस्य दृश्यत्वस्योपपत्तये प्रमितानेकवस्तुत्यागो युक्तः । आक्षेपकं च न तावद् दृगध्यस्तत्वम्, तस्याक्षेप्याभिन्नत्वेन मां प्रत्यसिद्धेः । नापि दृग्विषयत्वरूपो दृक्सम्बन्धः । तवासिद्धेः । सिद्धौ वा तेनैव सम्बन्धेन प्रकाशोपपत्त्याऽध्यस्तत्वं विनानुपपत्त्यभावात् । नापि दृगधीनसिद्धिकत्वम्, दृग्विषयत्वातिरिक्तसिद्ध्य-सम्मतेः । न च दृक्सम्बन्धसामान्यमाक्षेपकम्, तच्च प्रसक्तविशेषप्रतिषेधेऽध्यस्तत्व-रूपविशेषे पर्यवस्यतीति युक्तम्, तस्य घटस्य ज्ञानमिति धीसिद्धसम्बन्धसामान्यं प्रत्यविशेषत्वात् । न हि रूप्यस्य शुक्तिरित्यस्ति ।

नान्त्यः, सत्त्वेऽप्युक्तरीत्या सम्बन्धान्तरेणैव दृश्यत्वोपपत्याऽप्रयोजकत्वात् । किञ्च न तावदनिर्वाच्यत्वाभाव आपादकः, तद्वतोऽपि तुच्छस्य परोक्षधीवेद्यत्वेन दृश्यत्वात् । नापि सत्त्वम्, सत्त्वेऽपि ब्रह्मणस्स्वव्यवहृत्येव घटस्यापि स्वज्ञानेन सम्बन्धोपपत्तेः ।

## **अद्वैतसिद्धिः**

 न च–

घटोऽयमित्यसावुक्तिराभासस्य प्रसादतः ।

विज्ञातो घट इत्युक्तिर्ब्रह्मानुभवतो भवेत् ॥

इति वदता वृत्तिप्रतिबिम्बितस्य घटानधिष्ठानचैतन्यस्य घटानुभवत्वोक्तिविरोध इति वाच्यम् । वृत्तिप्रतिबिम्बितचैतन्यस्य घटाधिष्ठानचैतन्येन सह भेदाभावात्, चैतन्यस्यैकत्वात् । यथा चैकस्यैव चैतन्यस्य सर्वभावकत्वं तथा विस्तरेणोपपदितं ‘नाभाव उपलब्धेरित्यस्मि-न्नधिकरणे’ भाष्यकृद्भिः ।

ननु – दृश्यत्वान्यथानुपपत्त्या मिथ्यात्वमित्यर्थापत्तिर्विवक्षिता ? किं वा सत्यत्वे दृश्यत्वं न स्यादित्यनुकूलतर्कमात्रम् ? नाद्यः, तत्सामग्र्यभावात् । तथा हि – आक्षेप्यस्योपपादकत्वम्, प्रमाणाविरुद्धत्वम्, आक्षेपकस्यानुपपद्यमानत्वं, प्रमितत्वं चेत्यर्थापत्तिसामग्री । प्रकृते चाक्षेप्यं सम्बन्धि मिथ्यात्वं नाक्षेपकस्य सम्बन्धस्योपपादकम्, प्रत्युत प्रतिकूलमेव । न चाध्यस्तत्वरूपसम्बन्धस्य न तत्प्रतिकूलत्वम्, तस्याद्याप्य-सिद्धेरनाक्षेपकत्वात् । प्रत्यक्षादिविरुद्धं चेदमाक्षेप्यम् । नाप्येकस्य दृश्यत्वस्योपपत्तये प्रमितानेकस्य त्यागो युक्तः । आक्षेपकं च न दृगध्यस्तत्वम्, तस्यैव फलत आक्षेप्यत्वात् । नापि दृग्विषयत्वरूपो दृग्सम्बन्धः, तवासिद्धेः । न दृगधीनसिद्धिकत्वम्, दृग्विषयत्वाति-रिक्तस्य तस्यासिद्धेः । नान्त्यः, सत्त्वेऽप्युक्तरीत्या सम्बन्धान्तरेणैव दृश्यत्वस्योपपन्नतया अनुपपत्तेरेवाभावादिति चेन्न, अनुकूलतर्कस्यैव प्रक्रान्तत्वेनार्थापत्तिर्वेत्यादिविकल्पानव-काशात् । उभयथाप्यदोषाच्च । तथा हि – सत्यत्वे दृग्दृश्यसम्बन्धानुपपत्तिः । मिथ्यात्वं च तदुपपादकम् । न च तत्सम्बन्धप्रतिकूलम्, मिथ्यात्वेऽपि शुक्तिरूप्यस्येदमंशेऽध्यस्तत्वरूप-सम्बन्धदर्शनेन सम्बन्धसामान्ये प्रतिकूलत्वाभावात् । आक्षेपकोऽपि दृग्विषयत्वरूपो दृक्सम्बन्ध एव अध्यासरूपस्य दृग्विषयत्वस्य ममापि सम्प्रतिपत्तेः, तात्त्विकस्यैव तस्य निषेधात् । न चाध्यस्तत्वस्याद्याप्यसिद्धिः । दृक्सम्बन्धसामान्यस्याक्षेपकस्य प्रसक्तविशेष-निषेधेऽप्यध्यस्तत्वरूपविशेषपर्यवसानेनासिद्ध्यभावात् । न हि अध्यस्तसम्बन्धत्वेनाक्षेपकता । किन्तु सम्बन्धत्वेन । स चाध्यस्तत्वसम्बन्धसम्भावनयाप्यबाधित एवेति ।

न च – घटस्य ज्ञानमिति धीसिद्धसम्बन्धसामान्यस्याध्यस्तत्वं न विशेषः, न हि रूप्यस्य शुक्तिरिति प्रतीतिरस्तीति वाच्यम्, रूप्यस्य शुक्तिरिति प्रतीत्यभावेऽपि रूप्यस्य शुक्तिरधिष्ठानमिति प्रतीत्या अध्यस्तत्वस्य सम्बन्धविशेषत्वसिद्धेः, चैत्रस्य मैत्र इति प्रतीत्यभावेऽपि चैत्रस्य पिता मैत्र इति प्रतीतिवत् । आक्षेप्यमप्यत्र प्रमाणाविरुद्धमेव, अध्यक्षादिविरोधस्य प्रागेव परिहृतत्वात् । आक्षेपके च प्रमितत्वमनपेक्षितमेव, अप्रमितेनापि प्रतिबिम्बेन बिम्बाक्षेपदर्शनात् । तर्कपरतायामपि नाप्रयोजकता, सत्यत्वे सम्बन्धानुपपत्ते-र्भवदुक्तन्यायखण्डनेन प्रथमत एवोपपादितत्वात् । दृश्यत्वाभावस्यापादकमत्र सत्त्वमनि-र्वाच्यत्वाभावो वा, त्रिकालाबाध्यत्वं वा, उभयथाऽपि न दोषः । न चानिर्वाच्यत्वाभावस्य तुच्छे परोक्षधीवेद्यतया दृश्येऽपि सत्त्वेन व्यभिचारः, कारणासामर्थ्येन तत्र तदाकारवृत्ति-समुल्लासेऽपि दृक्सम्बन्धरूपस्य दृश्यत्वस्य तुच्छत्वविरोधिनस्तत्राभावात्, तुच्छाकारताया वृत्तिगतत्वेऽपि वृत्तिसम्बन्धस्य तुच्छगतत्वाभावोपपत्तेः । नापि – यथा सतो ब्रह्मणः स्वव्यवहृत्या सम्बन्धः, तथा घटादेरपि सत एव स्वज्ञानेन सम्बन्धोऽस्त्विति वाच्यम्, दृष्टान्ते ब्रह्मण्यध्यासस्यैव व्यवहृतसम्बन्धत्वात् । तथा च उभयसम्बन्धिसत्त्वे विषयविषयि-भावानुपपत्तिर् नाप्रयोजकत्वादिना परिभूयते ।

### **न्यायामृततरङ्गिणी**

शुद्धस्य घटाधिष्ठानस्य घटप्रकाशकत्वे विरोधमाह ॥ त्वयापीति ॥ आभास-स्येति ॥ शुद्धातिरिक्तस्येत्यर्थः ॥ ब्रह्मानुभवत इति ॥ साक्षिरूपादित्यर्थः ॥ घटानधिष्ठानस्येति ॥ वृत्तिप्रतिबिम्बितस्य विशिष्टस्य घटप्रकाशकस्य घटानधिष्ठानत्वात्, घटाधिष्ठानस्य घटप्रकाशकत्वोक्तौ त्वदाचार्यवचोविरोध इत्यर्थः । न च वृत्तिप्रतिबिम्बित-चैतन्यस्य घटाधिष्ठानचैतन्येन सह भेदाभावेन तस्यैव तद्भासकत्वमिति वाच्यम् । वस्तुत एकत्वेऽपि कल्पितभेदवत्त्वात् । अन्यथा सर्वस्य सर्वदा सर्वप्रकाशापत्तिरिति भावः ॥ दृश्यत्वेति ॥ दृक्सम्बन्धान्यथानुपपत्त्येत्यर्थः ॥ अर्थापत्तिरिति ॥ यद्यप्यनुकूल-तर्काभावोक्तिप्रस्तावे नार्थापत्तिविकल्पदूषणयोरवसरस् तथाप्यर्थापत्तिदूषणस्य तर्केऽप्यु-द्भावनीयत्वात्तदुक्तिरित्यविरोधः ॥ तर्कमात्रमिति ॥ अर्थापत्तेः प्रमाणत्वेनार्थसाधकत्वं, तर्कस्य स्वतोऽप्रमाणत्वेन नार्थसाधकत्वं, किन्तु प्रमाणसहकारित्वमिति मात्रशब्दार्थः ॥ सम्बन्धस्येति ॥ दृक्सम्बन्धरूपदृश्यत्वस्येत्यर्थः ॥ किन्त्विति ॥ सम्बन्धिनो मिथ्यात्वे सम्बन्धस्यानुपपत्तिरेव स्यादित्यर्थः ।

सम्बन्धिमिथ्यात्वं प्रकृतसम्बन्धप्रतिकूलं नेत्याशङ्क्य निराकरोति ॥ न चेति ॥ अध्यस्तत्वेति ॥ मिथ्याभूतसम्बन्धिकसम्बन्धस्येत्यर्थः । तथा चोक्तरूपस्याध्यस्तत्व-रूपसम्बन्धस्य सम्बन्धिमिथ्यात्वं न प्रतिकूलं किन्तु तादृशसम्बन्धस्वरूपसम्पादकत्वे-नानुकूलमेवेति भावः ॥ तस्येति ॥ सम्बन्धस्य हि अन्यत्र क्लृप्तसत्यसम्बन्धिकत्वेनैवा-क्षेपकता न त्वन्यत्राक्लृप्ताध्यस्तत्वादिरूपेण । तथा च येन रूपेण सम्बन्धस्याक्षेपकता तद्रूपाक्रान्तस्य आक्षेपकस्य आक्षेप्यसम्बन्धिमिथ्यात्वं प्रतिकूलमेवेत्यर्थः । दृक्सम्बन्ध-रूपदृश्यत्वं प्रति सम्बन्धिमिथ्यात्वं प्रतिकूलमेव । अध्यस्तत्वरूपसम्बन्धं प्रति सम्बन्धिमिथ्यात्वस्य प्रतिकूलत्वाभावेऽपि तादृशसम्बन्धस्यासिद्धत्वान्न सम्बन्धिमिथ्या-त्वाक्षेपकतेत्याखण्डलार्थः । ननु दृश्यत्वरूपदृक्सम्बन्धं प्रति सम्बन्धमिथ्यात्वं न प्रतिकूलम् । तादृशसम्बन्धस्य स्वरूपेण मिथ्यात्वात् । तत्सत्त्वे हि सम्बन्धिमिथ्यात्वेन तस्यापि मिथ्यात्वापत्त्या तन्मिथ्यात्वं सम्बन्धप्रतिकूलं स्यात् । न तु तदस्तीत्याशङ्क्य निराकरोति ॥ न च मिथ्याभूतेति ॥ स्वत इति ॥ स्वतः प्रामाण्यप्रत्यक्षादि-सिद्धेच्छादिसाधारणस्य विषयत्वरूपसम्बन्धस्य बाधकमन्तरेण मिथ्यात्वायोगादित्यर्थः । अन्योन्येति ॥ दृक्दृश्यसम्बन्धस्य मिथ्यात्वे सम्बन्धानुपपत्त्या दृश्यमिथ्यात्वसिद्धिः । तत्सिद्धौ च सम्बन्धिभूतदृश्यस्य मिथ्यात्वेन तत्सम्बन्धस्य मिथ्यात्वसिद्धिरित्यर्थः । आक्षेप्यस्य प्रमाणान्तराविरुद्धत्वं च नास्तीत्याह ॥ प्रत्यक्षादीति ॥

ननु न प्रत्यक्षविरोधः । तस्यातत्वावेदकत्वादित्यत आह ॥ न चेति ॥ यथा च न प्रत्यक्षाविरोधस्तथोक्तमधस्तात् । आक्षेपकस्य दृश्यत्वस्य आक्षेप्यं दृश्यमिथ्यात्वं विनाऽनुपपद्यमानत्वमपि नास्तीत्यभिप्रायेणोक्तं प्रत्यक्षादीत्यादि । अन्यथाप्युपपन्नस्य न तदाक्षेपकत्वमित्यर्थः । त्वदभिमतस्य दृगध्यस्तत्वरूपस्य दृश्यत्वस्य मिथ्यात्वाक्षेपकस्य प्रमितत्वमपि नास्तीत्याह ॥ नाप्येकस्येति ॥ प्रमितानेकवस्तुत्यागबाधकेन त्वदभिमत-दृश्यत्वस्य न प्रमितत्वम् । दृश्यत्वस्याध्यस्तत्वरूपत्वे हि दृश्यग्राहकस्य प्रत्यक्षादेः स्वतःप्रामाण्यादित्यागः, औतागमाद्यनाश्वास इत्यादि बहुविक्लवं स्यादित्यर्थः । न चाक्षेपके प्रमितत्वमनपेक्षितम्, अप्रमितेनापि प्रतिबिम्बेन बिम्बाक्षेपदर्शनादिति वाच्यम्। प्रतिबिम्बस्य त्वन्मतेऽपि सत्यत्वात् । तज्ज्ञानस्यैवाक्षेपकत्वाच्च ॥ अनेकेति ॥ बहुबाधस्यान्याय्यत्वादित्यर्थः । दृश्यत्वं विकल्प्य दूषयति ॥ आक्षेपकमिति ॥ तवेति ॥ न चाध्यासरूपं दृग्विपयत्वं ममापि सम्मतमिति वाच्यम् । इच्छादिसाधारणा-नध्यस्तदृग्विषयत्वेनैवोपपत्तौ अध्यस्तस्य दृग्विषयत्वस्य कल्पने मानाभावात् ।

ननु इच्छादिसाधारणं विषयत्वमस्तु दृश्ये, तदेव दृश्यस्याध्यस्तत्वे मानमित्यत आह ॥ सिद्धौ वेति ॥ अतिप्रसङ्गस्य विषयत्वसम्बन्धेनैव भङ्गादिति भावः ॥ सिद्ध्य-सम्मतेरिति ॥ दृगधीनसिद्धिकत्वमित्यत्र बहुव्रीह्यर्थस्य सिद्धिसम्बन्धस्य तद्विषयत्व-रूपत्वादित्यर्थः ॥ न चेति ॥ दृक्सम्बन्धसामान्यं दृश्यत्वं, तच्च प्रसक्तसंयोगादि-विशेष-निषेधसहकृतम् अध्यस्तत्वरूपे विशेषसम्बन्धे पर्यवस्यत्सम्बन्धिनो दृश्यस्य मिथ्यात्व-माक्षेप्स्यतीत्यर्थः ॥ तस्येति ॥ घटस्य ज्ञानमिति प्रतीतिसिद्धो यो ज्ञानज्ञेययोः सम्बन्धस् तं प्रति अध्यस्तत्वरूपसम्बन्धस्य विशेषरूपत्वाभावात् । प्रथममध्यस्तत्वं सम्बन्धत्वेनैव न क्लृप्तम् । दूरे ज्ञानज्ञेयसम्बन्धसामान्यं प्रति विशेषत्वेन । तथा च न परिशेषेणाध्यस्तत्वे पर्यवसानमिति भावः ॥ न हीति ॥ ज्ञेयज्ञानसम्बन्धसामान्यं प्रति अध्यस्तत्वरूप-सम्बन्धस्य विशेषत्वे घटस्य ज्ञानमित्यत्र यथा ज्ञेयज्ञानसम्बन्धसामान्यव्यवहारे ज्ञेयस्य षष्ठ्यन्तेन निर्देशः, ज्ञानस्य प्रथमान्तेन, तथाऽध्यस्तत्वरूपविशेषसम्बन्धव्यवहारेऽपि अध्यस्तस्य षष्ठ्यन्तेन अधिष्ठानस्य प्रथमान्तेन निर्देशः स्यात् । न तु तथाऽस्तीत्यर्थः । न च रूप्यस्य शुक्तिरधिष्ठानमिति प्रतीत्या अध्यस्तत्वस्य सम्बन्धविशेषत्वसिद्धिरिति वाच्यम् । घटस्य सम्बन्धः घटस्य संयोग इति सामान्यविशेषसम्बन्धव्यवहारे पदान्तर-प्रयोगादर्शनात् । रूप्यस्य किञ्चित् शुक्तिरिति सम्बन्धसामान्यं प्रति रूप्यस्याधिष्ठानं शुक्तिरित्येतस्य विशेषत्वेऽपि ज्ञेयज्ञानसम्बन्धं प्रति न विशेषत्वमित्यर्थः ॥ तद्वत इति ॥ सदसद्वैलक्षण्याभावरूपानिर्वाच्यत्वाभाववत इत्यर्थः ।

ननु करणसामर्थ्येन तुच्छे तदाकारवृत्तिसमुल्लासेऽपि दृक्सम्बन्धरूपं दृश्यत्वं तुच्छत्व-विरोधि न तुच्छेऽस्ति । तुच्छाकारताया वृत्तिगतत्वेऽपि वृत्तिसम्बन्धस्य तुच्छगतत्वा-भावोपपत्तेरिति चेन्न । वृत्तिसम्बन्धातिरिक्तस्य दृग्विषयत्वस्य घटादावप्यभावेना-पादकासिद्धेः । तुच्छाकारताया वृत्तिगतत्वे तुच्छेऽपि वृत्तिसम्बन्धस्यावर्जनीयत्वाच्च ॥ सत्त्वेऽपीति ॥ न च ब्रह्मणि तद्व्यवहारोऽध्यस्त इति वाच्यम् । घटव्यवहारस्यापि ब्रह्मण्यध्यस्तत्वेन तस्यापि ब्रह्मव्यवहारत्वापातादित्युक्तत्वात् ॥

### **न्यायामृतकण्टकोद्धारः**

त्वयापीति ॥ न च वृत्तिप्रतिबिम्बितस्य घटाधिष्ठानचैतन्याभेदान् न विरोध इति वाच्यम् । प्रतिबिम्बितस्य विशिष्टत्वेन मिथ्यात्वात्, अधिष्ठानस्य च सत्यत्वात् तयोरभेदानुपपत्तेः । अन्यथा जीवब्रह्मणोरप्यभेदेन संसारादिव्यवस्था न स्यादिति । घटोऽयमित्यसावुक्तिर् घटोऽयमित्ययं व्यवहारः । आभासस्य घटानधिष्ठानवृत्तिप्रतिबिम्बितचैतन्यस्य प्रसादतो भवेत् । विज्ञातो घट इत्युक्तिर् व्यवहारः । ब्रह्मानुभवतः ब्रह्मरूपाधिष्ठानचैतन्यरूपादनुभवाद् भवेदिति श्लोकार्थः । तथा चाध्यासरूपसम्बन्धस्यातन्त्रत्वात् तदभावेऽपि दृश्यत्वोपपत्त्या मिथ्यात्वहेतवोऽनुकूलतर्कहीना इति ।

किञ्चेति ॥ अर्थापत्तिरित्यत्रानुमानेऽप्रयोजकताशङ्कायां विपक्षबाधकत्वेनेति शेषः । एवमग्रेऽपि । न चानुकूलतर्कस्य प्रक्रान्तत्वेनार्थापत्तिर्वेत्यादिविकल्पानवसर इति वाच्यम् । सत्यत्वे दृश्यत्वानुपपत्तेरित्युपसंहारस्य द्वेधापि पर्यवसानसम्भवेन विकल्पोपपत्तेः । तदिति । अर्थापत्तेरित्यर्थः । काऽर्थापत्तिसामग्री याऽत्र नेत्यत आह– आक्षेप्यस्येति । प्रमितत्वं चेतीति । न चाक्षेपकस्य प्रमितत्वं नापेक्षितम् । ज्ञातत्वमेवाक्षेपकत्वे प्रयोजकम् । लाघवात् । अप्रमितेनापि प्रतिबिम्बेन बिम्बानुमानदर्शनाच्चेति वाच्यम् । आरोपितपुष्टत्वेनाबाध्यरात्रिभोजना क्षेपकस्यादर्शनेनाऽक्षेपकप्रमितत्वस्यावश्यकत्वात् । अन्यथा आक्षेपकस्याक्षेप्य समानयोगक्षेम-त्वेनाक्षेपकस्य मिथ्यात्वे तदाक्षेप्यमिथ्यात्वस्य मिथ्यात्वेन स्वप्रतिकूलाचरणापातात् । प्रतिबिम्बासत्यत्वस्यासिद्धेश्च । एवं हि प्रकृते दृश्यत्वमुपपाद्यं मिथ्यात्वमुपपादकम् । तत्र मिथ्यात्वं कीदृशस्य दृश्यत्वस्योपपादकम्? किं दृक्सम्बन्धरूपस्य वा, दृगध्यस्तत्वरूपस्य वा, मिथ्याभूतदृक्सम्बन्धरूपस्य वा ? नाद्य इत्याह– न चेति । सम्बन्धिमिथ्यात्वे सम्बन्धस्या-दर्शनादिति भावः ॥ प्रतिकूलमेवेति । सम्बन्धिमिथ्यात्वेन सम्बन्धाभावस्यैव दर्शनादिति भावः । न च रूप्यमिथ्यात्वेऽपि शुक्तीदमंशाध्यस्तत्वरूपसम्बन्धस्य दर्शनात् कथं सम्बन्धि-मिथ्यात्वं सम्बन्धप्रतिकूलमिति वाच्यम् । तत्राध्यस्तत्वस्य सम्बन्धत्वस्यासिद्धेः । अन्यथा रजतस्य शुक्तिरिति प्रतीतिः स्यात् ।

ननु सम्बन्धिमिथ्यात्वस्य संयोगसमवायरूपसम्बन्धप्रतिकूलत्वेऽपि अध्यस्तत्वरूपसम्बन्धस्य न तत्प्रतिकूलम्। प्रत्युतानुकूलमेव । सम्बन्धिसत्यत्वेऽध्यस्तत्वरूपसम्बन्ध एव न स्यात् । प्रकृते च दृगध्यस्तत्वसम्बन्धरूपदृश्यत्वस्य विवक्षितत्वादिति द्वितीयं पक्षमाशङ्क्य निषेधति– न चेति ॥ यदि दृगध्यस्तत्वरूपदृश्यत्वं विवक्षितं तर्हि तस्य मां प्रत्यसिद्धत्वात् । सिद्धस्यैवा-क्षेपकत्वात् । तस्याक्षेपकतैव न सम्भवतीत्याह– तस्येति । न च दृगध्यस्तत्वेनाक्षेपकता । येनासिद्धिः स्यात् । किन्तु दृक्सम्बन्धत्वेन । तस्य च प्रसक्तविशेषबाधेऽध्यस्तत्वरूपसम्बन्ध-विशेषे पर्यवसानमतो नासिद्धिरिति वाच्यम् । सम्बन्धसामान्यस्य सम्बन्धिमिथ्यात्वं विनाऽनु-पपत्त्यभावेन सम्बन्धिमिथ्यात्वानाक्षेपकत्वात् । न हि दण्डसम्बन्धः सम्बन्धिमिथ्यात्वं विनाऽनुपपन्नः । प्रत्युत तत्प्रतिकूलः । न च दृक्सम्बन्धो विषयरूपसम्बन्धिमिथ्यात्वं विनाऽनु-पपन्न इति वाच्यम् । विषयमिथ्यात्वाभावेऽपि ब्रह्मणो दृक्सम्बन्धस्यादृष्टत्वात् । तस्माद् दृगध्यस्तत्वेनाक्षेपकता वक्तव्या । एवञ्चासिद्धिरेवेति भावः ।

मिथ्याभूतदृक्सम्बन्धरूपदृश्यत्वं तदाक्षेपकमिति तृतीयमाशङ्क्य निषेधति ॥ न चेति ॥ अन्योन्याश्रयादिति ॥ दृश्यमिथ्यात्वे सिद्धे तस्य बाधकस्य विद्यमानत्वात् प्रमाणविषयतया सिध्यतो दृक्सम्बन्धस्य मिथ्यात्वसिद्धिः । तत्सिद्धौ दृश्यमिथ्यात्वसिद्धिरित्यन्योन्याश्रय इत्यर्थः । तथा चाक्षेप्यस्य नोपपादकत्वमिति सिद्धम् ।

आक्षेप्यस्य प्रमाणाविरुद्धत्वं च नास्तीत्याह ॥ प्रत्यक्षादीति ॥ ननु प्रत्यक्षस्य तत्त्वा-वेदकत्वाभावान् न तद्विरोधो दूषणम् । अन्यथा प्रपञ्चस्य दृश्यता न स्यादित्यत आह ॥ न चेति ॥ किञ्च दृश्यत्वोपपत्त्यर्थं प्रपञ्चमिथ्यात्वं स्वीक्रियते । तथा चैकस्योपपत्तये बहुत्यागः प्राप्नोति । तद्वरं बहूनामुपपत्तये एकस्य दृश्यत्वस्यैव त्यागः । त्यजेदेकं कुलस्यार्थ इति न्यायादित्याह– नापीति । ननु बहूनां कल्प्यत्वादप्रामाणिकत्वाच्च, क्लृप्तत्वात् प्रामाणिकत्वा-च्चैकस्योपपत्तयेऽनेकत्यागो युक्त इत्यत उक्तं – प्रमितेति । तथा च बहूनां प्रमाणसिद्धत्वान्न कल्प्यत्वम् । दृश्यत्वं च न सर्वथाऽनुपपन्नमिति न तद्बलात् प्रपञ्चमिथ्यात्वं कल्प्यमिति भावः । एवमाक्षेप्ये उपपादकत्वप्रमाणाविरुद्धत्वाभावमुक्त्वा आक्षेपके प्रमितत्वानुपपद्यनुमानत्वयोर-भावमाह ॥ आक्षेपकं चेति ॥ तस्येति ॥ तथा चोभयोरभेदान्नाक्षेप्याक्षेपकभाव इति भावः ॥ तवासिद्धेरिति ॥ त्वया विषयत्वरूपसम्बन्धानङ्गीकारादित्यर्थः । ननु मिथ्याभूतविषयत्वं स्वीक्रियते । तर्हि तन्निराकरणं स्वव्याहतमिति चेन्न । तात्विकस्यैव तस्य मया निषेधादिति ।

मैवम् । एवं तर्हि त्वन्मते मिथ्याभूतसंयोगेनेव मिथ्याभूतविषयत्वेनैव दृक्सम्बन्धोपपत्तौ आध्यासिकसम्बन्धकल्पनानुपपत्तेः । अत एवाह ॥ सिद्धाविति ॥ दृग्विषयत्वातिरिक्तेति ॥ न च दृग्जन्यसिद्धिकत्वमेव दृगधीनसिद्धिकत्वं विवक्षितमिति वाच्यम् । घटोऽयमित्यत्र सिद्धि-द्वयादर्शनात् । किञ्च दृग्जन्यसिद्धिकत्वमित्यत्र यदि सिद्धिविषयत्वं (तदा) तवासिद्धिः । यदि सिद्धावध्यस्तत्वं तदा ममासिद्धिः । न च दृगभिव्यक्तसिद्धिकत्वं विवक्षितम् । दृक्पदेन वृत्तेरुक्तत्वादिति वाच्यम् । तथापि पूर्वोक्तविकल्पदोषानिस्तारात् ॥ न चेति ॥ सम्बन्ध-सामान्यस्योभयसिद्धत्वान्नोभयमतेऽसिद्धिरिति भावः । नन्वेतावताऽध्यस्तत्वरूपसम्बन्धविशेष-सिद्धिः कथमिति तत्राह ॥ तच्चेति ॥ न हीति ॥ न च रूप्यस्य शुक्तिरिति व्यवहाराभावेऽपि रूप्यस्याधिष्ठानं शुक्तिरिति व्यवहारोऽस्त्येव । चैत्रस्य मैत्र इति व्यवहाराभावेऽपि चैत्रस्य पुत्रो मैत्र इति व्यवहारवदिति वाच्यम् । पदद्वयमात्रप्रतिपाद्यसामान्यं प्रति पदद्वयमात्रप्रतिपाद्यस्यैव विशेषत्वात् । अस्य चातथात्वात् । अत्रापि रूप्यभ्रमाधिष्ठानं शुक्तिरित्येव प्रतीतिः । भ्रमस्तु नाध्यस्तोऽबाधात् । अत एव भ्रमस्य साधिष्ठानत्वनियम इति । तस्मान्नाक्षेपकस्य प्रमितत्व-मनुपपद्यमानत्वं चेति भावः ।

अत्रार्थापत्तिपुरस्कारेण न विपक्षबाधकप्रवृत्तिः किन्त्वनुकूलतर्कमात्रमिति द्वितीयः पक्षोऽपि नेत्याह ॥ नान्त्य इति ॥ तद्वत इति ॥ तथा च व्यभिचार इति भावः । न च तुच्छस्य न दृक्सम्बन्धरूपं दृश्यत्वम् । न चैवं तद्व्यवहारानुपपत्तिः । तदाकारवृत्त्या तत्समुल्लासमात्रेण तदुपपत्तेः । तथा च दृश्यत्वाभावात् कथं व्यभिचार इति वाच्यम् । तर्हि तद्वदेव तदाकारवृत्त्या समुल्लासमात्रेण व्यवहाराद्युपपत्तौ प्रपञ्चेऽपि दृश्यत्वमनङ्गीकरणीयमिति कथं मिथ्यात्वे दृश्यत्वानुपपत्तिरूपोऽनुकूलतर्कोऽभिधीयते? न च ज्ञातो घट इति प्रतीत्यन्यथानुपपत्त्या दृश्यत्व-मिति वाच्यम् । नृशृृङ्गं ज्ञातमिति प्रतीतेरविशेषात् । न च सम्बन्ध्यभावेन तत्र दृक्सम्बन्धरूपं दृश्यत्वं न सम्भवतीति वाच्यम् । प्रकृते प्रपञ्चस्य मिथ्यात्वे सम्बन्ध्यभावस्याविशेषात् । सम्बन्ध्यभावेऽपि सम्बन्धस्योपपादितत्वाच्च । तस्मादसतोऽपि दृश्यत्वमस्तीति तत्र व्यभिचारः सुस्थः ॥ नापि सत्त्वमिति ॥ अबाध्यत्वरूपमित्यर्थः । तथा चाप्रयोजकत्वमिति भावः । न च व्यवहृत्या ब्रह्मण आध्यात्मिक एव सम्बन्धः । व्यवहृतौ ब्रह्मानध्यासेऽपि ब्रह्मणि व्यवहृतेरध्यासादिति वाच्यम् । तत्राध्यस्तस्य तद्व्यवहारत्वे ब्रह्मण्यध्यस्तघटव्यवहारस्यापि ब्रह्मव्यवहारत्वापत्तेरित्याद्युक्तत्वात् ।

### **न्यायामृतप्रकाशः**

घटाधिष्ठानचैतन्यस्यैव घटज्ञानत्वाङ्गीकारे स्ववचनविरोधं चाह ॥ त्वयापीति ॥ घटाधिष्ठानस्य वृत्तिप्रतिबिम्बितचैतन्यस्य त्वन्मते आभाससंज्ञा । तथा चोक्तम् ।

‘‘चैतन्यं द्विविधं प्रोक्तं वृत्तौ यत्प्रतिबिम्बितम् ।

 आभास उच्यतेऽन्यच्चानाभास इति शब्दितम् ॥’’

इति । उक्तिर्व्यवहारः । घटोऽयमित्यसावुक्तिरित्यस्य वृत्तिरूपज्ञानेन भवतीत्यर्थः । घटोऽयमिति व्यवहारजनकं घटोऽयमिति ज्ञानमाभासरूपमेवेति यावत् ॥ विज्ञात इति ॥ घटज्ञानवानहमित्युक्तिरित्यर्थः । ब्रह्मरूपानुभवस्साक्षी । विज्ञातो घट इत्युक्तिजनकम् अनुव्यवसायरूपं ज्ञानं साक्ष्येवेति यावत् ॥ घटानधिष्ठानस्येति ॥ तथा च घटानधिष्ठानस्य वृत्तिप्रतिबिम्बितस्य विशिष्टचैतन्यस्यैव घटज्ञानत्वावगमाद् घटाधिष्ठानचैतन्यस्य घटज्ञान-त्वाङ्गीकारे त्वद्वचनविरोधः स्यादिति भावः ॥ दृश्यत्वान्यथानुपपत्त्येति ॥ दृश्यत्वस्यान्यथा सत्त्वेऽनुपपत्त्येत्यर्थः ॥ तत्सामग्रीति ॥ अर्थापत्तिसामग्रीत्यर्थः । आक्षेप्यस्य रात्रि-भोजनस्य । उपपादकत्वं पीनत्वोपपादकत्वम् । आक्षेपकस्य पीनत्वस्य । अनुपपद्यमानत्वम् आक्षेप्यं रात्रिभोजनं विनानुपपद्यमानत्वम् ॥ सम्बन्धीति ॥ ज्ञेयप्रपञ्चेत्यर्थः । सम्बन्ध-स्येति ॥ दृक्सम्बन्धरूपदृश्यत्वस्येत्यर्थः ॥ प्रतिकूलमेवेति ॥ सम्बन्धिनो मिथ्यात्वे सम्बन्ध-स्वरूपमेव न सिद्ध्येदिति मिथ्यात्वं सम्बन्धरूपाक्षेपकस्य प्रतिकूलमेव नोपपादकमित्यर्थः । ननु यद्याक्षेपकः सम्बन्धोऽध्यस्तत्वादन्यो विषयविषयिभावादिर्वास्तवः स्यात्तदैव मिथ्यात्वं तदुपपादकं न स्यात् । किन्तु प्रतिकूलमेवेति वक्तुं शक्यते । न चैवं, किन्त्वध्यस्तत्वरूप-सम्बन्ध एव मिथ्यात्वाक्षेपकः । मिथ्यात्वं चाध्यस्तत्वरूपसम्बन्धानुकूलमेवेति तदुपपादकं भविष्यत्येवेत्याशङ्क्य निषेधति ॥ न चेति ॥ आध्यासिकसम्बन्धशब्दस्यार्थद्वयमस्ति दृग्दृश्ययोरध्यास एव सम्बन्ध इति, तथा अन्यः कश्चिद्विषयविषयिभावः सम्बन्धोऽस्ति सोऽध्यस्त इति च । तत्राद्याभिप्रायेणेदं निराकरणम् ॥ तस्येति । अध्यस्तत्वरूपसम्बन्ध-स्येत्यर्थः । तथा चाक्षेपकस्य प्रमितत्वाभावादर्थापत्तिसामग्री न्यूनेति भावः । नन्वाध्यासिक-सम्बन्धो नाम अध्यास एव सम्बन्ध इति नार्थः । येन तस्याद्याप्यप्रमितत्वेनाक्षेपकत्वा-भावः । किंनाम कश्चित्सम्बन्धो विषयविषयिभावोऽस्ति सोऽध्यस्तो मिथ्याभूत उच्यते । तथा चैतादृशमिथ्याभूतसम्बन्धस्य सम्बन्धिमिथ्यात्वोपपादकतयानुकूल्यमेव भविष्यतीत्या-शङ्क्य निराकरोति ॥ न चेति ॥ सम्बन्धस्य विषयविषयिभावस्य । तथा चैतादृशसम्बन्धस्य प्रत्यक्षसिद्धतया सत्यत्वेन न तस्य सम्बन्धिमिथ्यात्वमुपपादकमिति भावः ।

ननु विनैव बाधकमित्यनुपपन्नं, सम्बन्धस्यामिथ्यात्वे दृश्यमिथ्यात्वस्यैव बाधकत्वात् । दृश्यस्य सम्बन्धिनः प्रपञ्चस्यैव मिथ्यात्वात्तत्सम्बन्धस्यापि मिथ्यात्वमेवाङ्गीकार्यमित्याशङ्क्य निषेधति ॥ न चेति ॥ अन्योन्येति ॥ दृग्दृश्यसम्बन्धमिथ्यात्वे सिद्धे दृश्यस्य सत्यत्वे सम्बन्धानुपपत्त्या दृश्यमिथ्यात्वसिद्धिः । तत्सिद्धौ च सम्बन्धिभूतदृश्यस्य मिथ्यात्वेन तत्सम्बन्धस्यापि मिथ्यात्वसिद्धिरित्यन्योन्याश्रयः स्यादित्यर्थः ॥ प्रत्यक्षादीति ॥ सन्घट इत्यादिप्रत्यक्षेत्यर्थः । तथा चाक्षेपकस्य प्रमाणाविरुद्धत्वरूपार्थापत्तिसामग्री नेत्यर्थः । नन्वाक्षेप्यमिथ्यात्वं न प्रत्यक्षविरुद्धं तस्यातत्वावेदकत्वादित्यत आह ॥ न च प्रत्यक्षेति ॥ स्वतःप्राप्तेति ॥ स्वतःप्रामाण्यप्राप्तेत्यर्थः । ननु दृश्यत्वान्यथानुपपत्त्याऽऽध्यासिकसम्बन्ध-सिध्द्या प्रपञ्चमिथ्यात्वसिद्धेः कथं तत्सत्त्वग्राहिप्रत्यक्षस्य तत्वावेदकत्वमित्यत उक्तं प्रत्यक्षाद्यविरुद्धेति । अनेनाक्षेपकस्य दृश्यत्वस्याक्षेप्यं दृश्यमिथ्यात्वं विना सत्यसम्बन्धेनैवो-पपत्तावनुपपद्यमानत्वमपि नास्तीत्युक्तं भवति । एकस्य दृश्यत्वस्यान्यथानुपपत्त्या सर्वप्रपञ्च-मिथ्यात्वकल्पनमयुक्तमित्याह ॥ नापीति ॥ एकस्य दृश्यत्वस्योपपत्तये प्रत्यक्षादिना सत्यत्वेन प्रमितानेकप्रपञ्चाख्यवस्तुनस्त्यागो मिथ्यात्वकल्पनरूपो युक्तः ‘‘त्यजेदेकं कुल-स्यार्थे’’ इति न्यायेन एकस्य दृश्यत्वस्यैव त्यागोऽस्तु बहुबाधस्यान्याय्यत्वादिति भावः ।

आक्षेपकं विकल्प्य दूषयति ॥ आक्षेपकं चेति ॥ मिथ्यात्वाक्षेपकमित्यर्थः ॥ दृगिति ॥ दृगध्यस्तत्वरूपं दृश्यत्वमित्यर्थः ॥ आक्षेप्येति ॥ दृगध्यस्तत्वस्यैव मिथ्यात्वरूपत्वादिति भावः ॥ तवेति ॥ विषयत्वमनङ्गीकर्तुः । तथा च प्रमितत्वं नास्तीति भावः ॥ अनुपपत्तीति ॥ दृग्विषयत्वरूपदृश्यत्वाख्याक्षेपकस्येत्यर्थः । तथा चार्थापत्तिसामग्री न्यूनेति भावः ॥ सिद्ध्यसम्मतेरिति ॥ दृगधीनसिद्धिकत्वमित्यत्र बहुव्रीह्यर्थस्य सिद्धिसम्बन्धस्य विषयत्वरूपत्वादिति भावः । तच्च तवासिद्धमिति हृदयम् ॥ न च दृक्सम्बन्धेति ॥ दृक्सम्बन्धसामान्यमेव दृश्यत्वम् । तच्च प्रसक्तसंयोगादिसम्बन्धविशेषनिषेधसहकृतं सद् अध्यस्तत्वरूपे सम्बन्धविशेषे पर्यवस्यच्च सम्बन्धिनो दृश्यस्य मिथ्यात्वम् आक्षेप्स्यतीति भावः ॥ तस्येति ॥ घटस्य ज्ञानमित्यादिप्रतीतिसिद्धो यो ज्ञानज्ञेययोस्सम्बन्धस्तं प्रत्यध्य-स्तत्वरूपसम्बन्धस्य विशेषरूपत्वाभावात् । आदावध्यस्तत्वं सम्बन्धत्वेनैव अक्लृप्तं दूरे ज्ञानज्ञेयसम्बन्धसामान्यं प्रति विशेषत्वेन । तथा च परिशेषेणाध्यस्तत्वेन पर्यवसानमित्यर्थः । ज्ञानज्ञेयसम्बन्धसामान्यं प्रत्यध्यस्तत्वरूपसम्बन्धस्य विशेषत्वे, घटस्य ज्ञानमित्यादौ यथा ज्ञानज्ञेयसम्बन्धसामान्यव्यवहारे ज्ञेयस्य षष्ठ्यन्तेन निर्देशः, ज्ञानस्य प्रथमान्तेन तथा तद्विशेषभूताध्यस्तत्वरूपसम्बन्धव्यवहारेऽपि अध्यस्तस्य षष्ठ्यन्तेनाधिष्ठास्य प्रथमान्तेन निर्देशः स्यात् । न हि तथास्तीत्याह ॥ न हीति ॥ सत्त्वे दृश्यत्वं न स्यादित्यनुकूल-तर्कमात्रमिति द्वितीयं निराकरोति ॥ नान्त्य इति ॥ तर्कोऽप्रयोजक इत्याह ॥ सत्त्वेऽपीति ॥ सम्बन्धान्तरेण आध्यासिकसम्बन्धातिरिक्तेन सम्बन्धेनेत्यर्थः । अत्रापादकी-भूतं सत्त्वम् अनिर्वाच्यत्वाभावो वा पारमार्थिकत्वं वा । नाद्य इत्याह ॥ न तावदिति ॥ तद्वतोऽपीति ॥ सदसद्वैलक्षण्यरूपानिर्वाच्यत्वाभाववत इत्यर्थः । तथा च तर्कस्य तुच्छे व्यभिचारेण व्याप्तिभङ्गात्प्रशिथिलमूलत्वमिति भावः । न द्वितीय इत्याह । नापीति ॥ सत्वं पारमार्थिकत्वम् ॥ सत्वेऽपीति ॥ सत्त्वेऽपि घटस्य ज्ञानेन सम्बन्धोऽस्त्वित्यप्रयोजकता । न च सत्त्वे सम्बन्धायोगः । यथा ब्रह्मणः सत्यत्वेऽपि तद्व्यवहारेण सम्बन्धोऽस्ति, ब्रह्मणोऽपि व्यवह्रियमाणत्वात् तद्वत्सत्यस्यापि घटस्य ज्ञानेन सम्बन्धोऽस्त्वित्यर्थः ।

### **न्यायकल्पलता**

शुद्धस्य घटाधिष्ठानचैतन्यस्य घटप्रकाशकत्वे विरोधं वक्ति । त्वयाऽपीति । आभासस्या-वृत्तिप्रतिफलितस्य शुद्धातिरिक्तस्येत्यर्थः । ब्रह्मानुभवतः साक्षिरूपादित्यर्थः । घटानधिष्ठान-स्येति । वृत्तिप्रतिबिम्बितस्य विशिष्टस्य घटप्रकाशकस्य तदनधिष्ठानत्वाद् घटाधिष्ठानचैतन्यस्य घटप्रकाशकत्वोक्तौ त्वदाचार्यवचोविरोधेनापसिद्धान्तप्रसंग इत्यर्थः । न च वृत्तिप्रतिबिम्बित-चैतन्यस्य घटाधिष्ठानचैतन्येन सह भेदाभावात् तस्यैव तद्भासकत्वमिति देश्यम् । वस्तुत एकत्वेऽपि कल्पितभेदसत्वात् । अन्यथा सर्वेषां सर्वदा सर्वप्रकाशापत्तिरिति भावः । दोषान्तर-मन्वाचिनोति । किञ्चेति । दृश्यत्वानुपपत्या दृक्सम्बन्धान्यथानुपपत्येत्यर्थः । अर्थापत्तिर्वेति । नचानुकूलतर्काभावोक्तिप्रस्तावेनार्थापत्तिविकल्पदूषणयोरनवसर इति साम्प्रतम् । अर्थापत्ति-दूषणस्य परकीयतर्केऽप्युद्भावनीयत्वात्तदुक्तिरित्यविरोधात् । तर्कमात्रमिति । अर्थापत्तेः प्रमाण-त्वेनार्थसाधकत्वम् । तर्कस्य परमते स्वतोऽप्रमाणत्वेन नार्थसाधकत्वम् । किन्तु प्रमाणानुग्राह-कत्वेन तत्सहकारित्वमिति मात्रशब्दं प्रयुञ्जानस्यायं भावः । सम्बन्धस्येति । दृक्सम्बन्धरूप-दृश्यत्वस्येत्यर्थः । किन्त्विति । सम्बन्धिनो मिथ्यात्वे सम्बन्धस्यानुपपन्नतैव स्यादित्यर्थः । सम्बन्धिमिथ्यात्वं प्रस्तुतसम्बन्धप्रतिकूलं नेत्याशंक्य निराकरोति । नचेति । अध्यस्त-सम्बन्धिकस्याध्यस्तत्वरूपसम्बन्धस्य सम्बन्धिमिथ्यात्वं न प्रतिकूलं किन्तु तादृशसम्बन्धरूप-सम्पादकत्वेनानुकूलमेवेति शङ्कितुराशयः । तस्येति । अध्यस्तत्वरूपसमबन्धस्येत्यर्थः । प्रामाण्यस्यौत्सर्गिकत्वात्सम्बन्धस्य हि अन्यत्र क्लृप्तसत्यसम्बन्धिकत्वेनैवाक्षेपकता । नत्वन्यत्रा-क्लृप्ताध्यस्तत्वादिरूपेण । तथा च येन रूपेण सम्बन्धस्याक्षेपकता तद्रूपाक्रान्तस्याक्षेपकस्य आक्षेप्यं सम्बन्धिमिथ्यात्वं प्रतिकूलमेव । तुच्छाध्यस्तयोर्दृक्सम्बन्धरूपदृश्यत्वं प्रति सम्बन्धि-मिथ्यात्वस्य प्रतिकूलत्वाभावेऽपि प्रकृते अध्यस्तत्वरूपसम्बन्धस्याद्याप्यसिद्धत्वान्न सम्बन्धि-मिथ्यात्वाक्षेपकता । किं नाम वेदैकसमधिगम्ये ब्रह्मणि दृक्सम्बन्धरूपदृश्यत्वं प्रति सत्य-सम्बन्धिकत्वस्यैव नियामकतया क्लृप्तत्वात् सम्बन्धिसत्यतैवाक्षेप्या । बादरायणीयमते प्रामाण्यस्य स्वतस्त्वाद् दृश्यत्वेन मिथ्यात्वे त्वप्रमाण्यस्वतस्त्वापत्तिरित्याखण्डलार्थः ।

ननु दृश्यत्वरूपदृक्सम्बन्धं प्रति सम्बन्धिमिथ्यात्वं न प्रतिकूलम् । तादृशसम्बन्धस्य स्वरूपेण मिथ्यात्वात् । तत्सत्यत्वे हि सम्बन्धिमिथ्यात्वेन तस्यापि मिथ्यात्वापत्या तन्मिथ्यात्वं सम्बन्धप्रतिकूलं स्यात् । नतु तदस्तीत्याशङ्क्य प्रत्याचष्टे । न च मिथ्याभूतेति । स्वत इति । स्वतः प्रामाण्यप्रत्यक्षादिसिद्धेच्छेष्यमाणादिसाधारणस्य विषयत्वरूपसम्बन्धस्य बाधकमन्तरेण मिथ्यात्वकल्पनायोगादित्यर्थः । अन्योन्येति । दृग्दृश्यसम्बन्धस्य मिथ्यात्वे सम्बन्धानुपपत्या दृश्यमिथ्यात्वसिद्धिस्तत्सिद्धौ च सम्बन्धिभूतदृश्यस्य मिथ्यात्वेन तत्सम्बन्धस्य मिथ्यात्वसिद्धिरित्यर्थः । आक्षेप्यस्य प्रमाणान्तराविरुद्धत्वं च नास्तीत्याह । प्रत्यक्षादीति ।

ननु न प्रत्यक्षविरोधस्तस्यातत्वावेदकत्वादित्यत आह । नचेति । यथाच न प्रत्यक्षादि-विरोधस्तथोक्तमधस्तात् । आक्षेपकस्य दृश्यत्वस्य आक्षेप्यं दृश्यमिथ्यात्वं विनाऽनुपपद्यमानत्व-मपि नास्तीत्यभिसन्धायोक्तं प्रत्यक्षादीत्यादि । अन्यथाप्युपपन्नस्य न तदाक्षेपकत्वमित्यर्थः। त्वदभिमतस्य दृगध्यस्तत्वरूपस्य दृश्यत्वस्य दृश्यमिथ्यात्वाक्षेपकस्य प्रमितत्वमपि नास्तीत्याह । नाप्येकस्येति । प्रमितानेकवस्तुत्यागरूपबाधकेन त्वदभिमतदृश्यत्वस्य न प्रमितत्वम् । दृश्यत्वस्याध्यस्तरूपत्वे हि दृश्यग्राहकस्य प्रत्यक्षादेः स्वतः प्रामाण्यपरित्यागः । अप्रामाण्य-स्वतस्त्वपरिग्रहश्च । औतागमाद्यनाश्वासप्रसक्तिरित्यादिबहुविप्लवं स्यादित्यर्थः । नचाक्षेपके प्रमितत्वमनपेक्षितमप्रमितेनापि प्रतिबिम्बेन बिम्बाक्षेपदर्शनादिति युक्तम् । प्रतिबिम्बस्य त्वन्मतेपि सत्यत्वात् । तस्य सत्यबिम्बाभेदो न स्यात् । तज्ज्ञानस्यैवाक्षेपकत्वाच्च । बहुबाधस्यान्याय्यत्वादित्याशयेनोक्तमनेकेति । दृश्यत्वं विकल्प्य दूषयति । आक्षेपकमिति । तवासिद्धेरिति । नचाध्यासरूपं दृग्विषयत्वं ममापि सम्मतमिति वाच्यम् । प्रतिवादिनो असंप्रतिपत्तेः । इच्छादिसाधारणानध्यस्तदृग्विषयत्वेनैवोपपत्तावध्यासरूपदृग्विषयत्वकल्पने माना-भावात् । नन्विच्छेष्यमाणादिसाधारणं विषयत्वमस्तु दृश्ये तदेव दृश्यस्याध्यस्तत्वे मानमित्यत आह । सिद्धौ वेति । अतिप्रसङ्गस्य विषयत्वरूपसम्बन्धेनैव भङ्गादिति भावः । सिद्ध्य-सम्मतेरिति । दृगधीनसिद्धिकत्वमित्यत्र बहुव्रीह्यर्थस्य सिद्धिसम्बन्धस्य तद्विषयत्वरूपत्वा-दित्यर्थः । ननु दृक्ससम्बन्धसामान्यं दृश्यत्वं तच्च प्रसक्तसंयोगादितद्विशेषनिषेधसहकृत-मध्यस्तत्वरूपे सम्बन्धविशेषे पर्यवस्यत्सम्बन्धिनो दृश्यमिथ्यात्वमाक्षेप्स्यतीत्याशङ्क्य निराचष्टे । नचेति । तस्येति । घटस्य ज्ञानमिति प्रतीतिसिद्धो यः ज्ञेयज्ञानयोः सम्बन्धस्तं प्रति अध्यस्तत्वरूपसम्बन्धस्य विशेषरूपत्वाभावात् । प्रथममध्यस्तत्वं तावत्सम्बन्धत्वेनैव न प्रेक्षाव-द्व्यवहारे क्लृप्तम् । दूरे ज्ञानज्ञेयसम्बन्धसामान्यं प्रति विशेषत्वेन । तथा च न परिशेषेणाध्यस्तत्वे पर्यवसानमित्यर्थः । नहीति । ज्ञेयज्ञानसम्बन्धसामान्यं प्रति अध्यस्तत्वरूपसम्बन्धस्य विशेषत्वे घटस्य ज्ञानमित्यत्र यथा ज्ञेयज्ञानसम्बन्धसामान्यव्यवहारे ज्ञेयस्य षष्ट्यन्तेन निर्देशः, ज्ञानस्य प्रथमान्तेन, तथाऽध्यस्तत्वरूपसम्बन्धविशेषव्यवहारेऽपि अध्यस्तस्य षष्ट्यन्तेन, अधिष्ठानस्य प्रथमान्तेन निर्देशः स्यात् । नतु तथाऽस्तीत्यर्थः ।

न च रूप्यस्य शुक्तिरिति प्रतीत्यभावेऽपि रूप्यस्य शुक्तिरधिष्ठानमिति प्रतीत्याऽध्य-स्तत्वस्य सम्बन्धविशेषत्वसिद्धिरिति देश्यम् । घटस्य सम्बन्धः, घटस्य संयोग इति सामान्य-विशेषरूपेण सम्बन्धव्यवहारे पदान्तरप्रयोगादर्शनात् । रूप्यस्य किञ्चिच्छुक्तिरिति सम्बन्ध-सामान्यं प्रति रूप्यस्याधिष्ठानं शुक्तिरित्येतस्य विशेषत्वेऽपि ज्ञेयज्ञानसम्बन्धं प्रति न विशेषत्व-मित्यर्थः । अत्र चैत्रस्य मैत्र इति प्रतीत्यभावेऽपि चैत्रस्य पिता मैत्र इति निदर्शनमप्यबोध-विजृम्भितमिति ज्ञापयितुं घटस्य ज्ञानमिति धीसिद्धेत्याद्युक्तम् । अधिष्ठानाधिष्ठेयभावसम्बन्धस्य पितापुत्रभावसम्बन्धस्य च सम्बन्धसामान्यविशेषत्वेऽपि ज्ञेयज्ञानसम्बन्धं प्रति विशेषत्वाभावात् । अन्यथा तस्य सम्बन्धसामान्यं प्रति अविशेषत्वादित्यवक्ष्यदिति बोध्यम् । तद्वत इति । सदसद्वैलक्ष्यण्यरूपानिर्वाच्यत्वाभाववत इत्यर्थः । तथाचापादकस्य सत्वेऽपि आपाद्यासत्वा-द्व्यभिचार इति भावः ।

ननु करणसामर्थ्येन तुच्छे तदाकारवृत्तिसमुल्लासेऽपि दृक्सम्बन्धरूपं दृश्यत्वं तुच्छत्वविरोधि न तुच्छे अस्ति । तुच्छाकारताया वृत्तिगतत्वेऽपि वृत्तिसम्बन्धस्य तुच्छगतत्वाभावोपपत्तेरिति चेत् । न । वृत्तिसम्बन्धातिरिक्तस्य दृग्विषयत्वस्य घटादावप्यभावेनापादकासिद्धेः । तुच्छाकार-ताया वृत्तिगतत्वेऽपि वृत्तिसम्बन्धस्यावर्जनीयत्वाच्च । सत्वेऽपि ब्रह्मण इति । न च ब्रह्मणि तद्व्यवहारोऽध्यस्त इति युक्तम् । घटव्यवहारस्यापि ब्रह्मण्यध्यस्तत्वेन तस्यापि ब्रह्मव्यवहारत्वा-पातादित्युक्तत्वात् ।

### **न्यायामृतसौगन्ध्यम्**

ननु वृत्युदयात्प्रागज्ञातार्थसिध्यर्थं वृत्तिभिन्नज्ञानमावश्यकम् । अन्यथा तस्य साधका-भावेन शशशृृङ्गतुल्यतया सन्निकर्षतज्जन्यज्ञानहेतुत्वेन प्राक् सत्वकल्पना निष्प्रमाणिकी स्यात् । तच्चाज्ञानस्य साधकत्वात् स्वरूपतो नाज्ञाननिवर्तकं, वृत्युपरक्तं त्वज्ञाननिवर्तकमिति न वृत्तेरनुपयोग इति चेन्न । ईश्वरयोगिज्ञानस्यैवाज्ञातविषये मानत्वात् । अज्ञानानिवर्तक-ज्ञानत्वस्य घटादेरपि वक्तुं शक्यत्वात् । सोऽपि हि स्वाकारवृत्यारूढं स्वाज्ञानं निवर्तयति, न स्वत इत्यपि सुवचम् ।

किञ्च

‘घटोऽयमित्यसावुक्तिराभासस्य प्रसादतः ।

विज्ञातो घट इत्युक्तिर् ब्रह्मानुभवतो भवेत् ॥’

इति वदता वृत्तिप्रतिबिम्बितस्य घटानधिष्ठानचैतन्यस्य घटानुभवत्वं त्वयाप्युक्तम् । न च वृत्तिप्रतिबिम्बितचैतन्यस्य घटाधिष्ठानचैतन्येन सह भेदाभाव इति वाच्यम् । विशिष्टस्य त्वन्मते अतिरिक्तत्वात् । अन्यथा दृश्यत्वमिथ्यात्वादिना शुद्धस्यापि तत्वापत्तेः । वस्तुगत्या चैतन्यैक्यस्यातिप्रसक्तत्वात् ।

किञ्च दृश्यत्वान्यथानुपपत्या मिथ्यात्वमित्यर्थापत्तिर्वा विवक्षिता, अथवा सत्यत्वे दृश्यत्वं न स्यादित्यनुकूलतर्कमात्रम् । नाद्यः । तत्सामग््रयभावात् । तथा हि आक्षेप्य-स्योपपादकत्वं, प्रमाणाविरुद्धत्वं, आक्षेपकस्यानुपपद्यमानत्वं, प्रमितत्वं चेत्यर्थापत्तिसामग्री । प्रकृते चाक्षेप्यं सम्बन्धि मिथ्यात्वं नाक्षेपकस्य सम्बन्धस्योपपादकं प्रत्युत प्रतिकूलमेव । न चाध्यस्तत्वरूपसम्बन्धस्य न तत्प्रतिकूलम् । तस्याद्याप्यसिद्धेरनाक्षेपकत्वात् । प्रत्यक्षादि-विरुद्धं चेदमाक्षेप्यम् । नाप्येकस्य दृश्यत्वस्योपपत्तये प्रमितानेकवस्तुत्यागो युक्तः । आक्षेपकं च न दृगध्यस्तत्वं, तस्यैव आक्षेप्यत्वान् मां प्रत्यसिद्धेः । नापि दृग्विषयत्वरूपो दृक्सम्बन्ध-स्तवासिद्धेः । नापि दृगधीनसिद्धिकत्वं, दृग्विषयत्वातिरिक्तस्य तस्यासिद्धेः । नान्त्यः । सत्वेऽप्युक्तरीत्या सम्बन्धान्तरेणैव दृश्यत्वस्योपपन्नतया अनुपपत्तेरेवाभावात् ।

न चानुकूलतर्कस्य प्राक् प्रक्रान्तत्वेनार्थापत्तिर्वेत्यादिविकल्पानवसरः । तथात्वे चोभयथाप्यदोषः । तथा हि सत्यत्वे दृग्दृश्यसम्बन्धानुपपत्तिः, मिथ्यात्वं च तदुपपादकम् । न हि तत्सम्बन्धप्रतिकूलम् । मिथ्यात्वेऽपि शुक्तिरूप्यस्येदमंशेऽध्यस्तत्वरूपसम्बन्धदर्शनेन सम्बन्धसामान्ये प्रतिकूलत्वाभावादिति वाच्यम् । शुक्तिरूप्यस्येदमंशे अध्यासासिद्धेः । ज्ञानज्ञेययोरेव ह्याध्यासिकसम्बन्ध इति त्वन्मतम् । न हि रूप्यस्येदमंशस्तदवच्छिन्नं वा ज्ञानं किं विद्यावृत्तिस्तदवच्छिन्नं वा । तत्र तस्यानध्यासादित्युक्तत्वात् ।

किञ्च शुक्तिरूप्ये मिथ्यात्वसम्बन्धस्य शुक्तिरूप्याभावस्य च सत्यत्वाङ्गीकारात् तत्र मिथ्यात्वानुयोगिकत्वस्य मिथ्यात्वप्रतियोगिकत्वस्य वा मिथ्यात्वासाधकत्वात् । देहात्म-सम्बन्धे मिथ्यात्वेनाङ्गीकृते सत्यप्रतियोगिकत्वस्यासत्वसाधकत्वाच्च । मिथ्याप्रतियोगिकत्वं हि कथं मिथ्यात्वासाधकम् । यत्तु विप्रकृष्टसम्बन्धकत्वानुपपत्यैव दृश्यतत्सम्बन्धयोर्मिथ्यात्व-सिद्धिरुक्ता । बाधकाले तु रूप्यस्य शुक्तिरिति धीर्भवत्येव । अत एवेदं रूप्यस्य स्वरूप-मित्यध्यासकाले, रूप्यस्य स्वरूपं शुक्तिरिति बाधकाले तु प्रतीयते ।

किञ्चेदं रूप्यस्याधिष्ठानं शुक्तीरूप्यस्याधिष्ठानमिति सर्वजनीनानुभवे रूप्यादेर्भ्रम-विशेष्यत्वरूपाधिष्ठानत्वस्य शुक्त्यादौ सिद्धत्वान्मन्मते विशेष्यावच्छिन्नस्य चैतन्यस्य भ्रम-विषयाध्यासस्वीकारादधिष्ठानारोप्ययोरध्यासः सर्वत्र सम्बन्ध इति । तन्न । विप्रकृष्टसम्बन्ध-कत्वस्याप्युपपादितत्वात् । बाधकाले तु नेदं रूप्यमित्येव धीर्न तु रूप्यस्य शुक्तिरिति । अत एव रूप्यस्य स्वरूपं शुक्तिरिति प्रतीतिस्तु तवैव ।

ननु आक्षेपकोऽपि दृग्विषयत्वरूपो दृक्सम्बन्ध एव । अध्यासरूपस्य दृग्विषयत्वस्य ममापि सम्प्रतिपत्तेः । तात्विकस्यैव तस्य निषेधादिति चेन्न । अध्यस्तत्वस्याद्याप्यसिद्धेः । न च दृक्सम्बन्धसामान्यस्याक्षेपकस्य प्रसक्तविशेषनिषेधेऽप्यध्यस्तत्वरूपविशेषपर्यवसानेन ना-सिद्धिः । परोक्षज्ञानविषययोरभावप्रतियोगिनोरिव परस्परानध्यस्तसम्बन्धिकसम्बन्धेनैवोपपत्तेः ।

किञ्च घटस्य ज्ञानमिति धीसिद्धसम्बन्धसामान्यस्याध्यस्तत्वं न विशेषः । न हि रूप्यस्य शुक्तिरिति धीरस्ति । एतेन रूप्यस्य शुक्तिरिति प्रतीत्यभावेऽपि रूप्यस्य शुक्तिरधिष्ठानमिति प्रतीत्या अध्यस्तत्वस्य सम्बन्धविशेषत्वसिद्धिः । ‘चैत्रस्य मैत्रः’ इति प्रतीत्यभावेऽपि ‘चैत्रस्य पिता मैत्रः’ इति प्रतीतिवदिति निरस्तम् । अध्यस्ताधिष्ठानस्य स्थले पदान्तर-प्रक्षेपेण विवरणाभावात् । इदं रजतं नेदं रजतमित्येव हि प्रतीतिः । किञ्च घटस्य सम्बन्धो घटस्य संयोग इति सामान्यविशेषरूपाभ्यां पदान्तरं विनैव हि यथा व्यवहारस्तथा न प्रकृते । न वा ‘चैत्रस्य पिता मैत्र’ इत्यादौ षष्ठ्यर्थः सम्बन्धः । अपि तु जनकत्वरूपपितृपदार्थैक-देशेऽपि चैत्रस्य निरूपितत्वम् । तथा च रूप्यस्याधिष्ठानमित्यत्रापि भ्रमेऽधिष्ठानत्वघटके रूप्यस्य सम्बन्धो भाति । न तु अधिष्ठाने ।

किञ्चाक्षेप्यमपि सम्बन्धिमिथ्यात्वं प्रत्यक्षादिप्रमाणविरुद्धमेव । आक्षेपकमपि सम्बन्ध-मिथ्यात्वं त्वप्रमितमेव । न चाप्रमितेनापि प्रतिबिम्बेन बिम्बाक्षेपोद्देश्यता इति वाच्यम् । प्रतिबिम्बस्य छायावत् सत्यत्वात् तज्ज्ञानस्यैवाक्षेपकत्वात् । न च सत्यत्वे ज्ञानज्ञेययोः सम्बन्धानुपपत्तितर्कपरत्वम् । परस्परानध्यस्तयोः परोक्षज्ञानविषययोरभावप्रतियोगिनोरिव सत्यत्वेनैवोपपत्त्या अप्रयोजकत्वात् । किञ्च दृश्यत्वाभावस्यापादकं सत्वमत्रानिर्वाच्यत्वाभावो वा त्रिकालाबाध्यत्वं वा । उभयथापि तुच्छे ब्रह्मणि च व्यभिचारः ।

ननु कारणासामर्थ्येन तत्र तदाकारवृत्तिसमुल्लासेऽपि दृक्सम्बन्धरूपस्य तुच्छत्वविरोधि-नस्तत्राभावेन तुच्छाकारताया वृत्तिगतत्वेऽपि तव वृत्तिसम्बन्धस्य तुच्छगतत्वाभावोपपत्तिरिति चेन्मैवम् । तुच्छे वृत्तिसम्बन्धाभावे वृत्तौ तदाकारत्वासम्भवात् । न ह्यसम्बद्धायां वृत्तौ तदाकारत्वम् । अतिप्रसङ्गात् ।

किञ्च यथा सतो ब्रह्मणः स्वव्यवहृत्या सम्बन्धस्तथा घटादेरपि सत एव स्वज्ञानेन सम्बन्धः । न च ब्रह्मणि व्यवहाराध्यासेनैवोपपत्तिरिति वाच्यम् । घटादिव्यवहारस्यापि ब्रह्मण्यध्यस्तत्वेन तस्य ब्रह्मव्यवहारत्वापत्तेः ।

### **न्यायामृतमाधुरी**

तर्कमात्रमिति । अर्थापत्तिः प्रमाणतयार्थसाधिका तर्कस्तु स्वयमप्रमाणमपि प्रमाणस्य सहकारीति मात्रपदेन ध्वन्यते । दृश्यत्वं वितर्क्य दूषयति । आक्षेपकमिति । तद्वत इति । सदसद्वैलक्षण्यानिर्वाच्यत्वाभाववत इत्यर्थः ।

अत्राद्वैतसिद्धिकारः । कारणासामर्थ्येन तुच्छे तदाकारवृत्तिसमुल्लासेऽपि दृक्सम्बन्धरूप-दृश्यत्वस्य तुच्छत्वविरोधिनस्तत्राभावात् । तुच्छाकारताया वृत्तिगतत्वेपि वृत्तिसम्बन्धस्य तुच्छगतत्वाभावोपपत्तेरित्याह, तदसत् । घटादावपि वृत्तिसम्बन्धादतिरिच्यमानस्य दृग्विषय-त्वस्याभावेनापादकासिद्धेः । तुच्छाकारताया वृत्तिगतत्वे तुच्छे वृत्तिसम्बन्धस्य दुरुपह्नवत्वात् ।

------------------------------------------------------------------------

किञ्चाध्यासिकसम्बन्ध इति कोऽर्थः ?

# **न्यायामृतम्**

किञ्चाध्यासिकसम्बन्ध इति कोऽर्थः ? किं यः कश्चित्सम्बन्ध एवाध्यस्त इति ? किं वा तदध्यस्तत्वमेव सम्बन्ध इति ? आद्ये न दृश्यमिथ्यात्वसिद्धिरित्युक्तम् । नान्त्यः, त्वन्मते ज्ञेयवत्तज्ज्ञानस्याप्यध्यस्तत्वेन तत्र तस्यानध्यासादित्युक्तत्वात् । एवं च–

शाब्दवृत्तेर्हि विषयो ब्रह्म तत्र न कल्पितम् ।

यथा तथा दृग्विषयो दृश्यं न दृशि कल्पितम् ॥

अविद्याविषयो ब्रह्म ह्यविद्यायां न कल्पितम् ।

यथा तथा दृशा ग्राह्यं न विश्वं दृशि कल्पितम् ॥

तस्माद् दृग्दृश्येच्छेष्यमाणादेर्नाध्यासिकस्सम्बन्धः, किन्त्वन्य एव । कोऽसाविति चेत्, न । सम्बन्धेनैवातिप्रसङ्गे निरस्ते विशेषजिज्ञासाया विशेषगतिविशेष-जिज्ञासाया इवानर्थकत्वात् । प्रमाणस्य चोक्तत्वात् । संयोगसमवायान्तर्भावे च तल्लक्षणस्यैव, बहिर्भावे तु तदितरत्वे सति सम्बन्धत्वादेर्लक्षणत्वात्, विशेषसंज्ञायाश्च यथारुचि कल्प्यत्वात् ।

यत्तु सम्बन्धस्य सम्बन्धिभिन्नत्वेऽनवस्था, न चेत्सम्बन्धासिद्धिरिति सम्बन्ध-सामान्यखण्डनम्, तद् उक्तरीत्या स्वव्याहतम् । युक्तं च दृश्यत्वाद्यन्तरहीनस्यापि दृश्यत्वादेरिव सम्बन्धस्यापि क्वचित् स्वनिर्वाहकत्वम् । यदपि ज्ञानविषयत्वनिरुक्ति-खण्डनम्, तत्प्रकृतानुपयुक्तम् । अनतिप्रसङ्गाय हि दृग्दृश्ययोस्सम्बन्धो वाच्यः । न तु ज्ञानविषयत्वं निर्वक्तव्यम् । न च विषयत्वस्यानिरुक्तिमात्रेण विषयस्य मिथ्यात्वम्, विषयित्वस्यानिरुक्तावपि विषयीभूतदृग्वत् सत्त्वोपपत्तेः, स्वव्याहतं च । त्वयैव प्रमाणज्ञानं स्वविषयावरणेत्याद्युक्तेः, दृग्विषयत्वस्य हेतूकृतत्वाच्च । न च प्रमाणज्ञाने विषयोऽध्यस्तः, तदज्ञानजन्यं तज्ज्ञाननिवर्त्यं वाऽध्यासं प्रति विषय-त्वाद्वा तदनुविद्धतया प्रतीयमानत्वविशेषाद्वाऽन्यस्य तत्राध्यस्तत्वस्याभावाच्च । न ह्यनिर्वाच्यत्वादिरूपं साधारणमध्यस्तत्वं दृश्यविशेषस्य दृग्विशेषप्रकाश्यत्वे तन्त्रम् । किञ्च–

यादृशं विषयत्वं ते वृत्तिं प्रति चिदात्मनः ।

तादृशं विषयत्वं मे दृश्यस्यापि दृशं प्रति ॥

नन्वनिर्वाच्यमेव विषयत्वं मया व्यवहृतमिति चेन्न, विषयत्वस्यानिर्वाच्यत्वेऽपि तव ब्रह्मवन्ममापि जगतस्सत्वोपपत्तेः । त्वयापि व्यावहारिकसत्त्वस्यासङ्कीर्ण-व्यवहारस्य च सिद्ध्यर्थं व्यवहाराविसंवादिनो लक्षणस्यापि प्रमाणवदविद्यादाविव वक्तव्यत्वाच्च । कथं च त्वया साध्यं मिथ्यात्वं निर्ब्रुवता साधनं दृग्विषयत्वं न निर्वक्तव्यम् ? न च तवापि घटादौ पटाद्यसङ्कीर्णव्यावहारिकपृथुबुध्नोदराद्याकाराद्य-ज्ञाने असङ्कीर्णघटादिव्यवहारः । नन्वसङ्कीर्णाकारज्ञानमात्रेण तदुपपत्तौ किन्त-न्निर्वचनेनेति चेत्, समं ममापि । इयांस्तु विशेषः – तव स आकारः सद्विलक्षणः, मम तु सन्नितीति । अनिरुच्यमानोऽपि स तव येन मानेनाप्रातिभासिकः, तेनैव मम तात्त्विकोऽस्तु । न च लक्षणोक्त्यनुक्तिभ्यां सदसद्वैलक्षण्यरूपानिर्वचनीयत्व-हानिलाभौ, ब्रह्मण्यपि श्रौतस्यापि जगत्कारणत्वादिलक्षणस्य कारणत्वादिखण्डन-रीत्या असम्भवात् । त्वयैव–

कीदृक्तत्प्रत्यगिति चेत्तादृगीदृगिति द्वयम् ।

यत्र न प्रसरत्येतत्प्रत्यगित्यवधारय ॥

इति ब्रह्मण्यपि दुर्निरूपत्वस्योक्तत्वाच्च । प्रपञ्चादावपि त्वदुक्तानिर्वाच्यत्वादि-लक्षणसम्भवाच्च । ‘‘यत्कठिनं सा पृथिवी’’ इत्यादिश्रुत्या पृथिव्यादीनामपि लक्षणोक्तेश्च । तस्मात्प्रमितस्येत्थमिति निर्वक्तुमशक्यत्वं प्रतिपुरुषमुखं स्पष्टाबाधित-दृष्टिदृष्टविलक्षणसंस्थानविशेषस्येव सत्त्वेऽप्यद्भुतत्वादेव युक्तम् । उक्तं हि– ‘‘अद्भुतत्वादनिर्वाच्यम्’’ – इति । न हि शुक्तिरूप्यस्येतरभेदकं रूप्यत्वं प्रातीतिक-जातिरूपतया सुवचमिति तद्व्यावहारिकम् । न वा मुखसंस्थानविशेषो दुर्वच इति स प्रातिभासिकः, न वा ब्रह्मण आनन्दत्वज्ञानत्वसत्यत्वस्वप्रकाशत्वादिकं खण्डनोक्तरीत्या दुर्वचमिति ब्रह्म तत्त्वतोऽनानन्दाद्यात्मकम् । तस्मान्निर्वचना-योग्यस्यापि विश्वस्येक्षुक्षीरादिमाधुर्यवद् ब्रह्मवच्च प्रामाणिकत्वादेव सत्त्वसिद्धेः सदस-द्वैलक्षण्यरूपानिर्वाच्यत्वाय निरुक्तिखण्डनं शब्दसाम्याद् भ्रान्तिमूलम् । न च केषाञ्चिन्निर्वचनाशक्तिमात्रेण वस्तूनां तदयोग्यत्वम् । उक्तं हि बौद्धधिक्कारे‘‘न हि जात्यन्धेन नीलं द्रष्टुं वक्तुं न शक्यत इति अज्ञेयमनिर्वाच्यमेव तत्, दुरवगाहत्वे-नापि तदुपपत्तेः’’ इति ।

‘न च तदनिर्वचनं यथा मन्त्रस्य ‘मन्त्र’ इत्यभियुक्तप्रयोग एव लक्षणं तथा ज्ञानविषयस्यापि ज्ञानविषय इत्यभियुक्तप्रयोग एव लक्षणम् । न चान्योन्याश्रयः, पूर्वपूर्वप्रयोगस्य ज्ञानेनोत्तरोत्तरप्रयोगोपपत्तेः । अथवा यज्ज्ञानं यदभिलपनरूप-व्यवहारकारणं स तस्य विषयः । करणपाटवाद्यभावेन व्यवहारानुदयेऽपि सहकारि-वैकल्यप्रयुक्तकार्याभाववत्त्वरूपं कारणत्वमस्त्येव । कदापि व्यवहाराजनकं तु निर्विकल्पकं नोपेयत इति नाव्याप्तिः । न च यत्त्वतत्त्वजात्योरभावेनाननुगमः, कस्य को विषय इत्यननुगतप्रश्ने अस्यायं विषय इत्यननुगतस्यैव वक्तव्यत्वात् । घटज्ञानानन्तरं प्रामादिके पट इति व्यवहारे न घटज्ञानं हेतुरिति नातिव्याप्तिः । अत एव ज्ञानकर्मत्वं विषयत्वमित्यत्रापि न दोषः, ज्ञानकर्मशब्देन ज्ञानाधीनव्यवहार-योग्यत्वरूपातिशयवत्त्वस्य विवक्षितत्वात् । न हि क्रियाजनकत्वविशेषः कर्मत्वम्, घ(प)टं करोतीत्यादावभावात् । न ह्यसिद्धं जनकम्, नापि सिद्धं कृतिकर्म । अत एव यस्यां संविदीत्यादिलक्षणेऽपि न दोषः । यतस्संविदीति सतिसप्तमी । भास-मानत्वं च व्यवहारयोग्यत्वम् । योग्यत्वं च सति कारणान्तरे व्यवहारावश्यंभावः । योग्यत्वे च दृश्यत्वे दृश्यत्ववदाध्यासिकसम्बन्धे आध्यासिकसम्बन्धवच्च तदेव वाऽन्यद्वा योग्यत्वमस्ति । आत्माश्रयादिकं तु तद्वदेवोत्पत्त्याद्यप्रतिबन्धकत्वाददोष इति नाव्याप्तिः ।

## **अद्वैतसिद्धिः**

एतेन – आध्यासिकः सम्बन्धो नाम अध्यस्तसम्बन्धो वा ? अध्यस्तत्वमेव वा ? आद्ये सम्बन्धस्य मिथ्यात्वेऽपि सम्बन्धिनो दृश्यस्य दृश इव मिथ्यात्वानुपपत्तिः, द्वितीये ज्ञानस्याप्यध्यस्तत्वेन तत्र अध्यासानुपपत्तिः स्वस्वज्ञानपरम्परायामध्यासस्वीकारे अनवस्था चेति निरस्तम् । ज्ञानं हि वृत्त्यवच्छिन्नं चैतन्यम्, तत्रावच्छेदिकाया वृत्तेर्जडाया अध्यस्तत्वेऽप्यवच्छेद्यस्य चैतन्यस्य प्रकाशरूपस्य अनध्यस्तत्वेन तत्र दृश्यस्याध्यासाद् दृश्यमिथ्यात्वेऽप्यनवस्थाविरहस्योपपत्तेः । अत एव – शाब्दवृत्तिविषयो ब्रह्म न वृत्तौ कल्पितमविद्याविषयो ब्रह्माविद्यायां न कल्पितं यथा तथा दृश्यं न दृशिकल्पितम्, तथा च दृग्दृश्यादेस्तात्त्विक एव सम्बन्धः, सामान्यसम्बन्धेनैवातिप्रसङ्गे निरस्ते विशेषजिज्ञासा विशेषोक्तिश्च विशेषजिज्ञासादिवदनर्थिकैवेति निरस्तम् । वृत्त्यविद्ययोर् ब्रह्मणोऽनध्यासेऽपि तयोरेव ब्रह्मण्यध्यासात् सम्बन्धोपपत्तेः, अतस्तत्र तात्त्विकसम्बन्धाभावात् कथं तद्दृष्टान्तेन दृग्दृश्ययोरपि तात्त्विकसम्बन्ध इत्युच्यते ? तथा च प्रसिद्धविशेषे बाधिते सामान्यस्यैव बाधशङ्कया अतिप्रसङ्गे प्राप्ते विशेषजिज्ञासाया विशेषोक्तेश्च साफल्यात्, न ते निरर्थिके ।

एतेन सम्बन्धस्य प्रामाणिकत्वे यथाकथञ्चन लक्षणं भविष्यति । तथा हि – सम्योग-समवायान्तर्भावे तल्लक्षणमेव लक्षणं भविष्यति, तदनन्तर्भावे तु तदुभयभिन्नसम्बन्धत्वमेव लक्षणमस्त्विति निरस्तम् । उक्तयुक्त्या प्रामाणिकसम्बन्धस्य सम्योगसमवायान्तर्भावस्य च दूषितत्वात् । तदुभयबहिर्भूतसम्बन्धत्वं तु वयमपि न निराकुर्मः, किन्तु तस्य प्रामाणि-कत्वम् । किञ्च दृक्दृश्ययोर् न तात्त्विकसम्बन्धः, सम्बन्धिभिन्नत्वे अनवस्थानात् । न च दृश्यत्वान्तरहीनस्य दृश्यत्वादेरिव सम्बन्धस्यापि स्वनिर्वाहकत्वं क्वचिद् भविष्यतीति वाच्यम् । दृश्यत्वमपि दृक्सम्बन्ध एव । तस्य च स्वनिर्वाहकत्वं न मायिकत्वं विनेति नास्माकं प्रतिकूलमभ्यधायि देवानांप्रियेण । अभिन्नत्वे सम्बन्धत्वायोगात्, । न चैवमाध्यासिकसम्बन्धत्वेऽप्येतद्दोषप्रसङ्गः,तस्य मायिकत्वेन मायायाश्चाघटितघटनापटीयस्त्वेन सर्वानुपपत्तेर्भूषणत्वात् ।

न च – अतिप्रसङ्गनिराकरणार्थं दृग्दृश्ययोः सम्बन्धनिर्वचनं प्रकृतम्, न तु विषयत्व-निर्वचनम् । अतो विषयत्वखण्डनमनुक्तोपालम्भनमिति वाच्यम् । विषयत्वखण्डनेन निरुच्य-मानप्रकृतसम्बन्धस्यैव खण्डनात् । न च – विषयित्वानिरुक्तावपि विषयिणः सत्यत्ववद् विषयत्वानिरुक्तावपि विषयः सत्यः स्यादिति वाच्यम्, विषयित्वानिरुक्तावपि विषयाध्यासेनैव तदुपपत्त्या विषयिणः सत्यत्वं युक्तम्, विषयत्वानिरुक्तौ तु विषयस्य सत्यत्वं न युक्तम्, विषयिणोऽनध्यस्तत्वेन विषयाध्यासमन्तरेणान्यस्योपपादकस्याभावात् । यत्र तु विषयिण एवाध्यासः, तत्र विषयः सत्य एव । यथाज्ञानविषयो ब्रह्म । न चोभयाध्यासः, शून्यवाद-प्रसङ्गात् । अन्यतराध्यासे च विनिगमकमनुवृत्तत्वव्यावृत्तत्वप्रकाशत्वजडत्वादिकमेव । तस्मा-द्विषयिणो नित्यदृशोऽनध्यासाद् विषयस्यैवात्राध्यासः । न च– ‘प्रमाणज्ञानं स्वविषया-वरणे’त्याद्युक्त्वा दृग्विषयत्वरूपदृश्यत्वस्य हेतूकरणेन च त्वयाऽपि विषयत्वं निर्वाच्यमेवेति वाच्यम् । तत्त्वतोऽनिर्वाच्यत्वेऽप्यध्यस्तत्वेन घटादिसमकक्षनिर्वाच्यत्वस्य सम्भवात् । ननु – कथं प्रमाणज्ञानविषयोऽध्यस्त इति – चेत्(न), प्रपञ्चविषयज्ञाने तत्त्वावेदकत्वलक्षण-प्रामाण्याभावादिति गृहाण । अत एव–

यादृशं विषयत्वं ते वृत्तिं प्रति चिदात्मनः ।

तादृशं विषयत्वं मे दृश्यस्यापि दृशं प्रति ॥

इति निरस्तम्, चिदात्मनोऽनध्यासेऽपि वृत्तेस्तत्राध्यस्तत्वेन तद्दृष्टान्तेन प्रकृतेऽन-ध्यासस्य वक्तुमशक्यत्वात् ।

स्यादेतत् – मिथ्यात्वं निर्वचता तत्साधनं दृश्यत्वादिकं निर्वक्तव्यमेव । न हि घटपटाद्यसङ्कीर्णाकारज्ञानं विना तद्विलक्षणव्यवहारः । अथानिरुक्तासङ्कीर्णाकारज्ञानमात्रेण तदुपपत्तिः । तर्हि तुल्यं ममापि । इयांस्तु विशेषः– यत्तव स आकारः सद्विलक्षणः, मम तु त्वन्मतसिद्धप्रातिभासिकवैलक्षण्यसाधकमानसिद्धसत्ताकः । न हि लक्षणोक्त्यनुक्तिभ्यां सदसद्वैलक्षण्यरूपानिर्वचनीयत्वहानिलाभौ, ब्रह्मण्यपि श्रौतस्यापि जगत्कारणत्वादिलक्षणस्य कारणत्वखण्डनरीत्या असम्भवात्, त्वयैव–

कीदृक्तत्प्रत्यगिति चेत्तादृगीदृगिति द्वयम् ।

यत्र न प्रसरत्येतत्प्रत्यगित्यवधारय ॥

इति ब्रह्मणोऽपि दुर्निरूपत्वोक्तेश्च । प्रपञ्चेऽपि त्वदुक्तानिर्वाच्यत्वसमकक्षलक्षणसम्भवाच्च ‘यत्कठिनं सा पृथिवी’त्यादिश्रुत्या पृथिव्यादीनामपि लक्षणत्वोक्तेश्च । तस्मादनिर्वाच्यत्वं न सत्त्वविरोधि । सत्त्वेऽप्यद्भुतत्वादेवानिर्वाच्यत्वोपपत्तेः । न च निर्वाच्यत्वमपि सत्त्व-प्रयोजकम् । न हि शुक्तिरूप्यस्यापीतरभेदसाधकं रूप्यत्वं प्रातीतिकजातिरूपतया सुवचमपि सत्यम् । किञ्च ब्रह्मण आनन्दत्वज्ञानत्वसत्यत्वस्वप्रकाशत्वादि खण्डनोक्तरीत्या दुर्वचमिति ब्रह्म तत्वतोऽनानन्दाद्यात्मकं स्यात् । तस्मादिक्षुक्षीरादिमाधुर्यवदनिर्वाच्यमपि विषयत्वं सदेवेति । अत्रोच्यते – दृश्यत्वादेरनिर्वचनीयत्वं किं सत्त्वेन, उत स्वरूपेण । नाद्यः । सत्त्वेनानिर्वचनीयत्वेऽपि तत्तदाभासलक्षणानालिङ्गितत्वमात्रेणाहेतुत्वोपपत्तेस् तन्निर्वचना-नपेक्षणात् । न द्वितीयः । तात्त्विकातात्त्विकसाधारणेन दृक्सम्बन्धित्वादिना रूपेण दृग्विषयत्वस्य निर्वक्तुं शक्यत्वात् । लक्षणोक्त्यनुक्त्योर्न सदसद्वैलक्षण्यरूपानिर्वाच्यत्व-हानिलाभकरत्वमिति यदवोचः, तदपि न, पूर्वोक्तव्यापकानुपलब्धिसहिताया लक्षणानिरुक्तेर् उक्तरूपानिर्वचनीयत्वप्रयोजकत्वात् ।

यत्त्वानन्दत्वादिना धर्मेण कीदृगित्यादिना स्वरूपेण च दुर्निरूपत्वाद् ब्रह्मणोऽप्य-निर्वचनीयत्वप्रसङ्ग इति, तन्न । आनन्दत्वादिधर्मवत्तया दुर्निरूपत्वेऽपि दुःखप्रत्यनीकत्वा-द्युपलक्षितस्वरूपस्य सत्त्वेन निर्वक्तुं शक्यत्वात् । न चैवं प्रपञ्चे सत्त्वं शक्यनिर्वचनम्, बाधकसद्भावात् । अत एव – कठिनस्पर्शवत्त्वादिना पृथिवीत्वादीनां निर्वचनमस्त्येव, सत्त्वेऽप्यद्भुतत्वादिनाऽनिर्वाच्यत्वोपपत्तिरिति निरस्तम् । न हि निरुक्तिविरहमात्रेणा-निर्वाच्यत्वं ब्रूमः, किन्तु सत्त्वादिना निरुक्तिविरहेण । स च प्रपञ्चे बाधकादस्त्येव । न च– ज्ञाने विषयस्याध्यस्तत्वे तदज्ञानजन्यं तज्ज्ञाननिवर्त्यं चाध्यासं प्रति विषयत्वं तदनुविद्धतया प्रतीत्यभावश्च न सम्भवतीति वाच्यम् । चैतन्यमात्राज्ञानजन्यत्वात्, तज्ज्ञाननिवर्त्यत्वाच्च घटादिप्रपञ्चस्येत्युक्तत्वात् । सदिति प्रतीयमानाधिष्ठानचैतन्यानुविद्धतया प्रतीयमानत्व-मप्यस्त्येव । तस्मात्सत्त्वे दृग्दृश्यसम्बन्धानुपपत्तिर्दृढैव ॥

ननु ज्ञानविषय इत्यभियुक्तप्रयोग एव ज्ञानविषययोः सम्बन्धः । यथा अभियुक्तस्य मन्त्र इति प्रयोगविषयत्वमेव मन्त्रलक्षणम् । न चान्योन्याश्रयः, पूर्वपूर्वप्रयोगमपेक्ष्योत्तरोत्तर-प्रयोगादिति – चेन्न । एतावता हि ज्ञेयत्वमात्रं सामान्यतः स्यात्, न त्वेतज्ज्ञानविषयत्वम् । न चास्मिन् सादौ पूर्वप्रयोगमपेक्ष्य उत्तरोत्तरप्रयोगो वक्तुं शक्यते । तस्यानादिमात्र-विश्रान्तत्वात् । किञ्च प्रयोगोऽपि स्वविषये सम्बन्ध इत्यात्माश्रयोऽपि ।

ननु यज्ज्ञानं यदभिलपनरूपव्यवहारकारणं स तस्य विषयः । करणपाटवाद्यभावेन व्यवहारानुदयेऽपि सहकारिविरहप्रयुक्तकार्याभाववत्त्वरूपं कारणत्वमस्त्येव । न च निर्विकल्पकविषये अव्याप्तिः । तस्यानङ्गीकारात् । न च यत्तद्भ्यामननुगमो दोषः । कस्य को विषय इति अननुगतस्यैव प्रश्नविषयत्वेन तस्यादोषत्वात् । न च घटज्ञानानन्तरं प्रमादा-द्यत्र पट इति व्यवहारस्तत्र घटज्ञानस्य पटाभिलपनरूपव्यवहारजनकत्वेन पटविषयत्वापत्तिः । समानविषयाभिलापं प्रत्येव ज्ञानस्य जनकतया घटज्ञानस्य भिन्नविषयतया तत्राजनकत्वा-दिति चेन्न । अभिलपनरूपव्यवहारजननयोग्यत्वं न प्रातिस्विकरूपेण निर्णेयम् । अवच्छेद-कत्वस्य फलनिर्णेयत्वात् । प्रतिस्वं च फलादर्शनात् । अजनितफले प्रातिस्विकयोग्यतायां मानाभावात्, किन्तु तत्र तत्रानुगततत्तद्वृत्तिविषयत्वेन । तथा च आत्माश्रयः । अत एव ज्ञानकर्मत्वं विषयत्वम् । कर्मत्वं च न कारकविशेषः, येनातीतादौ तदभावो भवेत् । किन्तु क्रियाधीनव्यवहारयोग्यत्वरूपातिशयवत्त्वम् । अन्यथा घटं करोतीत्यादावसिद्धं घटादि न जनकं, सिद्धं च न कृतिकर्मेति द्वितीयाविभक्तिरनर्थिका स्यादिति निरस्तम् । व्यवहार-योग्यत्वं न व्यवहाररूपफलोपहितत्वम् । कुत्रचित् प्रतिरुद्धे व्यवहारे अव्याप्तेः । नापि तत्स्वरूपयोग्यत्वम् । विषयत्वादन्यस्य तस्यासम्भवादिति पूर्वोक्तदोषात् । न च अवच्छेदकाद् भिन्नं सहकारिविरहप्रयुक्तकार्याभाववत्त्वं तदिति वाच्यम् । अनुगतावच्छेदकधर्मं विना तस्यापि ग्रहीतुमशक्यत्वात् । घटं करोतीत्यत्र सिद्धस्यैव कपालादेः कृतिकर्मता । (व्यापार्यतयाऽ-सिद्धस्यैव कृतिकर्मताङ्गीकारात् । अत एव निष्पादनावाचिधातुसमभिव्याहृतकर्मपदे शक्या-वयवे निरूढलक्षणामाहुरसत्कार्यवादिनः । सत्कार्यवादिनां तु पूर्वे सतोऽप्यभिव्यञ्जनीयतया न कारकत्वकृतिकर्मत्वयोरनुपपत्तिः । एतेन – ‘यस्यां संविदि’ इत्यादि पूर्वोक्तेऽपि न दोषः । संविदीति सति सप्तमी । भासमानत्वं च व्यवहारयोग्यत्वम् । तच्च सति कारणान्तरे व्यवहारावश्यम्भाव इत्येतदपि निरस्तम् ।

### **न्यायामृततरङ्गिणी**

यः कश्चिदिति ॥ दृक्दृश्ययोर्यावान् सम्बन्धः स सर्वोऽप्यध्यस्तो मिथ्येत्यर्थः ॥ आद्य इति ॥ दृक्दृश्य इति सम्बन्धस्य सर्वस्य मिथ्यात्वेऽपि दृश्य इव दृश्यस्याप्य-मिथ्यात्वोपपत्तिरित्युक्तत्वादित्यर्थः ॥ त्वन्मत इति ॥ घटादेस्स्वसन्निकर्षजन्या-त्स्वज्ञानात्पूर्वं सत्त्वेन स्वज्ञाने अध्यासायोगादित्युक्तत्वादित्यर्थः ।

सङ्गृह्णाति ॥ एवं चेति ॥ शाब्दवृत्तेरिति ॥ शब्दजन्यायां ब्रह्माकारवृत्तौ विषयाधिष्ठानचैतन्यादिकल्पनां विना वृत्तिमात्रं ब्रह्मणो विषयत्वं, विषयिण्यां च वृत्तौ विषयस्य ब्रह्मणो नाध्यस्तत्वं, तथा घटादिरपि स्वसन्निकृष्टेन्द्रियजन्यवृत्तिविषय एव तादृशवृत्त्यभिव्यक्तचैतन्येन घटादेः प्रकाश्यत्वेऽपि न चैतन्येन घटस्याध्यस्तत्वं सम्बन्धः । किन्तु इष्यमाणेच्छादिवद् विषयविषयिभावस् तात्विकः सम्बन्धोऽस्तु । ननु शाब्दवृत्तेः सादित्वान्न तत्र ब्रह्माध्यासः । ब्रह्मण्यनादौ दृश्याध्यासो भविष्यतीत्यतो दृष्टान्तान्तरमाह ॥ अविद्येति ॥ उपसंहरति ॥ तस्मादिति ॥ प्रमाणस्येति ॥ अनुमानत्रयस्येत्यर्थः ॥ तल्लक्षणस्येति ॥ संयोगस्य समवायस्य च यल्लक्षणं तदेव ज्ञानज्ञेययोः सम्बन्धस्य लक्षणं भविष्यतीत्यर्थः ॥ विशेषसंज्ञाया इति ॥ यथा संयोगः समवाय इति तयोः संज्ञा तथा ज्ञेयज्ञानसम्बन्धस्यापि यथारुचि विषयविषयिभाव इत्यादिसंज्ञा कर्तव्येत्यर्थः ॥ उक्त-रीत्येति । सम्बन्धासिद्धिरित्यादि वाक्यजन्यज्ञानस्यैतद्वाक्यप्रतिपाद्येन सम्बन्धसिद्ध्य-बाध्यभावरूपेणार्थेन सम्बन्धसत्त्वासत्त्वाभ्यां व्याहतमित्यर्थः । स्वनिर्वाहकत्वमिति ॥ सम्बन्धान्तरं विनैव सम्बन्धस्य सम्बन्धत्वमित्यर्थः । अन्यथाऽऽध्यासिकसम्बन्धेऽपि सम्बन्धान्तरपरम्परा स्यात् । न चाध्यासिकसम्बन्धस्य मायिकत्वेन मायायाश्चाघटन-घटनापटीयस्त्वेन सर्वानुपपत्तिर्भूषणमिति वाच्यम् । सत्ययैवेश्वरशक्त्यासत्यज्ञेयस्य स्वज्ञानेन सम्बन्धस्य च स्वनिर्वाहकताऽस्तु । न तु मातरीव ईश्वरशक्तौ भक्तिं त्यक्त्वा कापुरुषस्य कुलटायामिवानिर्वाच्यमायायां भक्तिर्युक्ता ॥ यदपीति ॥ विषयत्वं किं ज्ञानजन्य-फलाश्रयत्वं वेत्यादिना कृतमित्यर्थः ॥ प्रकृतानुपयुक्तमिति ॥ अनुकूलतर्कप्रस्तावे अनुपयोगाद् भौतिकविचारमनुसरतीत्यर्थः । उक्तं ह्यात्मतत्वविवेके– ‘केनचिद्भौतिकेन राजद्वारि द्विरदमवलोक्य विकल्पितं – किमयमन्धकारो मूलकमत्ति, आहोस्विज्जलवाहो बलाहकान्वर्षति गर्जति च ।

यद्वा बान्धवोऽयम् ‘‘राजद्वारे श्मशाने च यस्तिष्ठति स बान्धवः’’ इति परमाचार्यवचनात् । अथवा योऽयं भूमौ दृश्यते तस्य च्छायेयमिति । दूषितं च । न प्रथमः । तस्य शूर्पयुगलप्रस्फोटनाभावात् । न द्वितीयः । तस्य स्तम्भचतुष्टयायोगात् । न तृतीयः । तस्य लगुडभ्रामणाभावात् । न चतुर्थः । तस्य नरशिरःशतोद्गिरणाभावात् । अतो न किञ्चिदिदम्’ इति । किमेतावता द्विरदस्वरूपमेव निवर्तताम् । किन्तु यो द्विरदोऽस्ति सोऽस्त्येव ॥ अनतिप्रसङ्गायेति ॥ घटदृशि पटस्य दृश्य(विषय)त्व-परिहाराय करणसन्निकर्षादिद्वारको दृग्दृश्ययोः सम्बन्धो वाच्यः । न तु दृश्यगतं विषयत्वमपि निर्वाच्यमित्यर्थः । ननु प्रकृतस्य दृश्यमिथ्यात्वस्य सिध्द्यर्थं विषयत्व-निरुक्तिखण्डनमित्यत आह ॥ न चेति ॥ विषयस्य दृश्यस्य ॥ विषयत्वस्येति । विषयत्वानिरुक्तौ तद्धटितविषयित्वस्याप्यनिरुक्तावपि विषयिण्या दृशो यथा सत्यत्वं तथा दृश्यस्यापि सत्यत्वमक्षतमित्यर्थः । विषयत्वनिरुक्तिखण्डनं साधनभिन्न एव न निविशते किन्तु बाधकेऽपि निविशते तदित्याह ॥ स्वव्याहतं चेति ॥ त्वयैवेति ॥ विवाद-गोचरापन्नं प्रमाणज्ञानं स्वप्रागभावव्यतिरिक्तस्वविषयावरणेत्याद्यनुमाने विषयत्वस्य व्यवहृतत्वाद्विषयत्वनिरुक्तिखण्डनं स्वव्याहतमित्यर्थः ॥ दृग्विषयत्वस्येति ॥ दृश्यत्वस्येत्यर्थः ।

ननु न वयं विषयत्वं सर्वथा निराकरिष्यामः । अपि त्वध्यस्तत्वातिरिक्तम् । स्वविषयावरणेत्यादौ तु विषयत्वमध्यस्तत्वरूपं मया व्यवहृतम् । तेन न स्वव्याहति-रित्याशङ्क्य निराकरोति ॥ न चेति ॥ स्वविषयावरणेत्यत्र स्वशब्दस्य पक्षीभूतप्रमाण-ज्ञानपरतया प्रमाणज्ञानस्य च विषयानध्यस्तत्वपर्यन्ततया सत्यं स्वविषयं प्रति नाधिष्ठानत्वम् । व्याघातादित्यर्थः । प्रमाणज्ञाने तद्विषयस्याध्यासे दोषान्तरमाह ॥ तदज्ञानेति ॥ यदि प्रमाणज्ञाने तद्विषयोऽध्यस्तः स्यात्तदा प्रमाणज्ञानविषयकाज्ञानेन तज्ज्ञानेन च तद्विषयविषयकाध्यासस्य तज्ज्ञानापरपर्यायस्य जन्मनिवृत्ती स्याताम् । प्रमाणज्ञानविषयस्य प्रमाणज्ञानानुविद्धतया प्रमाणज्ञानविषय इत्यादिरूपेण इदमंशानु-विद्धतया इदं रजतमिति रजतस्येव प्रतीतिः स्यात् । न चैतदस्ति । अन्यादृशं च नाध्यस्तत्वम् । तस्मात्प्रमाणज्ञाने न तद्विषयोऽध्यस्त इत्यर्थः ।

ननु विषयत्वनिरुक्तिखण्डनं न प्रकृतानुपयुक्तम् । तथा हि दृशं प्रति दृश्यस्य विषयत्वे खण्डिते अन्यस्य सम्बन्धस्याभावाद्दृगसम्बद्धस्य दृश्यस्य दृक्प्रकाश्यत्वानुपपत्तेर्दृगध्यस्तत्व-रूपो दृक्सम्बन्धः सिध्यतीति घटादि दृश्यगतदृक्प्रकाश्यत्वरूपदृश्यत्वोपपादकाध्यस्तत्व-समर्थनार्थत्वादित्याशङ्क्य निराकरोति ॥ न हीति ॥ साधारणं परोक्षभ्रमविषये विद्यमानम् । दृश्यविशेषस्य अपरोक्षज्ञानविषयस्य । दृग्विशेषप्रकाश्यत्वे वृत्ति-प्रतिबिम्बितचैतन्येन वा तदभिव्यक्तघटाधिष्ठानचैतन्येन वा प्रकाश्यत्वे । परोक्षभ्रमस्थले अनिर्वाच्यरूपाध्यस्तत्वे विद्यमानेऽप्युक्तचैतन्यप्रकाश्यत्वरूप दृश्यत्वाभावान्नाध्यस्तत्वं तस्योपपादकम् । न हि सामान्यं विशेषस्योपपादकम् । तस्मिन् सत्यभवतस्तदप्रयोज-कत्वात् । तथा चाध्यस्तत्वस्य दृश्यत्वानुपपादकत्वात् तत्सिध्द्यर्थं न विषयत्वखण्डनम् । किन्तु प्रकृतानुपयुक्तमेव तदिति भावः ॥ तादृशमिति ॥ चिदात्मनि वृत्तावनध्यस्ते वृत्तिं प्रति विषये यादृशं विषयत्वलक्षणं तादृशं ज्ञेयं प्रति ज्ञानस्यापि तदस्त्वित्यर्थः । विषयत्व-लक्षणस्यावश्यं वक्तव्यत्वमाह ॥ त्वयापीति ॥ लक्षणस्यापीति ॥ तदुक्तं बौद्धधिक्कारे तत्सिद्धौ तल्लक्षणमपि किञ्चिदस्त्येव इति । तथा चावश्यवक्तव्यस्य विषयत्वलक्षणस्य खण्डनं स्वव्याहतमित्यर्थः ॥ प्रमाणवदिति ॥ प्रमाणवल्लक्षणस्यापीत्यर्थः ॥ अविद्यादाविवेति ॥ अविद्यावद्विषयस्यापीत्यर्थः ॥ साधनमिति ॥ विषयस्य त्वदीयहेत्वन्तर्गतत्वात् हेतुज्ञानाय तदवश्यं लक्षणीयमित्यर्थः । ग्राह्यलक्षणज्ञानवतस्तव तत्प्रत्याख्यानं व्याहतमित्याह ॥ न च तवापीति ॥ घटादेः पटाद्यसङ्कीर्णव्यवहाराय तद्धेतुभूतं पटाद्यसङ्कीर्णस्य पृथुबुध्नोदराकारादेर्ज्ञानं तादृशासङ्कीर्णव्यवहारवत्तवापि वर्तते । असङ्कीर्णतादृशाकार एव लक्षणम् । ज्ञातस्य वस्तुनस् त्वयापि किमपि लक्षणं निर्वक्तव्य-मेवेति तत्खण्डनं व्याहतमित्यर्थः । ननु निरुच्यमानलक्षणस्य ज्ञानं न तादृशव्यवहारहेतुः । किन्तु लक्षणस्य । तावतैव तादृशव्यवहारसिद्धेरिति शङ्कते ॥ नन्विति ॥ तन्निर्वचने-नेति ॥ असङ्कीर्णाकाररूपलक्षणस्य निर्वचनेनेत्यर्थः ॥ सममिति ॥ ग्राह्यलक्षणस्या-सङ्कीर्णाकारस्यानिर्वचनेऽपि तादृशाकारज्ञानमात्रेणैवासङ्कीर्णो ग्राह्यव्यवहारो भविष्यतीति तन्निरुक्तिखण्डनेऽपि ममानिष्टाभावात्तत्खण्डनं प्रकृतानुपयुक्तमिति भावः ॥ इयां-स्त्विति ॥ अयमान्तरालिको विशेषो प्रयोजकः । असङ्कीर्णतदाकारज्ञानस्य व्यवहारहेतु-त्वादिति भावः ॥ स इति ॥ आकारः । ननु विषयाकारलक्षणस्यानुक्त्या विषयस्या-निर्वचनीयत्वं सिध्यतीत्यत आह ॥ न चेति ॥ न ह्यनिरुच्यमानलक्षणकत्व-मनिर्वचनीयत्वम् । किन्तु सदसद्वैलक्षण्यं तत् । तच्च लक्षणोक्त्यनुक्त्योः सममेव ।

ननु सदसद्वैलक्षण्यरूपानिर्वाच्यत्वं प्रति दुर्निरूपलक्षणकत्वं प्रयोजकं मयाऽङ्गीक्रियत इत्यत आह ॥ ब्रह्मणीति ॥ कारणत्वस्य लक्षणं दुर्निरूपमिति ब्रह्मणि जगत्कारण-त्वस्यासम्भवापातादिष्टापत्तिं वारयितुं श्रौतस्येत्युक्तम् । यतो वा इमानि भूतानि जायन्त इत्यादि श्रुतिबोधितस्य कारणत्वस्यानिर्वचनीयत्वे श्रुतेर्व्यावहारिकमपि प्रामाण्यं न स्यादित्यर्थः ॥ असम्भवादिति प्रसङ्गान्तो हेतुः । असम्भवप्रसङ्गादित्यर्थः । ब्रह्मणोऽपि दुर्निरूपलक्षणत्वादनिर्वचनीयत्वं स्यादित्याह ॥ त्वयैवेति ॥ प्रत्यगात्मस्वरूपं तत् कीदृगिति प्रश्ने ‘‘तादृशमीदृशमिति विशिष्य निरूपणं यत्र न प्रसरति तद्वस्तु प्रत्यक् इत्यवधार्यताम्’’ इत्यनेन दुर्निरूपत्वोक्तेरित्यर्थः । सुनिरूपलक्षणत्वेऽपि न सत्यत्व-मित्याह ॥ प्रपञ्चादावपीति ॥ त्वद्रीत्या अनिर्वाच्यत्वादिना प्रपञ्चस्य लक्षणं सुकरमिति प्रपञ्चोऽप्यनिर्वाच्यो न स्यात् । सत्य एव स्यादित्यर्थः । ग्राह्यस्य घटादेर्लक्षणखण्डनं श्रुतिविरुद्धमित्याह ॥ यत्कठिनमिति ॥ यद्वा ननु निर्दुष्टलक्षणाभावोऽनिर्वाच्यत्वे हेतुः । प्रपञ्चगतानिर्वाच्यत्वलक्षणं त्वाधुनिकपुरुषोत्प्रेक्षितत्वात्सम्भावितदोषमित्यत आह ॥ यत्कठिनमिति ॥ निर्दोषश्रुतिसिद्धस्य लक्षणस्य निर्दुष्टत्वात्तादृशलक्षणानुक्तेरभावा-त्पृथिव्यादीनामनिर्वाच्यत्वं न स्यादिति भावः । ननु ग्राह्यलक्षणस्य सत्त्वे तस्य निर्वचन-मपि पृथिव्यादेः काठिन्यस्येव स्यात् । न च तन्निर्वचनमस्ति । तस्मान्न ग्राह्यलक्षणस्य सत्त्वमित्याशङ्क्य तदनिर्वचनमन्यथा सिद्ध्यति ॥ तस्मादिति ॥ इत्थमिति वक्तुम-शक्यत्वमद्भुतत्वादेव युक्तमित्यन्वयः । असत्त्वादेव वक्तुमशक्यत्वं किं न स्यादित्यत उक्तम् ॥ प्रमितस्येति ॥ प्रमितस्य दुरपह्नवत्वादित्यर्थः । स्पष्टया अबाधितदृष्ट्या दृष्टं यदबाधितलक्षणं संस्थानविशेषरूपं तस्य प्रतिपुरुषमुखे सत्त्वेऽपि यथाऽद्भुतत्वाद्वक्तु-मशक्यत्वं तथा ब्रह्मलक्षणस्यापीति ॥ अद्भुतत्वादिति ॥ अद्भुतत्वाद्धेतोर् इत्थमिति निर्वाच्यत्वाभाव इत्यर्थः ।

ननु नाद्भुतत्वादनिर्वाच्यत्वं किन्तु प्रतिभासमात्रत्वादित्याशङ्क्य व्यतिरेकव्यभिचारेण परिहरति ॥ न हि शुक्तीति ॥ यदि प्रातिभासिकत्वेनानिर्वाच्यत्वं तर्ह्यनिर्वाच्यत्वाभावेन सुवचत्वेनाप्रातिभासिकत्वं व्यावहारिकत्वरूपं स्यादित्यर्थः । अप्रयोजकत्वं वक्तुम् अन्वय-व्यभिचारमप्याह ॥ न वा मुखेति ॥ प्रातिभासिकत्वाभावेऽपि मुखसंस्थानादौ विद्यमानस्यानिर्वाच्यत्वस्य तदप्रयोज्यत्वादिति भावः । व्यभिचारान्तरमाह ॥ न वेति ॥ विषयत्वनिरुक्तिखण्डनस्य प्रकृतानुपयुक्तत्वमुक्तमुपसंहरति ॥ तस्मादिति ॥ शब्द-साम्यादिति ॥ निरुक्तौ खण्डितायां निर्वचनाभावरूपमनिर्वचनीयत्वं सिध्यति । निरुक्तिविरहस्यानिर्वचनीयत्वस्य चैकार्थत्वात् शब्दसाम्यमिति भावः ॥ भ्रान्तिमूल-मिति ॥ निरुक्तौ खण्डितायां निर्वचनाभावरूपमनिर्वचनीयत्वं यद्यपि सिद्ध्यति तथापि सदसद्वैलक्षण्यरूपं तन्न सिद्ध्यति । निरुक्तिविरहेऽपि प्रतिपुरुषमुखवद् इक्षुक्षीरादिमाधुर्यवद् ब्रह्मवद् आनन्दादिवत् सत्त्वसिद्धेः । एवं सत्यपि सदसद्वैलक्षण्यरूपानिर्वाच्यत्वसिध्द्यर्थं यन्निरुक्तिखण्डनं कृतं तद्भ्रान्तिमूलम् । भ्रान्तौ कारणम्, अनिर्वाच्यनिरुक्तिविरहशब्दयोर् एकार्थत्वरूपं शब्दसाम्यमित्यर्थः ।

एतावता निर्वचनायोग्यत्वमभ्युपेत्य समाहितम् । वस्तुतस्तदपि नास्तीत्याह ॥ न चेति ॥ केषाञ्चिदिति ॥ निर्वचनेऽकुशलानामित्यर्थः । न हि त्वन्मतेऽपि मन्देनौप-निषदापसदेन भेदवादिनं प्रत्यैक्यम् अशक्यनिरूपणमिति तन्निर्वचनायोग्यं भवति । अन्ये-नौपनिषदोरसेन सुनिरूपत्वात् । तथा ग्राह्यलक्षणमपीत्यर्थः ॥ उक्तं हीति ॥ बौद्धधिक्कारे हि जगतोऽनिर्वाच्यदूषणं प्रकृत्यैतदुक्तं– परामर्शपाटवाभावेनाप्युपपत्तेः । न हि जात्यन्धो नीलं ज्ञातुं निर्वक्तुं वा न शक्त इत्यज्ञेयानिर्वाच्यमेव तत्, लोक इति । बौद्धधिक्कारस्थं वाक्यान्तरमप्युदाहरति ॥ दुरवगाहत्वेनेति ॥ अर्थानुवादोऽयम् । तद्ग्रन्थपाठस्तु– न हि लक्षणापरिज्ञानमात्रेण स्पष्टदृष्टमपि लक्ष्यमपह्नोतुं शक्यते । अपरिज्ञानस्य तद्दुरवगाहत्वेना-प्युपपत्तेरिति । ननु केषाञ्चिन्निर्वचनशक्तिरित्यनुपपन्नं, मम निर्वचनासामर्थ्येन सर्वेषामेव तत्राशक्तिसिद्धेरित्यत आह ॥ न चेति ॥ सर्वेषामिति शेषः । ग्राह्यलक्षणस्य कुशल-मतिभिः सुवचत्वेऽपि तव तत्रासामर्थ्येन सर्वेषामेव तन्निर्वचनाभाववचनं वानरवचन-तुल्यम् । वानरवचनं तु बौद्धधिक्कारे उक्तम् । पवनतनयवार्तामुपश्रुत्य तत्स्पर्धया कश्चि-द्वानरः कियद्दूरमुत्पत्य महार्ण एव पतितः प्राह ‘पार एवायमकूपारः । मिथ्या रामायणम्’ इति । तथा स्वासामर्थ्येन सर्वेषामेव तत्कल्पयसीत्यर्थः ॥

प्रयोग इति ॥ प्रयुज्यत इति प्रयोगः । कर्मणि घञ् ॥ न चेति ॥ विषयत्वज्ञाने सति तद्धटितो ज्ञानविषय इत्यभियुक्तप्रयोगः । तादृशप्रयोगे च तत्प्रयोगरूपविषयत्व-ज्ञानमित्यन्योन्याश्रय इत्यर्थः ॥ पूर्वपूर्वेति ॥ यं प्रयोगाविशेषं यन्मन्त्रत्वमपेक्षते तन्मन्त्रत्वं स प्रयोगविशेषो नापेक्षते किन्तु तदतिरिक्तमिति नान्योन्याश्रय इत्यर्थः ॥ न चैतावता ज्ञेयत्वमात्रं सामान्यतः स्यान् न त्वेतज्ज्ञानविषयत्वमिति वाच्यम् । एतदर्थान्त-र्भावेण तद्विशेषस्यासिद्धेः । न च सादौ पूर्वप्रयोगमपेक्ष्य प्रयोगो न वक्तुं शक्यते, तस्यानादिमात्रविषयत्वादिति वाच्यम् । नियामकाभावाल्लिप्यादिसम्प्रदायवदुपपत्तेश्च । वैदिक प्रयोगस्यापि त्वन्मते मुख्यानादित्वाभावाच्च । ननु प्रयोगोऽपि स्वविषये सम्बन्ध इत्यात्माश्रय इति चेन्न । शब्दरूपस्य तस्यासम्बन्धत्वात् सम्बन्धत्वेनाप्रवेशाच्च ॥ करण-पाटवेति ॥ एडमूकादीनाम् अभिलपनरूपव्यवहाराभावेऽपीत्यर्थः ॥ अस्त्येवेति ॥ तथा च न तत्राव्याप्तिरित्यर्थः । निर्विकल्पकानङ्गीकारेण तत्राव्याप्तिं परिहरति ॥ कदापीति ॥ कस्येति ॥ लक्ष्यस्याननुगतत्वाल्लक्षणाननुगमो न दोष इत्यर्थः ॥ न घटज्ञानमिति ॥ भिन्नविषयतया घटज्ञानं पटव्यवहारे न हेतुरित्यर्थः ।

नन्वभिलपनरूपव्यवहारजननयोग्यत्वेन प्रातिस्विकरूपेण निर्णेयम् । अवच्छेदकत्वस्य फलनिर्णेयत्वात् । प्रतिस्वं च फलादर्शनात् । अजनितफले प्रातिस्विकयोग्यतायां माना-भावात् । किन्तु तत्रानुगततत्तद्वृत्तिविषयत्वेन । तथा चात्माश्रय इति चेन्मैवम् । संशयादि-भिन्नज्ञानत्वस्य योग्यतावच्छेदकत्वे अन्योन्याश्रयानवकाशात् । न चातिप्रसङ्गः । विशेष-सामग्रीसहिताया एव सामान्यसामग्न्याः कार्यजनकत्वादिति भावः ॥ अत एवेति ॥ योग्यत्वस्य विवक्षितत्वादित्यर्थः । तदेवोपपादयति ॥ ज्ञानकर्मेति ॥ ननु कर्मत्वस्य जनकत्वापरपर्यायकारकविशेषत्वात्तदतिक्रमदोष इत्यत आह ॥ न हीति ॥ पटमिति ॥ तथा च तत्र द्वितीयाविभक्तिरनुपपन्ना स्यादित्यर्थः ॥ सिद्धमिति ॥ पटावयवादिक-मित्यर्थः । ननु पटं करोतीत्यादौ सिद्धस्यैव तन्त्वादेः कृतिकर्मता । व्यापार्यतया सिद्धस्यैव सर्वैः कृतिकर्मताङ्गीकारात् । अत एव निष्पादनावाचिधातुसमभिव्याहृतकर्मपदे शक्यावयवे निरूढलक्षणामाहुरसत्कार्यवादिनः । सत्कार्यवादिनां तु पूर्वं सतोऽप्यभिव्यञ्जनीयतया न कारकत्वकृतिकर्मत्वयोरनुपपत्तिरिति चेन् न । पटं करोतीत्यादौ अवयवव्यापार्यत्वाति-रिक्तस्य पटीयकर्मत्वादेरननुभवात् । अत एव कृतेः सिद्धवृत्त्यसिद्धविषयत्वनियम इत्याहुः । अन्यथा स्वर्गं कुर्यादित्यादौ स्वर्गपदस्य तत्साधनयागलक्षणायामनन्वयः स्यात् । क्रियाधीनव्यवहारयोग्यत्वरूपातिशयवत्त्वेन पटं करोतीत्यादौ मुख्यप्रयोगोपपत्तौ निरूढ-लक्षणानाश्रयणाच्चेति भावः । आत्माश्रयपरिहारार्थं विषयसप्तमीभ्रमं निराकरोति ॥ सति सप्तमीति ॥ योग्यत्वं चेति ॥ योग्यतावच्छेदकं चोक्तमिति नोक्तदोषः ॥

### **न्यायामृतकण्टकोद्धारः**

किञ्चाध्यासिकसम्बन्धानुपपत्त्या विषयत्वमेव सम्बन्धः स्वीकार्य इत्याह ॥ किञ्चेति ॥ आद्य इति ॥ यथा सम्बन्धमिथ्यात्वेऽपि दृशः सत्यत्वं तथा सम्बन्धमिथ्यात्वे दृश्यसत्यत्वं स्यादेवेत्यर्थः । ननु तत्र प्रमाणबलात् सत्त्वमङ्गीक्रियत इति चेन्न । दृश्यसत्यत्वेऽपि प्रमाणा-नामुक्तत्वात् ॥ त्वन्मत इति ॥ तथा च न तदध्यस्तत्वं तत्र सम्बन्ध इति भावः । न च ज्ञानस्याध्यस्तत्वेऽपि तत्र दृश्याध्यासोऽङ्गीक्रियत इति वाच्यम् । अध्यस्तस्य दृश्यत्वनियमेन तस्यापि स्वज्ञानाध्यासे अनवस्थापत्तेः । न च वृत्त्यवच्छिन्नचैतन्यस्य ज्ञानत्वाद् वृत्तेर्जडत्वे-नाध्यस्तत्वेऽपि अवच्छेद्यचैतन्यस्याजडत्वेन सत्यत्वात् तत्राध्यासोपपत्तिरिति वाच्यम् । अवच्छेद्यस्य चैतन्यमात्रस्य सत्यत्वेऽपि ज्ञानत्वाभावात् । अवच्छिन्नस्य ज्ञानत्वेऽपि तस्य मिथ्यात्वेन तेन सममध्यासलक्षणसम्बन्धायोगात् । उक्तमर्थं दृष्टान्तेनोपपादयन् सङ्गृह्णाति ॥ एवञ्चेति ॥ उपसंहरति ॥ तस्मादिति ॥

अत्रेष्यमाणेति दृष्टान्तार्थम् । तत्राध्यासिकसम्बन्धस्य परेणानुक्तत्वात् । किञ्च, येन प्रकारेण विषयविषयिभावखण्डनं कृतं तेनैवाधिष्ठानाध्यस्तभावोऽपि शक्यते खण्डयितुम् । तथा हि– अधिष्ठानाध्यस्तभावो न सम्बन्धोऽद्विष्ठत्वात् । किञ्चाध्यस्तत्वं दुर्निरूपम् । तद्धि न मिथ्यात्वम् । प्रागुक्तदूषणासहत्वात् । नाप्यसत्त्वम् । अनङ्गीकारपराहतत्वात् । नापि तदधिष्ठानकभ्रमविषयत्वम् । अधिष्ठानेऽपि गतत्वात् । विषयत्वघटितत्वेन दुर्निरूपत्वाच्च । तस्माद्विषयत्वपरित्यागेनोभयसाम्येऽपि अध्यस्तत्वकल्पने सौगतसौहार्दमेव । नातोऽन्यत्कारण-मिति । सम्बन्धेनैवेति । न च यावद्विशेषबाधे सम्बन्धसामान्यस्यापि बाधो नियतः । विशेषानालिङ्गितसामान्याभावात् । तथा च कथं विशेषजिज्ञासाऽनर्थिकेति वाच्यम् । सम्बन्ध-सामान्यानुमानेन प्रसिद्धसम्बन्धबाधसहकृतेन सम्बन्धविशेषस्यैव सिद्धत्वेन यावद्विशेषबाधा-भावात् । न चानुमितेर्व्यापकतावच्छेदकप्रकारकत्वनियमात् कथं सम्बन्धविशेषभानमिति वाच्यम् । ईश्वरानुमाने ज्ञाननित्यैकत्ववदविरोधात् । तत्र लाघवादिना तदुपनीतमिति यदि तर्हि इहापि इतरबाधोपनीतमस्तु अविशेषादिति । न द्वितीय इत्याह ॥ प्रमाणस्येति ॥ न तृतीय इत्याह ॥ संयोगेति ॥ अत्र चशब्दोऽनास्थायाम् । इतरबाधसहकृतप्रमाणेन तद्भिन्नस्यैव सिद्धत्वादिति द्रष्टव्यम् । नन्विदं कथं विषयविषयिभावलक्षणम् । प्रतियोग्यनुयोगिभावादावति-व्याप्तेरिति चेन्न । न हीदं विषयविषयिभावमात्रलक्षणम् । किन्तु संयोगसमवायानिर्वाह्य-विशिष्टप्रतीतिनिर्वाहकसम्बन्धमात्रस्य । विषयविषयिभावमात्रस्य लक्षणमग्रे स्फुटमिति न कोऽपि दोषः । न च संयोगसमवायान्तर्भावस्य दूषितत्वात् तद्भिन्नसम्बन्धत्वं त्वस्माकं नानिष्टम् । न ह्यस्माभिः संयोगसमवायातिरिक्तसंबन्धो नाद्रियते । किन्तु तस्य प्रामाणिकत्व-मिति वाच्यम् । व्यधिकरणत्वात् । त्वयेदानीं लक्षणे पृष्टे लक्षणमुक्तमनेन लक्षणमङ्गीकृत्य प्रमाणं चेत् पृच्छ्यते, तस्याप्युक्तत्वेन पुनः प्रश्नायोगात् । अथ पुनः प्रामाणिकमपि तात्त्विकं नेत्युच्यते चेत् प्रमाणप्रमितस्यापि ब्रह्मणस्तात्विकता न स्यात् । अथोच्येत प्रमाणमेव तन्नेति चेत् तर्हि तस्य दूषणं वक्तव्यम् । तदनुक्त्यैव तस्याप्रामाणिकत्वकथनस्य वल्गनमात्रत्वादिति । न चतुर्थ इत्याह ॥ विशेषेति ॥

॥ यत्त्विति ॥ सम्बन्धिभिन्नत्वे तत्रापि विशिष्टव्यवहारानुरोधेन सम्बन्धान्तराङ्गी-कारेऽनवस्था स्यात् । न चेत्सम्बन्धिभिन्नत्वं तर्हि सम्बन्धिभिन्नत्वरूपसम्बन्धलक्षणाभावात् सम्बन्धत्वासिद्धिरित्यर्थः ॥ उक्तरीत्येति ॥ प्रतियोग्यनुयोगिभावत्वदुक्ताध्यासरूपसम्बन्धा-देरप्युक्तरीत्या खण्डनसम्भवात् स्वव्याहतिरित्यर्थः । किञ्चोभयविकल्पेऽपि न दोषः । तत्राऽद्ये सम्बन्धिभिन्नत्वे विशिष्टप्रतीत्यन्यथानुपपत्या सिद्धस्य तस्य प्रामाणिकत्वान्नानवस्था दोषः । अन्यथा बीजाङ्कुरादावपि तद्दोषत्वप्रसङ्गात् । न च अनन्तसम्बन्धस्वीकारप्रसङ्गः । अनन्त-परमाणुस्वीकारवददोषात् । न चापसिद्धान्तः । मन्मते सम्बन्धद्वित्वनियमाभावात् । सम्बन्धि-भिन्नत्वे समवायवत् तार्किकमते, त्वन्मते आध्यासिकसम्बन्धवच्च स्वनिर्वाहकत्वसम्भवाच्च । अन्यथा तयोरुभयमते सम्बन्धत्वं न स्यात् । सम्बन्ध्यभिन्नत्वमिति द्वितीयेऽपि न सम्बन्ध-लक्षणाभावादसम्बन्धत्वापत्तिदोषः । तल्लक्षणे सम्बन्धिभिन्नत्वस्याप्रवेशात् । विशिष्टधी-नियामकत्वस्यैव तल्लक्षणत्वात् । एकस्यैव सम्बन्धसम्बन्धित्वयोरविरोधस्य प्रकारभेदेनोपपत्तेः । तस्माद्यत्किञ्चिदेतत् । सम्बन्धिभिन्नत्वेऽपि सम्बन्धस्य नानवस्था । स्वनिर्वाहकत्वादितीमं पक्षं दृष्टान्तमुखेनोपपादयति ॥ युक्तं चेति ॥ ननु मन्मते दृश्यत्वस्य सम्भवति स्वनिर्वाहकत्वं मायिकत्वात् । तस्या(मायाया)श्चाघटितघटनाशक्तित्वात् । त्वन्मते तु सम्बन्धस्य सत्यत्वान् न तत्सम्भवीति चेत् सत्यम् । सत्यस्यापीश्वराधीनत्वेन स्वनिर्वाहकत्वसम्भवात् । न ह्यप्रामाणिक-जडरूपमायाशक्त्यां स्वनिर्वाहकत्वं प्रामाणिकं, चेतनरूपेश्वरशक्त्यां तु न तदिति युक्तं वक्तुं देवानांप्रियेण ।

॥ यदपीति ॥ न च विषयत्वनिरुक्तिखण्डनं कथं प्रकृतानुपयुक्तम्? तत्खण्डनेन सम्बन्ध-स्यैव खण्डितत्वादिति वाच्यम् । सम्बन्धस्य प्रमाणसिद्धत्वेन खण्डयितुमशक्यत्वात् । न हि यत्किञ्चिद्विशेषखण्डनेन सामान्यं खण्डितं भवति । सामान्यस्य खण्डितेतरविशेषमादायोपपत्तेः । अन्यथा सम्बन्धसामान्यस्य प्रमाणसिद्धत्वानुपपत्तेः । प्रमाणं चोपपादितं प्राक् ॥ विषयित्व-स्येति ॥ न च विषयित्वानिर्वचनेऽपि विषयाध्यासेनैव तदुपपन्नमिति वाच्यम् । विषयित्वा-निर्वचने विषयानध्यासेऽपि उक्तप्रामाणिकत्वेन विषयत्वोपपत्तेर् विषयस्य सत्त्वसम्भवात् । किञ्च विषयिणोऽध्यासेन विषयत्वोपपत्तिः किं न स्याद् विनिगमकाभावात् । न चानुवृत्तत्व-व्यावृत्तत्वप्रकाशत्वजडत्वादिकमेव विनिगमकमिति शङ्क्यम् । अनुवृत्तव्यावृत्तत्वन्यायस्य, अनित्यो घटः, अनित्यः पट इत्यादौ व्यभिचारात् । अननुवृत्तस्यापि रङ्गसीसादेर् अनुवृत्त-रूप्याध्यासाधिष्ठानत्वदर्शनाच्च । जडत्वप्रकाशत्वे तु जडत्वहेतुभङ्गे एव निरस्ते ।

॥ स्वव्याहतञ्चेति ॥ एवञ्च त्वयापि विषयत्वस्यावश्यं निर्वक्तव्यत्वेन तत्खण्डनं स्वव्याहतमित्यर्थः । न च मया घटादिसमकक्ष्यतया विषयत्वं निरुच्यत एव, परन्तु तस्य तात्विकत्वं नाङ्गीक्रियत इति वाच्यम् । ममापि घटादिसमकक्ष्यविषयत्वस्यैवापेक्षितत्वात् । मिथ्यात्वसिद्धेः प्राक् अतात्विकत्वासिध्याऽन्योन्याश्रयाच्च । प्रमाणविषयत्वेनैव तात्विकत्व-सम्भवाच्च । न च प्रपञ्चविषयकप्रमाणे तत्वावेदकत्वलक्षणं प्रामाण्यं नेति वाच्यम् । दत्तोत्तर-त्वात् । अतत्वावेदके प्रमाणशब्दाप्रयोगाच्च ॥ न चेति ॥ प्रमाणज्ञानस्य विषयसाध्यत्वेन तदधिष्ठानत्वायोगादिति भावः । किञ्च दृगध्यस्तत्वरूपं दृश्यत्वं वदता त्वयाऽपि विषयत्वमवश्यं निर्वाच्यम् । तेन विना तस्यासम्भवादित्याह ॥ तदज्ञानेति ॥ नन्वनिर्वाच्यत्वादिक-मेवाध्यस्त(त्व)मतो न दोष इत्यत आह ॥ न हीति ॥ तथात्वे सर्वं सर्वदा प्रकाशेतेति भावः ॥ विषयत्वस्येति ॥ उपलक्षणमेतत् । मिथ्यात्वसिद्धेः प्रागनिर्वाच्यत्वासिध्याऽ-न्योन्याश्रयेणानिर्वाच्यं विषयत्वमित्यस्य वक्तुमशक्यत्वाच्चेत्यपि द्रष्टव्यम् । न च सम्बन्ध-मिथ्यात्वमन्यतरसम्बन्धिमिथ्यात्वेन व्याप्तमिति कथं ब्रह्मवत् प्रपञ्चस्य सत्त्वेऽप्युपपत्तिरिति वाच्यम् । जीवेश्वरचैतन्यसम्बन्धे मिथ्याभूते व्यभिचारेण नियमासिद्धेः । अन्यथा सम्बन्ध-मिथ्यात्वं सम्बन्धिद्वयमिथ्यात्वव्याप्तमित्यपि स्यात् । न च तथा कुत्राप्यदृष्टेर्न तथा नियम इति वाच्यम् । त्वन्मते दण्डदेवदत्तादिसंयोग एव दृष्टत्वात् । तस्मादनिर्वाच्यविषयत्वाङ्गीकारेऽपि ब्रह्मवत् प्रपञ्चसत्त्वोपपत्तेरप्रयोजकं दृश्यत्वमित्याशयः । किञ्चानिर्वाच्यं विषयत्वमिति कोऽर्थः? किं विषयत्वं सत्त्वेन निर्वक्तुमशक्यमिति वा? विषयत्वलक्षणमेव तथेति वा? नाद्यः । तस्य सर्वसाधारणत्वेन विषयत्वमात्रदूषणस्यानुपयुक्तत्वात् । सत्त्वस्यैव निरुक्तिखण्डनेन तेन दोषेण दूषितत्वाच्च । विषयत्वलक्षणखण्डनस्यानुपयोगाच्च । न द्वितीयः । तस्यासङ्गीर्णव्यवहारसिध्यर्थं स्वीकृतत्वेन स्वव्याहतत्वादित्याह ॥ त्वयाऽपीति ॥ किञ्च यदनिर्वाच्यं तस्य लक्षणं नैवेति नियमो वा? कस्यचिदस्ति कस्यचिन्नेति वा? द्वितीये नियामकाभावात्, प्रथमस्य च मिथ्यात्व एव व्यभिचाराद् इत्याह ॥ कथञ्चेति ॥ न च मिथ्यात्वं नानिर्वाच्यमिति युक्तम् । तस्य सत्त्वेऽद्वैतहानेः । असत्त्वे चेष्टापत्तेः । परिशेषादनिर्वाच्यमेवेति । ननु यथा दृश्यत्वं सत्त्वेना-निर्वाच्यमित्युच्यते । न चैतावता हेतुत्वानुपपत्तिः । तत्तदाभासलक्षणानालिङ्गितत्वमात्रेण तदुपपत्तेः । न चानिर्वचनीयस्य कथं हेतुत्वम्? सत्त्वेन निर्वचनाभावेऽपि तात्विकसाधारण-दृक्सम्बन्धित्वादिना रूपेण निर्वक्तुं शक्यत्वादिति चेन्न । सत्त्वेन निर्वचना भावेऽसत्त्वापत्याऽ-सिद्धत्वेनाभासलक्षणानालिङ्गितत्वस्यैवासम्भवाद्धेतुत्वानुपपत्तेः । दृक्सम्बन्धत्वादिना रूपेण च तन्निर्वचने तेनैव रूपेण हेतुत्वापत्त्या तस्य च सम्बन्धान्तरमादायोपपत्तेरप्रयोजकत्वाच्च ।

ननु तात्विकस्यैव लक्षणनिर्वचनं न मिथ्याभूतस्येत्यत आह ॥ न चेति ॥ सममिति ॥ विषयत्वलक्षणाभावेऽपि तत्स्वरूपज्ञानमात्रेण व्यवहारोपपत्तेरिति भावः । ननूभयोर्लक्षण-निर्वचनानावश्यकत्वे को विशेष इत्यत आह ॥ इयांस्त्विति ॥ निर्वचनं तु साधारणमिति भावः । ननु तस्याकारस्य सत्त्वं केन मानेनेत्यत आह ॥ अनिरुच्यमान इति ॥ ननु लक्षणनिर्वचनेनैव सत्त्वमन्यथा नेत्यत आह ॥ न चेति ॥ ब्रह्मण्यपीति ॥ न च लक्षणा-निर्वचनमेव नानिर्वचनीयत्वप्रयोजकं किन्तु प्रागुक्तव्यापकानुपलब्धिसहकृतमिति शङ्क्यम् । व्यापकानुपलब्ध्यभावस्य पूर्वमेवोपपादितत्वात् ॥ दुर्निरूपत्वस्य आनन्दत्वादिनेति शेषः । न च ब्रह्मण आनन्दत्वादिना दुर्निरूपत्वेऽपि दुःखप्रत्यनीकत्वाद्युपलक्षितस्वरूपस्य सत्त्वेन निर्वक्तुं शक्यम् । न चैवं प्रपञ्चे सत्त्वं शक्यनिर्वचनम् । बाधकसद्भावादिति वाच्यम् । प्रपञ्चस्यापि सत्ताजात्यादिना दुर्निरूपत्वेऽपि बाध्यप्रत्यनीकत्वाद्युपलक्षितस्वरूपस्य सत्त्वेन निर्वक्तुं शक्यत्वात् । न च बाधकसद्भावात् कथं तथा निर्वचनम्? बाधकं सत् किमनुमानमथ श्रुतिः? नाद्यः । तस्याप्रयोजकत्वकान्तारनिविष्टत्वेनाबाधकत्वात् । न द्वितीयः । तस्या अग्रे निरसिष्यमाणत्वात् । किञ्च नास्त्येव पृथिव्यादीनां निरुक्तिविरहः । श्रुत्या लक्षणस्योक्त-त्वादित्याह ॥ यत्कठिनमिति ॥ न च न सर्वथा निर्वचनाभावादनिर्वाच्यत्वम्, किन्तु सत्त्वेनेति वाच्यम् । तस्याप्युक्तरीत्या बाधाभावेन सत्त्वात् । ननु तर्ह्यनिर्वाच्यत्वोक्तौ किं निमित्तमित्यत आह ॥ तस्मादिति ॥ न च मिथ्यात्वादेवानिर्वाच्यत्वव्यवहार इति वाच्यम् । प्रमितत्वेन मिथ्यात्वायोगात् । ननु प्रमितत्वाप्रमितत्वे न सत्यत्वमिथ्यात्वयोः प्रयोजके किन्तु निर्वचनानिर्वचने एवेति चेन्न । तथात्वे बहु व्याकुली स्यादित्याह ॥ न हीति ॥ तथा च स्वप्रकाशाद्वितीयरूपं ब्रह्मापि न सिध्येदिति भावः । तस्मात् प्रमितत्वमेव सत्त्वप्रयोजक-मित्युपसंहरति ॥ तस्मादिति ॥ किञ्चानिर्वाच्यत्वं केषाञ्चिन्निर्वचनाशक्यत्वाद्वा? सर्वेषां वा? नाद्य इत्याह ॥ न चेति ॥ दुरवगाहत्वेन मन्दैर्दुरवबोधत्वेन निर्वक्तुमशक्यत्वेन वेत्यर्थः ।

द्वितीयं निषेधति ॥ न चेति ॥ ननु ज्ञानविषय इति प्रयोगः कथं लक्षणम् । प्रयोगस्य शब्दरूपस्य विषयानिष्ठत्वात् । न चेदं दृष्टान्तेऽपि दूषणं समम् । तत्र मन्त्र इति प्रयोगविषय-त्वस्य लक्षणत्वात् । न चात्रापि तथा । आत्माश्रयात् । विषयत्वस्यैव निरुच्यमानत्वादिति चेन्मैवम् । प्रयोगयोग्यत्वस्य तत्त्वात् । न चैवं योग्यतायामव्याप्तिस्तत्र योग्यतान्तराभावादिति वाच्यम् । तस्या वक्ष्यमाणरीत्या सुपरिहरत्वात् । न च योग्यतावच्छेदकाभावेन योग्यत्वं दुर्ज्ञानम् । अननुगतस्यैव योग्यतावच्छेदकत्वात् । जन्यतावच्छेदकाननुगमेऽपि जन्यत्वानुगमवद् अनुगतयोग्यतावच्छेदकाभावेऽपि योग्यत्वानुगमसम्भवात् । वस्त्ववस्त्वन्यतरत्वस्यावच्छेदकत्व-सम्भवाच्च । तस्माज् ज्ञानविषय इति प्रयोगयोग्यत्वं साधुलक्षणम् । अत एव यत्र प्रयोगो न (वृ)कृतस्तत्राव्याप्तिरिति परास्तम् । योग्यतायास्तत्रापि सम्भवात् ॥ न चान्योन्येति ॥ प्रयोगे सति विषयत्वम् । विषयत्वे च सति तज्ज्ञानेन प्रयोग इत्यन्योन्याश्रय इत्यर्थः ॥ पूर्वपूर्वेति ॥

ननु यत्र पूर्वप्रयोगोपरतिस्तत्र कथमुत्तरस्य विषयत्वज्ञानमिति चेन्न । अनादित्वेन दोषाभावात् । आदिसृष्टौ चेश्वरप्रयोगेनान्येषां व्यवहारात् । तस्य च स्वतन्त्रत्वेनान्यप्रयोगा-नपेक्षत्वात् ॥ कदाऽपीति ॥ प्रमाणाभावादिति भावः । ननु विशिष्टज्ञाने विशेषणज्ञानस्य हेतुता तावत् ‘जन्यविशिष्टज्ञानं’ जन्यविशेषणज्ञानजन्यम्, जन्यविशिष्टज्ञानत्वाद् इत्यनुमान-सिद्धाऽभ्युपगन्तव्या । तस्य च सप्रकारस्यैव जनकत्वे तस्यापि विशिष्टज्ञानत्वेन विशेषणान्तर-ज्ञानापेक्षेति परम्परयाऽनवस्थापत्त्या जन्यविशिष्टज्ञानजनकतया निष्प्रकारकमेव विशेषणज्ञानं सिद्धं कथमप्रामाणिकमिति चेन्मैवम् । व्याप्तिग्रहणस्थलाभावेनानुमानस्याभासत्वात् । न च दण्डी पुरुष इति धीर् व्याप्तिग्रहणस्थलम् । तस्या अपि दण्डपुरुषोभयेन्द्रियसन्निकर्षेणैव जन्यत्वसम्भवेन विशेषणज्ञानस्य तत्राकारणत्वात् । न चैवमुभयोरपीन्द्रियसन्निकृष्टत्वाविशेषे दण्डस्यैव विशेषणत्वं पुरुषस्य विशेष्यत्वमित्येतत् किंनिबन्धनमिति वाच्यम् । त्वन्मते उभयोरपि निर्विकल्पकविषयत्वे दण्डस्य विशेषणत्वं पुरुषस्यैव विशेष्यत्वमित्येतत् किन्निबन्धन-मिति साम्यात् । न चानुमितिरूपविशिष्टज्ञाने विशेषणज्ञानकारणत्वात् सर्वत्र तथात्वमिति वाच्यम् । विशिष्टवैशिष्ट्यबोधत्वावच्छेदेन विशेषणतावच्छेदकप्रकारकज्ञानस्यैव हेतुत्वेन विशेषणज्ञानस्य तत्त्वाभावात् । न च विशिष्टवैशिष्ट्यबोधे विशेषणतावच्छेदकप्रकारकविशेषण-ज्ञानस्य हेतुत्वं, गौरवात् । तस्माद्विशिष्टज्ञाने विशेषणज्ञानकारणत्वस्याप्रामाणिकत्वान्न तदनुरोधेन निर्विकल्पकसिद्धिरिति दिक् ।

॥ न च यत्त्वतत्त्वजात्योरिति ॥ तथा च तयोर् व्यक्तिविशेषपरत्वाद् लक्ष्यान्तरेऽ-भावेनाव्याप्तिरिति भावः । नन्वेतावताऽभिलपनरूपव्यवहारजननस्वरूपयोग्यत्वं विवक्षितम् । तद्धि प्रातिस्विकरूपेण वा निर्णेयमुत किञ्चिदवच्छेदेन वा? नाद्यः । प्रतिस्वं फलादर्शनात् । अजनितफलप्रातिस्विकयोग्यतायां मानाभावात् । न च तत्तद्विषयत्वेन निर्णय इति वाच्यम् । आत्माश्रयात् । न द्वितीयः । तदभावादिति चेन्न । दण्डेऽप्येवं कारणता न स्यात् । तत्रापि न दण्डस्य फलोपधानरूपमेव कारणत्वम् । सति फले कारणतानिर्णयः । तन्निर्णये च दण्डानयने फलमित्यन्योन्याश्रयात् । स्वरूपयोग्यत्वस्य चोक्तरीत्या प्रतिस्वं निर्णेतुमशक्यत्वात् । अथ घटजनकत्वेन तन्निर्णय इति । तन्न । आत्माश्रयात् । अथास्ति दण्डे दण्डत्वम् । तदवच्छेदेन कारणत्वनिर्णय इत्यजनितफले दण्डत्वसद्भावादस्ति स्वरूपयोग्यत्वरूपं कारणत्वम् । हन्त तर्हि इहापि तत्तत्सन्निकर्षजज्ञानत्वेन वा तत्तत्प्रयोज्यजातिविशेषावच्छेदेन वा स्वरूपयोग्यत्वरूपं कारणत्वमस्तु । तथा चाजनितफले उक्तावच्छेदकसद्भावात् स्वरूपयोग्यत्वमस्त्येवेति न कश्चि-द्दोषः । न च ज्ञाने सन्निकर्षप्रयोज्यजातौ मानाभावः । तस्या असतः साधकत्वभङ्गे साधि-तत्वात् । ननु जन्यज्ञाने तदभिलपनरूपकारणत्वस्य तत्तत्सन्निकर्षजत्वेन वा तत्प्रयोज्यजाति-विशेषावच्छेदेन वा ग्रहेऽपि नित्येश्वरज्ञाने कथं सर्वाभिलपनकारणत्वावगमः । तत्रोक्तप्रयोजक-द्वयाभावादिति चेन्न । तस्येश्वरज्ञानत्वेनैव तद्ग्रहोपपत्तेः । न हि सर्वत्रैकेनैव रूपेणाभिलपन-कारणत्वं ग्राह्यमिति राजाज्ञाऽस्ति । तथा चात्माश्रयादेरभावादुक्तं युक्तम् ।

॥ अत एवेति ॥ कर्मत्वस्य जनकत्वाघटितत्वादेवेत्यर्थः । ननु कथं न दोषोऽती-तादावव्याप्तेर्दोषस्योक्तत्वादित्यत आह– ज्ञानकर्मशब्देनेति । नन्वत्र व्यवहारयोग्यत्वं किं विवक्षितम्? व्यवहाररूपफलोपधानं वा? तत्स्वरूपयोग्यत्वं वा? अवच्छेदकाद्भिन्नं वा? सहकारिविरहप्रयुक्तकार्याभाववत्त्वं वा? नाद्यः । कुत्रचित् प्रतिबद्धव्यवहारेऽव्याप्तेः । न द्वितीयः । विषयत्वादन्यस्य तस्यासम्भवेनाऽत्माश्रयात् । न तृतीयः । अनुगतावच्छेदकाभावेन तस्य ग्रहीतुमशक्यत्वादिति चेन्न । अन्त्यपक्षे दोषाभावात् । अत्र हि ज्ञानसामान्यजन्य-व्यवहारयोग्यतावच्छेदकं न सम्भवतीत्युच्यते, ज्ञानविशेषजन्यव्यवहारयोग्यतावच्छेदकं वा? नाद्यः । वस्त्ववस्त्वन्यतरत्वस्योक्तत्वात् । नापरोक्षज्ञानविशेषजनकसन्निकर्षाश्रयत्वस्या-वच्छेदकस्य सम्भवात् । न च ज्ञाने विशेषस्तत्तद्विशेषविषयत्वमेवेत्यात्माश्रय इति वाच्यम् । विषयमनपेक्ष्यैव ज्ञाने विशेषस्य साधितत्वात् । अनुगतावच्छेदकाभावेऽपि फलविशेषोपहित-सादृश्यमात्रेणापि योग्यत्वसम्भवाच्च । ननु सर्वत्र कर्मत्वस्य जनकत्वविशेषरूपत्वादत्रापि विषयत्वलक्षणे तदेव कर्मत्वमिति स एव दोष इत्यत आह– न हीति ॥ कुत्रापीति शेषः ।

ननु विद्यमानमेव कृतिकर्म किं न स्यात्? तस्य जनकत्वसम्भवादित्यत आह– नापीति ॥ सिद्धस्यापि कृतिकर्मत्वे सिद्धौदनेऽपि देवदत्तः प्रवर्तेतेति भावः । ननु घटं करोतीत्यादौ सिद्धस्यैव कपालादेः कृतिकर्मत्वम् । न चोक्तदोषः । व्यापार्यतया सर्वैः कर्मत्वाङ्गीकारात् । अत एव निष्पादनावाचिधातुसमभिव्याहृतकर्मपदशक्यावयवेत्यादौ तत्साधने निरूढलक्षणेत्याहुर-सत्कार्यवादिन इति चेन्न । कृतिकर्मता हि कृत्युद्देश्यताव्याप्ता । न च सिद्धस्योद्देश्यता सम्भवति । न चासिद्धव्यापारविशिष्टस्य सेति वाच्यम् । तथा सति व्यापारविशिष्टस्याविद्य-मानत्वाज् जनकत्वरूपकर्मता न सम्भवत्येव । न चान्यस्य कर्मत्वस्य निर्वक्तुमशक्यत्वाज् जनकत्वविशेषरूपैव कर्मतेति वाच्यम् । क्रियाजन्यातिशययोगित्वस्य तत्त्वात् । अतिशयस्य च व्यवहारादिसाधारणत्वात् । तस्य चाजनकेऽपि सम्भवान्न कुत्रापि जनकत्वगर्भं कर्मत्वमिति । अत एव घटं करोतीत्यत्र लक्षणाश्रयणमपास्तम् । अविद्यमानस्याप्युक्तरूपकर्मत्वसम्भवादिति ॥ अत एवेति ॥ कर्मत्वस्य जनकत्वविषयत्वान्यतरगर्भत्वाभावादेवेत्यर्थः । अत्र दूषणरिहारः पूर्वलक्षणदूषणपरिहारसमान इत्यवधेयम् । ननु योग्यतायां योग्यतान्तरस्वीकारेऽनवस्था । तस्या एव स्ववृत्तित्वाङ्गीकारे आत्माश्रय इत्यत आह– योग्यत्वे चेति ॥

### **न्यायामृतप्रकाशः**

तदध्यस्तं भावे क्तः । तस्मिन्नध्यास एव सम्बन्ध इत्यर्थः ॥ न दृश्येति ॥ सम्बन्ध-स्याध्यस्तत्वेऽपि सम्बन्धिनः पारमार्थिकत्वं सम्भवति । घटस्य ज्ञानेनाध्यस्तसम्बन्धवत्त्वेऽपि न सम्बन्धिनो मिथ्यात्वं, विभक्तयोर्घटपटयोरारोपितसंयोगस्य मिथ्यात्वेऽपि सम्बन्धिनोस्तद-भावात् । यथा वा तार्किकैकदेशिमतेऽजन्यसंयोगाभावाद्विभुद्वयसंयोगस्यारोपितत्वेन मिथ्या-त्वेऽपि सम्बन्धिनोर्मिथ्यात्वाभावाद्व्यभिचार इत्युक्तमित्यर्थः ॥

ज्ञेयवदिति ॥ अध्यासस्य सम्बन्धत्वपक्षे एकस्यापरत्राध्यासो वक्तव्यः । तत्र न तावज्ज्ञानं ज्ञेयेऽध्यस्तं ज्ञेयस्य मिथ्यात्वेन ज्ञानं प्रत्यधिष्ठानत्वाभावात् । तथा च ज्ञेयस्य ज्ञान एवाध्यासो वाच्यः । स न युक्तः । व्यावहारिकस्य घटादेर्व्यावहारिके तज्ज्ञानेऽनध्या-सात् प्रातिभासिकस्य रूप्यादेः प्रातिभासिके तज्ज्ञानेऽनध्यासात् । अर्थज्ञानात्मकोभयविध-भ्रमाङ्गीकारेण ज्ञेयवज्ज्ञानस्याप्यध्यस्तत्वेन तत्र तस्यानध्यासादित्युक्तत्वादित्यर्थः । सङ्गृह्णाति ॥ एवं चेति ॥ ज्ञाने ज्ञेयाध्यासपक्षदूषणायाद्यश्लोकः । विषयोविषयिण्यध्यस्त इति सामान्यनियमखण्डनाभिप्रायेण द्वितीयश्लोक इति ज्ञातव्यम् । दृशा ग्राह्यं दृग्विषयः । दृशि विषयिभूतायाम् । आध्यासिकसम्बन्धखण्डनमुपसंहरति ॥ तस्मादिति ॥ अतिप्रसङ्गे सर्वं सर्वेण दृश्येतेत्यतिप्रसङ्ग इत्यर्थः । विशेषजिज्ञासायाः कोऽसाविति विशेषविचारस्येत्यर्थः । तत्र तार्किकोक्तं दृष्टान्तमाह ॥ विशेषगतेति ॥ पार्थिवपरमाणुषु समानगुणकर्मसामान्यवत्सु व्यावर्तकाभावेन व्यावृत्तिबुद्ध्यभावेन योगीतरेषां परस्परासङ्कीर्णव्यवहारोच्छेदरूपातिप्रसङ्ग-परिहाराय विशेषो नाम पदार्थो व्यावृत्तिहेतुतया कल्पितः । तेन चोक्तातिप्रसङ्गे निरस्ते विशेषेऽपि व्यावृत्तिबुद्धिजनकः कस्स निरूप्यतामिति जिज्ञासा वृथा । इदानीं तत्प्रयोजना-भावादिति यथा तार्किकेण समाधीयते तद्वदित्यर्थः । यथोक्तं द्रव्यकिरणावल्यां

‘‘असङ्कीर्णव्यवहृतेर्योगिनां परमाणुषु ॥

 विशेषकल्पने तत्र विशेषेच्छा वृथा तव’’ ॥ इति ।

नन्वतिप्रसङ्गनिरासकसम्बन्धसद्भावे प्रमाणस्य तल्लक्षणस्य चाभावादप्रामाणिक एवासौ सम्बन्धः । ‘‘लक्षणप्रमाणाभ्यां वस्तुसिद्धिः’’ इति वचनादित्यत आह ॥ प्रमाणस्येति ॥ अनुमानत्रयस्येत्यर्थः । यः सम्बन्धः कल्प्यते स संयोगसमवायान्तर्भूतश्चेत्तल्लक्षणमेव तस्यापि लक्षणं न पृथग्वक्तव्यं, बहिर्भावे तु संयोगसमवायान्यत्वे सति सम्बन्धत्वमेव तल्लक्षण-मस्त्वित्याह ॥ संयोगेति ॥

न चैवं लक्षणप्रमाणाभ्यां जाता तत्सिद्धिः । तस्य विशेषनाम किमिति चेत्तत्राह ॥ विशेषसंज्ञायाश्चेति ॥ कल्प्यत्वादिति ॥ विषयविषयिभाव इत्यादिसंज्ञा कर्तव्येत्यर्थः । संयोगाद्यतिरिक्तः सम्बन्धः सामान्यतः सिध्द्यतीत्युक्तं तदयुक्तमित्याशङ्क्य निराकरोति ॥ यत्त्विति ॥ सम्बन्धस्य कल्प्यमानस्य । अनवस्था– भेदः किं भेदिभ्यां भिन्नो न वेत्यादिभेदपरम्परायामनवस्थेत्यर्थ इति केचित् । वस्तुतस्तु भिन्नस्य सम्बन्ध्यसम्बद्धस्य स्वकार्यकारित्वाभावात्तत्रापि सम्बन्धान्तरं वक्तव्यं तत्राप्युक्तविकल्पापत्त्याऽनवस्थेत्यर्थः ॥ न चेदिति ॥ सम्बन्धस्य सम्बन्ध्यभिन्नत्वे सम्बन्ध्येवास्ति न सम्बन्ध इत्यागतम् । तथा च तस्य सम्बन्धित्वं सम्बन्धत्वं च न स्यादित्यर्थः ॥ उक्तरीत्येति ॥ ज्ञानस्य ज्ञेयेन सम्बन्धो नेति त्वद्वाक्योक्तसम्बन्धाभावस्य ज्ञानेनासम्बन्धादित्युक्तरीत्या ज्ञानज्ञेययोः सम्बन्धो नास्तीत्यादिवाक्यजन्यज्ञानस्यैतद्वाक्यप्रतिपाद्येन सम्बन्धाभावरूपेणार्थेन सम्बन्धासत्त्वे स्वक्रियाविरोधापत्त्या सम्बन्धे वाच्ये तस्य च भिन्नत्वेऽनवस्था, न चेत्सम्बन्धासिद्धिरिति स्वव्याहतमित्यर्थः । सम्बन्धः सम्बन्ध्यभिन्न एव । न चोक्तदोषः । यथा दृश्यत्वे दृश्यत्वान्तराभावेऽपि युक्तं दृश्यत्वं यथा वा प्रमेयत्वे प्रमेयत्वान्तराभावेऽपि प्रमेयत्वमस्ति स्वनिर्वाहकत्वाङ्गीकारात् ।

एवं सम्बन्धे सम्बन्धान्तराभावेऽपि सम्बन्धत्वं युक्तं स्वनिर्वाहकत्वाङ्गीकारादित्याह ॥ युक्तं चेति ॥ क्वचिदिति ॥ स्वविषय इत्यर्थः । स्वनिर्वाहकत्वं युक्तं चेत्यन्वयः ॥ प्रकृता-नुपयुक्तमिति ॥ अनुकूलतर्कप्रस्तावे तन्निरुक्तिखण्डनस्य प्रकृतानुपयोगादित्यर्थः । अनति-प्रसङ्गायेति ॥ घटदृशि पटस्य विषयत्वपरिहाराय करणसन्निकर्षादिद्वारको दृग्दृश्ययोः सम्बन्धो वाच्यो न तु विषयत्वमपि निर्वक्तव्यमित्यर्थः ॥ न च विषयत्वस्येति ॥ उक्त-विकल्पखण्डनाभ्यां विषयस्य मिथ्यात्ववर्णनं भौतविचारमनुसरतीत्यर्थः । उक्तं ह्यत्मतत्व-विवेके । केनचिद्भूतेन द्विरदं चतुष्पादमवलोक्य विकल्पितं किमयमन्धकारो मूलकमत्ति अथवा जलवाहो बलाहकान्वर्षति गर्जति च यद्वा बान्धवोऽयम् । ‘राजद्वारे श्मशाने च यस्तिष्ठति स बान्धव’ इति वचनादिति भावः । अथवा यो यं भूमौ दृश्यते तस्य च्छायेयम् । नाद्यः । तस्य शूर्पयुगलस्फोटनाभावात् । न द्वितीयः । तस्य स्तम्भचतुष्टया-भावात् । न तृतीयः । तस्य पुच्छभ्रामणाभावात् । न चतुर्थः । तस्या नरशिरश्शतो-द्गिरणाभावात् । अतो न किञ्चिदेतत् । किन्तु मिथ्यैवेति । किमेतावता विकल्पखण्डन-मात्रेण द्विरदस्वरूपं न हि निवर्तते किन्तु यो द्विरदोऽस्ति सोऽस्त्येवेति वदन्नेव पिशाच उपेक्ष्यतेपरीक्षकैः ।

‘‘विकल्पदूषणाभ्यां हि स्वरूपं नैव हीयते ।

 प्रमाणसिद्धं तत्कर्तोपेक्ष्यते भूतवज्जनैः’’ ॥

इति वचनादिति ॥ विषयित्वस्येति ॥ दृशो विषयवत्त्वं हि विषयित्वं ततश्च विषयत्वा-निरुक्तौ तद्धटितविषयित्वस्याप्यनिरुक्तावपि न विषयिण्या दृशो मिथ्यात्वं किन्तु सत्यत्व-मेव । एवं विषयत्वानिरुक्तावपि विषयस्य सत्यत्वमक्षतमित्यर्थः । इत्याद्युक्तेरिति । एवमाद्यनुमाने विषयत्वस्य व्यवहृतत्वाद्विषयत्वनिरुक्तिखण्डनं व्याहतमित्यर्थः । दृग्विषयत्व-स्येति । दृग्रूपज्ञानविषयत्वस्येत्यर्थः ।

ननु प्रमाणज्ञानं स्वविषयावरणेत्यत्र विषयत्वं नाम न वास्तवं किन्त्वध्यस्तत्वमेव । तथा च स्वविषयावरणेत्यत्र स्वाध्यस्तावरणेत्यर्थो विवक्षित इति चेन्न । एवं वदता प्रमाणज्ञान एव विषयोऽध्यस्त इति वाच्यम् । ओमिति चेत्तत्राह ॥ न चेति ॥ प्रमाणज्ञाने तद्विषयस्याध्यासे तुच्छादिज्ञाने तुच्छादेरध्यासप्रसङ्ग इत्युक्तत्वादिति भावः । दोषान्तरमाह ॥ तदज्ञान-जन्यमिति ॥ प्रमाणज्ञाने स्वविषयस्याध्यस्तत्वं न युक्तम् । अध्यस्तत्वं नामाध्यासं प्रति विषयत्वम् । अध्यासो हि लोकेऽधिष्ठानाज्ञानजन्योऽधिष्ठानज्ञाननिवर्त्यश्च दृष्टः । तद्विषयत्व- मेवाध्यस्तत्वं, तदनुविद्धतया प्रतीयमानत्वं वा । न च घटश्चलतीत्यादिचलनानुविद्धतया प्रतीयमानस्य घटादेस्तत्राध्यस्तत्वं स्यादिति वाच्यम् । तदनुविद्धतया प्रतीयमानत्वविशेष एवाध्यस्तत्वमिति विवक्षितत्वात् । एवं च प्रमाणज्ञाने विषयस्य नाध्यासः । तस्य प्रमाण-ज्ञानाज्ञानजन्यत्वाभावात् । कुतः, ज्ञानस्य ज्ञातैकसत्त्वेन प्रमाणज्ञानाज्ञानस्यैवाभावात् । तथा प्रमाणज्ञानाज्ञानजन्यत्वाभावादेव प्रमाणज्ञानज्ञाननिवर्त्यत्वाभावेन तस्याध्यासत्वा-भावात् । ततश्च तद्विषयत्वरूपमध्यस्तत्वमयुक्तम् । तथा तदनुविद्धतया प्रतीयमानत्व-रूपमप्यध्यस्तत्वं न युक्तम् । इदं रजतमितिवत् प्रमाणज्ञानं स्वविषय इति प्रमाणज्ञानानु-विद्धतया विषयस्य प्रतीयमानत्वाभावात् । अतो न प्रमाणज्ञाने विषयस्याध्यास इत्यर्थः । अन्यस्याध्यस्तत्वस्याभावादित्ययुक्तम् । अनिर्वाच्यत्वादिरूपं यत्परोक्षा परोक्षविषयसाधारण-मध्यस्तत्वं तदेवापरोक्षज्ञानविषयस्य वृत्तिप्रतिबिम्बितचैतन्यरूपेण तदभिव्यक्ताधिष्ठानचैतन्य-रूपेण च दृग्विशेषेण प्रकाश्यत्वे प्रयोजकम् । एवं चानिर्वाच्यत्वादिरूपं प्रमाणज्ञानाध्यस्तत्वं विषयेऽस्तीत्याशङ्क्य निषेधति ॥ न हीति । परोक्षज्ञानविषयस्य दृग्विशेषप्रकाश्यत्वेऽ-निर्वाच्यत्वादिरूपं साधारणमध्यस्तत्वं न प्रयोजकं, परोक्षविषयस्थलेऽनिर्वाच्यत्वादि-रूपेऽध्यस्तत्वे सत्यपि दृग्विशेषप्रकाश्यत्वाभावात् तस्मिन्सत्यभवतस्तदप्रयोजकत्वादिति भावः ॥ यादृशमिति ॥ वृत्तावनध्यस्ते वृत्तिं प्रति विषये चिदात्मनि यादृशं विषयत्वं तादृशमेव ज्ञेयस्य ज्ञानं प्रत्यस्त्वित्यर्थः ॥ अनिर्वाच्यमेवेति ॥ निर्वक्तुमशक्यमेवेत्यर्थः । वृत्तिं प्रति चिदात्मन इति शेषः । विषयत्वस्य ब्रह्मगतस्य ॥ जगत इति ॥ जगन्निष्ठ-विषयत्वस्यानिर्वाच्यत्वेऽपीत्यर्थः । लक्षणस्यावश्यवक्तव्यत्वमाह ॥ त्वयापीति ॥ व्यावहारि-केति ॥ ज्ञानविषये प्रपञ्च इति शेषः ॥ असङ्कीर्णेति ॥ प्रातिभासिकविषयासङ्कीर्णेत्यर्थः ॥ लक्षणस्यापीति ॥ विषयत्वस्य व्यवहारिकसंवादिप्रातिभासिकविषयव्यावृत्तलक्षणस्यापि प्रमाणवद्वक्तव्यत्वादित्यर्थः । तत्र दृष्टान्तो ऽविद्यादाविवेति । यथाऽविद्यायां प्रमाणं लक्षणं च कथ्यते तद्वद्विषयत्वस्यापि लक्षणादिकं वक्तव्यमेवेत्यर्थः । तथा चावश्यवक्तव्यविषयत्व-खण्डनं स्वव्याहतमिति भावः ॥ निर्ब्रुवतेति ॥ सदसद्वैलक्षण्यमित्यादिनिर्वचनं कुर्वतेत्यर्थः ॥ साधनमिति ॥ विषयत्वस्य त्वदीयहेत्वन्तर्गतत्वात्तद्धेतुज्ञानाय तदवश्यं लक्षणीयमित्यर्थः ॥ न चेति ॥ न हीत्यर्थः । घटादौ पटाद्यसङ्कीर्णव्यवहाराय तद्धेतुभूतं पटाद्यसङ्कीर्णपृथुबुध्नोद-रादेर्ज्ञानं तादृशसङ्कीर्णव्यवहारश्च तवाप्यस्ति । तथा चासङ्कीर्णतादृशाकार एव घटादेर्लक्षण-मिति लक्षणतया ज्ञातस्य तादृशाकारस्य लक्षणत्वं यावदवश्यं वक्तव्यम् । एवमसङ्कीर्ण-व्यवहारहेतुतया ज्ञातस्य विषयत्वस्य लक्षणं त्वयापि वक्तव्यमिति तत्खण्डनमयुक्तमित्यर्थः ।

ननु तादृशाकारलक्षणज्ञानमपि न तादृशव्यवहारहेतुरिति शङ्कते ॥ नन्विति ॥ सममिति ॥ असङ्कीर्णविषयाकारमात्रेणासङ्कीर्णव्यवहारोपपत्तौ तन्निर्वचनं मयापि न कर्तव्यमित्यर्थः ॥ इयांस्त्विति ॥ अयमान्तरालिको विशेषः । असङ्कीर्णतदाकारस्यैव व्यवहारहेतुत्वादिति भावः । स आकारः । ननु विषयलक्षणं भवद्भिरेव वाच्यम् । मया तन्न वक्तव्यं मया तस्याऽनिर्वाच्यत्वाङ्गीकारात् । लक्षणवचने तु वस्तुनोऽनिर्वाच्यत्वभङ्गापत्तिः । निर्वक्तुमशक्यत्वमेव ह्यनिर्वाच्यत्वं नामेत्यत आह ॥ न च लक्षणोक्तीति ॥ लक्षणोक्ताव-निर्वाच्यत्वभङ्गो ऽनुक्तौ तल्लाभ इति न युक्तम् । न ह्यनिरुच्यमानलक्षणवत्त्वमनिर्वाच्यत्वं किं नाम सदसद्वैलक्षण्यं, तच्च लक्षणोक्त्यनुक्त्योः सममेवेत्यर्थः । ननु सदसद्वैलक्षण्य-मनिर्वाच्यत्वं तत्र तु दुर्निरूपलक्षणकत्वं प्रयोजकतया मयाऽङ्गीक्रियत इति चेत्तत्राह ॥ ब्रह्मणीति ॥ खण्डनकारोक्तरीत्या कारणत्वलक्षणं दुर्निरूपमिति ब्रह्मणि जगत्कारणत्वस्या-सम्भवापातात् । इष्टापत्तिं परिहर्तुं श्रौतस्येत्युक्तम् । ‘‘यतो वा इमानि भूतानि’’ इत्यादि-श्रुत्युक्तस्य जगत्कारणत्वस्यानिर्वचनीयत्वे श्रुतेरतत्वावेदकत्वं स्यादिति भावः ॥ असम्भवा-दिति ॥ प्रसङ्गान्तो हेतुः । असम्भवप्रसङ्गादित्यर्थः । ब्रह्मणो दुर्निरूपलक्षणकत्वस्य त्वयोक्तत्वात्तस्यापि अनिर्वाच्यत्वं स्यादित्याह ॥ त्वयैवेति ॥ तत् प्रत्यगात्मस्वरूपम् । कीदृक् कीदृशमिति चेत्पृच्छसि तर्हि तादृक् तादृशम् ईदृक् ईदृशमिति निरूपणं यत्र न प्रसरति तद्वस्तु प्रत्यगित्यवधार्यतामित्यनेन ब्रह्मणोऽपि दुर्निरूपत्वस्योक्तत्वात्तस्याप्य-निर्वाच्यत्वं स्यादित्यर्थः । दुर्निरूपलक्षणवत्त्वेऽसत्यत्वमित्यनेन सुनिरूपलक्षणवत्त्वे सत्यत्व-मिति प्राप्तं, तच्च त्वन्मतेऽयुक्तमित्याह ॥ प्रपञ्चादाविति ॥ त्वदुक्तसदसद्वैलक्षण्यरूपा-निर्वाच्यत्वलक्षणस्य प्रपञ्चेऽपि सुनिरूपणभावात्सत्यत्वापत्तिरित्यर्थः । प्रपञ्चे निर्वचनीय-त्वाख्यलक्षणमाधुनिक पुरुषोत्प्रेक्षितत्वात्सम्भावितदोषं न तत्सत्यत्वमापादयतीत्यत आह ॥ यत्कठिनमिति ॥ इत्यादीत्यादिपदेन ‘‘यद्द्रवं तदापो यदुष्णं तत्तेजः’’ इत्यादिश्रुतिग्रहणम् । तथा च निर्दोषश्रुतिसिद्धलक्षणस्य सत्त्वात्पृथिव्यादीनामपि सत्यत्वापत्त्याऽनिर्वचनीयत्वं न स्यादिति भावः । इत्थमिति वक्तुमशक्यत्वमद्भुतत्वादेव युक्तमित्यन्वयः । असत्त्वादेव वक्तु-मशक्यत्वं किं न स्यादित्यत उक्तम् ॥ प्रमितस्येति ॥ स्पष्टयाऽबाधितया दृष्ट्या दृष्टं विषयीकृतं यद् विलक्षणं संस्थानविशेषरूपं तस्य प्रतिपुरुषमुखे सत्त्वेऽपि यथाऽद्भुतत्वाद्वक्तु-मशक्यत्वं तथा प्रमितस्य विषयत्वस्यापि अद्भुतत्वादेव निर्वक्तुमशक्यत्वमस्त्वित्यर्थः ।

इत्थमिति वक्तुमशक्यत्वेऽद्भुतत्वं प्रयोजकमित्येतत्प्रमाणेन द्रढयति ॥ उक्तं हीति ॥ अद्भुतत्वहेतोरित्थमित्यनिर्वाच्यमित्यर्थः । यदपि परैः स्वग्रन्थे प्रलपितं सुनिरूपलक्षणत्वं व्यावहारिकत्वे तन्त्रं दुर्निरूपलक्षणत्वं प्रातिभासिकत्वे तन्त्रम् । एवं च विषयत्वस्य दुर्निरूपणत्वाज्जगति तत्प्रातिभासिकमेवेति । तद्व्यभिचारेण खण्डयति ॥ न हीत्यादिना ॥ इतरेति ॥ इतरभेदकलक्षणरूपं रूप्यत्वमित्यर्थः ॥ प्रातीतिकेति ॥ प्रातिभासिकेत्यर्थः । तथा च प्रातिभासिकावान्तरजातिविशेष एव रूप्यत्वमिति सुवचमिति सम्प्रदायः । रज्जु-सर्पस्य भेदकं सर्पत्वमपि रूप्यत्वं स्यात् । प्रातिभासिकावान्तरजातिरूपत्वात्तस्यापीत्यतो विशेषपदम् ॥ स प्रातिभासिक इति ॥ अत एव प्रातिभासिकत्वाभावोपपादनायैव स्पष्टा-बाधितदृष्टिदृष्टेत्युक्तम् । विषयत्वनिरुक्तिखण्डनमुपसंहरति ॥ तस्मादिति ॥ विश्वस्य विश्वान्तर्गतविषयत्वस्य ॥ शब्दसाम्यादिति ॥ निरुक्तौ खण्डितायां निर्वचनाभावरूप-मनिर्वचनीयत्वं सिद्ध्यति । निरुक्तिविरहस्यानिर्वचनीयत्वस्य चैकार्थत्वाच्छब्दसाम्यमिति भावः ॥ भ्रान्तिमूलमिति ॥ निरुक्तौ खण्डितायां निर्वचनाभावरूपमनिर्वाच्यत्वं यद्यपि सिद्ध्यति तथापि सदसद्वैलक्षण्यरूपं तन्न सिद्ध्यति । निरुक्तिविरहेऽपि प्रतिपुरुषमुख-वदिक्षुक्षीरादिमाधुर्यवद्ब्रह्मवदानन्दादिवत्सत्त्वसिद्धेः । एवं च सदसद्वैलक्षण्यरूपानिर्वचनीयत्व-सिद्ध्यर्थं यन्निरुक्तिखण्डनं कृतं तद्भ्रान्तिमूलकम् । भ्रान्तौ कारणमनिर्वाच्यानिरुक्ति-शब्दयोरेकार्थत्वरूपं शब्दसाम्यमित्यर्थः ।

निर्वचनायोग्यत्वमुपेत्य समाहितम् । वस्तुतस्तदपि नास्तीत्याह ॥ न चेति ॥ केषाञ्चिन् निर्वचनेऽकुशलानामित्यर्थः ॥ न हि जात्यन्धेनेति ॥ न हि जात्यन्धो नीलं ज्ञातुं वक्तुं चाशक्त इत्यज्ञेयानिर्वाच्यमेव तल्लोके । अन्येन ज्ञेयत्वादिसम्भवादिति बौद्धधिक्कार-ग्रन्थस्यार्थानुवादोऽयमिति ज्ञातव्यम् ॥ अज्ञे(यम)यानिर्वाच्यमेव तदिति ॥ अन्येन ज्ञेयत्वादिसम्भवादिति भावः । बौद्धधिक्कारग्रन्थस्थवाक्यान्तरमुदाहरति ॥ दुरवगाहत्वेना-पीति ॥ अयमप्यर्थानुवादः । तद्ग्रन्थपाठस्त्वित्थम् । ‘‘न हि लक्षणापरिज्ञानमात्रेण स्पष्ट-दृष्टमपि लक्ष्यमपह्नोतुं शक्यतेऽपरिज्ञानस्य दुरवगाहत्वेनाप्युपपत्तेः’’ इति ॥ न चेति ॥ कुशलैर्निर्वक्तुमशक्यं न चेत्यर्थः ॥ यथा मन्त्रस्येति ॥ द्वितीयाध्याये प्रथमपादे विचारितम् । ‘‘अहिर्बुध्नीयमन्त्रं मे गोपाय’’ इत्यादिप्रतीतमन्त्रस्य किंलक्षणम् । न तावद्विहिताभिधाय-कत्वम् । निषेधकेऽव्याप्तेः । नापि निषेधाभिधायकत्वम् । विधायकेऽव्याप्तेः । उत्तमपुरुषान्तो यो मन्त्र असिपदान्तो यो मन्त्र अनयोः परस्पराव्याप्तेरित्याशङ्कायां याज्ञिकसमाख्याया एव निर्दोषलक्षणत्वादिति समाहितम् । यथोक्तमधिकरणमालायां

‘‘याज्ञिकानां समाख्याया लक्षणं दोषवर्जितम् ।

 तेऽनुष्ठानस्मारकादौ मन्त्रशब्दं प्रयुञ्जते’’ ॥ इति ।

प्रयोग इति ॥ प्रयुज्यत इति प्रयोगः । कर्मणि घञ् । अभियुक्तप्रयोगविषयत्वमित्यर्थः । न चात्माश्रयः शङ्क्यः । अर्थस्य लक्ष्यत्वात् । मन्त्रशब्दस्यैव लक्षणान्तर्गतत्वात् । तथा च घटपदप्रयोगविषयत्वं घटत्वमितिवन् मन्त्रपदप्रयोगविषयत्वं मन्त्रत्वमित्युक्तं भवति ॥ ज्ञानविषय इति ॥ ज्ञानविषयपदप्रयोगविषयत्वमित्यर्थः ॥ अन्योन्येति ॥ प्रयोगापरपर्याये व्यवहारे प्रवृत्तिनिमित्तज्ञानस्य कारणत्वाल्लक्षणस्यैव च प्रवृत्तिनिमित्तत्वान्मन्त्रपदप्रयोग-विषयत्वरूपप्रवृत्तिनिमित्तज्ञाने मन्त्रपदप्रयोगः मन्त्रपदप्रयोगसिद्धौ तद्धटितप्रवृत्तिनिमित्तज्ञान-मित्यन्योन्याश्रय इत्यर्थः ॥ पूर्वपूर्वेति ॥ स्यादयमन्योन्याश्रयः यदि मन्त्रपदप्रयोगविषयत्व-रूपलक्षणान्तर्गतः प्रयोगो लक्षणसाध्यप्रयोग एव स्यात् । न चैवम् । किन्तु लक्षणसाध्य-प्रयोगोऽस्मदीयो भिन्न एव । लक्षणाञ्चर्गतो यः प्रयोगः स पूर्वतनानामेव विवक्षितः । स च भिन्न एव । पूर्वतनानामपि यः प्रयोगः सोऽपि तत्पूर्वतनप्रयोगज्ञानेनेति व्यक्तिभेदान्ना-न्योन्याश्रय इति भावः । पूर्वोक्तलक्षणान्येव दूषणपरिहारेण समर्थयते ॥ अथवेत्यादिना ॥ ननु चक्षुरादिना ज्ञानानन्तरं वागिन्द्रियपाटवाभावेनाभिलपनरूपव्यवहार एडमूकानां न भवति तज्ज्ञानविषयेऽव्याप्तिरित्यत आह ॥ करणेति ॥ नाव्याप्तिः शङ्क्या । तत्राप्येड-मूकादिज्ञाने व्यवहारकारणत्वस्य फलोपधानस्याभावेऽपि व्यवहारजननयोग्यतारूपं कारणत्व-

मस्त्येव । ननु योग्यत्वं नाम तदवच्छेदकावच्छिन्नत्वम् । तत्र च ज्ञाने व्यवहारजननयोग्यत्वं नाम व्यवहारजनकतावच्छेदकावच्छिन्नत्वं वाच्यम् । तद्व्यवहारजनकतावच्छेदकं तद्विषयविषयकत्व-मेव वाच्यम् । तन्न वक्तुं शक्यम् । विषयत्वस्यैवेदानीं निरुच्यमानतया तस्याज्ञानादिति चेत् ।

अस्त्यत्र सम्प्रदायविशेषः । योग्यत्वं द्विविधम् । तदवच्छेदकावच्छिन्नत्वम् एकं, सहकारि-वैकल्यप्रयुक्तकार्याभावरूपं चापरम् । उभयमपि वनस्थदण्डेऽस्ति । प्रथमस्यायोगेऽपि एडमूकादिज्ञाने व्यवहाराभावेऽपि वाग्रूपसहकार्यभावेन सहकार्यभावप्रयुक्तकार्याभाववत्त्वापर-पर्याययोग्यतारूपकारणतायाः सत्त्वान्नाव्याप्तिरित्यर्थः । सहकारिवैकल्येत्यादेर्योग्यतारूपत्वं तूत्तरत्रैव स्पष्टम् । तार्किकाणां मते निर्विकल्पकज्ञानस्य कदापि व्यवहारजनकत्वानङ्गीकारात् तद्विषयेऽव्याप्तिरित्यत आह ॥ कदापीति ॥ तत्रापि निरुक्तयोग्यतारूपकारणत्वमङ्गीकृत्य यद्यप्यव्याप्तिः परिहर्तुं शक्यते तथापि वस्तुस्थितिकथनमेतदित्याहुः ॥ यत्त्वतत्त्वेति ॥ यज्ज्ञानं यदभिलपनेत्यादिलक्षणान्तर्गतयोर्यत्त्वतत्त्वजात्योरित्यर्थः ॥ कस्येति ॥ अयं च न्यायस् तार्किकाणामपि सम्मत एव । कस्य व्याप्तिरिति प्रश्नेऽस्येत्यननुगताया एव लक्ष्यत्वा-दित्युक्तत्वात् । ननु यत्र घटज्ञानानन्तरं प्रमादात् पट इति व्यवहारो भवति तत्र घटज्ञानं पटाभिलपनरूपव्यवहारकारणमतो घटज्ञानस्य पटोऽपि विषयः स्यादिति तत्राह ॥ घटेति ॥ प्रमाद एव तत्र हेतुरिति भावः ।

ननु क्रियाजनकत्वाख्यकारकविशेषः कर्मत्वं, तच्च नित्येश्वरज्ञानविषयेऽव्याप्तमित्यत आह ॥ ज्ञानकर्मशब्देनेति ॥ करणपाटवाभावेन यत्र ज्ञाने व्यवहारो नोत्पन्नस्तद्विषयेऽ-व्याप्तिरित्यत उक्तम् ॥ योग्यत्वरूपेति ॥ नन्वत्र विषयनिष्ठं योग्यत्वं ज्ञानाधीनव्यवहार-जनकतावच्छेदकयुक्तत्वमित्युक्तम् । तच्च तद्विषयकत्वमेव वाच्यम् । तच्च न सम्भवति । तस्यैवेदानीं निरुच्यमानत्वेन तस्याज्ञानादिति चेन्न । उक्तन्यायेन ज्ञानाधीनव्यवहारे सहकारिवैकल्यप्रयुक्तकार्याभाव रूपयोग्यतायास्तत्राप्यनपायादिति ध्येयम् ॥ पटमिति ॥ कृतिः प्रयत्नः । पटजननानुकूलयत्नवान् भवतीति तदर्थः । तथा च कृतिकाले पटो नास्तीति तत्कर्मणि पटेऽव्याप्तिः । ननु कृतिरूपक्रियाजनकत्वं पटेऽस्तीति चेत् तत्र पृच्छामः – किमसिद्धस्य पटस्य कृतिजनकत्वमुत सिद्धस्य । नाद्यः । असिद्धस्य जनकत्वा-भावात् तस्य पूर्ववृत्तित्वघटितत्वात् । न द्वितीयः । सिद्धे इच्छाया इव यत्नस्याप्यभावात् । अतोऽव्याप्तेर्न कर्मत्वलक्षणं त्वदुक्तं, किन्त्वस्मदुक्तमेव, तच्च तत्राप्यस्ति । यदा तज्ज्ञानं भविष्यति तदा तदधीनव्यवहारयोग्यतारूपकर्मत्वस्यानपायादित्याह ॥ न हीत्यादिना ॥ भासमानताया एवाद्याप्यनिरूपणादित्युक्तदोषं परिहरति ॥ भासमानत्वं चेति ॥ योग्यत्वं नाम व्यवहारजनकतावच्छेदकयुक्तत्वं, तच्चावच्छेदकं तद्विषयत्वमेव वाच्यम् । तन्न ज्ञातुं शक्यं, तस्यैवेदानीं निरुच्यमानत्वादित्यत आह ॥ योग्यत्वं चेति ॥ सतीति ॥ सहकारि-वैकल्यप्रयुक्तकार्याभाव इति यावत् । ननु योग्यतायां योग्यतान्तराभावादित्युक्ताव्याप्तिं परिहरति ॥ योग्यत्वे चेति ॥ तर्ह्यत्माश्रय इत्यत आह ॥ आत्माश्रयादिकं त्विति ॥ तद्वदेवेति ॥ दृश्यत्वादिवदेवेत्यर्थः । नाव्याप्तिर् योग्यतायामिति शेषः ।

### **न्यायकल्पलता**

यः कश्चिदिति । दृग्दृश्ययोर्यावान्सम्बन्धः स सर्वोऽप्यध्यस्तः मिथ्येत्यर्थः । आद्य इति । दृग्दृश्यसम्बन्धस्य सर्वस्य मिथ्यात्वेऽपि दृश इव दृश्यस्यापि मिथ्यात्वोपपत्तेरित्युक्तत्वाद् इत्यर्थः । ज्ञानस्याप्यध्यस्तत्वेनाध्यासानुपपत्तेः । स्वस्वज्ञानपरम्परायामध्यासस्वीकारे अनवस्थाचेति द्रष्टव्यम् ।

सङ्गृह्णाति । एवञ्चेति । शाब्दवृत्तेरिति । शब्दजन्यायां ब्रह्माकारवृत्तौ विषयाधिष्ठान-चैतन्यादिकल्पनामन्तरेण वृत्तिमात्रं प्रति ब्रह्मणो विषयत्वम् । विषयिण्यां च वृत्तौ विषयस्य ब्रह्मणो नाध्यस्तत्वं च । तथा घटादिरपि स्वसन्निकृष्टेन्द्रियजन्यविषय एव । तादृशवृत्यभि-व्यक्तचैतन्येन घटादेः प्रकाश्यत्वेऽपि न चैतन्ये घटस्याध्यस्तत्वं सम्बन्धः । किन्तु इष्यमाणे-च्छादिवद्विषयविषयिभावस्तात्विकः सम्बन्धोस्तु । ननु शाब्दवृत्तेः सादित्वान्न तत्र ब्रह्माध्यासः ब्रह्मण्यनादौ तु दृश्याध्यासो भविष्यतीति अतो निदर्शनान्तरं वक्ति । अविद्येति । उपसंहरति । तस्मादिति । प्रमाणस्येति । अनुमानत्रयस्येत्यर्थः । असङ्कीर्णव्यवहारसिद्धये लक्षणजिज्ञासाया-माह । तल्लक्षणस्येति । संयोगस्य समवायस्य च यल्लक्षणं तदेव ज्ञेयज्ञानयोः सम्बन्धस्य लक्षणं भविष्यतीत्यर्थः । विशेषसंज्ञाया इति । यथा संयोगः समवाय इति तयोः संज्ञा तथा ज्ञेयज्ञानसम्बन्धस्यापि यथारुचि विषयविषयिभाव इत्यादिसंज्ञा कर्तव्येत्यर्थः । उक्तरीत्येति । सम्बन्धासिद्धिरित्यादिवाक्यजन्यज्ञानस्य एतद्वाक्यप्रतिपाद्येन सम्बन्धसिध्यभावरूपेणार्थेन सम्बन्धसत्वासत्वाभ्यां व्याहतमित्यर्थः । स्वनिर्वाहकत्वमिति । सम्बन्धारन्तरमन्तरेणै-तत्सम्बन्धस्य सम्बन्धत्वमित्यर्थः । अन्यथाऽऽध्यासिकसम्बन्धेऽपि सम्बन्धान्तरपरम्परानवस्था स्यात् । ननु ज्ञानं हि वृत्यवच्छिन्नचैतन्यं तत्रावच्छेदिकाया वृत्तेर्जडाया अध्यस्तत्वेऽपि अवच्छेद्यस्य चैतन्यस्य प्रकाशरूपस्यानध्यस्तत्वेन तत्र दृश्यस्याध्यासाद्दृश्यमिथ्यात्वेऽप्यनवस्था-विरह इति चेत् । मैवम् । स्वज्ञानोदयात्पूर्वं सत्वेन वृत्तेस्तत्राध्यासानुपपत्तेः । वृत्यनवच्छिन्नस्य चैतन्यस्य घटप्रकाशकज्ञानत्वायोगाच्च ।

अत्र केनचिद्देवानांप्रियेण मायिना प्रलपितम् । आध्यासिकसम्बन्धस्य मायिकत्वेन मायायाश्चाघटितघटनापटीयस्त्वेन सर्वानुपपत्तिर्भूूषणमिति । तदसारम् । सत्ययेश्वरशक्त्या सत्यस्य ज्ञेयस्य स्वज्ञानेन सम्बन्धस्य च स्वनिर्वाहकता ह्युचिता । ‘‘यद्धि युक्त्या विरुध्येत तदीश-कृतमेवहि’’ इति वचनात् । नचाविद्यापरपर्यायमायैवेश्वरशक्तिरिति देश्यम् । ‘‘पराऽस्य शक्ति-र्विविधैव श्रूयते स्वाभाविकी ज्ञानबलक्रिया च’’ इति श्रुतिविरोधात् । तथा च ब्रह्मसूत्रम् ‘‘आत्मनि चैवं विचित्राश्च हि’’ इति । मातरीवेश्वरशक्तौ बहुमानलक्षणां भक्तिं त्यक्त्वा का-पुरुषस्य कुलटायामिवानिर्वाच्यमायायां नहि भक्तिर्युक्ता । वैदिकेश्वरस्य तु वेदेनैव सर्वशक्ति-सिद्धेः । ‘‘सर्वोपेता च तद्दर्शनात्’’ इति च सूत्रम् । एतेन दृश्यत्वमपि हि दृक्सम्बन्ध एव । तस्य च स्वनिर्वाहकत्वं न मायिकत्वं विनेत्येतदपि निरस्तम् । यदपीति । विषयत्वं किं ज्ञानजन्यफलाश्रयत्वंवेत्यादिना कृतमित्यर्थः । प्रकृतानुपयुक्तमिति । अनुकूलतर्कप्रस्तावेऽनुप-योगाद् भौतिकविचारमनुसरतीत्यर्थः । उक्तं ह्यात्मतत्वविवेके – केनचिद्भौतिकेन राजद्वारि द्विरदमवलोक्य विकल्पितम् । किमयमन्धकारो मूलकमत्ति । आहोस्विज् जलवाहो बलाकावान् वर्षति गर्जति च । यद्वा बान्धवोऽयम् । ‘‘राजद्वारे श्मशाने च यस्तिष्ठति स बान्धवः’’ इति परमाचार्यवचनात् । अथवा योऽयं भूमौ दृश्यते तस्य छायेति । दूषितं च । न प्रथमः । तस्य शूर्पयुगलप्रस्फोटनाभावात् । न द्वितीयः । तस्य स्तम्भचतुष्टयायोगात् । न तृतीयः । तस्य लगुडभ्रमणाभावात् । न चतुर्थः । तस्य नरशिरःशतोद्गिरणाभावात् । अतो न किञ्चिदिदमिति । किमेतावता द्विरदस्वरूपमेव निवर्तताम् । किं तु यो द्विरदोऽस्ति सोऽस्त्येव । तथा च स्वयमेव विलीनमलीकादिवादैरिति । अनतिप्रसङ्गायेति । घटदृशि पटस्य दृश्यत्वपरिहाराय करण-सन्निकर्षादिद्वारको दृग्दृश्ययोः सम्बन्धो वाच्यः । न तु दृश्यगतं विषयत्वमपि निर्वाच्यमित्यर्थः ।

ननु प्रकृतस्य दृश्यमिथ्यात्वस्य सिध्यर्थं विषयत्वनिरुक्तिखण्डनमित्याशंक्य निराकरोति । नचेति । विषयस्य दृश्यस्य । विषयित्वस्येति । विषयित्वानिरुक्तौ तद्घटितविषयत्वस्या-निरुक्तवपि विषयिण्या दृशो यथा सत्यत्वं तथा दृश्यस्यापि सत्यत्वमक्षतमित्यर्थः । विषयत्व-निरुक्तिखण्डनं साधकभिन्न एव न निविशते किन्तु बाधकेऽपि निविशते तदित्याह । स्वव्याहतं चेति । त्वयैवेति । विवादास्पदं प्रमाणज्ञानं स्वप्रागभावव्यतिरिक्तस्वविषयावरणेत्याद्यविद्यानुमाने विषयत्वस्य व्यवहृतत्वाद् विषयत्वनिरुक्तिखण्डनं स्वव्याहतमित्यर्थः । दृग्विषयत्वस्येति । दृश्यत्वस्येत्यर्थः ।

ननु न वयं सर्वथा विषयत्वं निषेधामः । अपितु अध्यस्तत्वातिरिक्तम् । स्वविषयावरणे-त्यादौ
विषयत्वमध्यस्तत्वरूपं मया व्यवहृतं तेन न स्वव्याहतिरित्याशंक्य निराकरोति । नचेति । स्वविषयावरणेत्यत्र स्वशब्दस्य पक्षीकृतप्रमाणज्ञानपरतया प्रमाणज्ञानस्य च विषया-नध्यस्तत्वपर्यन्ततया सत्यं स्वविषयं प्रति नाधिष्ठानत्वं, व्याघातादित्यर्थः । प्रमाणज्ञाने तद्विषयाध्यासे दोषान्तरमाह । तदज्ञानेति । यदि प्रमाणे तद्विषयोऽध्यस्तः स्यात् तदा प्रमाणज्ञानविषयकाज्ञानेन तज्ज्ञानेन च तद्विषयविषयकाध्यासस्य तज्ज्ञानापरपर्यायस्य जन्म-निवृत्ती स्याताम् । प्रमाणज्ञानविषयस्य प्रमाणज्ञानानुविद्धतया प्रमाणज्ञानविषय इत्यादिरूपेण इदमंशानुविद्धतया इदं रजतमिति रजतज्ञानस्येव प्रतीतिश्च स्यात् । नचैवमस्ति । अन्यादृशं च नाध्यस्तम् । तस्मान्न प्रमाणज्ञाने तद्विषयोऽध्यस्त इत्यर्थः ।

ननु विषयत्वनिरुक्तिखण्डनं प्रकृतानुपयुक्तम् । तथा हि । दृशं प्रति दृश्यस्य विषयत्वे खण्डिते अन्यस्य सम्बन्धस्याभावाद्दृगसम्बन्धस्य च दृश्यस्य दृक्प्रकाशत्वानुपपत्तेदर्दृगध्यस्तत्व-रूपो दृक्सम्बन्धः सिध्यतीति घटादिदृश्यगतदृक्प्रकाश्यत्वरूपदृश्यत्वोपपादकाध्यस्तत्वसमर्थ-नार्थत्वादित्याशङ्क्य निराचष्टे । नहीति । साधारणं परोक्षभ्रमविषयत्वेऽपि विद्यमानम् । दृश्यविशेषस्य अपरोक्षज्ञानविषयस्य । दृग्विशेषप्रकाश्यत्वे वृत्तिप्रतिबिम्बितचैतन्येन वा तदभि-व्यक्तघटाधिष्ठानचैतन्येन वा प्रकाश्यत्वे । परोक्षभ्रमस्थले अनिर्वाच्यत्वादिरूपाध्यस्त्वे विद्य-मानेऽपि निरुक्तचैतन्यप्रकाश्यत्वरूपदृश्यत्वाभावान्नाध्यस्तत्वं तस्योपपादकम् । नहि सामान्यं विशेषस्योपपादकम् । तस्मिन्सत्यभवतः प्रयोज्यत्वाच्च । तथा चाध्यस्तत्वस्य दृश्यत्वानुपपाद-कत्वात्तत्सिध्यर्थं न विषयत्वनिरुक्तिखण्डनम् । किन्तु प्रकृतानुपयुक्तमेव तदिति भावः । तादृश-मिति । चिदात्मनि वृत्तावनध्यस्ते वृत्तिं प्रति विषये यादृशं विषयत्वलक्षणं तादृशं ज्ञेयस्यापि ज्ञानं प्रति तदस्त्वित्यर्थः । न च चिदात्मनोऽनध्यासेऽपि वृत्तेस्तत्राध्यासत्वेन तद्दृष्टान्तेन प्रकृतेऽनध्यासस्य वक्तुमशक्यत्वमिति वाच्यम् । तदध्यस्तत्वे अद्वितीयाकारवृत्तेरप्रमात्वापत्या तद्धेतोरद्वैतागमस्यातत्वावेदकत्वापातात् । ज्ञेयं स्वज्ञाने अध्यस्तमित्यत्र व्यभिचारस्य दुरुद्धर-त्वाच्च । यदप्यधायि देवानांप्रियेण शून्यवादापत्तिभयादन्यतराध्यासे विनिगमकमनुवृत्तत्व-व्यावृत्तत्वप्रकाशत्वजडत्वादिकम् । तस्माद्विषयिणो नित्यदृशोऽनध्यासाद्विषयस्यैव तत्राध्यास इति तदप्ययुक्तम् । घटोऽयमित्यादिज्ञानेऽधिष्ठानचैतन्यानुवृत्तिकल्पने मानाभावात् । वृत्तेर-प्रकाशत्वे तया ब्रह्मावरणाज्ञाननिवृत्यभावेन तत्प्रकाशभावप्रसङ्गाच्च । विषयस्य दृगध्यासे ब्रह्मणोऽपि स्ववृत्तावध्यासापाताच्च । तस्मात्स्वीकुरु वा शून्यवादं परित्यज्य वा दृश्याध्यासमिति दुरुत्तरा प्रतिबन्दितरङ्गिणी ।

विषयत्वलक्षणस्यावश्यवक्तव्यत्वमाह । त्वयाऽपीति । लक्षणस्यापीति । तदुक्तं बौद्धधिक्कारे – तत्सिद्धौ तल्लक्षणमपि किञ्चिदस्त्येवेति । तथा चावश्यवक्तव्यस्य विषयत्वलक्षणस्य खण्डनं स्वव्याहतमित्यर्थः । प्रमाणवदिति । प्रमाणवल्लक्षणस्यापीति सम्बन्धः । अविद्यादाविवेति । अविद्यावद् विषयस्यापीति ज्ञेयम् । साधनमिति । विषयत्वस्य त्वदीयहेत्वन्तर्गतत्वात् हेतुज्ञानाय तदवश्यं लक्षणीयमित्यर्थः । ग्राह्यलक्षणज्ञानवतस्तव त्प्रत्याख्यानं व्याहतमित्याह । न च तवापीति । घटादेः पटाद्यसङ्कीर्णव्यवहाराय तद्धेतुभूतं पटाद्यसङ्कीर्णपृथुबुध्नोदराकारादेर्ज्ञानं तादृशा सङ्कीर्णव्यवहारवतस्तवापि वर्तते । असङ्कीर्णतादृशाकार एव लक्षणम् । ज्ञातस्य च वस्तु-नस्त्वयाऽपि किमपि लक्षणं निर्वक्तव्यमेवेति तत्खण्डनं स्वव्याहतमिति भावः । ननु निरुच्यमान लक्षणस्य ज्ञानं न तादृशव्यवहारहेतुः । किन्तु लक्षणस्य । तावतैव तादृशव्यवहारसिद्धेरिति शङ्कते । नन्विति । तन्निर्वचनेनेति । असङ्कीर्णाकाररूपलक्षणनिर्वचनेनेत्यर्थः । सममिति । ग्राह्यलक्षणस्यासङ्कीर्णाकारस्यानिर्वचनेऽपि तादृशाकारज्ञानमात्रेणैवासंकीर्णो ग्राह्यव्यवहारो भविष्यतीति । तन्निरुक्तिखण्डनेऽपि ममानिष्ठाभावात् तत्खण्डनं प्रकृतानुपयुक्तमिति भावः । इयांस्त्विति । अयमान्तरालिको विशेषो प्रयोजकः । असङ्कीर्णतदाकारज्ञानस्य व्यवहार-हेतुत्वादिति भावः ।

स इति । आकारः । ननु विषयलक्षणस्यानुक्त्या विषयस्यानिर्वचनीयत्वं सेत्स्यतीत्यत आह– नचेति । नह्यनिरुच्यमानलक्षणकत्वमनिर्वचनीयत्वम् । किं नाम सदसद्वैलक्ष्यण्यम् । तच्च लक्षणोक्त्यनुक्त्योः सममेवेति भावः । ननु सदसद्वैलक्षण्यरूपानिर्वाच्यत्वं प्रति दुर्निरूपलक्षणकत्वं प्रयोजकं मयाऽङ्गीक्रियत इत्यत आह । ब्रह्मणीति । कारणत्वस्य लक्षणं दुर्निरूपमिति ब्रह्मणि जगत्कारणत्वस्यासम्भवापाताद् इष्टापत्तिं परिहर्तुमुक्तं श्रौतस्येति । ‘‘यतो वा इमानि भूतानि जायन्ते’’ इत्यादि श्रुतिप्रतिपादितस्य कारणत्वस्यानिर्वचनीयत्वे श्रुतेः प्रामाण्यं न स्यात् । न च व्यावहारिकत्वं तदिति युक्तम् । व्यावहारिकपदेन बाध्योक्तौ श्रुतेः प्रामाण्यानिर्वाहात् । अबाध्योक्तौ तत्वविदामप्रतिपक्षत्वात् । मायिनां पक्षहानेश्च । अद्वैतश्रुतिसमानयोगक्षेमत्वाच्चेति भावः । असम्भवादिति । प्रसङ्गपर्यन्तो हेतुः । असम्भवप्रसङ्गादित्यर्थः । ब्रह्मणोऽपि दुर्निरूप-लक्षणकत्वादनिर्वचनीयत्वं स्यादित्याह । त्वयैवेति । प्रत्यक् आत्मस्वरूपम् । तत् कीदृक् इति प्रश्ने । तादृशम् ईदृशम् इति यत्र विशिष्य निरूपणं न प्रसरति । तद्वस्तु प्रत्यगित्यवधार्यता-मित्यनेन दुर्निरूपलक्षणकत्वोक्तिरित्यर्थः । सुनिरूपलक्षणकत्वेऽपि न सत्यत्वमित्याह– प्रपञ्चा-दावपीति । त्वद्रीत्या अनिर्वचनीयत्वादिना प्रपञ्चस्य लक्षणं सुकरमिति प्रपञ्चोऽप्यनिर्वाच्यो न स्यात् । सत्य एव स्यादित्यर्थः ।

ग्राह्यस्य घटादेर्लक्षणखण्डनं श्रुतिविरुद्धं चेत्याह । यत्कठिणमिति । ननु निर्दुष्टलक्षणा-भावो अनिर्वाच्यत्वे हेतुः । प्रपञ्चगतं यल्लक्षणं तदाधुनिकपुरुषोत्प्रेक्षितत्वात्सम्भावितदोष-मित्याह । यत्कठिणमिति । अपौरुषेयतया निर्दोषश्रुतिसिद्धस्य लक्षणस्यादुष्टत्वात् तादृश-लक्षणानुक्तेरभावात् पृथिव्यादीनामनिर्वाच्यत्वं न स्यादिति भावः । ननु ग्राह्यलक्षणस्य सत्वे तस्य निर्वचनमपि पृथिव्यादेः काठिण्यस्येव स्यात् । नच तन्निवर्चनमस्ति । तस्मान्न ग्राह्य-लक्षणस्य सत्वमित्याशंक्य तदनिर्वचनमन्यथा सिद्ध्यति । तस्मादिति । इत्थमिति वक्तुम-शक्यत्वम् अद्भुतत्वादेव युक्तमित्यन्वयः । असत्वादेव वक्तुमशक्यत्वं किं न स्यादित्यत उक्तं प्रमितस्येति । प्रमितस्य दुरपह्नवत्वादित्यर्थः । स्पष्टयाऽबाधितदृष्ट्या दृष्टं यल्लक्षणं संस्थान-विशेषरूपं तस्य प्रतिपुरुषमुखे सत्वेऽपि यथाद्भुतत्वाद् वक्तुमशक्यत्वं तथा ग्राह्य(ब्रह्म)लक्षण-स्यापीति । अद्भुतत्वाद्धेतोरिति । निर्वाच्यत्वाभाव इत्यर्थः । ननु नाद्भुतत्वादनिर्वाच्यत्वं किन्तु प्रतिभासमात्रत्वादित्याशंक्य व्यतिरेकव्यभिचारेण परिहरति । नहि शुक्तीति । यदि प्रातिभासि-कत्वेनानिर्वाच्यत्वं तर्ह्यनिर्वाच्यत्वाभावेन सुवचत्वेनाप्रातिभासिकत्वं व्यावहारिकत्वरूपं स्या-दित्यर्थः । अप्रयोजकत्वं वक्तुमन्वयव्यभिचारं चाह । न वामुखेति । प्रातिभासिकत्वाभावेऽपि मुखसंस्थानादौ विद्यमानस्यानिर्वाच्यत्वस्य तदप्रयोजकत्वादिति भावः । श्रौतेऽपि स्थानान्तरे व्यभिचारं दर्शयति । न वा ब्रह्मण इति । न चानन्दत्वादिधर्मवत्तया दुर्निरूपत्वेऽपि दुःख-प्रत्यनीकत्वाद्युपलक्षितस्वरूपस्य सत्वेऽपि न निर्वक्तुं शक्यत्वमिति युक्तम् । निरुपाधिकेष्टत्वार्थ-प्रकाशत्वादिरूपानन्दत्वज्ञानत्वादिधर्माभावे हेयप्रत्यनीकत्वादेस्तत्रायोगात् । बाधकानामुद्धृत-त्वेनोद्धरिष्यमाणत्वेन च प्रेक्षावद्ब्रह्मसृष्टेः प्रपञ्चेऽपि सत्वस्य शक्यनिर्वचनत्वात् । विषयत्व-निरुक्तिखण्डनं प्रकृतानुपयुक्तमयुक्तमुपपाद्योपसंहरति । तस्मादिति । शब्दसाम्यादिति । निरुक्तौ खण्डितायां निर्वचनाभावरूपमनिर्वचनीयत्वं सिध्यति । निरुक्तिविरहस्य अनिर्वचनीयत्वस्य चैकार्थत्वात् शब्दसाम्यमिति भावः । भ्रान्तिमूलमिति ॥ यद्यपि निरुक्तौ खण्डितायां निर्वचन-विरहरूपमनिर्वचनीयत्वं सिद्ध्यति तथापि सदसद्वैलक्षण्यरूपं तन्न सिध्यति । निरुक्तिविरहेऽपि प्रतिपुरुषमुखवद् इक्षुक्षीरादिमाधुर्यवद् ब्रह्मवद् आनन्दवच्च सत्वसिद्धेः । एवं सत्यपि सद-सद्वैलक्षण्यरूपानिर्वाच्यत्वसिध्यर्थं यन्निरुक्तिखण्डनं कृतं तद्भ्रान्तिमूलम् । भ्रान्तौ कारणं तु अनिर्वाच्यनिरुक्तिविरहशब्दयोरेकार्थकत्वरूपं शब्दसाम्यमित्यर्थः ।

एतावता निर्वचनायोग्यत्वमभ्युपेत्य समाहितम् । वस्तुतस्तदपि नास्तीत्याह । न च केषाञ्चिति । निर्वचने अकुशलानामित्यर्थः । नहि त्वन्मतेऽपि मन्देनौपनिषदापसदेन द्वैतवादिनः प्रत्यैक्यमशक्यनिरूपणमिति तन्निर्वचनायोग्यं भवति । अन्येनौपनिषदोरसेन सुनिरूपत्वात् । तथा ग्राह्यलक्षणमपि प्रेक्षावदुरसेन सुनिरूपमित्यर्थः । उक्तंहीति । बौद्धधिक्कारे हि जगतोऽ-निर्वाच्यत्वदूषणं प्रक्रम्यैतदुक्तम् । तावत्परामर्शपाटवाभावेनाप्युपपत्तेः । नहि जात्यन्धो नीलं ज्ञातुं निर्वक्तुं वा न शक्त इत्यज्ञेया निर्वाच्यमेव तल्लोक इति । बौद्धधिक्कारस्थं वाक्यान्तरमप्युदाहरति । दुरवगाहत्वेनेति । अर्थानुवादोऽयम् । तद्ग्रन्थपाठस्तु – नहि लक्षणापरिज्ञानमात्रेण स्पष्टदृष्टमपि लक्ष्यम् अपह्नोतुं शक्यते । अपरिज्ञानस्य तद्दुखगाहत्वेनाप्युपपत्तेरिति ।

ननु केषाञ्चिन्निर्वचनशक्तिरित्युपपन्नं, मम निर्वचनासामर्थ्येन सर्वेषामेव तत्राशक्तिसिद्धेरित्यत आह । न च तदिति । सर्वेषामिति शेषः । ग्राह्यलक्षणस्य कुशलमतिभिः प्रेक्षावदुरसैः सुवच-त्वेऽपि तव मायिनस्तत्रासामर्थ्येन सर्वेषामेव तन्निर्वचनासामर्थ्यवचनं वानरवचनतुल्यम् । वानर-वचनं तु बौद्धधिक्कारे उक्तम् । पवनतनयवार्तामुपश्रुत्य तत्स्पर्धया कश्चिद्वानरः कियदपि दूरमुत्पत्य महार्णव एव पतितः प्राह । अपार एवायमकूपारो मिथ्या रामायणमिति तत्किमने-नेति । तथा मन्द स्वासामर्थ्येन सर्वेषामेतत्कल्पयसीत्यर्थः । प्रयोग इति । प्रयुज्यत इति प्रयोगः । कर्मणि घञ् । ननु विषयत्वज्ञाने सति तद्धटितो ज्ञानविषय इत्यभियुक्तप्रयोगः । तादृशप्रयोगे च तत्प्रयोगरूपविषयत्वज्ञानमित्यन्योन्याश्रय इत्याशंक्य निराकरोति । नचेति । पूर्वपूर्वेति । यं प्रयोगविशेषं यन्मन्त्रत्वमपेक्षते तन्मन्त्रत्वं सप्रयोगविशेषो नापेक्षते । किन्तु तदतिरिक्तमिति नेतरेतराश्रय इत्यर्थः । न चैतावता ज्ञेयत्वमात्रं सामान्यतः स्यान् नत्वेतज्ज्ञान-विषत्वमिति युक्तम् । एतदर्थान्तर्भावेन तद्विशेषस्यापि सिद्धेः । न च सादौ पूर्वप्रयोगमपेक्ष्य प्रयोगो न वक्तुं शक्यते तस्यानादिमात्रविषयत्वादिति वाच्यम् । नियामकाभावाद् लिप्यादि-सम्प्रदायवदुपपत्तेश्च । वैदिकप्रयोगस्यापि त्वन्मते मुख्यानादित्वाभावाच्च । ननु प्रयोगोऽपि स्वविषये सम्बन्ध इत्यात्माश्रय इति चेत् । न । शब्दरूपस्य तस्यासम्बन्धत्वात् सम्बन्धत्वेना-प्रवेशाच्च । करणपाटवेति । एडमूकादीनामभिलपनरूपव्यवहाराभावेऽपीत्यर्थः । अस्त्येवेति । तथा च न तत्राव्याप्तिरित्यर्थः । निर्विकल्पकानङ्गीकारेण तत्राव्याप्तिं परिहरति । कदापीति । कस्येति । लक्ष्यस्याननुगतत्वाल्लक्षणाननुगमो न दोष इत्यर्थः । न घटज्ञानमिति । भिन्नविषयतया घटज्ञानं न पटव्यवहारे हेतुरित्यर्थः। नन्वभिलपनरूपव्यवहारजननयोग्यत्वं न प्रातिस्विकरूपेण निर्णेयम् अवच्छेदकत्वस्य फलनिर्णेयत्वात् । प्रतिस्वं च फलादर्शनात् । अजनितफले प्रातिस्विकयोग्यतायां मानाभावात् । किन्तु तत्र तत्रानुगततत्तद्वृत्तिविषयत्वेन । तथा चात्माश्रय इति चेत् । न । संशयविपर्ययान्यज्ञानत्वस्य योग्यतावच्छेदकत्वे अन्योन्याश्रया नवकाशात् । नचातिप्रसङ्गः । विशेषसामग्रीसहिताया एव सामान्यसामग््रयाः कार्यजनकत्वादिति भावः । अत एवेति । योग्यत्वस्य विवक्षितत्वादित्यर्थः । तदेवोपपादयति । ज्ञानकर्मेति । ननु कर्मत्वस्य जनकापरपर्यायकारकविशेषत्वेेन प्रसिद्धत्वात् तदतिक्रमदोष इत्यत आह । नहीति । पटमिति । तथा च तत्र द्वितीयाविभक्तिरनुपपन्ना स्यादित्यर्थः । सिद्धमिति । पटावयवादिक-मित्यर्थः ।

ननु पटं करोतीत्यादौ सिद्धस्यैव तन्त्वादेः कृतिकर्मता । व्यापरता सिद्धस्यैवोपादानस्य सर्वैः कृतिकर्मतांगीकारात् । अत एव निष्पादनावाचिधातुसमभिव्याहृतकर्मपदे शक्यावयवे निरूढ-लक्षणामाहुरसत्कार्यवादिनः । सत्कार्यवादिना तु पूर्वं सतोऽप्यभिव्यञ्जनीयतया न कारकत्व-कृतिकर्मत्वयोरनुपपत्तिरिति चेत् । मैवम् । पटं करोतीत्यादौ अवयवव्यापर्यातिरिक्तस्य पटीय-कर्मत्वादेरननुभवात् । अत एव कृतेः सिद्धवृत्यसिद्धविषयत्वनियम इत्याहुः । अन्यथा स्वर्गं कुर्यादित्यादौ स्वर्गपदस्य तत्साधनयागलक्षणायामनन्वयः स्यात् । क्रियाधीनव्यवहारयोग्यत्व-रूपातिशयवत्वेन पटं करोतीत्यादौ मुख्यप्रयोगोपपत्तौ निरूढलक्षणानाश्रयणाच्चेति भावः । आत्माश्रयपरिहारार्थं विषयसप्तमीभ्रमं निराकरोति । सति सप्तमीति ॥ योग्यत्वं चेति ॥ योग्यतावच्छेदकं चोक्तमिति नोक्तदोषः ।

### **न्यायामृतसौगन्ध्यम्**

किञ्च शाब्दवृत्तेर्विषयो ब्रह्म, तत्र न कल्पितं यथा तथा दृग्विषयो दृश्यं न दृशि कल्पितम् । अविद्याविषयो ब्रह्म ह्यविद्यायां न कल्पितं यथा तथा विश्वं न दृशि कल्पितम् ।

ननु वृत्यविद्ययोर् ब्रह्मणोऽनध्यासेऽपि तयोरेव तत्राध्यासात् सम्बन्धोपपत्तिरिति चेन्न । अनाद्यविद्यादौ ब्रह्मण एवाध्यासापत्तेः । न च व्यावृत्तत्वादिकमेव व्यावर्तकमिति वाच्यम् । प्रमेयत्वादौ घटादीनामध्यासापत्तेः । यष्ठिमालारज्वादिष्वननुगतेषु अनुगतस्य सर्पत्वस्या-ध्यासाच्च । किञ्च आध्यासिकसम्बन्धो नामाध्यस्तः सम्बन्धो वा अध्यस्तत्वमेव सम्बन्ध इति वा । आद्ये सम्बन्धस्य मिथ्यात्वेऽपि सम्बन्धिनः दृश्यस्य दृश इव सत्यत्वोपपत्तिः । द्वितीये ज्ञानस्यापि अध्यस्तत्वेन तत्राध्यासानुपपत्तिः । स्वस्वज्ञानपरम्परायाम् अध्यासस्वीकारे अनवस्थानापत्तेः ।

ननु ज्ञानं वृत्त्यवच्छिन्नं चैतन्यं, तत्रावच्छेदिकाया वृत्तेरध्यस्तत्वेऽपि अवच्छेद्यस्य चैतन्यस्य प्रकाशरूपस्यानध्यस्तत्वेन तत्र दृश्यस्याध्यासेन तन्मिथ्यात्वेऽपि अनवस्थाविरह इति चैन्मैवम् । त्वन्मते विशिष्टस्यातिरिक्तत्वेन मिथ्यात्वात् । अन्यथा दृश्यत्वस्य तत्रैव व्यभिचारापत्तेः । शुद्धस्याज्ञानविरोधित्वेन प्रकाशकत्वात् । किञ्च सम्बन्धस्य प्रामाणिकत्वे यथाकथञ्चन लक्षणं भविष्यति । तथा हि संयोगसमवायान्तर्भावे तल्लक्षणमेव लक्षणं, तदनन्तर्भावे तदुभयभिन्नसम्बन्धत्वमेव लक्षणमस्तु । न च उक्तयुक्त्या प्रामाणिकसंयोग-समवायान्तर्भावो दूषितः । तदुभयबहिर्भूतसम्बन्धत्वं तु न निराकुर्मः । किन्तु तस्य प्रामाणिकत्वमिति वाच्यम् । परस्परानध्यस्तसम्बन्धिकत्वमेव हि प्रामाणिकत्वम् । तच्च परोक्षज्ञानाभावादीनां विषयप्रतियोग्यादिभिः सहोपपादितम् । न च दृक्दृश्ययोर्न सम्बन्ध-स्तात्विकः, सम्बन्धिभिन्नत्वे अनवस्थानात् । अभिन्नत्वे सम्बन्धत्वहानिरिति वाच्यम् । दृश्यत्वान्तरहीनस्य दृश्यत्वादेरिव सम्बन्धस्यापि स्वनिर्वाहकत्वात् ।

ननु दृश्यत्वमपि दृक्सम्बन्ध एव । तस्य च निर्वाहकत्वमिष्टमेवेति चेन्न । अस्मन्मतेऽपि तुल्यत्वात् । यत्वभिन्नत्वे सम्बन्धत्वायोग इति । तन्न । आध्यासिकसम्बन्धस्यापि तुल्यत्वात् । न च तस्य मायिकत्वेन मायायाश्चाघटितघटनापटीयस्त्वमिति वाच्यम् । त्वया मायिकस्य वस्तुनोऽनङ्गीकारेण सर्वत्र विचारस्यैव समाप्तेर् मयापि सत्यसम्बन्धादावघटित-घटनापटीयसो विशेषस्य स्वीकरणीयत्वाच्च । किञ्च विषयत्वानिरुक्तावपि विषयिणः सत्यत्ववद् विषयित्वानिरुक्तावपि विषयः सत्यः स्यात् । एतेन विषयित्वानिरुक्तावपि विषयाध्यासेनैव तदुपपत्या विषयिणः सत्यत्वं युक्तम् । विषयत्वानिरुक्तौ तु विषयस्य सत्यत्वं न युक्तं विषयिणोऽनध्यस्तत्वेन । विषयाध्यासमन्तरेणान्यस्योपपादकस्याभावादिति निरस्तम् । परीक्षितप्रमाणसिद्धस्य विश्वस्य सत्यत्वाभावे तव दुराशाया एव बीजत्वात् । चरमवृत्त्यादौ विषयिणोऽध्यासाङ्गीकारेण विनिगमनाविरहात् । न चानुगतत्वाननुगतत्वं विनिगमकम् । अननुगतेष्वपि रज्जुसर्पामालादिष्वनुगतस्यापि सर्पादेरध्यासदर्शनात् । किञ्च प्रमाणज्ञानं स्वविषयावरणेत्याद्युक्त्या दृग्विषयत्वरूपं दृश्यत्वं हेतुं कुर्वता त्वयापि हि विषयत्वं निर्वाच्यमेव । न च तत्वतोऽनिर्वाच्यत्वेऽप्यध्यस्तत्वेन घटादिसमकक्षनिर्वाच्यत्वस्य तत्र सम्भवादिति वाच्यम् । तत्वतोऽनिर्वाच्यत्वे सत्वासिद्ध्या आभासव्यावृत्यसिद्धेः, प्रमाण-ज्ञानविषयस्य सत्यत्वावश्यकत्वेन सम्भवाच्च ।

एतेन प्रपञ्चविषयकज्ञाने तत्वावेदकत्वलक्षणप्रामाण्यं नास्तीति निरस्तम् । प्रामाण्यज्ञाने प्रामाण्ये सति स्वतत्वावेदकत्वं व्याहतम् । किञ्च ‘यादृशं विषयत्वं ते वृत्तिं प्रति चिदात्मनस् तादृशं विषयत्वं मे दृश्यस्यापि दृशं प्रति’ । न च चिदात्मनोऽनध्यासेऽपि वृत्तेस्तत्रा-ध्यासान्नोपपत्तिरिति वाच्यम् । अधिष्ठानसामान्यज्ञानस्य अध्यासहेतुत्वेन तस्याप्यध्यस्तत्वेन तद्धेतोरपि तथात्वेनेत्यनवस्थापातात् । किञ्च साध्यं मिथ्यात्वं निर्वचतेतत्साधनं दृश्य-त्वादिकमपि निर्वक्तव्यमेव । न हि घटपटाद्यसङ्कीर्णाकारज्ञानं विना तद्विलक्षणव्यवहारः । अथानिरुक्तासङ्कीणाकारज्ञानमात्रेण तदुपपत्तिस्तर्हि तुल्यं ममापि । इयांस्तावद्विशेषः यत्तव स आकारः सद्विलक्षणः मम तुत्वन्मतसिद्धप्रातिभासिकवैलक्षण्यमानसिद्ध(सम)सत्ताकः । न च लक्षणोक्त्यनुक्तिभ्यां सदसद्वैलक्षण्यरूपानिर्वाच्यत्वहानिलाभौ । ब्रह्मण्यपि श्रौतस्यापि जगत्कारणत्वादिलक्षणस्य कारणत्वखण्डनरीत्याऽसम्भवात् । त्वयैव

कीदृक् तत्प्रत्यगिति चेत्तादृगीदृगिति द्वयम् ।

यत्र न प्रसरत्येतत्प्रत्यगित्यवधारय ॥ इति ।

ब्रह्मणोऽपि दुर्निरूपत्वोक्तेश्च । प्रपञ्चेऽपि त्वदुक्तानिर्वाच्यत्वसमकक्षलक्षणासम्भवाच्च, यत्कठिणं सा पृथिवीत्यादिश्रुत्या पृथिव्यादीनामपि लक्षणोक्तेश्च । तस्मादनिर्वाच्यत्वं न सत्त्वविरोधि । सत्वेऽप्यनुद्भूतत्वादेवानिर्वाच्यत्वोपपत्तेः । न च निर्वाच्यत्वमपि सत्वप्रयोज-कम् । न हि शुक्तिरूप्यस्यापि इतरभेदसाधकं रूप्यत्वं प्रातीतिकजातिरूपतया सुवचमपि सत्यम् । किं च ब्रह्मण आनन्दत्व–स्वप्रकाशत्वादि–खण्डनोक्तरीत्या दुर्वचमिति ब्रह्म तत्वतोऽनानन्दाद्यात्मकं स्यात् । तस्मादिक्षुरसादिमाधुर्यवदनिर्वाच्यमपि विषयत्वं सदेव । ननु दृश्यत्वादेरनिर्वचनीयत्वं सत्वेनोत किं स्वरूपेण । नाद्यः । सत्वेनानिर्वचनीयत्वेऽपि तत्तदाभासलक्षणानालिङ्गितत्वमात्रेण हेतुत्वोपपत्तेस्तन्निर्वचनानपेक्षणात् । न द्वितीयः । तात्विकातात्विकसाधारणेन दृक्सम्बन्धित्वादिना रूपेण दृग्विषयत्वस्य निर्वक्तुमशक्यत्वाद् इति चेन्मैवं, सत्वेनानिर्वचने आभासत्वलक्षणानालिङ्गितत्वस्य दुर्ज्ञेयत्वात् । तात्विक-साधारणस्यैकस्य दृक्सम्बन्धित्वस्य दुर्वचत्वात् । ननु आनन्दत्वादिधर्मवत्तया दुर्निरूपत्वेऽपि दुःखप्रत्यनीकत्वाद्युपलक्षित स्वरूपस्य सत्वेन निर्वक्तुं शक्यमिति चेन्मैवम् । आनन्दस्य सर्वाप्रत्यनीकब्रह्मरूपत्वेन दुःखप्रत्यनीकत्वोपलक्ष्यत्वासम्भवात् । न च निरुक्तिविरहमात्रेण निर्वाच्यत्वं न बू्रमः किन्तु सत्वादिना निरुक्तिविरहेण । स च प्रपञ्चे बाधकादस्त्येवेति वाच्यम् । आनन्दादावपि तुल्यत्वात् । निर्धर्मके ब्रह्मणि सत्वादिना निरुक्तिविरहाच्च ।

यत्तु विषयसम्बन्धखण्डनम् । तन्न । ज्ञानविषय इत्यभियुक्तप्रयोग एव हि ज्ञानविषययोः सम्बन्धः । यथा मन्त्र इति अभियुक्तप्रयोग एव मन्त्रस्य लक्षणम् । न चान्योन्याश्रयः । पूर्वपूर्वप्रयोगमपेक्ष्य उत्तरोत्तरप्रयोगात् । न च एतावता ज्ञेयत्वमात्रं सामान्यतः स्यान् न त्वेतज्ज्ञानविषयत्वं, न चास्मिन्सादौ पूर्वप्रयोगमपेक्ष्य प्रयोगः शक्यते वक्तुम् । तस्यानादि-मात्रश्रान्तत्वात् । प्रयोगोऽपि स्वविषये सम्बन्ध इति आत्माश्रयश्चेति वाच्यम् । विशेषे हि सामान्याभावात् सामान्यवद् विशेषस्याप्यभियुक्तव्यवहारेण लक्षणसम्भवात् । न चेत्याद्य-युक्तं, नियामकाभावात्, सत्कार्यवादिनां वस्तुमात्रस्यानादित्वात् प्रयोगस्य शब्दरूपत्वेना-सम्बन्धत्वान्निर्विषयत्वाच्चेत्यात्माश्रयाभावात् । न च यत्र विषये कस्यापि प्रयोगे ज्ञा(जा)त-स्तत्राव्याप्तिरिति वाच्यम् । तादृशविषये मानाभावात् । यत्तु प्रयुज्यत इति प्रयोग इत्याद्य-युक्तम् । अर्थस्य सम्बन्धत्वेऽप्यात्माश्रयस्योक्तत्वात् । सम्बन्धत्वेनाप्रवेशस्तु नात्रोपयुक्त इति । तन्न । प्रयुज्यते कण्ठताल्वादिव्यापारेणोत्पाद्यतेऽसौ प्रयोगः शब्दः । किं च यज् ज्ञानं यदभिलपनरूपव्यवहारकारणं स तस्य विषयः । करण पाटवाद्यभावेन व्यवहारा-नुदयेऽपि सहकारि विरहप्रयुक्तकार्याभाववत्वरूपकारणत्वमस्त्येव । न च निर्विकल्पविषयेऽ-व्याप्तिः । तस्यानङ्गीकारात् । न च यत्तद्भ्यामननुगमो दोषः कस्य को विषय इत्यननुगत-स्यैव प्रश्नविषयत्वेन तस्यादोषत्वात् । न च घटज्ञानानन्तरं प्रमादाद्यत्र पट इति व्यवहारस्तत्र घटज्ञानस्यपटाभिलपनरूपव्यवहारजनकत्वेन पटविषयत्वापत्तिः । समानविषयाभिलापं प्रत्येव ज्ञानस्य जनकतया भिन्नविषयत्वेन तत्राजनकत्वात् । नन्वभिलपनरूपव्यवहारजननयोग्यत्वं न प्रातिस्विकरूपेण निर्णेयम् । अवच्छेदकत्वस्य फलनिर्णेयत्वात् । प्रतिस्वं च फलादर्शनात् । अजनितफले प्रातिस्विकयोग्यताया मानाभावात् । किन्तु तत्र तत्रानुगततत्तद्वृत्तिविषयत्वेन । तथा चात्माश्रय इति चेत् । मैवम् । संशयादिभिन्नज्ञानत्वस्य योग्यतावच्छेदकत्वे अन्योन्याश्रयानवकाशात् । न चातिप्रसङ्गः । विशेषसामग्रीसहिताया एव सामान्यसामाग्य्रा जनकत्वात् । यत्तु संशयत्वस्य तत्तद्विरुद्धविषयकत्वरूपत्वेनात्माश्रयानपायः । अथ संशयत्वमखण्डं तर्हि निश्चयत्वं वा खण्डज्ञानत्वं वाऽवच्छेदकं कुतो नोक्तं, किं चैवं ज्ञानव्यवहाराणां तत्तद्व्यक्तित्वेन कार्यकारणाभावाद् विशेषतो अङ्गीकृत्यापि नातिप्रसङ्गवारणं वक्तंु शक्यं, तत्तद्व्यक्तीनां तत्तद्विषयत्वनियामकालाभात् । न हि तत्तद्व्यवहाराणां तत्तद्विषयै-र्विषयान्यः सम्बन्धोऽस्ति । तथा च तत्तद्विषयकतत्तद्व्यवहारव्यक्तित्वेन तत्तद्धीकार्यत्वमिति तद्घटितलक्षणे कथं नात्माश्रयः । अपि च ज्ञानमभिलापहेतुरर्थबाधादिरूपेष्टसाधनता-ज्ञानाद्यधीनप्रवृत्या तत्सम्भव इति ।

तन्न । संशयान्यज्ञानत्वमेव हि निश्चयत्वं, संशयत्वं त्वखण्डनिगमनाविरहेण, निश्चय-त्वस्याप्यखण्डत्वे तु तथैवास्तु । त्वन्मुखध्वंसस्यास्मदिष्टस्याथापि सिद्धत्वात् । किञ्चैव-मित्याद्ययुक्तं, या ज्ञानव्यक्तिर्यदीयाभिलपनादिव्यवहारजनिका स तज्ज्ञान व्यक्तिविषय इत्यर्थात् । व्यवहारघटादितद्व्यावहार्योः सम्बन्धस्याध्यासातिरिक्तस्य त्वयापि वाच्यत्वात् । ज्ञानीयविषयत्वस्यैव प्रकृतेऽपि प्रतिपन्नत्वेन विचारणीयत्वात् । किञ्च ज्ञानकर्मत्वं विषयत्वं, कर्मत्वं च न कारकविशेषः । येनातीतादौ तदभावो भवेत् किं तु क्रियाधीनव्यवहारयोग्यत्व-रूपातिशयवत्वम् । अन्यथा घटं करोतीत्यादौ असिद्धं घटादि न जनकं, सिद्धं च न कृतिकर्मेति द्वितीयाविभक्तिरनर्थिका स्यात् । ननु व्यवहारयोग्यत्वं न व्यवहाररूपफलोप-हितत्वम् । कुत्रचित्प्रतिरुद्धे व्यवहारेऽव्याप्तेः । नापि तत्स्वरूपयोग्यत्वं विषयत्वादन्यस्य तस्याभावात् । न चावच्छेदकाद्भिन्नं सहकारिविरहप्रयुक्तकार्याभाववत्वं तदिति वाच्यम् । अनुगतावच्छेदकधर्मं विना तस्यापि ग्रहीतुमशक्यत्वात् । घटं करोतीत्यत्र सिद्धस्यैव कपालादेः कृतिकर्मता । व्यापार्यतया सिद्धस्यैव सर्वैः कृतिकर्मताङ्गीकारात् । अत एव निष्पादनावाचिधातुसमभिव्याहृतकर्मपदे शक्यावयवे निरूढलक्षणामाहुरसत्कार्यवादिनः । सत्कार्यावादिनां तु सतोऽपि अभिव्यञ्जनीयतया न कारकत्वकृतिकर्मत्वयोरनुपपत्तिरिति चेन्न । निश्चयान्यज्ञानत्वस्यैव स्वरूपयोग्यत्वाद् घटं करोतीत्यादौ अवयवव्यापार्यत्वाति-रिक्तस्य पटीयकर्मत्वादेरनुभवात् । अत एव कृतेः सिद्धवृत्यसिद्धविषयत्वनियम इत्याहुः । अन्यथा स्वर्गं कुर्यादित्यादौ स्वर्गपदस्य तत्साधनयागलक्षणायामनन्वयः स्यात् । क्रियाधीन-व्यवहारयोग्यत्वरूपातिशयवत्वेन पटं करोतीत्यादौ मुख्यप्रयोगोपपत्तौ निरूढलक्षणा-नाश्रयणाच्च । यत्तु पटमित्यादौ पटादेरकारकत्वे कर्मत्वमसम्भवि । अन्यथा कर्मत्वस्येव कर्तृत्वादेरपि कारकविशेषान्यत्वं किमिति नरोचुर्येक्रियाजन्यफलशालित्वादि रूपकर्मत्वादि क्रिया अवयवलक्षणाकटस्या सिद्धत्वेनाकारकत्वात् । न चैवं कदाचिद् वीरणं करोतीति मुख्यतः प्रयोगः स्यादिति वाच्यं, करोतिसमभिव्याहारे कर्मवाचकपदस्यावयवे निरूढ-लक्षणानियमादिति प्राचीनैरुक्तम् ।

तन्न । तेषामपि जानातिसमभिव्याहृत कर्मविभक्तेर्गौणकर्मत्वाभिधायकत्वस्यावश्य-कत्वात् । तादृशनियमे मानाभावात् कटाद्यनुकूलक्रियायां कस्याश्चिदप्यभावात् । अतः सिद्धतन्तुवृत्त्य सिद्धपटनिष्ठसाध्यताख्यकृतेर्विषयता । यागेनेत्याद्ययुक्तम् । आनुशासनिक-करणत्वार्थकत्वं विहाय तृतीयाया अभेदार्थकत्वे मानाभावात् । उभयत्र लक्षणापेक्षया स्वर्गपदोत्तरद्वितीयाया एव गौणक(र्मार्थ)कत्वौचित्यात् । व्यवहारेत्याद्ययुक्तम् । अजनित-व्यवहारविषये मानाभावात् । व्यवहारोपहितस्यापि सम्भवात् । न चेत्याद्ययुक्तं, वस्तुतत्वा-देरेवानुगतावच्छेदकस्य कल्पयितुं शक्यत्वात् । यस्यां संविदि योऽर्थो अवभासते स तस्य विषय इत्यपि साधु संविदीति सति सप्तमी । भासमानत्वं च व्यवहारायोग्यत्वम् । तच्च सति कारणान्तरे व्यवहारवश्यम्भावः ।

### **न्यायामृतमाधुरी**

प्रपञ्चेनोक्तमर्थं शिष्यान् ग्राहयितुं सङ्ग्रहेण प्रतिपादयति । शाब्दवृत्तेरिति । शाब्दे-त्यादिकायां ब्रह्माकारवृत्तावन्तरेणापि विषयाधिष्ठानचैतन्यादिकल्पवृत्तिमात्रं प्रति ब्रह्मणो विषयत्वं तद्विषयकवृत्तौ च विषयस्य ब्रह्मणोऽपि पर्यस्तत्वं च । तथा घटादिरपि स्वसन्नि-कृष्टेन्द्रियजन्यवृत्तिगोचर एव । तादृशवृत्यभिव्यक्तचैतन्येन घटादेः प्रकाश्यत्वेऽपि न चैतन्येन घटस्याध्यस्तत्वं सम्बन्धः । किं तु इष्यमाणेच्छावद्विषयविषयिभावस्तात्विकसम्बन्धोऽस्त्विति व्याकृतं निगमयति । तस्मादिति । त्वयैवेति । विशदगोचरापन्नप्रमाणज्ञानं स्वप्रागभाव-व्यतिरिक्तस्वविषयावरणेत्याद्यानुमाने विषयत्वस्य व्यवहृतत्वाद् विषयत्वनिरुक्तिखण्डनं स्वव्याहतमित्यर्थः । शिष्टमाप्रकृतभङ्गसमाप्त्यनतिगूढार्थमन्यत्र विवेचितं चेति नेह वितन्यते ।

आकरग्रन्थतात्पर्याभावताऽतः पराकृता ।

दृग्दृश्ययोर्ग्रन्थकृता योगस्यानुपपादिका ॥

**॥ इति मन्नारिकृष्णाचार्यविरचित न्यायामृतमाधुर्यां प्रथमपरिच्छेदे प्रथमो भागः ॥**

[Load More](javaऽcriptःvoid(0))
