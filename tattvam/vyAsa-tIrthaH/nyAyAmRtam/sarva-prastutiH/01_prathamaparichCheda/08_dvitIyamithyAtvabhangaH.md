+++
title = "०८ द्वितीयमिथ्यात्वभङ्गः"
upstream_url = "https://dvaitavedanta.in/category-details/13908/4778/sharav/nayaya/parath/thavat"
+++
## न द्वितीयः । त्रैकालिकनिषेधस्य तात्त्विकत्वेऽद्वैतहानेः

**८. द्वितीयमिथ्यात्वभङ्गः**

# ***न्यायामृतम्***

न द्वितीयः । त्रैकालिकनिषेधस्य तात्त्विकत्वेऽद्वैतहानेः । प्रातिभासिकत्वे सिद्ध-साधनात् । व्यावहारिकत्वेऽपि तस्य च बाध्यत्वेन तात्त्विकसत्त्वाविरोधित्वे-नार्थान्तरात् । औतश्रुतेरतत्त्वावेदकत्वापाताच्च । तत्प्रतियोगिनोऽप्रातिभासिकस्य प्रपञ्चस्य पारमार्थिकत्वापत्तेश्च ।

## **अद्वैतसिद्धिः**

प्रतिपन्नोपाधौ त्रैकालिकनिषेधप्रतियोगित्वं वा मिथ्यात्वम् । ननु प्रतिपन्नोपाधौ त्रैकालिक-निषेधस्य तात्त्विकत्वे औतहानिः, प्रातिभासिकत्वे सिद्धसाधनम्, व्यावहारिकत्वेऽपि तस्य बाध्यत्वेन तात्त्विकसत्त्वाविरोधितया अर्थान्तरम्, औतश्रुतेरतत्त्वावेदकत्वं च, तत्प्रतियोगिनोऽप्रातिभासिकस्य प्रपञ्चस्य पारमार्थिकत्वं च स्यादिति चेन्न । प्रपञ्चनिषेधाधिकरणीभूतब्रह्माभिन्नत्वान्निषेधस्य तात्त्विकत्वेपि नाद्वैतहानिकरत्वम् । न च तात्विकाभावप्रतियोगिनः प्रपञ्चस्य तात्त्विकत्वापत्तिः । तात्त्विकाभावप्रतियोगिनि शुक्तिरजतादौ कल्पिते व्यभिचारात् । अतात्त्विक एव वा निषेधोऽयम् । अतात्त्विकत्वेऽपि न प्रातिभासिकः, किं तु व्यावहारिकः । न च तर्हि निषेधस्य बाध्यत्वेन तात्त्विकसत्त्वाविरोधित्वादर्थान्तरमिति वाच्यम् । स्वाप्नार्थस्य स्वाप्ननिषेधेन बाधदर्शनात् । निषेधस्य बाध्यत्वं पारमार्थिकसत्त्वाविरोधित्वे न तन्त्रम् । किं तु निषेध्यापेक्षया न्यूनसत्ताकत्वम् । प्रकृते च तुल्यसत्ताकत्वात् कथं न विरोधित्वम् ?

न च निषेधस्य निषेधे प्रतियोगिसत्त्वापत्तिरिति वाच्यम् । तत्र हि निषेधस्य निषेधे प्रतियोगि-सत्त्वमायति यत्र निषेधस्य निषेधबुद्ध्या प्रतियोगिसत्त्वं व्यवस्थाप्यते । न निषेधमात्रं निषिध्यते । यथा रजते नेदं रजतमिति ज्ञानानन्तरम् इदं नारजतमिति ज्ञानेन रजतं व्यवस्थाप्यते । यत्र तु प्रतियोगिनिषेधयोरुभयोरपि निषेधस्तत्र न प्रतियोगिसत्त्वम् । यथा ध्वंससमये प्रागभावप्रतियोगिनो-रुभयोर्निषेधः । एवं च प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनान्न निषेधस्य बाध्यत्वेऽपि प्रपञ्चस्य तात्त्विकत्वम् । उभयोरपि निषेधतावच्छेदकस्य दृश्यत्वादेस्तुल्य-त्वात् । न च तात्त्विकनिषेधबोधकत्वे श्रुतेरप्रामाण्यापत्तिः । ब्रह्मभिन्नं प्रपञ्चनिषेधादिकम् अतात्विकमित्यतात्विकत्वेन बोधयन्त्याः श्रुतेरप्रामाण्यासम्भवात् ।

### **न्यायामृततरङ्गिणी**

‘सर्वस्मिन् प्रतिपन्नोपाधौ त्रैकालिकनिषेधप्रतियोगित्वमि’ति द्वितीयपक्षं दूषयति – न द्वितीय इति ॥ औतहानेरिति ॥ उपलक्षणमेतत् – तव मते रूप्यमिथ्यात्वस्य व्यावहारि-कत्वपक्षे तात्त्विकात्यन्ताभावप्रतियोगित्वस्य रूप्येऽभावात् साध्यवैकल्यं च । रूप्यमिथ्यात्वस्य तात्त्विकत्वे तद्बोधकस्य प्रत्यक्षादेस्तत्त्वावेदकत्वापत्तिरिति च बोध्यम् ।

ननु प्रपञ्चनिषेधाधिकरणीभूतब्रह्ममात्रत्वात् प्रपञ्चनिषेधस्य तात्त्विकत्वेऽपि नाद्वैतहानि-करत्वमिति चेत्, मैवम्; प्रपञ्चभ्रमार्थमधिष्ठानब्रह्मस्फुरणस्यावश्यकतया ब्रह्माभिन्नप्रपञ्च-निषेधस्यापि प्रकाशे प्रपञ्चभ्रमासम्भवात् । न च इदंत्वाधिष्ठानप्रकाशेऽपि प्रपञ्चनिषेधत्वादिना न प्रकाश इति वाच्यम्; तव मते प्रपञ्चनिषेधत्वादेरपि ब्रह्ममात्रत्वात्, अन्यथा निर्विशेषत्वहा-निप्रसङ्गादिति । सिद्धसाधनादिति ॥ अत्र साध्यवैकल्यमपि बोध्यम् । व्यावहारिकत्वेऽ-पीति ॥ घटादितुल्यतया प्रपञ्चनिषेधस्यापि बाध्यत्वम्; अन्यथा दृश्यत्वादेस्तत्रैव व्यभिचारः स्यादित्यर्थः ।

अत्र वदन्ति ‘‘अतात्त्विक एव निषेधोऽयम् । अतात्त्विकत्वेऽपि न प्रातिभासिकः, किन्तु व्यावहारिकः । न च तर्हि निषेधस्य बाध्यत्वेन तात्त्विकसत्त्वाविरोधित्वादर्थान्तरमिति वाच्यम्; स्वाप्नार्थस्य स्वाप्ननिषेधेन बाधदर्शनात् । निषेधस्य बाध्यत्वं पारमार्थिकसत्त्वा-विरोधित्वे न तन्त्रम्, किन्तु निषेध्यापेक्षया न्यूनसत्ताकत्वम्, प्रकृते च तुल्यसत्ताकत्वात् कथं न विरोधित्वम्?

न च निषेधस्य निषेधे प्रतियोगिसत्त्वापत्तिरिति वाच्यम्; तत्र हि निषेधस्य निषेधे प्रतियोगिसत्त्वमायाति यत्र निषेधस्य निषेधबुद्ध्या प्रतियोगिसत्त्वं व्यवस्थाप्यते न निषेधमात्रं निषिद्ध्यते । यथा रजते ‘नेदं रजतमि’ति ज्ञानानन्तरम् ‘इदं नारजतमि’ति ज्ञानेन रजतं व्यवस्थाप्यते । यत्र तु प्रतियोगिनिषेधयोरुभयोरपि निषेधः, तत्र न प्रतियोगिसत्त्वम् । यथा ध्वंससमये प्रागभावप्रतियोगिनोरुभयोरपि निषेधः । एवं च प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनान् निषेधस्य बाध्यत्वेऽपि न प्रपञ्चस्य तात्त्विक-त्वम् । उभयोरपि निषेध्यतावच्छेदकस्य दृश्यत्वादेस्तुल्यत्वात् – इति’’ ।

अत्र ब्रूमः – स्वप्नदृष्टार्थाभावस्य जाग्रत्यबाधानुभवान् न तस्य बाध्यत्वम् । न हि स्वप्ने दृष्टत्वमात्रेण बाध्यत्वम्; आत्मादेरपि बाधापत्तेः । यच्चोक्तम् – प्रकृते प्रतियोगिनिषेधयो-स्तुल्यसत्ताकत्वमिति । तदपि न । निषेधस्य बाध्यत्वे प्रतियोगितदभावयोस्तुल्यसत्ताया एवा-सिद्धेः । यच्चोक्तम्–निषेधस्य निषेधेऽपि न प्रतियोगिनः सत्त्वापत्तिरिति । तदपि न । त्रैकालिकनिषेधस्य बाध्यत्वे प्रतियोगिसत्त्वापत्तेर्दुर्वारत्वात्, यथोदाहृते रजतादौ । यत्र हि प्रतियोगिसत्त्वं विना निषेधस्य निषेधोऽनुपपन्नः, तत्र निषेधस्य निषेधे प्रतियोगिनः सत्त्वम् । तृतीयप्रकाराभावात् । प्रागभावादौ तु नैवम् इति न प्रागभावाभावे प्रतियोगिनः सत्त्वम् । तृतीयप्रकारस्य ध्वंसस्यापि सम्भवात् । तस्माद् युक्तमत्यन्ताभावस्य बाध्यत्वे प्रतियोगिनः पारमार्थिकत्वापत्तिरिति ॥

अर्थान्तरादिति ॥ व्यावहारिकप्रतियोगिमति व्यावहारिकतदत्यन्ताभावसाधने बाधोऽपि बोध्यः । तव मते जलादिसाधारणाग्न्यनौष्ण्यानुमान एव बाधः; अन्यथा त्वग्न्यनौष्ण्यानुमान-मप्यद्वैतस्यैव नामान्तरमित्युक्तत्वादिति भावः ॥

औतश्रुतेरिति ॥ न च ब्रह्मभिन्नं प्रपञ्च–तन्निषेधादिकमतात्त्विकत्वेन बोधयन्त्याः श्रुतेर्नाप्रामाण्यमिति वाच्यम् । प्रतियोगि–तदभावयोरतात्त्विकत्वबोधनस्य विरुद्धत्वात्, वस्तुतो मानस्य स्वार्थसत्तानिश्चायकत्वेन जगदभावग्राहकमानस्यापि तथात्वात् तदभावस्य बाध्य-त्वाङ्गीकारे श्रुतेरतत्त्वावेदकत्वं दुर्वारम् । तत्प्रतियोगिन इति ॥ व्यावहारिकात्यन्ता-भावप्रतियोगिन इत्यर्थः । अत्र चान्वयदृष्टान्ताभावेऽपि शुक्तिरूप्यादिरेव व्यतिरेकदृष्टान्तः । रूप्यादौ पारमार्थिकत्वात्यन्ताभाववति व्यावहारिकात्यन्ताभावप्रतियोगित्वस्य सत्त्वेन व्यतिरेक-व्याप्तौ व्यभिचारवारणाय ‘अप्रातिभासिकस्ये’ति विशेषणम् । तदर्थश्चोभयसिद्धमिथ्यात्वक-भिन्नत्वम् । मिथ्यात्वं च सद्विविक्तत्वम् । अतस्तुच्छेऽपि न व्यभिचारः । नापि पक्षे हेत्व-सिद्धिः । रूप्यादौ तु उक्ताप्रातिभासिकत्वरूपविशेषणविरहप्रयुक्तो विशिष्टव्यतिरेकोऽस्त्येव इति न व्यभिचार इत्यर्थः । न च साध्यवति ब्रह्मणि हेतोरभावादसाधारण्यमिति वाच्यम्; वास्तवा-साधारण्यस्याप्रतिबन्धकत्वात् । न च साध्यवद्व्यावृत्तत्वमात्रेणासाधारणत्वं किन्तु सर्वनिश्चित-साध्यवद्व्यावृत्तत्वेन हेतोर्ज्ञानात् । ब्रह्मणस्त्वन्मतेऽज्ञेयत्वेन साध्यवत्तयाऽनिश्चयादिति ॥

### **न्यायामृतकण्टकोद्धारः**

न द्वितीय इति । प्रतिपन्नोपाधौ त्रैकालिकनिषेधप्रतियोगित्वं मिथ्यात्वमिति पक्षो नेत्यर्थः । त्रैकालिकनिषेधस्येति ॥ अत्र कश्चित् – त्रैकालिकनिषेधस्य ब्रह्मस्वरूपत्वात् तात्त्विकत्वेऽपि नाद्वैतहानिकरत्वम् । न च तात्त्विकाभावप्रतियोगिनः प्रपञ्चस्य तात्त्विकत्वा-पत्तिरिति वाच्यम् । तात्त्विकाभावप्रतियोगिनि शुक्तिरूप्यादौ तात्त्विकत्वादर्शनात् । न च प्रपञ्चभ्रमार्थमधिष्ठानब्रह्मस्फुरणस्यावश्यकतया ब्रह्माभिन्नप्रपञ्चनिषेधस्यापि प्रकाशे प्रपञ्चभ्रमा-सम्भवः । न च इदन्त्वादिना अधिष्ठानप्रकाशेऽपि प्रपञ्चनिषेधत्वादिना न प्रकाश इति वाच्यम् । तव मते प्रपञ्चनिषेधत्वादेरपि ब्रह्ममात्रत्वात् । अन्यथा निर्विशेषत्वभङ्गप्रसङ्गादिति वाच्यम् । मन्मते ब्रह्मस्फुरणस्य साक्षिरूपत्वेन साक्षिरूपप्रकाशस्य भ्रमविरोधित्वाभावेन सत्यपि ब्रह्मस्फुरणे प्रपञ्चभ्रमसम्भवात् । अविद्यादेरिव प्रपञ्चभ्रमस्यापि वेदान्तजन्यचरमान्तःकरण-वृत्तिमात्रनिवर्त्यत्वादित्याह । तन्न । प्रपञ्चप्रतियोगिकत्रैकालिकनिषेधस्य ब्रह्मरूपत्वे ‘‘नेह नाने’’ति ब्रह्म-निषेधयोराधाराधेयभावप्रतीतिर्न स्यात् । आधाराधेयभावस्य भेदसापेक्षत्वात् । न च ‘घटाभावे घटाभावः’ इतिवदभेदेऽप्याधाराधेयभावोपपत्तिरिति वाच्यम्; अभावस्य स्वरूप-विशेषाभ्युपगमेन तत्र तथाभावेऽपि ब्रह्मणो निर्विशेषत्वाङ्गीकारेण तदनुपपत्तेः । किञ्च निषेधस्य प्रतियोगिघटितत्वेन सोपाधिकत्वाद् ब्रह्मणो निरुपाधिकत्वाद् विरुद्धधर्माधिकरणत्वेन निषेध-ब्रह्मणोरैक्यासम्भवः । न च प्रतियोगिनो निषेधोपलक्षणतया निषेधस्य ब्रह्मस्वरूपत्वं भविष्यतीति वाच्यम् । एवं हि सार्वज्ञ–सर्वकर्तृत्वादीनामपि सोपाधिकत्वेऽप्युक्तन्यायेन ब्रह्मस्वरूपत्वापत्तौ ‘‘यः सर्वज्ञः’’ इत्यादिवाक्यानामपि सत्य–ज्ञानादिवाक्यवत् तत्त्वावेदकत्वा-पत्तेः । अखण्डार्थत्वहानेश्च ।

यच्चोक्तम् – साक्षिरूपप्रकाशस्य भ्रमाविरोधित्वेन सत्यपि ब्रह्मस्फुरणे प्रपञ्चभ्रमः स्यादिति, तदपि न । साक्षिणः स्वसमानविषयकाज्ञानभ्रमविरोधित्वाभावे ज्ञानत्वमेव न स्यात् । तद्विरोधिन एव ज्ञानत्वात् । साक्षिविषये सुखदुःखादावज्ञानभ्रमापत्तेश्च । अन्यथाऽन्धकारा-विरोधिप्रकाशान्तरस्यापि कल्पनापत्तेः । तस्मान् निषेधस्य न ब्रह्मरूपत्वम् इति तात्विकत्वेऽ-द्वैतहानिः सुस्थैव । व्यावहारिकत्व इति ॥ अस्मिन् पक्षेऽर्थान्तरत्व–श्रुतेरतत्त्वावेदकत्व–प्रतियोगिपारमार्थिकत्वरूपाणि त्रीणि दूषणानि दत्तानि ।

अत्र कश्चित् – निषेधस्य बाध्यत्वेऽपि यत् प्रतियोगिपारमार्थिकसत्त्वोपपत्त्याऽर्थान्तरत्व-मुक्तम्, तत् तदा स्यात्, यदि निषेधबाध्यत्वं प्रतियोगिपारमार्थिकसत्त्वाविरोधित्वे तन्त्रं स्यात्, नैवम् । स्वाप्नार्थस्य स्वाप्ननिषेधेन बाधदर्शनात् । किन्तु निषेध्यापेक्षया न्यूनसत्ताकत्वम् । प्रकृते च तुल्यसत्ताकत्वात् कथं न विरोधः ?

यच्च निषेधस्य निषेधे प्रतियोगिनस्सत्त्वापत्तिरिति, तदपि न । तत्र हि निषेधनिषेधे प्रतियोगिसत्त्वमायाति, यत्र निषेधस्य निषेधबुद्ध्या प्रतियोगिसत्त्वं व्यवस्थाप्यते, न निषेधमात्रं निषिध्यते । यथा रजते ‘नेदं रजतमि’ति ज्ञानानन्तरम् ‘इदं नारजतमि’ति ज्ञानेन रजतं व्यवस्थाप्यते । यत्र तु प्रतियोगिनिषेधयोरुभयोरपि निषेधः, तत्र न प्रतियोगिसत्त्वम्; यथा ध्वंससमये प्रागभावप्रतियोगिनोरुभयोर्निषेधे । तथा च प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनाद् न निषेधस्य बाध्यत्वेऽपि प्रपञ्चस्य तात्त्विकत्वम्; उभयो-र्निषेध्यतावच्छेदकस्य दृश्वत्वादेस्तुल्यत्वादिति । यच्च – अतत्त्वावेदकत्वमुक्तं श्रुतेः, तन्न । ब्रह्मभिन्नप्रपञ्चनिषेधादिकमतात्विकमतात्त्विकत्वेन बोधयन्त्याः श्रुतेरप्रामाण्यासम्भवात् – इत्याह, तन्न । यदुक्तम् – निषेधस्य बाध्यत्वं प्रतियोगिपारमार्थिकसत्त्वाविरोधित्वे न तन्त्र-मिति, तन्न; लाघवेन निषेधबाध्यत्वस्यैव तत्र तन्त्रत्वात् । न च स्वाप्नार्थनिषेधेऽपि स्वाप्नार्थस्य सत्वापत्तिरिति वाच्यम् । यत्र स्वाप्नार्थो निषिध्यते तत्र निषेधस्य बाध्यत्वासंमतेः । स्वाप्नार्थानां जाग्रदर्थतुल्यसत्ताकत्वाभ्युपगमात् । न चैवं शुक्तिरूप्यादेरपि सत्त्वापत्तिरिति वाच्यम्; तत्रापि निषेधबाध्यत्वासम्मतेः । अस्तु वाऽप्रातिभासिकप्रतियोगिकनिषेधबाध्यत्वं प्रतियोगिपारमार्थिक-सत्त्वाविरोधित्वे तन्त्रम् । एवं सति न कोऽपि दोषः । स्वाप्नार्थनिषेधस्या प्रातिभासिक-प्रतियोगिकत्वाभावात् ।

यच्चोक्तम् – प्रतियोग्यपेक्षया न्यूनसत्ताकत्वं तन्त्रमिति, तदपि न । प्रपञ्चसत्यत्ववादिनं प्रति तस्यापि सत्यत्वेनार्थान्तरस्य दुर्वारत्वात् । तस्मादर्थान्तरं दुर्वारम् ।

यच्च – श्रुतेरतत्त्वावेदकत्वपरिहारायातात्त्विकमतात्त्विकत्वेन बोधयन्त्याः श्रुतेर्नाप्रामाण्य-मित्युक्तम्, तदपि मन्दम् । श्रुत्या निषेधमात्रस्यैव बोधनेनातात्त्विकत्वांशे औदासीन्यात् । अन्यथा कर्मादिस्वरूपप्रतिपादकस्य सगुणत्वप्रतिपादकस्य च वेदस्यातत्त्वावेदकत्वापत्तेः, तत्रापि तात्त्विकत्वाद्यनुल्लेखात् । यदि कर्मादिकं सत्त्वेन प्रतिपादयतीति ब्रूषे, तर्हि निषेधमपि तथेति तुल्यम् । अध्याहारेण तथा प्रतिपादकत्वं च श्रुत्यर्थमनध्याहारेण कुर्वन्तो निराकरिष्यामः । तस्मान् निषेधस्य व्यावहारिकत्वेऽतत्त्वावेदकत्वेन श्रुतेरप्रामाण्यं दुर्वारम् ।

यच्च – निषेधस्य निषेधे प्रतियोगिनः सत्त्वापत्तिपरिहारार्थमुक्तम् – प्रकृते उभयोरपि निषेधादिति, तदपि न । उभयनिषेधस्य व्याहतत्वेन कर्तुमशक्यत्वात् । न च ध्वंससमये प्रतियोगिप्रागभावनिषेधवदुपपत्तिरिति वाच्यम् । एकविरोधिविशेषसमयेऽपरविरोधिविशेषद्वय-निषेधेऽपि सामान्यत एकसमये प्रतियोग्यत्यन्ताभावनिषेधादर्शनात् । न च निषेध्यतावच्छेदकस्य दृश्यत्वस्योभयत्र सत्त्वेनोभयनिषेधोपपत्तिरिति वाच्यम् । दृश्यत्वस्य निषेध्यतानधिकरण-त्वेनाभिमतब्रह्मासतोरपि सत्त्वेन निषेध्यतानवच्छेदकत्वात् । न च ब्रह्मासतोर्दृश्यत्वमेव नेति वाच्यम् । दृश्यत्वभङ्गे तस्योपपादयिष्यमाणत्वात् । एवं च यथा ‘घटात्यन्ताभावो नास्ती’-त्यत्यन्ताभावनिषेधे घटात्यन्ताभावविरोधिसत्त्वबुद्धिः । एवं ‘प्रपञ्चात्यन्ताभावो ने’त्यत्यन्ता-भावनिषेधे प्रतियोगिसत्त्वापत्तिर्दुर्वारैव इति निषेधस्य व्यावहारिकत्वे मूलोक्तदूषणत्रयं सुस्थम् इति न काऽप्यनुपपत्तिरिति ।

### **न्यायामृतप्रकाशः**

सिद्धसाधनादिति ॥ प्रातिभासिकत्रैकालिकनिषेधप्रतियोगित्वस्य सत्यत्वाविरोधित्वेनेष्टत्वादिति भावः ॥ बाध्यत्वेनेति ॥ ब्रह्मज्ञानबाध्यत्वेनेत्यर्थः । तात्विकसत्त्वं त्रैकालिकसत्त्वम् । तात्विक-सत्त्वाविरोधित्वोपपादनाय तस्य च बाध्यत्वेनेत्युक्तम् । त्रैकालिकसत्तानिषेधस्य बाध्यत्वे त्रैकालिक-सत्त्वमेव सिद्ध्यतीति भावः । अर्थांतरादित्युपलक्षणम् । व्यावहारिकप्रतियोगिमति व्यावहारिक-निषेधसाधने बाधोऽपि द्रष्टव्यः ॥ अतत्वेति ॥ व्यावहारिकमिथ्याभूतनिषेधप्रतिपादकत्वान्नेह नानेत्याद्यद्वैतश्रुतेरतत्वावेदकत्वं स्यादित्यर्थः । तत्प्रतियोगिनः व्यावहारिकनिषेधप्रतियोगिनः ॥ पारमार्थिकत्वापत्तेरिति ॥ प्रतियोगितदभावयोर्भिन्नसत्ताकत्वाङ्गीकारादिति भावः ।

नन्वथापि व्यावहारिकनिषेधप्रतियोगिनः प्रपञ्चस्य पारमार्थिकत्वं कुतः? प्रातिभासिकत्वेना-प्युपपत्तेः । रूप्यात्यन्ताभावस्य व्यावहारिकत्वेऽपि रूप्यस्य प्रातिभासिकत्ववदित्यत उक्तम्– अप्रातिभासिकस्येति ॥ तच्चोभयवादिसिद्धमिति भावः ।

### **न्यायकल्पलता**

सर्वस्मिन्प्रतिपन्नोपाधौ त्रैकालिकनिषेधप्रतियोगित्वमिति द्वितीयपक्षं निराह -न द्वितीय इति । औतहानेरिति । उपलक्षणमेतत् । विवर्तवादिना रूप्यमिथ्यात्वस्य व्यावहारिकत्वाभ्युपगमे तात्विकात्यन्ताभावप्रतियोगित्वस्य रूप्येऽभावात् साध्यवैकल्यम् । रूप्यमिथ्यात्वस्य तात्विकत्वे तदावेदकस्य प्रत्यक्षादेस्तत्वावेदकतापत्तिरिति च ज्ञेयम् । न चाद्वैतहानिवत्तात्विकाभावप्रतियोगित्वेन प्रपञ्चस्य तात्विकत्वं कुतो नापाद्यमिति शङ्क्यम् । शशविषाणादौ व्यभिचारादिति । यत्तु प्रपञ्चनिषेधाधिकरणीभूतब्रह्माभिन्नत्वात्तन्निषेधस्य तात्विकत्वेऽपि नाद्वैतहानिकरत्वमिति । तदयुक्तम् । प्रपञ्चाध्यासार्थं तदधिष्ठानब्रह्मस्फुरणावश्यकतया ब्रह्माभिन्नप्रपञ्चनिषेधस्यापि प्रकाशे प्रपञ्चभ्रमासम्भवात् । न च सद्रूपत्वादिनाऽधिष्ठानब्रह्मस्फुरणेऽपि प्रपञ्चनिषेधत्वादिना न तत्प्रकाश इति देश्यम् । विवर्तनये प्रपञ्चनिषेधत्वादेरपि सद्रूपब्रह्ममात्रत्वात् । अन्यथा ब्रह्मणो निर्विशेषत्वहान्यापातादिति । सिद्धसाधना-दिति । अत्र साध्यवैकल्यमपि ज्ञातव्यम् । व्यावहारिकत्वेऽपीति । घटादितुल्यतया प्रपञ्चनिषेधस्यापि बाध्यत्वम् । अन्यथा दृश्यत्वादेस्तत्रैव व्यभिचारप्रसङ्गादित्यर्थः । यदत्राह– अतात्विक एव निषेधोऽयम् । अतात्विकत्वेऽपि न प्रातिभासिकः किन्तु व्यावहारिकः । न च तर्हि निषेधस्य बाध्यत्वेन स्वप्रतियोगिनः प्रपञ्चस्य तात्विकसत्वाविरोधित्वादर्थान्तरमिति वाच्यम् । स्वाप्नार्थस्य स्वाप्ननिषेधेन बाधदर्शनात् । निषेधस्य बाध्यत्वं पारमार्थिकसत्वाविरोधित्वे न तन्त्रं किन्तु निषेध्यापेक्षया न्यून-सत्ताकत्वं, प्रकृते च तुल्यसत्ताकत्वात्कथं न विरोधित्वम् । न च निषेधस्य निषेधे प्रतियोगिसत्वा-पत्तिरिति वाच्यम् । तत्र हि निषेधनिषेधे प्रतियोगिसत्वमायाति । यत्र निषेधस्य निषेधबुध्या प्रतियोगिसत्वं व्यवस्थाप्यते । न निषेधमात्रं निषिध्यते । यथा रजते नेदं रजतमिति ज्ञानानन्तरमिदं नारजतमिति ज्ञानेन रजतं व्यवस्थाप्यते । यत्र तु प्रतियोगिनिषेधयोरुभयोरपि निषेधस्तत्र न प्रतियोगिसत्वम् । यथा ध्वंससमये प्रागभावप्रतियोगिनोरुभयोर्निषेधः । एवं च प्रकृते निषेधबाधकेन प्रतियोगिनः प्रपञ्चस्य तन्निषेधस्य च बाधनान्न निषेधस्य बाध्यत्वेऽपि प्रपञ्चस्य तात्विकत्वम् । उभयोरपि निषेध्यतावच्छेदकस्य दृश्यत्वादेस्तुल्यत्वादिति । तदसारम् । विमतं तात्विकं बाध्यनिषेध-प्रतियोगित्वात् । बह्मवत् । न चास्य हेतोः स्वाप्नार्थे व्यभिचारः । स्वाप्नगजादीनां बाध्यत्वेऽपि स्वाप्नगजाद्यभावस्याबाध्यत्वात् । नात्र गजादिः स स्वाप्न एवेतिवन्नात्र गजाद्यभाव इति जाग्रद्बाधाननुभावात् । न हि स्वप्ने दृष्टत्वमात्रेण बाध्यत्वम् । आत्मादेरपि तदापातात् । अतः स्वप्ने प्रतीतोऽपि गजाद्यभावो न गजादिवदतात्विकः किन्त्वात्मवदबाधानुभवात्सत्य एवेति । यच्चोक्तं प्रपञ्चतन्निषेधयोः समसत्ताकत्वमिति । तदपि न । गाङ्गे जले मरीचिकाभ्रमदशायां नेदं गाङ्गजलमिति निषेधस्य बाध्यत्वे प्रतियोगितदभावयोस्तुल्यसत्ताकत्वस्यैवासम्भवात् ।

यदप्युक्तम् । निषेधस्य निषेधेऽपि न प्रतियोगिनः सत्वापत्तिरिति । तन्मदम् । त्रैकालिकनिषेधस्य बाध्यत्वे प्रतियोगिसत्वापत्तेर्दुवारत्वात् । यथोदाहृते रजतादौ, यत्र हि प्रतियोगिसत्वमन्तरेण निषेधस्य निषेधोऽनुपपन्नस्तत्र निषेधस्य निषेधे प्रतियोगिसत्वम् । तृतीयप्रकाराभावात् । प्रागभावप्रध्वंस-कालान्यकालस्य प्रतियोगिसत्वकालत्वात् । प्रागभावादौ तु नैवमिति न प्रागभावासत्वे प्रतियोगिनः सत्वम् । तृतीयप्रकारस्य ध्वंसकालस्यापि सम्भवात् । तथा च परस्परविरोधे तु न प्रकारान्तरस्थितिरिति न्यायादत्यन्ताभावस्य बाध्यत्वे तत्प्रतियोगिनः प्रपञ्चस्य पारमार्थिकत्वं युक्तमेवेति । अर्थान्तरादिति ॥ परानभिप्रेतार्थसिध्या स्वाभिमतार्थसिध्या सिद्धसाधनादित्यपि द्रष्टव्यम् । व्यावहारिकप्रतियोगिमदधिकरणे व्यावहारिकतदत्यन्ताभावसाधने बाधोऽपि बोध्यः । अत एव विवर्तनये जलादिसाधारणाग्न्यनौष्ण्यसाधन एव बाधः । अन्यथा त्वग्न्यनौष्ण्यमप्यद्वैतस्यैव नामान्तरमित्युक्तत्वादिति भावः । औतश्रुतेरिति ।

ननु ब्रह्मभिन्नं प्रपञ्चतन्निषेधादिकम् अतात्विकं, अतात्विकत्वेन बोधयन्त्याः श्रुतेर्नाप्रामाण्यमिति चेत् । न । प्रतियोगिमति प्रतियोगितदत्यन्ताभावयोरतात्विकत्वावेदनस्य विरुद्धत्वात् । प्रमाणस्य स्वार्थसत्तानिश्चायकत्वेन प्रपञ्चात्यन्ताभावावगाहिमानस्यापि तथात्वात्तदावेद्यात्यन्ताभावस्य बाध्य-त्वाभ्युपगमेऽद्वैतश्रुतेरतत्वावेदकत्वं दुर्वारम् । तत्प्रतियोगिन इति । व्यावहारिकात्यन्ताभावप्रतियोगिन इत्यर्थः । व्यावहारिकत्वं च ब्रह्मज्ञानबाध्यत्वं तेनान्वये ब्रह्मैव दृष्टान्तः । शुक्तिरूप्ये व्यभिचार-वारणायाप्रातिभासिकत्वे सतीत्यापादकविशेषणम् । तदयं तर्कावतारः । यदि प्रपञ्चोऽप्रातिभासिकत्वे सति व्यावहारिकात्यन्ताभावप्रतियोगी स्यात्तर्हि पारमार्थिकः स्याद्ब्रह्मवदिति । केचित्तु । अन्वय-दृष्टान्ताभावेऽप्यत्र शुक्तिरूप्यमेव व्यतिरेकदृष्टान्तः । पारमार्थिकत्वाभाववति शुक्तिरूप्ये व्यावहारिका-त्यन्ताभावप्रतियोगित्वस्य सत्वेन व्यतिरेकव्याप्तौ व्यभिचारवारणायाप्रातिभासिकस्येति विशेषणम् । तदर्थश्च उभयसिद्धमिथ्यात्वकभिन्नत्वम् । मिथ्यात्वं च सद्विविक्तत्वं तेन तुच्छेऽपि न व्यभिचारः । नापि पक्षे हेत्वसिद्धिः । रूप्यादौ चाप्रातिभासिकत्वरूपविशेषण विरहप्रयुक्तो विशिष्टव्यतिरेकोऽस्त्येवेति न व्यभिचारः । न च साध्यवति ब्रह्मणि हेतोरभावादसाधारण्यमिति वाच्यम् । वस्तुतोऽसाधारण्यस्या-प्रतिबन्धकत्वात् । नापि स्वरूपसत्साध्यवद्व्यावृत्तिमात्रेणासाधारण्यम् । किन्तु सकलनिश्चित-साध्यवद्व्यावृत्तत्वेन हेतोर्ज्ञानात् । परमते ब्रह्मणस्त्वज्ञेयत्वेन साध्यवत्तया निश्चयाभावादित्याहुः ।

### **न्यायामृतसौगन्ध्यम्**

नापि प्रतिपन्नोपाधौ त्रैकालिकनिषेधप्रतियोगित्वं मिथ्यात्वम् । त्रैकालिकनिषेधस्य तात्त्विकत्वे औतहानेः । प्रातिभासिकत्वे सिद्धसाधनात् । व्यावहारिकत्वेऽपि तस्य बाध्यत्वेन तात्त्विकसत्त्वा-विरोधित्वेनार्थान्तरात् । औतश्रुतेरतत्त्वावेदकत्वापाताच्च । तत्प्रतियोगिनोऽप्रातिभासिकस्य प्रपञ्चस्य पारमार्थिकत्वं स्यात् ।

ननु प्रपञ्चनिषेधाधिकरणीभूतब्रह्माभिन्नत्वान् निषेधस्य तात्त्विकत्वेऽपि नाद्वैतहानिकरत्वम् । यद्वा अतात्त्विक एवायं निषेधः । अतात्त्विकत्वेऽपि न प्रातिभासिकः । किन्तु व्यावहारिकः । न च तर्हि निषेधस्य बाध्यत्वेन तात्त्विकसत्त्वाविरोधित्वादर्थान्तरमिति वाच्यम् । स्वाप्नार्थस्य स्वाप्ननिषेधेन बाधदर्शनात् । निषेधस्य बाध्यत्वं पारमार्थिकसत्त्वाविरोधित्वे न तन्त्रं, किन्तु निषेध्यापेक्षया न्यूनसत्ताकत्वम् । प्रकृते च तुल्यसत्ताकत्वात् कथं न विरोधित्वम् । न च निषेधस्य निषेधे प्रतियोगिनस्सत्त्वापत्तिरिति वाच्यम् । तत्र हि निषेधस्य निषेधे प्रतियोगिसत्त्वमायाति यत्र निषेधस्य निषेधबुद्ध्या प्रतियोगिसत्त्वं व्यवस्थाप्यते । निषेधमात्रं निषिध्यते । यथा रजते नेदं रजतमिति ज्ञानानन्तरम् इदं नारजतमिति ज्ञानेन रजतं व्यवस्थाप्यते । यत्र तु प्रतियोगिनिषेधयोरुभयोरपि निषेधस्तत्र न प्रतियोगिसत्त्वम् । यथा ध्वंससमये प्रागभावप्रतियोगिनोरुभयोर्निषेधे । एवं च प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनान्न तन्निषेधस्य बाध्यत्वेऽपि प्रपञ्चस्य तात्त्विकत्वम् । उभयोरपि निषेध्यतावच्छेदकस्य दृश्यत्वादेस्तुल्यत्वात् । न चातात्त्विक-निषेधबोधकत्वे श्रुतेरप्रामाण्यापत्तिः । ब्रह्मभिन्नं प्रपञ्चनिषेधादिकमतात्त्विकमित्यतात्विकत्वेन बोधयन्त्याः श्रुतेरप्रामाण्यासम्भवादिति चेत् । न । भ्रमकालाप्रतीतस्य सापेक्षस्य भ्रमकालप्रतीतनिरपेक्षनिर्विशेष-ब्रह्मात्मकत्वासम्भवात् ।

न चाभावस्य सापेक्षत्वं मायिकं, ब्रह्मणो निरपेक्षत्वं तात्विकमिति न विरोध इति वाच्यम् । मिथ्यात्वसिद्धेः प्राग् मायिकस्यासम्भवात् । स्वाप्नार्थबाधकस्य निषेधस्य हि ततोऽधिकसत्ताकत्वं स्यादेव । न हि वल्मीके प्रतीतस्य स्थाणुत्वस्य तत्रैव प्रतीतपुरुषत्वेन बाधः । किन्तु वल्मीकत्वप्रकारकज्ञानेन बाधः । तथा च स्वाप्नार्थस्य तन्निषेधे निवृत्तिरेव न तु बाधः । वस्तुतस्तु स्वाप्ननिषेधस्य जाग्रत्यबाध्यत्वनिश्चयेन न तस्य बाध्यत्वम् ।

न च स्वप्ने दृष्टत्वमात्रेण निषेधस्य बाध्यत्वमिति वाच्यम् । स्वप्नदृष्टात्मादेरपि बाध्यत्वापत्तेः । न च ‘अदृष्टो द्रष्टा’ इत्यादिश्रुुत्या स्वप्ने दृष्टत्वमेवात्मनो नास्तीति न बाध्यत्वापत्तिरिति वाच्यम् । ‘अदृष्टः’ इति वृत्तिभिन्नानुभवस्याविषय इति त्वयैव व्याख्यातत्वात्, अन्यथा वृत्तेरप्यविषयत्वे ‘‘यथाहि जाग्रद्वा स्वप्नगतो वा अयमहमस्मि इमानि भूतानि च इति विजानाति नैवं सुप्तः किञ्चिदपि वेदयते’’ इति भामत्युक्तं विरुध्येत ।

निषेधस्येत्याद्ययुक्तम् । निषेधस्य निषेधे प्रतियोगितुल्यसत्ताकत्वासम्भवात् । निषेधप्रतियोगिनोः समसत्ताकत्वे बाध्यबाधकतायां विनिगमनाविरहाच्च । अतो निषेधस्य निषेधे प्रपञ्चस्य पारमार्थिकसत्त्वं स्यादेव ।

‘‘तत्र हि’’ इत्याद्ययुक्तम् । प्रकृतेऽपि हि प्रतियोगिसत्त्वं विना निषेधस्य निषेधोऽनुपपन्न एव । ध्वंससमये ध्वंस एव प्रागभावप्रतियोगिनोरुभयोर्निषेधस्य निर्वाहकोऽस्त्येव । यत्र तु तृतीयप्रकारासम्भवस्तत्र निषेधप्रतियोगिनोरेकतरनिषेधेऽन्यतरस्य पारमार्थिकसत्वं स्यादेव ।

‘‘एवं चे’’त्याद्ययुक्तम् । अत्यन्ताभावप्रतियोगिनोर्वर्तमानस्य धर्मस्य निषेध्यतावच्छेदकत्वासम्भवात् । न हि घटतदभाववृत्तिधर्मस्य तन्निषेधप्रतियोगितावच्छेदकत्वम् । घटत्वाघटत्वोभयधर्मावच्छिन्नाभाव-स्यैकत्रासम्भवात् ।

ब्रह्मभिन्नमित्याद्ययुक्तम् । समानसत्ताकयोर् भावाभावयोर्युगपदेकस्मिन्नधिकरणे बोधकवाक्यवदुभयोर-भावस्य तदतात्विकस्य च बोधकवाक्यस्याप्रामाण्यं हि स्यादेव ।

यत्तु प्रातिभासिकनिष्ठं यत्स्वसमानाधिकरणात्यन्ताभावप्रतियोगित्वं, विनाशिनिष्ठं यदप्रातिभासिकस्य स्वसमानाधिकरणात्यन्ताभावस्य प्रतियोगित्वं, तयोरन्यतरवत्वं मिथ्यात्वमिति । तन्न । मिथ्यात्वसिद्धेः प्राक्सत्ताभेदस्यासिद्धेः ।

यत्तु नेह नानेत्यनेनेहेति पदेन विनाशिदृश्य(द्रव्य)विशिष्टं बोध्यते, वाक्येन तु विनाशिदृश्य(द्रव्य)विशिष्टे ब्रह्मणि विनाशिदृश्यं(द्रव्यं) नास्तीति बोध्यते । तथा च जगति स्वसमानाधिकरणात्यन्ताभावप्रतियोगित्वं मिथ्यात्वमिति । तन्न । विनाशिदृश्य(द्रव्य)विशिष्टस्य मिथ्यात्वेनोक्तनिषेधाधिकरणत्वासम्भवात् । दृश्याधिष्ठाने हि दृश्यस्य निषेधस्त्वया वाच्यः । अधिष्ठानं त्वध्यस्ताधिकसत्ताकमेव स्यात् । न च स्वप्न आरोपितरजताधिष्ठानस्य शुक्त्यादेरध्यस्ताधिकसत्ताकत्वं नास्ति । स्वप्ने प्रतीतस्य सर्वस्य प्रातिभासिकत्वा-दिति वाच्यम् । प्रातीतिकस्याज्ञानाविषयस्याधिष्ठानत्वासम्भवात् । सामान्यतो ज्ञातं विशेषतोऽज्ञातं ह्यधिष्ठानं भवति । अत एव नेदं रजतमिति स्वाप्नज्ञानस्य बाधकत्वमप्यसम्भवि । भ्रमकालेऽज्ञातस्याधिष्ठानत्वस्य ज्ञानमेव हि बाधकं दृष्टम् । किञ्च यथा ‘इदं भूतलं घटवदि’तीदन्त्वेन गृहादिविषयकज्ञानस्य ‘नेदं भूतलं घटवत्’ इत्यङ्गणादिविषयकज्ञानस्य च बाध्यबाधकभावो नास्ति । भिन्नविशेष्यकत्वात् । तथा स्वापि्नकेदं रजतं नेदं रजतमिति ज्ञानर्योर्न बाध्यबाधकभावः । प्रातीतिकेदमर्थरूपविशेष्ययोर्ज्ञानभेदेन भिन्नत्वात् ।

### **न्यायामृतमाधुरी**

सदसत्वेत्यादिपञ्चकल्प्यां द्वितीयकल्पं पराकुरुते ॥ न द्वितीय इत्यादिना । तात्विक-सत्त्वाविरोधेन निषेधसत्त्वापेक्षया प्रतियोगिनो अधिकसत्ताया अविघातकत्वेन निषेधस्य पारमार्थिकत्वे सत्येव प्रतियोगिनोऽपारमार्थिकत्वमायाति । भावाभावयोरेकाधिकरणे पारमार्थिकत्वासम्भवात् । अत एव स्वसमानाधिकरणस्वाधिकसत्ताकात्यन्ताभावप्रतियोगित्वमेव मिथ्यात्वम् । न तु स्वाधिकसत्त्वा-घटितं, प्रातीतिकतादृशात्यन्ताभावप्रतियोगित्वेन ज्ञातेऽपि शुक्तित्वादौ मिथ्यात्वव्यवहाराभावादिति भावः ॥ एकाधिकरणे भावाभावयोरसमसत्ताकतया घटाद्यभावानां स्वप्रतियोग्यधिकरणत्वेन प्रतीयमाननिरूपितव्यावहारिकसत्ताकतायां तत्प्रतियोगिनामपि तत्सत्तासमसत्ताकत्वस्य दुरुपगमतया प्रातिभासिकपारमार्थिकसत्तयोरेकतरप्रातिभासिकसत्तायाः प्रतिषेधे पारमार्थिकसत्तैव पर्यवस्यतीति घटादिपक्षकं पारमार्थिकत्वसाध्यकं स्वाधिकरणत्वेन प्रतीयमाननिरूपितव्यावहारिकसमसत्ताकाभाव-प्रतियोगित्वविशेषितप्रातिभासिकसत्तानाश्रयत्वहेतुकमनुमानं तदौपयिकायां व्यतिरेकप्राप्तौ शुक्तिरूप्यस्य निदर्शनस्य सम्भवेन सूपपादमित्यभिप्रेत्याह– तत्प्रतियोगिन इति । अलीकप्रातिभासिकयोरनैकान्त्य-व्युदसनाय हेतुशरीरे दलद्वयोपादानम् ॥

अत्राद्वैतसिद्धिकारः । प्रपञ्चनिषेधाधिकरणभूतब्रह्माभिन्नत्वान्निषेधस्य तात्विकत्वेऽपि नाद्वैत-हानिकरत्वम् । न च तात्विकाभावप्रतियोगिनः प्रपञ्चस्य तात्विकत्वापत्तिः । तात्विकाभावप्रतियोगिनि शुक्तिरजतादौ कल्पिते व्यभिचारात् । अतात्विक एव वा निषेधोऽयम् । अतात्त्विकत्वेऽपि न प्रातिभासिकः किन्तु व्यावहारिकः । न च तर्हि निषेधस्य बाध्यत्वेन तात्विकसत्त्वाविरोधित्वा-दर्थान्तरमिति वाच्यम् । स्वाप्नार्थस्य स्वाप्ननिषेधेन बाधदर्शनात् । निषेधस्य बाध्यत्वं पारमार्थिक-सत्त्वाविरोधित्वे न तन्त्रं किन्तु निषेध्यापेक्षया न्यूनसत्ताकत्वम् । प्रकृते च तुल्यसत्ताकत्वात्कथं न विरोधित्वम् । न च निषेधस्य निषेधे प्रतियोगिसत्त्वापत्तिरिति वाच्यम् । तत्र हि निषेधस्य निषेधे प्रतियोगिसत्वमायाति । यत्र निषेधस्य निषेधबुध्या प्रतियोगिसत्त्वं व्यवस्थाप्यते न निषेधमात्रं निषिध्यते यथा रजते नेदं रजतमिति ज्ञानानन्तरमिदं नारजतमिति ज्ञानेन रजतं व्यवस्थाप्यते । यत्र तु प्रतियोगिनिषेधयोरपि निषेधस्तत्र न प्रतियोगिसत्त्वम् । यथा ध्वंससमये प्रागभावप्रतियोगिनो-रुभयोर्निषेधः । एवं च प्रकृतेऽपि निषेधबाधकेन प्रतियोगिनः प्रपञ्चस्य तन्निषेधस्य च बाधनान्न निषेधस्य बाध्यत्वेऽपि प्रपञ्चस्य तात्त्विकत्वम् । उभयोरपि निषेध्यतावच्छेदकदृश्यत्वादेस्तुल्यत्वात् । न च अतात्त्विकनिषेधबोधकत्वे श्रुतेरप्रामाण्यापत्तिः । ब्रह्मभिन्नं प्रपञ्चनिषेधादिकमतात्विक-मित्यतात्विकत्वेन बोधयन्त्याः श्रुतेरप्रामाण्यासम्भवादिति निबबन्ध ।

तदतिस्थवीयः । यथा घटवत्ताग्रहादिप्रतिबन्धकग्रहविषयीभूतस्य प्रतियोग्यधिष्ठानप्रतीतिनिबन्धन-प्रतीतिकस्य घटाद्यभावस्याधिष्ठानज्ञानविधया तद्वत्ताज्ञानौपयिकज्ञानविषयीभूतभावात्मक-निष्प्रतियोगिकभूतलाद्यात्मकता परीक्षकैर्नोपेयते तद्वत् तादृशप्रपञ्चनिषेधस्य तादृशब्रह्मात्मकताया अयोगात् । न चाभावस्याधिकरणात्मकतामुपगच्छतां मीमांसकानां मते भूतलत्वघटा-भावत्वादिरूपभेदनिबन्धनव्यवस्थायाः सूपपादतेव प्रकृतेऽपि तन्निबन्धनायास् तस्याः सा सङ्गच्छत इति वाच्यम् । जगदलीकताविद्वेषिणां मीमांसकानां तत्सम्भवेऽपि तदुपगन्तृमते तदसम्भवात् । प्राङ्मिथ्यात्वसिद्धेर्मायिकस्यापि दुर्निरूपत्वात् । तात्त्विकेत्यादि व्यभिचारादित्यन्तं स्वानूदित-हेतुतावच्छेदकघटकीभूताप्रातिभासिकत्वांशस्यापरिस्फूर्तिनिबन्धनम् । मिथ्यात्वघटकाभावस्य व्यावहारिकत्वकल्पे अभिहितस्य तत्प्रतियोगिन इत्यादिकापत्तेश्चेत्यन्तस्य तादृशाभावस्य तात्त्विकत्वकल्पने योजनं तदाशयाज्ञानविजृम्भितमेव । स्वाप्नेत्यादिकविरोधित्वमित्यन्तं ब्रह्मानन्द-प्रदर्शितया ‘‘तथा च स्वान्यूनसत्ताकस्वसमानाधिकरणात्यन्ताभावप्रतियोगित्वमेव मिथ्यात्वम् । न तु स्वाधिकसत्ताघटितम् । मिथ्यात्वव्यवहारानुपपत्तेः । न च स्वप्ने प्रतीयमानेन व्यावहारिकात्यन्ता-भावेनैव घटितं स्वाप्नार्थस्य मिथ्यात्वं प्रतीयते । तथा चाधिकसत्ताकात्यन्ताभावघटितमेव मिथ्यात्वं वाच्यमिति वाच्यम् । स्वपे्न व्यावहारिकस्य प्रत्यक्षज्ञानासम्भवादिन्द्रियाणामुपरतत्वादभाव-स्यानुभूयमानप्रत्यक्षत्वस्यापलापे स्वाप्नभावानामपि स्मरणादेर्वक्तुं शक्यत्वात् । तस्मात्तादृशाभावे प्रातीतिकत्वस्यावश्यं वाच्यत्वात्स्वान्यूनसत्ताघटितमेव मिथ्यात्वम् । ननु किमिदमभावस्य स्वप्रतियोगिन्यूनसत्ताकत्वम् । उच्यते । प्रातिभासिकनिष्ठं व्यावहारिकपारमार्थिकान्यतरप्रतियोगित्वं, व्यावहारिकनिष्ठं पारमार्थिकप्रतियोगिकत्वं चेत्यन्यतरवत्वम् । तथा च व्यावहारिक-पारमार्थिकान्यतरनिष्ठं यत्प्रातिभासिकाभावप्रतियोगित्वं, यच्च पारमार्थिकनिष्ठं व्यावहारिकाभाव-प्रतियोगित्वं तदन्यत्, यत्स्वसमानाधिकरणात्यन्ताभावप्रतियोगित्वं तदेव मिथ्यात्वम् । व्यावहारिकः पारमार्थिको वा अयं घटः स्वसमानाधिकरणप्रातिभासिकात्यन्ताभावप्रतियोगीति ज्ञानकाले एतद्घटे मिथ्यात्वव्यवहाराभावात् ‘पारमार्थिकमिदं पारमार्थिकान्यस्य स्वसमानाधिकरणात्यन्ताभावस्य प्रतियोगी’ति ज्ञानकाले ‘इदं मिथ्येति’ व्यवहाराभावाच्च तदन्यदित्यन्तं प्रतियोगित्वविशेषणम् । प्रातिभासिकनिष्ठं यत्स्वसमानाधिकरणात्यन्ताभावप्रतियोगित्वं, विनाशिनिष्ठं यदप्रातिभासिकस्य स्वसमानाधिकरणात्यन्ताभावस्य प्रतियोगित्वं तयोरन्यतरवत्वं मिथ्यात्वमिति तु निष्कर्षः । शुक्ति-रूप्यादेर्व्यावहारिकेऽत्यन्ताभावे मिथ्यात्वं नानुपपन्नं, तदधिकरणे व्यावहारिकस्य तदत्यन्ताभावस्य स्वीकारात् । न च अन्यूनसत्ताकात्यन्ताभावघटितमिथ्यात्वस्वीकारे द्वयोरपि स्वाप्नयोर्भावाभावयो-र्मिथ्यात्वनिश्चयापत्तिरिति वाच्यम् । स्वप्ने द्वयोरन्यूनसत्ताकाभावघटितोक्तप्रतियोगित्वनिश्चयेन तस्या इष्टत्वात् । अत एव जागरे तयोः परस्परात्मकतादृशाभावघटितमेव मिथ्यात्वं प्रतीयते । तयोर-भावान्तरस्य व्यावहारिकस्य कल्पने गौरवात् । न च स्वप्ने प्रतीयमानस्य घटादेर्व्यावहारिकोऽभावः क्लृप्त एवेति न गौरवमिति वाच्यम् । यस्य चैत्रत्वादिजातिविशेषस्य जाग्रत्काले न ज्ञानं प्रत्यक्षं किन्तु स्वप्न एव । नानाव्यक्तिषु तादृशव्यक्तीनां तादृशजात्यवच्छिन्नाभावस्य च एकाधिकरणे स्वाप्नपदार्थ एव स्वप्ने जागरे वा ज्ञानं जातम् । तदवच्छिन्नाभावस्य व्यावहारिकत्वेनाक्लृप्तत्वाद्व्यावहारिकतत्कल्पने गौरवेण तादृशजातिविशिष्टतदभावयोः परस्परात्मकाभावघटितस्यैव मिथ्यात्वस्योचितत्त्वादिति’’ दिशोपवर्णिततात्पर्यकमपि तादृगेव स्वाप्नार्थनिषेधस्य जाग्रत्यबाधानुभवेन तस्य बाध्यत्वायोगात् । बाधग्रहमन्तरेणापि बाध्यत्वोपगमस्य परीक्षकसम्प्रदायविरुद्धत्वात् । आत्मादेरपि स्वप्नदृष्टत्वावैशेष्येण तस्य बाध्यत्वायोगात् । बाधग्रहमन्तरेणापि बाध्यत्वोपगमस्य परीक्षकसम्प्रदायविरुद्धत्वात् । आत्मादेरपि स्वप्नदृष्टत्वावैशेष्येण तस्य बाध्यत्वातन्त्रत्वात् । सत्तात्रैविध्यस्याद्यापि गहननिविष्टतया तत्त्रैविध्यं तासु तरतमभावं च अनुपगच्छन्तं तत्त्ववादिनं प्रति सिषाधयिषितसाध्यशरीरे पारमार्थिकत्वव्यावहारिकत्वाभ्यां तन्निवेशस्य ईश्वरद्विषं मीमांसकं प्रति विश्वपक्षीकारेण ईश्वर-ज्ञानजन्यत्वस्य सिषाधयिषोः साध्यशरीरे ईश्वरांशनिवेशकल्पत्वात् । न्यूनसत्ताकत्वमित्यादि-निर्देशस्यापि तत्समशीलत्वात् । चैत्रत्वादिजातिविशेषस्येत्यादि ब्रह्मानन्दोद्गिरणमपि स्वप्नदशायां यं यं गजादिकं राजमन्दिरादावद्राक्षं स इदानीं नास्तीत्यादि निखिलसुप्तोत्थितानुभूतिविरुद्धं स्वप्नानुभूतनिखिलपदार्थबाधप्रतिसन्धानादतिरिच्यमानाया जाग्रद्दशाया एव अलीकत्वात् ।

अत्र ब्रह्मानन्दः– न चेत्यादि–ध्वंससमय इत्यन्तग्रन्थं, निषेधस्य–प्रपञ्चाभावस्य निषेधे प्रकृतानुमानेनात्यन्ताभावबोधने प्रतियोगिसत्त्वापत्तिः–निषेधापेक्षयाऽधिकसत्त्वस्य प्रतियोगिन्यापत्तिः । रजतादौ रजतत्वादिनिषेधस्य निषेधेन रजतत्वादेर्व्यावहारिकत्वसिद्धिदर्शनादित्यर्थः । प्रतियोगिसत्वं–प्रतियोग्यमिथ्यात्वं, व्यवस्थाप्यते–प्रमीयते । निषिध्यते–मिथ्यात्वेन निश्चीयते । स्वसमानाधिकरणस्य रजतभेदात्मकस्य रजतत्वात्यन्ताभावस्य प्रातीतिकत्वेनैव निश्चयादन्यूनसत्ताकात्यन्ताभावघटित-मिथ्यात्वाभाववत्वेन रजतत्वं निश्चीयत इति भाव इति व्याख्याय, प्रागभावप्रतियोगिनोरिति ग्रन्थं प्रागारोपितयोरभावप्रतियोगिनोरित्यर्थः । निषेध्यधीपूर्वमारोपितयोरत्यन्ताभावप्रतियोगिनोरिति यावत् । तथा च घटादेर्ध्वंसकाले कपालादौ प्राचीनतार्किकादिमते तत्र घटात्यन्ताभावस्य व्यावहारिकस्या-स्वीकारेणारोपसम्भवात् ‘‘इदं कपालं घटवन्न वेति’’ संशयरूपस्यारोपस्योत्तरं ‘अत्र घटस्तदन्त्यता-भावश्चद्वौ न स्त इति निषेधेऽपि यथा घटस्य नामिथ्यात्वं निश्चीयते किन्तु तयोर्घटतदत्यन्ताभावयोः परस्परात्मकान्यूनसत्ताकात्यन्ताभावघटितमिथ्यात्वमेव निश्चीयत इति (स्पष्टार्थ) दृष्टान्तार्थ इति व्याकुर्वन्, यथाश्रुतं तु प्रागभावेत्यसङ्गतम् । अत्यन्ताभावात्मकनिषेधस्य निषेधे प्रतियोगिसत्त्वापत्तेः पूर्वमुक्तत्वेन प्रागभावात्मकनिषेधस्य निषेधे प्रतियोगिसत्त्वदृष्टान्तेन तस्याः खण्डनस्यासङ्गतेरिति ध्येयमिति यथाश्रुतं प्रत्याचख्यौ ।

तद्व्याख्येयग्रन्थाशयाननुसन्धानविजृम्भितम् । अत्यन्ताभावस्य स्वप्रतियोगिनेव तद्धंसप्रागभावाभ्यां विरोधित्वस्योपगन्तृप्राचीनमते ध्वंसप्रागभावदशायां घटात्यन्ताभावरूपव्यक्तेर्घटसमवायिदेशेऽ-समवधानेऽपि ध्वंसे प्रागभावे च घटत्वरूपसामान्यधर्मावच्छिन्नप्रतियागिताकत्वं तत्तद्व्यक्तित्वादि-रूपप्रातिस्विकधर्मावच्छिन्नप्रतियोगिताकत्वं चोपेत्य अत्यन्ताभावावगाहिन्या घटो नास्तीति प्रतीतेः ‘घटो ध्वस्तो घटो भविष्यतीति प्रतीतेश्च प्रमात्वस्य समर्थिततया तुल्यदिशा घटसद्भावदशायां घटप्रागभावो नास्ति घटप्रागभावो ध्वस्त इति प्रतीत्योर्घटविषयकताया घटे तादृशधर्मद्वयोपगमेन स्थिततया घटाध्वंसदशायां घटप्रागभावस्य तदत्यन्ताभावमुद्राविशेषितस्य घटस्य च निषेधेऽपि न यथा घटप्रागभावोन्मज्जनं तद्वत्प्रपञ्चस्य तन्निषेधस्य च निषेधेऽपि न प्रपञ्चसत्त्वमित्यर्थे दृष्टान्तत्व-सम्भवेन यथाश्रुतार्थसामञ्जस्यस्य सूपपादतया निषेधधीपूर्वमारोपितयोरत्यन्ताभावप्रतियोगिनो-रित्युदक्षरव्याख्यानस्यायुक्तत्वात् । न चेत्यादितात्विकत्वमित्यन्तमपि आपादयितुराशयानवबोध-विलसितम् । प्रतियोगिनेव ध्वंसप्रागभावाभ्यामत्यन्ताभावस्य विरोधमनुपगच्छतां नवीनानां मते द्वितीयाभावस्य प्रथमाभावप्रतियोगिस्वरूपत्वोपगत्या तन्मतदिशा निषेधस्य निषेधे प्रतियोगिसत्त्व-स्यापादकं प्रति तस्य ताभ्यां विरोधित्वोपगन्तृप्राचीनमते ध्वंसकाले घटतदत्यन्ताभावयोः कपाला-दावभावेऽपि यथा न घटसत्त्वं तद्वत्प्रपञ्चनिषेधनिषेधेऽपि न प्रपञ्चस्य सत्त्वमिति समाहितेर-सङ्गतत्वात् । प्राचीनैर्ध्वंसदशायां घटसमवायिदेशे घटो नास्तीत्यनुभवापलापभिया घटत्वरूपसामान्य-धर्मावच्छिन्नप्रतियोगिताकत्वेन ध्वंसविषयकतामुपेत्य तस्योपपादिततया तन्मतेऽपि ध्वंसदशाया-मत्यन्ताभावस्य तद्व्यक्तित्वेनाभावसत्वेऽपि ध्वंससाधारणत्वेनोररीकृतघटत्वावच्छिन्नप्रतियोगिताका-भावत्वावच्छिन्नाभावासत्त्वेन प्रकृतेऽपि प्रपञ्चेऽपि प्रपञ्चत्वावच्छिन्नाभावत्वावच्छिन्नात्यन्ताभावस्यैवा-पादकत्वेनाभिप्रेततया तन्मतदिशापि दुःसमाधत्वात् । वनमालिमिश्रीये तु प्रकृतेऽपि प्रतियोगिसत्त्वं विना निषेधस्य निषेधोऽनुपपन्न एव । ध्वंससमये ध्वंस एव प्रागभावप्रतियोगिनोरुभयोर्निषेधस्य निर्वाहकोऽस्त्येव । यत्र तृतीयप्रकारासम्भवस्तत्र निषेधप्रतियोगिनोरेकतरनिषेधेऽन्यतरस्य परमार्थिक-सत्त्वं स्यादेवेति स्थितम् । अत्र ब्रह्मानन्दः । निषेध्यतावच्छेदकस्य उक्तमिथ्यात्वानुमानपक्षतावच्छेद-कस्य । दृश्यत्वादेः, उभयोस्तुल्यत्वान् मिथ्यात्वानुमितिविशेष्यतावच्छेदकत्वेनोभयत्र प्रतीयमान-त्वादिति तुल्यत्वादित्यन्तं व्याचख्यौ ।

तदुदक्षरमसङ्गतं च । निषेध्यतावच्छेदकपदस्य निषेधप्रतियोगितावच्छेदकार्थतया प्रकृतानुमान-पक्षतावच्छेदकार्थकत्वायोगात् । विमतेरेव मिथ्यात्वानुमितिविशेष्यतावच्छेदकतया दृश्यत्वस्य तदभावेन तुल्यत्वादित्यस्य तथा व्याख्यानासम्भवात् । अत्यन्ताभावप्रतियोगिनो वर्तमानस्य धर्मस्य निषेध्यता-वच्छेदकत्वासम्भवात् । न हि घटतदभाववृत्तिधर्मस्य तन्निषेधप्रतियोगितावच्छेदकत्वमिति वनमालि-मिश्रीये स्थितम् । अत्र ब्रह्मानन्दः । न चेत्यादिकासम्भवादित्यन्तं ‘श्रुतेर्नेह नानेत्यादिश्रुतेः, अतात्विकं मिथ्या । अतात्विकत्त्वेन मिथ्यात्वेन । असम्भवादिति । तथा च यजेतेत्यादिश्रुतेरिव व्यावहारिकप्रामाण्यमुक्तश्रुतेरक्षतम् । तात्त्विकप्रामाण्यं तु तत्त्वमसीत्यादिश्रुतेरेवेति भाव इति व्याख्याय, ननु कथमुक्तश्रुत्या मिथ्यात्वेन प्रपञ्चतदभावयोर्बोधः । ब्रह्मणि प्रपञ्चस्याभावबोधनेऽप्य भावे प्रपञ्चसामानाधिकरण्यस्य प्रपञ्चान्यूनसत्ताकत्वस्य चाबोधनादित्याशङ्कमानः । उक्तश्रुतिपूर्वे विद्यमाने ‘यस्मिन् पञ्चपञ्चजना आकाशश्च प्रतिष्ठितः, इत्यादिवाक्ये पञ्चपञ्चजनशब्दस्य ब्राह्मणक्ष-त्रियादिपञ्चकपरतयोपनिषद्भाष्ये व्याख्यातत्वात्तस्यापि दृश्यमात्रोपलक्षणत्वात् शारीरकोक्त-प्राणादिपञ्चकरूपार्थस्यापि दृश्यमात्रोपलक्षणत्वाच्च । इहेत्यस्य प्रपञ्चविशिष्टब्रह्मणीत्यर्थकत्वात् । किञ्चनेत्यस्य च, अतोऽन्यदार्तमिति श्रुत्यादिमानेन विनाशितया प्रमितं दृश्यमात्रमित्यर्थकत्वात् । विनाशिदृश्यविशिष्टे ब्रह्मणि विनाशिदृश्यं नास्तीति बोधस्य श्रुत्या सम्भवाद्विनाशिदृश्यवति विनाशिदृश्याभावस्य च श्रुतिप्रमितत्वेनैवा प्रातिभासिकत्वानुमिति सम्भवाद्विनाशिदृश्यत्वावच्छेदेना-प्रातिभासिकस्वसमानाधिकरणात्यन्ताभावप्रतियोगित्वनिश्चयस्यानुमितिद्वारोक्तश्रुतितात्पर्यविषयत्वसम्भवान् न च विनाशिदृश्यवति विनाशिदृश्यं नास्तीति बोधस्य घटविशिष्टे घटो नास्तीति बोधस्येवाहार्यत्वान्न शाब्दत्वं प्रत्यक्षस्यैवाहार्यत्वादिति वाच्यम् । नानेति पदस्य नाञ्प्रत्ययान्तनञ्पदसिद्धस्य भेदार्थ-कत्वाद् ब्रह्मार्थकेहपदयोगेन ब्रह्मभेदबोधकत्वाद् उक्तानुपपत्तेर्विनाशिदृश्यत्वस्य तादृशबोधे अभाव-प्रतियोगितावच्छेदकतया भानासम्भवेऽपि प्रतियोग्यंशे विशेषणत्वमात्रस्वीकारेण विनाशिदृश्या-नामात्मभिन्नत्वमात्ररूपेणाभावबोधस्याहार्यत्वासम्भवात् । तादृशबोधे हि विनाशिदृश्याभावो न विषयः किन्त्वात्मभिन्नत्वेनैव । किञ्चत्यन्त ‘‘अबाधितेऽप्यर्थे ज्ञानं शब्दः करोति ही’’ति खण्डनकारोक्तेः शाब्दबोधस्याहार्यत्वं स्वीक्रियते । न च तथाप्युक्ताभावे प्रतियोग्यवच्छेदकदेश-कालावच्छिन्नत्वस्यावच्छिन्नवृत्तिकान्यत्वस्य वाऽसिध्या मिथ्यात्वबोधनमसिद्धमिति वाच्यम् । निषेधस्य प्रसक्तिपूर्वकत्वेन निषेधवाक्यस्वाभाव्येन प्रतियोगिप्रसक्त्य वच्छेदकदेशाद्यवच्छेदेनैवोक्त-वाक्येनोक्ताभावस्य बोधनीयत्वात्तत्तदवच्छेदकविशिष्टस्य दृश्यवद्ब्रह्मण एवाधिकरणत्वेन, इहेति सर्वनामपदेनोक्तिसम्भवेन तात्पर्यवशात् तत्तदभावानां स्वस्वप्रतियोग्यवच्छेदकावच्छिन्नतया इहेति सप्तम्याऽनवच्छिन्नविशेषणतासम्बन्धावच्छिन्नाधेयतया चोक्तश्रुत्या बोधनसम्भवादिति समादधौ । तद्वनमालिमिश्रः प्रत्यषेधीत् । विनाशिदृश्यविशिष्टस्य मिथ्यात्वेनोक्तनिषेधाधिकरणत्वासम्भवात् । दृश्याधिष्ठाने हि दृश्यस्य निषेधस्त्वया वाच्यः । अधिष्ठानं त्वध्यस्ताधिकसत्ताकमेव स्यात् । न च स्वप्ने आरोपितरजताधिष्ठानस्य शुक्त्यादेरध्यस्ताधिकसत्ताकत्वं नास्ति । स्वप्ने प्रतीतस्य सर्वस्य प्रातिभासिकत्वादिति वाच्यम् । प्रातीतिकस्याज्ञानाविषयस्याधिष्ठानत्वासम्भवात् । सामान्यतो ज्ञातं विशेषतोऽज्ञातं ह्यधिष्ठानं भवति । अत एव नेदं रजतमिति स्वाप्नज्ञानस्य बाधकत्वमप्यसम्भवि । भ्रमकाले अज्ञातस्याधिष्ठानतत्वस्य ज्ञानमेव हि बाधकं दृष्टम् । किञ्च यथा इदं भूतलं घटवदितीदन्त्वे गृहादिविषयकज्ञानस्य नेदं भूतलं घटवदिति अङ्गणादिविषयकज्ञानस्य च बाध्यबाधकभावो नास्ति । भिन्नविषय(विशेष्यक)कत्वात् । तथा स्वापि्नकेदं रजतं नेदं रजतमिति ज्ञानयोर्न बाध्यबाधकभावः । प्रातीतिकेदमर्थरूपविशेष्ययोर्ज्ञानभेदेन भिन्नत्वादिति । वस्तुतस्तु । प्रत्यक्षान्यतद्वत्ताज्ञानत्वावच्छिन्नं प्रति अनाहार्याप्रामाण्यज्ञानानास्कन्दिततदभाववत्तानिश्चयत्वा-वच्छिन्नस्य प्रतिबन्धकतायाः स्थिततया प्रकृते यस्मिन्पञ्चपञ्चेति श्रुत्युत्पादितब्रह्मधर्मिकदृश्यमात्र-निश्चयस्य नेहनानेति श्रुत्या जनिष्यमाणतद्धर्मिकतदभाववत्तान्वयबोधप्रतिबन्धकतया तत्स्थलीयान्वय-बोधेन तस्मिन् तदभावबोधस्यावगाढुमशक्यतया सविशेषणे हीति न्यायेन ‘‘शिखी नास्ती’’त्यादाविव किञ्चन पदोपात्तस्वगतगुणक्रियादौ नानापदोपात्तब्रह्मभिन्नत्वरूपविशेषणनिषेधतात्पर्यकताया एव भगवत्पादाभिहितदिशोपेतव्यत्वात् । न च ह्रदो वन्ह्यभाववानिति बाधग्रहकालीनस्येच्छाधीनवह्न्य-भाववान्हृदो वह्निमानित्याहार्यप्रत्यक्षस्य तादृशबाधग्रहाप्रतिबध्यतेव दृश्यमात्रविशेषितब्रह्मधर्मिकतद-भाववत्तान्वयबुद्धेरप्याहार्यरूपाया न तादृशबाधग्रहप्रतिबध्यतेति वाच्यम् । परोक्षज्ञानमनाहार्य-रूपमेवेति नैय्यायिकैः सिद्धान्तितत्वात् । स्वसमयपरिपालनाय वैय्यात्येन तदुपगमस्य मेरोः सर्षप-त्वोपगमकल्पत्वात् । न च दृश्यविशेषितब्रह्मणि भासमानाभावप्रतियोगितावच्छेदकतया ब्रह्म-भिन्नत्वस्यैव भानमुपेयते न दृश्यत्वांशस्य । तस्य प्रतियोग्यंशे विशेषणतामात्रस्वीकारादन्वय-बुद्धेराहार्यत्वायोगेऽपि न क्षतिरिति वाच्यम् । प्रतियोगिविशेषिताभावबुद्धिर्विशिष्टवैशिष्ट्यबोधमर्यादां नातिशेत इति दीधितिकारीयसिद्धान्तविरोधात् । विशेषणतावच्छेदकावच्छिन्नप्रतियोगिताकवैशिष्ट्याव-गाहित्वं हि विशिष्टवैशिष्ट्यावगाहित्वमिति गदाधरप्रभृतिभिः समर्थितं विशिष्टवैशिष्ट्यबोधविचारे । न खलु नीलघटो नास्तीत्याकारिका, नीलत्वांशं प्रतियोग्यंशे विशेषणतामात्रेण, प्रतियोगितावच्छेदकतया च घटत्वांशमवगाहमाना प्रतीति रुत्पद्यते । एतेन ब्रह्मानन्दीयं व्याप्यव्यापकभावापन्नधर्मद्वयं यत्र विशेष्यतायां विशेषणतायां वा अवच्छेदकं तत्र व्याप्यधर्म एव (भेदे) अभावे प्रतियोगिता-वच्छेदकतयाऽनुयोगितावच्छेदकतया वा भासते ।

व्यापकधर्मस्तु प्रतियोग्यंशे विशेषणमात्रतया भासते न तूक्तावच्छेदकप्रविष्टतया । द्रव्यं घटो नास्तीति प्रतीतेर्द्रव्यव्युत्पत्तेर्व्यापकविशिष्टव्याप्यस्य गौरवेणानवच्छेदकत्वात् प्रमेयघटो नास्तीत्यादौ प्रमेयत्वादेरवच्छेदकत्वासम्भवात् । अत एवात्र प्रमेयत्वोपलक्षितघटत्वादेरवच्छेदकत्वमुक्तं पक्षधर-मिश्रादिभिः । तत्र घटत्वमेवावच्छेदकं प्रमेयत्वं तु प्रतियोगिनि विशेषणमित्यर्थ इत्युद्गिरणमपास्तम् । कूटाघटिते तत्तसाध्याभाववद्वृत्तित्वातिरिक्तेन समानाधिकरणधर्मेणा नवच्छिन्नप्रतियोगिताको वेति दीधितिप्रतीकव्याख्यावसरे साध्याभाववृत्ति(त्व)त्वानिरूपितसमानाधिकरणधर्मनिरूपितावच्छेद्यत्व-शून्यत्वस्यावच्छिनान्तेन विवक्षणान्न दोष इति प्रक्रम्य अथ गुरुधर्मस्याभावप्रतियोगितानवच्छेदकत्वे साध्याभावपदस्य साध्यतावच्छेदकावच्छिन्नव्यापकतावच्छेदकरूपावच्छिन्नाभावपरतया धूमवान्वह्ने-रित्यादावतिव्याप्तिः ।
धूमत्वाद्यवच्छिन्नव्यापकतावच्छेदकरूपावच्छिन्नाभाववद्वृत्तित्वस्य धूमत्वा-वच्छिन्नाभाववद्वृत्तित्वापेक्षया गुरुत्वेनाभावप्रतियोगितावच्छेदकत्वविरहेण तदवच्छिन्नाभाव प्रसिद्धेर् धूमत्वाद्यवच्छिन्नाभाववद्वृत्तित्वावच्छिन्नप्रतियोगितायाश्च धूमत्वावच्छिन्नव्यापकतावच्छेदकावच्छिन्ना-भाववद्वृत्तित्वरूपविशिष्टपदार्था न वच्छिन्नतया तन्निरूपकाभावस्य निरुक्तविशेषणानाक्रान्तत्वात् । व्यधिकरणधर्मावच्छिन्नप्रतियोगिताकस्यैव साध्याभाववद्वृत्तित्वाभावस्य लक्षणघटत्वात् । यदि च साध्यतावच्छेदकावच्छिन्नव्यापकतावच्छेदेकरूपावच्छिन्न प्रतियोगिताकस्याभावस्य तेन रूपेण निवेशः। अपि तु तत्तदभाववत्वेन एतदेव सूचयितंु त(त्त)त्पदमुपात्तम् । एवं च त(त्त)द्व्यक्तित्वेन धूमाभाव-घटित तदभाववद्वृत्तित्वावच्छिन्नाभावस्य लक्षणघटकतया न धूमादि साध्यकेऽतिव्याप्तिरित्युच्यते । तथापि घटभिन्नं प्रमेयत्वादित्यादावतिव्याप्तिः । तत्र तद्व्यक्तित्वेन रूपेण घटभेदाभावघटिततद्व्यक्ति-मद्वृतित्वत्वापेक्षया लघोस्तत्समनियतस्य किञ्चिद्विशेषणानवच्छिन्नघटत्वघटितस्य घटवृत्तित्वत्वस्यैवा-भावप्रतियोगितावच्छेदकतया तद्व्यक्तिमद्वृत्तित्वावच्छिन्नाभावाप्रसिद्धेः । घटवृत्तित्त्वत्वावच्छिन्न-प्रतियोगितायाः साध्याभाववद्वृत्तित्वरूपविशिष्टपदार्थानवच्छिन्नतया तन्निरूपकाभावस्य लक्षण-घटकत्वासम्भवाद्व्यधिकरणधर्मावच्छिन्नसाध्याभाववद्वृत्तित्वाभावस्यैव तथात्वात् । यदि चाभावधर्मो विशेषणविधया न निवेश्यते अपि तु अभावप्रभृतिरेव । अभावे च साध्यतावच्छेदकावच्छिन्न-व्यापकावच्छेदकरूपावच्छिन्नप्रतियोगिताकत्वमुपलक्षणविधया निवेश्यते । एतल्लाभायैव तत्पादो-पादानमपि । न तु तत्तद्व्यक्तित्वेनाभावनिवेशलाभार्थम् । उपलक्षणीभूतप्रतियोगिताविशेषणेनैवा-भावान्तरव्यावृत्तिसम्भवे तत्तद्व्यक्तित्वस्य प्रतियोगितावच्छेदकतया निवेशे प्रयोजनविरहात् ।

एवं च घटवृत्तित्वत्वावच्छिन्नाभावोऽप्युक्तस्थले लक्षणघटकः घटभेदाभावस्य घटत्वस्य तत्प्रति-योगितावच्छेदकघटकत्वात् । प्रतियोगिताविशेष्योपलक्षिताभाववद्वत्तित्वत्वपर्याप्तनिरूपकताकान्यत्व-पर्यन्तानिवेशात् । धूमादिसाध्यकस्थले निर्धूमवृत्तित्वत्वावच्छिन्नाभावस्य प्रतियोगितावच्छेदकशरीरे अभावविशेषणस्याधिकस्य निवेशेऽपि न क्षतिः । न चाभावप्रतियोगिकोटौ उपलक्षणतया भानस्यानुभवविरुद्धत्वात् । विशिष्टनिरूपितत्वाभावरूपस्य निरूपितत्वसम्बन्धावच्छिन्नविशिष्टा-भावरूपस्य वा विशिष्टनिरूपितत्वस्य विशिष्टनिरूपितत्वरूपप्रतियोगिकोटौ प्रतियोगिताविशेषस्य कथमुपलक्षणतया (विधया) निवेश इति वाच्यम् । प्रतियोगितासंसर्गज्ञान एव तादृशभानस्य तथात्वात् । जात्यवच्छिन्नप्रतियोगिताकोऽभाव इत्याकारस्य स्वरूपतो घटत्वावच्छिन्नप्रतियोगिताका-भावभानस्य सर्वसम्मतत्वादिति गदाधरीयसिद्धान्ताननुसन्धाननिबन्धनत्वात् । लघुधर्मसमनियतगुरु-धर्मस्यानवच्छेदकत्वमते गुरुविषयताविचारेगदाधरोक्तदिशा संसर्गघटकविषयतयोः प्रकारतात्व-विशेष्यतात्वोपगमेनैकविशेषितापरधर्मस्य स्वावच्छिन्नप्रतियोगिताकत्वरूपवैशिष्ट्यांशेभ्रमत्वस्यागत्या स्वीकार्यत्वात् । खण्डनकारीयकारिकाऽपि अलीकविषयकमपि ज्ञानं शशशृङ्गमस्तीत्यादिशब्द उत्पादयतीत्येवंपरा नान्वयबुद्धेराहार्यत्वसाधिकेत्यलं निर्दलपक्षप्रतीकाराभियोगेन ।

------------------------------------------------------------------------

किञ्च निषेधप्रतियोगित्वं किं स्वरूपेण?

# ***न्यायामृतम्***

किञ्च निषेधप्रतियोगित्वं किं स्वरूपेण? किं वा असद्विलक्षणस्वरूपानुपमर्देन पारमार्थिकत्वाकारेण? नाद्यः । श्रुत्यादिसिद्धोत्पत्त्यादिकस्यार्थक्रियासमर्थस्याविद्यो-पादानकस्य तत्त्वज्ञाननाश्यस्य च वियदादे रूप्यादेश्च धीकाले विद्यमानेनास-द्विलक्षणस्वरूपेण त्रैकालिकनिषेधायोगात् । त्रैकालिकनिषेधं प्रति स्वरूपेणापणस्थ- रूप्यं पारमार्थिकत्वाकारेण प्रातिभासिकरूप्यं वा प्रतियोगीति त्वन्मतहानेश्च ।

## **अद्वैतसिद्धिः**

ननु तन्निषेधप्रतियोगित्वं किं स्वरूपेण, उतासद्विलक्षणस्वरूपानुपमर्देन पारमार्थिकत्वाकारेण वा । नाद्यः, श्रुत्यादिसिद्धोत्पत्तिकस्यार्थक्रियासमर्थस्याविद्योपादानकस्य तत्त्वज्ञाननाश्यस्य च वियदादे रूप्यादेश्च धीकालविद्यमानेन असद्विलक्षणस्वरूपेण त्रैकालिकनिषेधायोगात् । नापि द्वितीयः, अबाध्यत्वरूपपारमार्थिकत्वस्य बाध्यत्वरूपमिथ्यात्वनिरूप्यत्वेन अन्योन्याश्रयात् । पारमार्थिकत्व-स्यापि स्वरूपेण निषेधे प्रथमपक्षोक्तदोषापत्तिः । अतस्तस्यापि पारमार्थिकत्वाकारेण निषेधे अनवस्था स्याद् इति चेन्मैवम् । स्वरूपेणैव त्रैकालिकनिषेधप्रतियोगित्वस्य प्रपञ्चे शुक्तिरूप्ये चाङ्गीकारात् । तथा हि– शुक्तौ रजतभ्रमानन्तरम् अधिष्ठानतत्त्वसाक्षात्कारे रूप्यं नास्ति नासीन्न भविष्यतीति स्वरूपेणेव, ‘नेह नाने’ति श्रुत्या च प्रपञ्चस्य स्वरूपेणैव निषेधप्रतीतेः । न च तत्र लौकिकपरमार्थरजतमेव स्वरूपेण निषेधप्रतियोगीति वाच्यम् । भ्रमबाधयोर्वैयधिकरण्यापत्तेः, अप्रसक्तप्रतिषेधापत्तेश्च । न च तर्ह्युत्पत्याद्यसम्भवः । न ह्यनिषिद्धस्वरूपत्वमुत्पत्त्यादिमत्त्वे तन्त्रम् । परैरनिषेध्यरूपत्वेनाङ्गीकृतस्य वियदादेरुत्पत्त्याद्यनङ्गीकारात् । किंतु वस्तुस्वभावादिकमन्यदेव किंचित् प्रयोजकं वक्तव्यम् । तस्य मयापि कल्पितस्य स्वीकारात् ।

न च त्रैकालिकनिषेधं प्रति स्वरूपेणापणस्थं रूप्यं पारमार्थिकत्वाकारेण प्रातिभासिकं वा प्रतियोगीति मतहानिः स्यादिति वाच्यम् । अस्याचार्यवचसः पारमार्थिकलौकिकरजततादात्म्येन प्रतीतं प्रातिभासिकमेव रजतं प्रतियोगीत्यर्थः । तच्च स्वरूपेण पारमार्थिकत्वेन वेत्यनास्थायां वाशब्दः । एतावदुक्तिश्च पुरोवर्तितादात्म्येनैव रजतं प्रतीयत इति मतनिरासार्थं, लौकिकपरमार्थ-रजततादात्म्येनापि प्रतीयत इति प्रतिपादयितुं च । तदुक्तं तत्त्वप्रदीपिकायाम्‘तस्माल्लौकिक-परमार्थरजतमेव नेदं रजतमिति निषेधप्रतियोगीति पूर्वाचार्याणां वाचोयुक्तिरपि पुरोवर्तिनि रजतार्थिनः प्रवृत्तिदर्शनाद् लौकिकपरमार्थरजतत्वेनापरोक्षतया प्रतीतस्य कालत्रयेऽपि लौकिकपरमार्थरजतमिदं न भवतीति निषेधप्रतियोगितामङ्गीकृत्य नेतव्ये’ति ।

अयमाशयः– एकविभक्त्यन्तपदोपस्थापिते धर्मिणि, प्रतियोगिनि च नञोऽन्योन्याभावबोधकत्व-नियमस्य व्युत्पत्तिबलसिद्धत्वाद् ‘घटः पटो न भवती’ति वाक्यवद् ‘इदं रजतं न भवती’ति वाक्यस्य अन्योन्याभावबोधकत्वे स्थिते अभिलापजन्यप्रतीतितुल्यत्वादभिलप्यमानप्रतीतेः ‘नेदं रजत’मिति वाक्याभिलप्यप्रतीतेरन्योन्याभावविषयत्वमेव । तथा च इदंशब्दनिर्दिष्टे पुरोवर्ति-प्रातीतिकरजते रजतशब्दनिर्दिष्टव्यावहारिकरजतान्योन्याभावप्रतीतेरार्थिकं मिथ्यात्वम् । ‘नात्र रजत’ मिति वाक्याभिलाप्या तु प्रतीतिरत्यन्ताभावविषया । भिन्नविभक्त्यन्तपदोपस्थापितयोरेव धर्मि-प्रतियोगिनोर्नञः संसर्गाभावबोधकत्वनियमात् । सा च पुरोवर्तिप्रतीतरजतस्यैव व्यावहारिक-मत्यन्ताभावं विषयीकरोतीति कण्ठोक्तमेव मिथ्यात्वम् । अतो नापसिद्धान्तो नान्यथाख्यात्यापत्तिर्न वा ग्रन्थविरोध इत्यनवद्यम् ।

### **न्यायामृततरङ्गिणी**

किञ्चेति ॥ वायौ रूपात्यन्ताभाववत् स्वरूपेणैव ब्रह्मणि प्रपञ्चस्य, पुरोवर्तिनि च रजतस्यात्यन्ताभावो वा, घटे वाच्यत्वस्य सत्त्वेऽपि समवेतत्वेन वाच्यत्वात्यन्ताभाववत् पारमार्थिकत्वेन व्यधिकरणेन धर्मेण तत्र तस्यात्यन्ताभावो वा प्रपञ्चस्य रजतस्य वा मिथ्यात्व-मिति विकल्पार्थः । ननु प्रपञ्चस्य रजतादेश्च स्वरूपानुपमर्देन निषेध इत्यनुपपन्नम् । मिथ्या-वस्तुनः स्वरूपस्यैवाभावात्, अत उक्तम् असद्विलक्षणेति ॥ असतो निरूपाख्यस्य परं स्वरूपं नास्ति । प्रपञ्चो रूप्यं चासद्विलक्षणे, अतस्तस्य किञ्चित् स्वरूपमस्त्येवेति भावः ॥ श्रुत्यादिसिद्धोत्पत्त्यादिकस्येति ॥ आद्यं विशेषणद्वयं वियदादेः, तृतीय-चतुर्थे वियदादेः रूप्यादेश्च । ‘‘असद्विलक्षणस्वरूपेणे’’तीत्थंभूतलक्षणे तृतीया । श्रुत्यादिसिद्धोत्पत्तिकस्य धीकाले विद्यमानस्यासद्विलक्षणस्वरूपस्य त्रैकालिकनिषेधो न भवति । उत्पत्त्याद्यसम्भवा-पातादित्यर्थः ॥ त्रैकालिकेति ॥ तथा चापसिद्धान्त इत्यर्थः ॥

अत्र वदन्ति – ‘‘स्वरूपेणैव त्रैकालिकनिषेधप्रतियोगित्वं प्रपञ्चे चाङ्गीकुर्मः । तथा हि – शुक्तौ रजतभ्रमानन्तरमधिष्ठानतत्त्वसाक्षात्कारेण ‘रूप्यं नास्ति नासीद् न भविष्यती’ति स्वरूपेणेव ‘‘नेह नाने’’ति श्रुत्या प्रपञ्चस्य स्वरूपेणैव निषेधः प्रतीयते । न च तत्र लौकिकपरमार्थरजतमेव स्वरूपेण निषेधप्रतियोगीति वाच्यम् । भ्रमबाधयोर्वैयधिकरण्यापत्तेः । अप्रसक्तप्रतिषेधापत्तेश्च । न च तर्ह्युत्पत्त्याद्यसम्भवः । न ह्यनिषिद्धस्वरूपत्वमुत्पत्त्यादिमत्त्वे तन्त्रम्; परैरनिषिद्धस्वरूपत्वेनाङ्गीकृतस्यापि वियदादेरुत्पाद्यनङ्गीकारात् । किन्तु वस्तु-स्वभावादिकमन्यदेव किञ्चित् प्रयोजकं वक्तव्यम् । तस्य मयाऽपि कल्पितस्य स्वीकारात् । न च ‘त्रैकालिकनिषेधं प्रति स्वरूपेणापणस्थं रूप्यं पारमार्थिकत्वाकारेण प्रातिभासिकं वा प्रतियोगी’ति मतहानिः स्यादिति वाच्यम्; अस्य वचसो लौकिकपारमार्थिकरजततादात्म्येन प्रतीतं प्रातिभासिकमेव रजतं प्रतियोगीत्यर्थः । तच्च स्वरूपेण पारमार्थिकत्वेन वेत्यनास्थायां वाशब्दः ॥

एतावदुक्तिश्च पुरोवर्तितादात्म्येनैव रजतं प्रतीयत इति मतनिरासार्थम् । लौकिकपारमार्थिक-रजततादात्म्येनापि प्रतीयत इति प्रतिपादयितुं च । तदुक्तं तत्त्वप्रदीपिकायाम् – ‘‘तस्माद् लौकिकपरमार्थरजतमेव ‘नेदं रजतमि’ति निषेधप्रतियोगी’’ति पूर्वाचार्याणां वाचोयुक्तिरपि पुरोवर्तिनि रजतार्थिनः प्रवृत्तिदर्शनाद् लौकिकपरमार्थरजतत्वेनापरोक्षतया प्रतीतस्य कालत्रयेऽपि ‘लौकिकपरमार्थरजतमिदं न भवती’ति निषेधप्रतियोगितामङ्गीकृत्य नेतव्ये’’ति ॥

अयमभिप्रायः – एकविभक्त्यन्तपदोपस्थापिते धर्मिणि प्रतियोगिनि च नञोऽन्योन्याभाव-बोधकत्वनियमस्य व्युत्पत्तिबलसिद्धत्वाद् ‘घटः पटो न भवति’ इति वाक्यवद् ‘इदं रजतं न भवती’ति वाक्यस्यान्योन्याभावबोधकत्वे स्थिते अभिलापजन्यप्रतीतितुल्यत्वादभिलप्यमानप्रतीतेः ‘नेदं रजतमि’ति वाक्याभिलप्यप्रतीतेरन्योन्याभावविषयत्वमेव । तथा चेदंशब्दनिर्दिष्टे पुरोवर्ति-प्रातीतिकरजते रजतशब्दनिर्दिष्टव्यावहारिकरजतान्योन्याभावप्रतीतेरार्थिकं मिथ्यात्वम् । ‘नात्र रजतमि’ति वाक्याभिलप्यमाना प्रतीतिरत्यन्ताभावविषया; भिन्नविभक्त्यन्तपदोपस्थापितयोरेव धर्मि-प्रतियोगिनोर्नञः संसर्गाभावबोधकत्वनियमात् । सा च पुरोवर्तिप्रतीतस्यैव व्यावहारिक-मत्यन्ताभावं विषयीकरोति, इति कण्ठोक्तमेव मिथ्यात्वम्; अतो नापसिद्धान्तः, नान्यथा-ख्यात्यापत्तिः, न वा ग्रन्थविरोध इति ॥

अत्रोच्यते – प्रातिभासिकरजतस्य लौकिकपरमार्थरजततादात्म्येन त्वन्मते प्रतीतिर्न युक्ता; प्रातिभासिकरूप्यस्य लौकिकपारमार्थिकरजताज्ञानाकार्यत्वात् । प्रातिभासिकस्य स्वोपादाना-ज्ञाननिवर्तकज्ञानविषयेणैव तादात्म्यप्रतीतेश्च । न हि पुरोवर्तितत्त्वाज्ञानेऽपि लौकिकपरमार्थ-रजततत्वज्ञानमात्रात् प्रातिभासिकरजतनिवृत्तिरस्ति । ‘शुक्लः पटः’ इति तु शुक्ल-पटयोरेका-ज्ञानकार्यत्वाद् एकत्राध्यासाच्च । नचैवं घट–पटयोरपि तादात्म्यप्रतीत्यापत्तिः । तादृशप्रतीतौ सत्यामेव तस्य निमित्तत्वं कल्प्यते, ‘आरोपे सति निमित्तानुसरणम्, नतु निमित्तमस्तीत्या-रोपः’ इति न्यायात् । लौकिकपरमार्थरजतसन्निकर्षादिरूपसामग्रीविरहाच्च । अत एव त्वयाऽ-न्यथाख्यातिः प्रत्याख्याता । तस्माद् लौकिकपरमार्थरजतमेवेदंपदास्पदे स्वरूपेण निषिद्ध्यत इत्येव त्वत्प्राचामाचार्याणां वाचामर्थः । तत्र भ्रमबाधवैयधिकरण्यादिदोषस्तु दण्डापूपन्यायेन ममानुकूल एव । तस्माद् दुष्परिहरोऽपसिद्धान्तादिदोष इति ॥

### **न्यायामृतकण्टकोद्धारः**

नाद्यः श्रुत्यादिसिद्धोत्पत्त्यादिकस्येति ॥ अत्र प्राचीनं विशेषणद्वयं ‘वियदादे-रि’त्यस्यैव । उत्तरद्वयं परमतानुसारेण वियदादेः शुक्तिरूप्यादेश्चेत्युभयोरपि । अत्र स्वरूपेण त्रैकालिकनिषेधे श्रुत्यादिसिद्धोत्पत्त्यादिकत्वमर्थक्रियाकारित्वमविद्योपादानकत्वं तत्त्वज्ञाननाश्यत्वं च न स्यात् । स्वरूपेण निषिद्धस्य शशशृृङ्गादेस्तददर्शनादित्यभिप्रेतम् ।

### **न्यायामृतप्रकाशः**

वियदादेरसद्विलक्षणस्वरूपोपपादनाय श्रुत्यादीति विशेषणद्वयम् । असद्विलक्षणस्वरूपाभावे उत्पत्तिरयुक्ता स्यात् । न चेष्टापत्तिः । तस्याः श्रुत्यादिसिद्धत्वात् । अर्थाक्रियापि निःस्वरूपत्वे न स्यादिति भावः । वियदादे रूप्यादेश्चोभयोरप्यसद्विलक्षणस्वरूपोपपादनायाविद्येत्यादि । निस्स्वरूपत्वे सोपादानत्वादेरयोगादिति भावः ॥ धीकाल इति ॥ सदिति प्रतीयमानस्यापि न निस्स्वरूपत्वं युक्तमिति वक्तुमिदमुक्तमिति द्रष्टव्यम् । तथा चैतादृशमिथ्यात्वसाधने वियदादौ बाधः । शुक्ति-रूप्यादौ त्वद्रीत्या साध्यवैकल्यं चेत्युक्तं भवति ॥ आपणस्थेति ॥ आभासस्य प्रसक्त्या अनाभासस्य निषेधाङ्गीकारादिति भावः । तथा च स्वरूपेण निषेधप्रतियोगित्वं शुक्तिरूप्ये नास्तीति लक्षणस्या-सम्भव इति हृदयम् ॥

### **न्यायकल्पलता**

किञ्चेति । वायौ रूपात्यन्ताभाववत्स्वरूपेणैव ब्रह्मणि प्रपञ्चस्य पुरोवर्तिनि च रजतस्यात्यन्ताभावो वा । घटे वाच्यत्वस्य सत्वेऽपि समवेतत्वेन वाच्यत्वात्यन्ताभाववत्पारमार्थिकत्वेन व्यधिकरणेन धर्मेण तत्र तस्यात्यन्ताभावो वा प्रपञ्चस्य रजतस्य वा मिथ्यात्वमिति विकल्पार्थः ।

ननु प्रपञ्चस्य रूप्यादेश्च स्वरूपानुपमर्देन निषेध इत्यनुपपन्नम् । मिथ्यापदार्थस्य स्वरूपस्यैवा-भावादत उक्तमसद्विलक्षणेति । असतो निरुपाख्यस्य परं स्वरूपं नास्ति । प्रपञ्चस्य व्यावहारिकस्य रूप्यादेश्च प्रातिभासिकस्य चाज्ञानोपादानकत्वेनासद्वैलक्षण्यात्तस्य किंचित्स्वरूपमस्त्येवेति भावः -श्रुत्यादिसिद्धोत्पत्यादिकस्येति । आद्यं विशेषणद्वयं वियदादेः सर्वसम्मत्या । परमतेन तु तृतीय तुर्ये विशेषणे वियदादे रूप्यादेश्चेति बोध्यम् । असद्विलक्षणस्वरूपेणेतीत्थंभूतलक्षणे तृतीया । अत्रैते प्रयोगाः । विमतं स्वरूपेण प्रतिपन्नोपाधौ त्रैकालिकनिषेधप्रतियोगि न प्रमितस्वरूपत्वात्सत्स्वरूपत्वा-द्वाऽऽत्मवत् । वियदादिस्वरूपं वा उक्तनिषेधप्रतियोगि न, सत्वेन प्रमितत्वात् सम्मतवदिति । न चासिद्धो हेतुः । परेणापि धीकाले सत्वाङ्गीकारात् । अन्यथाऽसच्चेन्न प्रतीयेतेति स्वोक्तिव्याघाता-पातादिति भावः । विमतं वा सस्वरूपम् अनिषिद्धस्वरूपं वा, तथात्वेन श्रुतिप्रमितत्वादात्मवत् । विमतं वा न निःस्वरूपं श्रुतिसिद्धोत्पत्तिकत्वात् तत्सिद्धस्थितिकत्वात् प्रमितसंहृतिमत्वाद् अर्थक्रियाकारित्वाद्वा सोपादानत्वान्नाशप्रतियोगित्वाद्वा व्यतिरेकेण नृशृृङ्गवत् । अर्थक्रियाकारित्वेन हेतुना ब्रह्म दृष्टान्तीकृत्य निःस्वरूपत्वाभावो वा साध्यः । जीवा वा स्वतो मुक्तभिन्नस्वरूपाः साध्यमुक्तिमत्वेन प्रमितत्वा-न्निगडमुक्तवत्, मुमुक्षुत्वाद् वा । तथा च श्रुत्यादिप्रमितोत्पत्त्यादिकस्य सत्वेनापरोक्षतया धीकाले विद्यमानस्यासद्विलक्षणस्वरूपस्य त्रैकालिकनिषेधो न सम्भवति । उत्पत्याद्यसम्भवापातात् । यतो वा इमानि भूतानि जायन्त इति श्रुत्यादिविरोधाच्चेत्यर्थः । अनेन विपक्षे हेतूच्छित्तिरेव बाधिकेत्युक्तं भवति । त्रैकालिकेति । तथा चापसिद्धान्तश्चेत्यर्थः ।

अत्राहुर्नवीनाद्वैतवादिनः । प्रपञ्चे रूप्ये च स्वरूपेणैव त्रैकालिकनिषेधप्रतियोगित्वं स्वीकुर्मः । तथा हि । शुक्तौ रजतभ्रमानन्तरमधिष्ठानतत्वसाक्षात्कारेण रूप्यं नास्ति नासीन्न भविष्यतीति स्वरूपेणेव ‘नेह नानास्ति किञ्चनेति श्रुत्या च प्रपञ्चस्य स्वरूपेणैव निषेधप्रतीतेः । न च तत्र लौकिक-परमार्थरजतमेव निषेधप्रतियोगीति वाच्यम् । भ्रमबाधयोर्वैय्यधिकरण्यापत्तेः । अप्रसक्तप्रतिषेधापत्तेश्च । न च तर्हि उत्पत्याद्यसम्भवः । न ह्यनिषिद्धस्वरूपत्वमुत्पत्यादिमत्वे तन्त्रम् । परैरनिषेध्यस्वरूपत्वेनाङ्गी-कृतस्य वियदादेरुत्पत्याद्यनङ्गीकारात् । किन्तु वस्तुस्वभावादिकमन्यदेव किंचित्प्रयोजकं वक्तव्यम् । तस्य मयापि कल्पितस्य स्वीकारात् । न च त्रैकालिकनिषेधं प्रति स्वरूपेणापणस्थं रूप्यं पारमार्थिकत्वा-कारेण प्रातिभासिकं वा प्रतियोगीति मतहानिः स्यादिति वाच्यम् । अस्य च लौकिकपारमार्थिकरजत-तादात्म्येन प्रतीतं प्रातिभासिकमेव रजतं प्रतियोगीत्यर्थः । तच्च स्वरूपेण पारमार्थिकत्वेन चेत्यनास्थायां वाशब्दः । एतावदुक्तिश्च पुरोवर्तितादात्म्येनैव रजतं प्रतीयत इति मतनिरासार्थं लौकिकपारमार्थिकरजत-तादात्म्येनापि प्रतीयत इति प्रतिपादयितुं च । तदुक्तं तत्वप्रदीपिकायाम् । ‘‘तस्माल्लौकिकपरमार्थ-रजतमेव नेदं रजतमिति निषेधप्रतियोगीति पूर्वाचार्याणां वाचोयुक्तिरपि पुरोवर्तिनि रजतार्थिनः प्रवृत्तिदर्शनाल्लौकिकपरमार्थरजतत्वेनापरोक्षतया प्रतीतस्य कालत्रयेऽपि लौकिकपरमार्थरजतमिदं न भवतीति निषेधप्रतियोगितामङ्गीकृत्य नेतव्ये’’ति ।

अयमभिप्रायः । एकविभक्यन्तपदोपस्थापिते धर्मिणि प्रतियोगिनि च नञोऽन्योन्याभावबोधकत्व-नियमस्य व्युत्पत्तिबलसिद्धत्वाद्घटः पटो न भवतीति वाक्यवदिदं रजतं न भवतीति वाक्यस्यान्योन्या-भावबोधकत्वे स्थितेऽभिलापजन्यप्रतीतितुल्यत्वादभिलप्यमानप्रतीतेर्नेदं रजतमिति वाक्याभिलप्य-प्रतीतेरन्योन्याभावविषयत्वेमव । तथा चेदंशब्दनिर्दिष्टे पुरोवर्तिप्रातीतिकरजते रजतशब्दनिर्दिष्ट-व्यावहारिकरजतान्योन्याभावप्रतीतेरार्थिकं मिथ्यात्वम् । नात्र रजतमिति वाक्याभिलप्या च प्रतीति-रत्यन्ताभावविषया । भिन्नविभक्त्यन्तपदोपस्थापितयोरेव धर्मिप्रतियोगिनोर्नञः संसर्गाभावबोधकत्व-नियमात् । सा च पुरोवर्तिप्रतीतरजतस्यैव व्यावहारिकतदत्यन्ताभावं विषयीकरोतीति कण्ठोक्तमेव मिथ्यात्वम् । अतो नापसिद्धान्तो नान्यथाख्यात्यापत्तिर्न वा ग्रन्थविरोध इति ।

अत्राभिधीयते । विवर्तमते शुक्त्यधिष्ठानचिदाश्रिताविद्योपादानकस्य प्रातिभासिकरजतस्य लौकिक-परमार्थरजततादात्म्येन प्रतीतिरनुपपन्ना । प्रातिभासिकस्य रूप्यस्य लौकिकपारमार्थिकरजताधिष्ठान- चैतन्याश्रिताविद्यानुपादानकत्वात् । प्रातिभासिकस्य स्वोपादानाज्ञानाश्रयचिदध्यस्तेन सन्निकृष्टे-नेदंकारास्पदेनैवाभेदप्रतीतेश्च । स्वोपादानाज्ञाननिवर्तकाधिष्ठानतत्वापरोक्षज्ञानविषयेण पुरोवर्तिनैव तादात्म्यभानाच्च । न हि पुरोवर्तिशुक्तितत्त्वाज्ञानेऽपि लौकिकपरमार्थरजततत्वज्ञानमात्रात्प्रातिभासिक-रजतनिवृत्तिरस्ति । एवं च परमते भिन्नभिन्नाज्ञानकार्यत्वाल्लौकिकप्रातिभासिकरजतयोर्न सामानाधि-करण्यभानम् । शुक्लः पट इति तु शुक्लपटयोरेकाज्ञानकार्यत्वादेकत्राध्यासाच्च । न चैवं घटपटयोरपि तादात्म्यप्रतीत्यापत्तिः । तादृशप्रतीतौ सत्यामेव तस्य परैर्निमित्तत्वं कल्प्यते । आरोपे सति निमित्तानु-सरणं न तु निमित्तमस्तीत्यारोप इति न्यायात् । लौकिकपरमार्थरजतसन्निकर्षादिरूपतत्साक्षात्कार-सामग्रीविरहाच्च । अत एव विवर्तवादिना नैय्यायिकाभिमतान्यथाख्यातिः प्रत्याख्याता । तस्माल्लौकिक-परमार्थरजतमेवेदंपदास्पदे स्वरूपेण निषिध्यत इत्येव त्वत्प्राचामाचार्याणां वाचामर्थः । तत्र भ्रमबाध-वैय्यधिकरण्यादिदोषस्तु दण्डापूप न्यायेनास्मदनुकूल एव ।

यच्चोक्तं न ह्यनिषिद्धस्वरूपत्वमुत्पत्त्यादिमत्वे तन्त्रं, अतिप्रसङ्गादिति । तन्न । सोपादानस्वरूपत्वं प्रमितकारणकस्वरूपत्वं वा प्रमितपराधीनस्वरूपत्वं वा तत्र तन्त्रमित्यभ्युपगमात् । वस्तु सस्वभावं निःस्वरूपं चेति व्याहतम् ॥ तस्माद्दुष्परिहारोऽपसिद्धान्तादिदोष इति ।

### **न्यायामृतसौगन्ध्यम्**

किञ्चैतन्निषेधप्रतियोगित्वं किं स्वरूपेण ? उतासद्विलक्षणस्वरूपानुपमर्देन पारमार्थिकत्वाकारेण ? नाद्यः । श्रुत्यादिसिद्धोत्पत्तिकस्यार्थक्रियासमर्थस्याविद्योपादानकस्य तत्वज्ञाननाश्यस्य च वियदादे रूप्यादेश्च अविद्यादेश्च धीकाले विद्यमानेनासद्विलक्षणस्वरूपेण त्रैकालिकनिषेधायोगात् । नापि द्वितीयः । अबाध्यत्वरूपपारमार्थिकत्वस्य बाध्यत्वरूपमिथ्यात्वनिरूप्यत्वेनान्योन्याश्रयात् । पारमार्थिकत्वस्यापि स्वरूपेण निषेधे प्रथमपक्षोक्तदोषापत्तिः । अतस्तस्यापि पारमार्थिकत्वाकारेण निषेधेऽनवस्था स्यात् ।

यत्तु पारमार्थिकत्वं प्रकृते न बाध्यत्वाभावः किन्तु ज्ञाननिवर्त्यमात्रविेशेष्यकधीः । तथा च विशेष्यतासम्बन्धेन तदवच्छिन्नस्य प्रतियोगित्वस्य निवेशेऽन्योन्याश्रयानवकाशः (पारमार्थिकत्वस्य तद्घटितमिथ्यात्वाघटितत्वात्) इति । तन्न । सेत्वादिदर्शननिवर्त्यदुरितादौ तादृशधियोऽभावेऽपि पारमार्थिकत्ववज् जगत्यपि तदभावे पारमार्थिकत्वोपपत्तौ अर्थान्तरत्वात् ।

किञ्चान्यत्र व्यधिकरणधर्मावच्छिन्नस्य प्रतियोगिनः सर्वथाऽसत्वेनासत्ख्यात्यापत्तिर् इष्टापत्तावप-सिद्धान्तापत्तिश्च । प्रपञ्चमात्रस्यैव प्रतियोगित्वात् । तत्र च पारमार्थिकत्वरूपव्यधिकरणधर्मोऽवच्छेदक इति चेत् । तद्वैशिष्ठ्यज्ञानस्यान्यथाख्यातिरूपत्वात् तदङ्गीकारापत्याऽप्यपसिद्धान्तापत्तिरिति ।

ननु स्वरूपेण त्रैकालिकनिषेधप्रतियोगित्वं प्रपञ्चे शुक्तिरूप्ये चाङ्गीक्रियते । तथा हि । शुक्तौ रजतभ्रमानन्तरम् अधिष्ठानतत्वसाक्षात्कारे रूप्यं नास्ति, नासीत्, न भविष्यतीति स्वरूपेणेव नेह नानेत्यादिश्रुत्या च प्रपञ्चस्य स्वरूपेणैव निषेधः प्रतीयते । न च तत्र लौकिकपारमार्थिकरजतमेव स्वरूपेण निषेधप्रतियोगीति वाच्यम् । भ्रमबाधयोर्वैय्यधिकरण्यापत्तेः । अप्रसक्तनिषेधापत्तेश्च । न च तर्ह्युत्पत्याद्य-सम्भवः । न ह्यनिषिद्धस्वरूपत्वमुत्पत्यादिमत्वेे तन्त्रम् । परैरनिषेध्यस्वरूपत्वेनांगीकृतस्य वियदादे-रुत्पत्याद्यनंगीकारात् । किन्तु वस्तुस्वभावादिकमन्यदेव किञ्चित्प्रयोजकं वाच्यम् । तस्य त्वयाऽपि कल्पितस्य स्वीकारात् ।

यत्तु नन्वेवं रूप्यमुत्पन्नं नष्टं चेति धीप्रसंगस् त्रैकालिकनिषेधप्रतीतिश्च न स्यादिति चेत्् । न । उत्पादविनाशप्रतीतिरियं भ्रान्तिसमय आपाद्यते ? बाधसमये वा ? नाद्यः । पूर्वोत्पन्नाविनष्टशुक्त्यभिन्नतया ग्रहस्यैव प्रतिबन्धकत्वात् । विरोधिज्ञानानुदये रूप्यस्याविनाशाच्च । नापरः । अत्यन्ताभावग्रहस्यैव प्रतियोगिग्रह इव एतदुत्पादविनाशग्रहेऽपि प्रतिबन्धकत्वात् । न हि कुत्रापि कदाऽप्यत्यन्ताभावाधिकरणत्वेन प्रतीते उत्पादे विनाशप्रतीतिरस्ति । इति । अत्रेदं प्रतिभाति । घट उत्पन्नो घटो नष्ट इति सर्वजनप्रतीतेरप्यपलापापत्तेः । तथा हि, इयं प्रतीतिर्भ्रान्तिसमय आपाद्यते ? बाधसमये वा ? नाद्यः । अनुत्पन्नाविनष्टसद्रूपब्रह्माभिन्नतया ग्रहस्यैव प्रतिबन्धकत्वात् । विरोधिब्रह्मज्ञानानुदयपर्यन्तं घटावस्थिति-प्रसंगाच्च । नापरः । अत्यन्ताभावग्रहस्यैव प्रतिबन्धकत्वात् ।

यत्तु ननु आरोप्यधर्मोत्पादादिकमधिष्ठाने प्रत्येतुमुचितमिति चेन्न । यद्रूपविशिष्टस्यारोप्यता तद्रूपविशिष्टस्यैवाधिष्ठाने धीर् उत्पादादिकं तु मिथ्यात्वादिकमिवावृतत्वान् न तथा । अन्यथा त्वदभ्युप-गतमसत्वमपि रूप्यादिनिष्ठं तथा स्यादिति । तन्न । ब्रह्मभिन्नस्य कल्पितत्वेनावृतत्वासम्भवात् । तद्रूपत्वेन मिथ्यात्वस्यावृतत्वेऽप्युत्पत्यादेस् तदसम्भवादिति दिक् ।

न च त्रैकालिकनिषेधं प्रति स्वरूपेणापणस्थरूप्यं वा पारमार्थिकत्वाकारेण प्रातिभासिकं वा प्रतियोगीति मतहानिः स्यादिति वाच्यम् । अस्याचार्यवचसः पारमार्थिकलौकिकरजततादात्म्येन प्रतीतं प्रातिभासिकमेव रजतं प्रतियोगीत्यर्थः । तच्च स्वरूपेण पारमार्थिकत्वेन वेत्यनास्थायां वाशब्दः । एतावदुक्तिश्च पुरोवर्तियत्तादात्म्येनैव रजतं प्रतीयत इति मतनिरासार्थम् । लौैकिकपरमार्थरजततादात्म्येनापि प्रतीयत इति प्रतिपादयितुं च । तदुक्तं तत्त्वप्रदीपिकायां– ‘तस्माल्लौकिकपरमार्थरजतमेव नेदं रजतमिति निषेेधप्रतियोगीति पूर्वाचार्याणां वाचोयुक्तिरपि पुरोवर्तिरजतार्थिनः प्रवृत्तिदर्शनाल्लौकिकपरमार्थरजतत्वेना-परोक्षतया प्रतीतस्य कालत्रयेऽपि लौकिकपरमार्थरजतमिदं न भवतीति निषेधप्रतियोगितामंगीकृत्य नेतव्ये’ति ।

अयमभिप्रायः । एकविभक्त्यन्तपदोपस्थापिते धर्मिणि प्रतियोगिनि च नञोऽन्योन्याभावबोधकत्व-नियमस्य व्युत्पत्तिसिद्धत्वात् । घटः पटो न भवतीतिवद् इदं रजतं न भवतीति वाक्यस्यान्योन्याभावबोधकत्वे स्थितेऽभिलापजन्यप्रतीतितुल्यत्वादभिलप्यमानप्रतीतेर्नेदं रजतमिति वाक्याभिलप्यमानप्रतीतेरन्योन्या-भावविषयकत्वमेव । तथा चेदंशब्दनिर्दिष्टे पुरोवर्तिप्रातीतिकरजते रजतशब्दनिर्दिष्टव्यावहारिकरजता-न्योन्याभावप्रतीतेरार्थिकं मिथ्यात्वम् । नात्र रजतमिति वाक्याभिलप्या प्रतीतिरत्यन्ताभावविषया । भिन्नविभक्त्यन्तपदोपस्थापितयोरेव धर्मिप्रतियोगिनोर्नञः संसर्गाभावबोधकत्वनियमात् । सा च पुरोवर्तिप्रतीतरजतस्यैव व्यावहारिकमत्यन्ताभावं विषयीकरोति इति कण्ठोक्तमेव मिथ्यात्वम् । अतो नापसिद्धान्तः । नाप्यन्यथाख्यात्यापत्तिर् न वा ग्रन्थविरोध इति चेन्न । स्वरूपेणैव निषेधे श्रुत्याद्युक्तोत्पत्याद्यसम्भवात् ।

न हीत्याद्यशुद्धम् । न ह्यनिषिद्धत्वम् उत्पत्यादिव्याप्यमिति वदामः । ब्रह्मणि व्यभिचारात् । किन्तु उत्पत्तिमत्वमनिषिद्धत्वव्याप्यमिति तुच्छे व्यतिरेकसहचारदर्शनात् ।

किन्त्वित्ययुक्तम् । एतदतिरिक्तस्य वस्तुस्वभावस्यानिरूपणात् ।

अस्येत्याद्ययुक्तम् । विषमसत्ताकयोस्तादात्म्येन भान एकस्यापराज्ञानकार्यत्वनियमात् । स्वोपादानाज्ञाननिवर्तकज्ञानविषय एव तादात्म्यारोपाच्च । अतो न लौकिकव्यावहारिकरजते
प्रातिभासिकरजतस्य तादात्म्यारोपः । अन्यथा पुरोवर्तितत्त्वाज्ञाने व्यावहारिकरजतत्त्वज्ञाने च प्रातिभासिकरजतस्य निवृत्तिः स्यात् । अतस्तदधिष्ठानस्यैव पुरोवर्तिनस्तादात्म्यारोपाद् व्यावहारिकरजतादेः प्रातीतिकतादात्म्यारोपोक्तिर्युक्तैव । किञ्च व्यावहारिकस्योपनायकाभावात्कथं प्रातिभासिके तादात्म्यारोपः । तत्प्रतीत्यंगीकारे अन्यथाख्यात्यापत्तिरेव ।

यत्तु प्रातीतिके तदुत्पत्तिकालोत्तरम् उत्पन्नेन दूरत्वादिदोषेणासन्निहितस्यानधिष्ठानस्यापि व्यावहारिकस्य तादात्म्यारोपो दृष्टः । व्यावहारिकरजतस्येन्द्रियासन्निकृष्टत्वेेेऽपि तदंशे स्मृतिरूपभ्रमसम्भव इति । तन्न । एकत्र तादात्म्येनारोपितस्य प्रातिभासिकस्यान्यत्र तादात्म्येनारोपासम्भवात् । किन्त्वन्यदेव प्रातिभासिकं तत्र तादात्म्यतयाऽरोपितम् (तादात्म्यारोपितम्) ।

अयमभिप्राय इत्याद्यशुद्धम्् । प्रत्यक्षानुभवे शब्दस्वभाववर्णनस्यानुपयोगात् ।

किञ्च स्वरूपेणैव निषेधे अत्यन्तासत्त्वापत्तिः । प्रतिपन्नोपाधौ त्रैकालिकनिषेधप्रतियोगित्वं ह्यन्यत्रासत्वेन सम्प्रतिपन्नस्य घटादेः सर्वत्र त्रैकालिकनिषेधप्रतियोगित्वपर्यन्तमिति त्वन्मतम् । अन्यथा तेषामन्यत्र सत्वापातात् । न हि तेषामन्यत्र सत्ता सम्भवतीति त्वदुक्तेश्च । तथा च कथमसद्वैलक्षण्यं ? न हि शशशृृंगादेरितोेऽन्यदसत्त्वमस्ति । न च निरुपाख्यत्वमेव तदसत्वम् । निरुपाख्यपदेनैव ख्यायमानत्वात् । नाप्यप्रतीयमानत्वमसत्वम् । असतोेऽप्रतीतावसद्वैलक्षण्यज्ञानस्यासत्प्रतीतिनिरासस्यासत्पदप्रयोगस्य चा-योगात् । न चापरोक्षतयाऽप्रतीयमानत्वं तत् । नित्यातीन्द्रियेष्वतिव्याप्तेः ।

### **न्यायामृतमाधुरी**

किञ्चेत्यादि । स्वरूपेण स्वस्य निषेध्यस्याम्बरादेः रूपेण समानाधिकरणधर्मेण । प्रतियोगि-त्वान्वय्यवच्छिन्नत्वं तृतीयार्थः । पारमार्थिकत्वाकारेण व्यधिकरणपारमार्थिकत्वावच्छिन्नम् । श्रुत्या-दीति । षष्ट्यन्तचतुष्टयी वियदादेः, उत्तरतदन्तद्वयी रूप्यादेरित्यस्य विशेषणम् । कालत्रयेऽपि अनवस्थितस्योत्पत्याद्यसम्भवज्ञापनाय एतदुपादानम् ॥ त्रैकालिकेत्यादि । तथा चैतद्वचनस्य शुक्तिवृत्तित्रैकालिकनिषेधं प्रति स्वरूपेणापणस्थरूप्यस्य प्रतियोगित्वं, प्रतीतिकस्य तु पारमार्थिकत्वेन तदित्येवंपरतया सम्प्रति प्रातीतिकस्य स्वरूपेण तदित्युपगमे अपसिद्धान्तः स्यादित्यर्थः ।

अत्र औतसिद्धिकारः । स्वरूपेणैव त्रैकालिकनिषेधप्रतियोगित्वस्य प्रपञ्चे शुक्तिरूप्ये चाङ्गीकारात् । तथा हि । शुक्तौ रजतभ्रमानन्तरमधिष्ठानतत्वसाक्षात्कारे रूप्यं नास्ति नासीन्न भविष्यतीति स्वरूपेणेव नेह नानेति श्रुत्या च प्रपञ्चस्य स्वरूपेणैव निषेधप्रतीतेः । न च तत्र लौकिकपरमार्थरजतमेव स्वरूपेण निषेधप्रतियोगीति वाच्यम् । भ्रमबाधयोर्वैय्यधिकरण्यापत्तेः । अप्रसक्तप्रतिषेधापत्तेश्च । न च तर्ह्युत्पत्याद्यसम्भवः । न ह्यनिषिद्धस्वरूपवत्वमुत्पत्यादिमत्वे तन्त्रम् । परैरनिषेध्यस्वरूपत्वेनाङ्गीकृतवियदादेरुत्पत्याद्यनङ्गीकारात् । किन्तु वस्तुस्वभावादिकमन्यदेव किञ्चित्प्रयोजकं वक्तव्यम् । तस्य मयाऽपि कल्पितस्य स्वीकारात् ।

न च त्रैकालिकनिषेधं प्रति स्वरूपेणापणस्थरूप्यं पारमार्थिकत्वाकारेण प्रातिभासिकं वा प्रतियोगीति मतहानिः स्यादिति वाच्यम् । अस्याचार्यवचसः पारमार्थिकलौकिकरजततादात्म्येन प्रतीतप्रातिभासिकमेव रजतं प्रतियोगीत्यर्थः । तच्च स्वरूपेण पारमार्थिकत्वेन वेत्यनास्थायां वाशब्दः । एतावदुक्तिश्च पुरोवृत्तितादात्म्येनैव रजतं प्रतीयत इति मतनिरासार्थम् । लौकिकपरमार्थरजत-तादात्म्येनापि प्रतीयत इति प्रतिपादयितुं च । तदुक्तं तत्त्वप्रदीपिकायाम् । ‘‘तस्माल्लौकिकपरमार्थ-रजतमेव नेदं रजतमिति निषेधप्रतियोगीति पूर्वाचार्याणां वाचोयुक्तिरपि पुरोवर्तिनि रजतार्थिनः प्रवृत्तिदर्शनाल्लौकिकपरमार्थरजतत्वेनापरोक्षतया प्रतीतस्य कालत्रयेऽपि लौकिकपरमार्थरजतमिदं न भवतीति निषेधप्रतियोगितामङ्गीकृत्य नेतव्या’’ इति । अयमभिप्रायः । एकविभक्त्यन्तपदोपस्थापिते धर्मिणि प्रतियोगिनि च नञोऽन्योन्याभावबोधकत्वनियमस्य व्युत्पत्तिबलसिद्धत्वाद्घटः पटो न भवतीति वाक्यवदिदं रजतं न भवतीति वाक्यस्याऽन्योन्याभावबोधकत्वे स्थितेऽभिलापजन्यप्रतीति-तुल्यत्वादभिलप्यमानप्रतीतेर्नेदं रजतमिति वाक्याभिलप्यप्रतीतेरन्योन्याभावविषयकत्वमेव । तथा चेदंशब्दनिर्दिष्टे पुरोवृत्तिप्रातीतिकरजते रजतशब्दनिर्दिष्टव्यावहारिकरजतान्योन्याभावप्रतीतेरार्थिकं मिथ्यात्वम् । नात्र रजतमिति वाक्याभिलप्यातु प्रतीतिरत्यन्ताभावविषया । भिन्नविभक्त्यन्तपदोप-स्थापितयोरेव धर्मिप्रतियोगिनोर्नञः संसर्गाभावबोधकत्वनियमात् । सा च पुरोवृत्तिप्रतीतरजतस्यैव व्यावहारिकमत्यन्ताभावं विषयीकरोतीति कण्ठोक्तमेव मिथ्यात्वम् । अतो नापसिद्धान्तो नान्यथा-ख्यात्यापत्तिर्न वा ग्रन्थविरोध इत्यनवद्यमिति ।

तन्न साधीयः । स्वरूपेणैव निषेधे श्रुत्याद्युक्तोत्पत्याद्यसम्भवात् । नह्यसति धर्मिणि धर्मोत्पादो युज्यते । अतीतादिविषयकसाम्प्रतिकज्ञानेनासति धर्मिणि ज्ञाततोत्पादायोगेन हि ज्ञातता पराक्रियते तदनभ्युपगन्तृभिः । अनिषिद्धस्वरूपत्वस्योत्पत्यादिव्यापकतया व्यापकाभावेन व्याप्यस्योत्पत्यादेर-भावमापादयन्तं प्रति अनिषिद्धस्वरूपत्वे वियदादावुत्पत्यादिव्यभिचरितत्वोक्तेस्तत्तात्पर्यानवधान-विजृम्भितत्वात् । वह्निर्धूमव्यभिचरित इत्येतावता तदभावो न धूमाभावस्यापादकः ।

यदभ्यधाद् ब्रह्मानन्दः किन्तु वस्तुस्वभावादिकमित्यादिग्रन्थे अन्यदेवेत्येवकारेणोत्पत्यादि-व्यापकत्वमनिषिद्धस्वरूपत्वे नास्तीति ज्ञापितमिति । तदात्मीयव्याख्यानाकौशलनियन्त्रितमेव । पूर्वग्रन्थेनानिषिद्धस्वरूपत्वस्योत्पत्यादितन्त्रतायां निरस्तायां खलु ‘‘जीव ईशो विशुद्धा चिद्विभागश्च तयोर्द्वयोः । अविद्यातच्चितोर्योगः षडस्माकमनादयः’’ इति अविद्यादिषट्कभिन्नदृश्यत्वस्यान्यदिति पदोपात्तस्य सम्भवत्यामुत्पत्यादितन्त्रतायां तदितरस्य तन्निरासावसर इति । अविद्यादिषट्कभिन्नत्वस्य व्यासज्यवृत्तिधर्मावच्छिन्नप्रतियोगिताकभेदरूपस्य प्रत्येकसाधारण्येन ब्रह्मानन्ददिशा प्रयोजकपदोपात्त-समव्यापकत्वस्योत्पत्यादिनिरूपितस्यासम्भवेनोक्तक्षतेः स्वमतेऽपि दुर्वारत्वात् । अविद्यात्वादिरूपा ये षड्धर्माः प्रत्येकं तत्तदवच्छिन्नप्रतियोगिताकभेदकूटविवक्षायां तादृशभेदानां सामानाधिकरण्यसम्बन्धेन मिथो विशेषणविशेष्यभावे विनिगमनाविरहेण कार्यकारणभावद्वादशकापत्तेः । सिद्धान्ते लक्ष्म्या-दीनामपि पराधीनविशेषलाभरूपोत्पत्तेः समर्थिततया ईशान्यत्वस्यैव लाघवेन तत्र तन्त्रताया अनपवादत्वादित्यलम् । ब्रह्मनन्देनाविद्यादिषट्कभिन्नत्वरूपस्यानिषिद्धस्वरूपत्वातिरिक्तवस्तुस्वभावस्य निरूपणेऽपि ‘‘किन्त्वित्ययुक्तम् । एतदतिरिक्तवस्तुस्वभावस्यानिरूपणादिति’’ निबध्नानो वनमालिमिश्रोऽपि दर्शितार्थमभिप्रैति । आपणस्थरजततादात्म्येन भ्रमे भानस्यान्यथारव्यात्युपगन्त्रॄणां मते सम्भवेऽपि अनिर्वचनीयख्यातिमते अधिष्ठानचैतन्यावरकाज्ञानोपादानकस्य प्रातीतिकस्य स्वोपादानाज्ञाननिवर्तकज्ञानविषयेणैव तादात्म्यस्य भानमित्युपगमेन प्रातीतिकस्य व्यावहारिक-रजताज्ञानकार्यतया पुरोवृत्तितत्वज्ञानेनैव व्यावहारिकरजततत्वज्ञानेन प्रातिभासिकरूप्यानिवर्तनेन स्वोपादाना ज्ञाननिवर्तकज्ञानविषयीभूतव्यावहारिकरजततादात्म्येन भानासम्भवाद् व्यावहारिक-रजतसन्निकर्षाज्ञानादिघटितसामग्रीविरहेणान्यथाख्यातिं प्रत्याख्यातुः पुनस्तत्तादात्म्येन भानोपगमस्या-सङ्गतत्वात् ।

यदत्र ब्रह्मानन्दीयं प्रातीतिकतदुत्पत्तिकालोत्तरमुत्पन्नेन दूरत्वादिदोषेणासन्निहितस्यानधिष्ठान-स्यापि व्यावहारिकस्य तादात्म्यारोपदर्शनाद् व्यावहारिकरजतस्येन्द्रियासन्निकृष्टत्वेऽपि तदंशे स्मृतिरूपभ्रमस्य सम्भवादिति । तदप्यन्यथाख्यात्यापत्त्यादिनैव परास्तम् । सदृशं च सजातीयं नास्मत्पक्षे किमेव हि’’ इति सदसतोः साजात्यसमर्थनेनैव प्रातीतिके व्यावहारिकतादात्म्यारोप-मन्तरेण रजतार्थिनः पुरोवर्तिनि प्रवृत्तिरुपपादितैवेति । घटो द्रव्यमित्यन्वयधीरभेदविषयिणी तादृशी प्रत्यक्षप्रतीतिस्तु घटत्वसमवायविषयिणीति न तयोर्नियततुल्यत्वम् । अनियततुल्यत्वनिरूपणस्य तु न प्रकृतानुपयोगात्प्रत्यक्षज्ञाने शब्दस्वारस्येनार्थकथनस्यायुक्तत्वाच्चेत्यलम् ।

------------------------------------------------------------------------

अत्यन्तासत्त्वापाताच्च

# ***न्यायामृतम्***

अत्यन्तासत्त्वापाताच्च । प्रतिपन्नोपाधौ त्रैकालिकनिषेधप्रतियोगित्वमपि ह्यन्यत्रासत्त्वेन सम्मतस्य पटादेः सर्वत्र त्रैकालिकनिषेधप्रतियोगित्वपर्यन्तमिति त्वन्मतम् । अन्यथा अन्यत्र तत्सत्त्वापातात् । ‘न हि तेषामन्यत्र सत्ता सम्भाविनी’ति त्वदुक्तेश्च । तथा च कथं नात्यन्तासत्त्वापत्तिः ? न हि शशशृृङ्गा-दीनामपीतोऽन्यदसत्त्वमस्ति । न च निरुपाख्यत्वमेव तेषामसत्त्वम् । निरुपाख्य-पदेनैव ख्यायमानत्वात् । असतोऽप्रतीतावसद्वैलक्षण्यज्ञानस्यासत्प्रतीतिनिरासस्य, असत्पदप्रयोगस्य चायोगाच्च । नाप्यपरोक्षतोऽप्रतीयमानत्वमसत्त्वम् । नित्या-तीन्द्रियेऽपि सत्त्वात् । नापि क्वचिदप्युपाधौ सत्त्वेनाप्रतीयमानत्वमसत्त्वम् । जगति शुक्तिरूप्यादौ चैवंविधासद्वैलक्षण्यस्य शून्यवादेऽपि सत्त्वात् । त्वयाऽप्यसच्चेन्न प्रतीयेतेति वदतोक्ताप्रतीतिं प्रति प्रयोजकस्यान्यस्यैवासत्त्वस्य वक्तव्यत्वाच्च ।

ब्रह्मण्यङ्गीकृतं यत् प्रतिपन्नोपाधौ त्रैकालिकनिषेधाप्रतियोगित्वात्मकाबाध्यत्वरूपं सत्त्वं तद्विरुद्धस्यैवासत्त्वरूपत्वाच्च । अन्यथाऽप्रतीत्यनुपाधिकासत्त्वाभावे ब्रह्मण्यपि सत्त्वेन प्रतीतिरेव सत्त्वं स्यात् । येन पुंसा शशशृृङ्गाभावो न निश्चितस् तस्य गोशृृङ्गमस्तीति वाक्यादिव शशशृृङ्गमस्तीति वाक्यादपि ज्ञानोत्पत्तेश्च । त्वन्मतेऽपि हि तत्राध्यस्तस्यास्तित्वस्यानिर्वाच्यत्वेऽप्यधिष्ठानमसदेव । वक्ष्यते चैतदनिर्वाच्यत्व-भङ्गे । ‘तद्धैक आहुरसदेवेदमग्र आसीद्’ इति श्रुत्याऽप्यसतस्सत्त्वेन प्रतीतेश्च ।

## **अद्वैतसिद्धिः**

नन्वेवम् अत्यन्तासत्त्वापातः, प्रतिपन्नोपाधौ त्रैकालिकनिषेधप्रतियोगित्वं ह्यन्यत्रासत्त्वेन सम्प्रतिपन्नस्य घटादेः सर्वत्र त्रैकालिकनिषेधप्रतियोगित्वं पर्यवसितम् । अन्यथा तेषामन्यत्र सत्त्वापातात् । न हि तेषामन्यत्र सत्ता सम्भवतीति त्वदुक्तेश्च । तथा च कथमसद्वैलक्षण्यम्, न हि शशशृृङ्गादेरितोऽन्यदसत्त्वम् । न च निरुपाख्यत्वमेव तदसत्त्वम्, निरुपाख्यपदेनैव ख्यायमानत्वात् । नाप्यप्रतीयमानत्वमसत्त्वम्; असतोऽप्रतीतौ असद्वैलक्षण्यज्ञानस्यासत्प्रतीतिनिरासस्यासत्पदप्रयोगस्य चायोगात् । न चापरोक्षतया अप्रतीयमानत्वं तत्, नित्यातीन्द्रियेष्वतिव्याप्तेर् इति चेन्मैवम्; सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोः साधारणम् । तथापि क्वचिदप्युपाधौ सत्त्वेन प्रतीत्यनर्हत्वमत्यन्तासत्त्वम् । तच्च शुक्तिरूप्ये प्रपञ्चे च बाधात् पूर्वं नास्त्येवेति न तुच्छत्वापत्तिः । न च बाधात् पूर्वं शुक्तिरूप्यं प्रपञ्चो वा सत्त्वेन न प्रतीयते । एतदेव सदर्थकेनोपाधिपदेन सूचितम् । शून्यवादिभिः सदधिष्ठानकभ्रमानङ्गीकारेण क्वचिदप्युपाधौ सत्त्वेन प्रतीत्यनर्हत्वरूपा-सद्वैलक्षण्यस्य (क्वचिदप्युपाधौ सत्त्वेन प्रतीत्यर्हत्वरूपस्य) शुक्तिरूप्ये प्रपञ्चे चानङ्गीकारात् ।

नन्वेवं सति यावत्सदधिकरणकात्यन्ताभावप्रतियोगित्वं पर्यवसितम् । तथा च केवला-न्वय्यत्यन्ताभावप्रतियोगिषु गगनादिषु तार्किकाणां सिद्धसाधनम् । यदधिकरणं यत्सत् तन्निष्ठात्यन्ता-भावप्रतियोगित्वं तस्य मिथ्यात्वमिति विवक्षायाम्, अधिकरणपदेनावृत्तिनिराकरणेऽपि संयोगसम्बन्धेन वा यद् घटाधिकरणं समवायसम्बन्धेन संयोगसम्बन्धेन वा घटस्य तन्निष्ठात्यन्ताभावप्रतियोगितया सर्वेषु वृत्तिमत्सु दुरुद्धरं सिद्धसाधनम् । येन सम्बन्धेन यद्यस्याधिकरणं तेन सम्बन्धेन तन्निष्ठात्यन्ता-भावप्रतियोगित्वमिति विवक्षायाम् अव्याप्यवृत्तिषु संयोगादिषु सिद्धसाधनम् इति चेन्न । येन रूपेण यदधिकरणतया यत् प्रतिपन्नं तेन रूपेण तन्निष्ठात्यन्ताभावप्रतियोगित्वस्य प्रतिपन्नपदेन सूचितत्वात् । तच्च रूपं सम्बन्धविशेषोऽवच्छेदकविशेषश्च । न हि सम्बन्धविशेषमन्तरेण भूतले घटाधिकरणता प्रतीयते, अवच्छेदकविशेषमन्तरेण वा वृक्षे कपिसंयोगाधिकरणता । तथा च येन सम्बन्धविशेषेण येन चावच्छेदकविशेषेण यदधिकरणताप्रतीतिर्यत्र भवितुमर्हति, तेनैव सम्बन्धविशेषेण तेनैव चावच्छेदकविशेषेण तदधिकरणकात्यन्ताभावप्रतियोगित्वं तस्य मिथ्यात्वमिति पर्यवसिते क्व सिद्धसाधनम्?

यदि पुनः ध्वंसप्रागभावप्रतियोगित्वमिवात्यन्ताभावप्रतियोगित्वमाकाशादौ न स्यात् । साधक-मानाभावस्य तुल्यत्वात् । इहाकाशो नास्तीति प्रत्यक्षप्रतीत्यसम्भवात् । अनुमाने चानुकूलतर्का-भावात् । सामान्यतो दृष्टमात्रेण ध्वंसप्रागभावप्रतियोगित्वस्यापि सिद्धिप्रसङ्गात् । तद्व्यतिरेकेण कस्यचित् कार्यस्यानुपपत्तेरभावाच्च । एवं संयोगसम्बन्धेन घटवति भूतले समवायसम्बन्धेन घटाभाव-सत्त्वे मानाभावाल्लाघवेन घटात्यन्ताभावत्वेनैव घटसामानाधिकरण्यविरोधित्वकल्पनात् सम्बन्धविशेष-प्रवेशे च गौरवाद् घटसमवायाद्यभावमात्रविषयकतया प्रतीतेरुपपत्तेः, आधाराधेयभावस्य प्रत्यक्ष-सिद्धत्वेन घटस्यावृत्तित्वशङ्कानुदयाद्, उक्तयुक्तेश्च न घटादेरत्यन्ताभावसामानाधिकरण्यम् । एवं संयोगतदभावयोर्नैकाधिकरण्यम् । अग्रे वृक्षः कपिसंयोगी मूले ने’ति प्रतीतेरग्रमूलयोरेव संयोग-तदभाववत्तयोपपत्तेः, तदा सन्मात्रनिष्ठात्यन्ताभावप्रतियोगित्वमेव मिथ्यात्वं मन्तव्यम् ।

न चैवं सति भावाभावयोरविरोधात्तज्ज्ञानयोर्बाध्यबाधकभावो न स्यादिति वाच्यम् । भिन्न-सत्ताकयोरविरोधेऽपि समसत्ताकयोर्विरोधात् । यत्र भूतले यस्य घटस्यात्यन्ताभावो व्यावहारिकस् तत्र स घटो न व्यावहारिक इति नियमात् । न चैवं सति ‘शुक्तिरियं न रजत’मिति ज्ञानविषयी-भूताभावस्य व्यावहारिकत्वेन पुरोवर्तिप्रतीतरजतस्य व्यावहारिकत्वापहारेऽपि प्रातीतिकसत्त्वानपहाराद् बाधोत्तरकालेऽपि ‘इदं रजत’मिति प्रतीतिः स्यादिति वाच्यम् । तत्र ‘इयं शुक्ति’रित्यपरोक्षप्रमया प्रातीतिकरजतोपादानाज्ञाननिवृत्तौ प्रातीतिकसत्त्वस्याप्यपहारात् । शुक्त्यज्ञानस्य प्रातीतिक-रजतोपादानत्वेन तदसत्त्वे प्रातीतिकरजतासत्त्वस्यावश्यकत्वात् । अत एव यत्र परोक्षयाऽधिष्ठानप्रमया न भ्रमोपादानाज्ञाननिवृत्तिः, तत्र व्यावहारिकत्वापहारेऽपि प्रातीतिकत्वानपहारात् ‘तिक्तो गुडः’ इत्यादिप्रतीतिरनुवर्तत एव । एवमखण्डब्रह्मसाक्षात्कारात्पूर्वं परोक्षबोधेन प्रपञ्चस्य व्यावहारि-कत्वापहारेऽपि प्रतीतिरनुवर्तत एव । अधिष्ठानाज्ञाननिवृत्तौ तु नानुवर्तिष्यते ।

### **न्यायामृततरङ्गिणी**

रूप्यस्य वियदादेश्च स्वरूपेण त्रैकालिकनिषेधप्रतियोगित्वे दूषणान्तरमाह– अत्यन्ता-सत्त्वापाताच्चेति ॥ अन्यथेति ॥ मिथ्यात्वानुमानकाले पटादेस्तन्त्वन्यत्रासत्त्वासम्मतौ पटादेस्तन्तुभिन्नदेशे सत्त्वापत्त्याऽर्थान्तरता स्यादित्यर्थः । पटादेस्तन्त्वन्यत्र सत्ता त्वयाऽपि नाङ्गीक्रियत इत्याह – न हीति ॥

रूप्यादेरसद्वैलक्षण्यनिरासायासत्त्वं विविनक्ति– न च तेषामिति ॥ निरुपाख्यत्वं शब्द-शक्त्यविषयत्वम् ? प्रमित्यविषयत्वं वा ? आद्य आह– निरुपाख्येति ॥ तथा चासत्त्वेन सम्प्रतिपन्नस्याप्यसत्त्वं न स्यादित्यर्थः । द्वितीये दोषमाह– असत इति ॥ असद्वैलक्षण्य-ज्ञानार्थमसतः प्रतियोगिनोऽवश्यं ज्ञेयत्वात् । असत्प्रतीतिनिरासार्थमसत्प्रतीतेः प्रसक्त्यपेक्षा । सा चासदवच्छिन्नप्रतीतिविषयैव । प्रेक्षावत्कृतस्य शब्दप्रयोगस्य शब्दार्थज्ञानपूर्वकत्वात् । असत्पद-प्रयोगार्थमसतो ज्ञानस्यावश्यकत्वादित्यर्थः । जगतीति ॥ शून्यवाद्यनङ्गीकृतस्यासद्वैलक्षण्यस्य रूप्यादौ त्वया स्वीकार्यत्वात् । अन्यथा रूप्यादौ जगति चासद्वैलक्षण्यप्रतिपादनफलं न स्यादित्यर्थः । त्वयाऽपीति ॥ अन्यथाऽऽपाद्यापादकयोरवैशिष्ट्यं स्यादित्यर्थः ।

ब्रह्मणीति ॥ सत्त्वासत्त्वयोः परस्परविरहरूपत्वेनैव प्रतीतेरित्यर्थः । अन्यथेति ॥ सत्त्वासत्त्वयोः परस्परविरहरूपत्वे स्थिते सत्त्वेनाप्रतीयमानत्वमसत्त्वं चेत्, तदभावः सत्त्वेन प्रतीयमानत्वं सत्त्वं ब्रह्मणि स्यादित्यर्थः । येन पुंसेति ॥ न ह्यत्र ‘जबगडदशि’त्यादि-निरर्थकेष्विव पदार्थधीरेव वा, ‘कुण्डमजाजिनमि’त्याद्यपार्थकेष्विवान्वयधीर्वा नास्ति । विपरीतबोधकेषु योग्यताभावेऽपि योग्यताभ्रमेणाकाङ्क्षाज्ञानेन च वाक्यार्थज्ञानोत्पत्तेरनुभवात् । अन्यथा प्रवृत्त्यादेरयोगात् । तथा च सत्त्वेनाप्रतीयमानत्वं शशशृृङ्गादावसिद्धमित्यर्थः । ननु ‘शशशृृङ्गमस्ती’ति वाक्याभासात् शशेऽनिर्वचनीयशृृङ्गविषयको भ्रम उत्पद्यते, न त्वसद्विषकः स इत्यत आह– त्वन्मतेऽपीति ॥ अनिर्वाच्यवादिनस्तव मतेऽपि तत्राध्यस्तस्यास्तित्वस्या-निर्वाच्यत्वेऽपि ‘शशशृृङ्गमसदि’ति वाक्य इव ‘शशशृृङ्गमस्ती’ति वाक्येऽपि शशशृृङ्गशब्देनासत एव प्रतीतेरित्यर्थः ।

ननु शशशृृङ्गादिशब्दाद् विकल्पमात्रं जायते । तदुक्तम् – ‘शब्दज्ञानानुपाती वस्तुशून्यो विकल्प’इति । एवं च शशशृृङ्गादिशब्दान् नासतः प्रतीतिरित्यत आह– वक्ष्यते चैतदिति ॥ ‘विकल्पस्येच्छादिवज् ज्ञानान्यवृत्त्यन्तरत्वेऽनुभवविरोधः, प्रवृत्त्याद्ययोगश्च । न हि शशशृृङ्गस्यासत्त्वाज्ञानदशायां तदस्तित्वज्ञानस्य गोशृृङ्गास्तित्वज्ञानान् मात्रयाऽपि विशेषोऽनु-भूयते । असति वृत्त्यन्तरवज् ज्ञानस्यैवोपपत्तेश्च । अन्यथा शुक्तिरूप्यादेरपि विकल्पमात्रम्, न तु प्रतीतिरिति स्यात् । विकल्पस्य ज्ञानविशेषत्वे त्विष्टापत्तिः । वस्तुशून्य इति च कोऽर्थः? किमप्यनुल्लिखन्निति वा? असदेवोल्लिखन्निति वा? आद्येऽनुभवविरोधः, व्यवहाराद्यनुपपत्तिश्च । न ह्ययं घटादिवत् किमप्यनुल्लिखन्ननुभूयते । द्वितीये सिद्धं नः समीहितम्’ इत्यादि वक्ष्यत इत्यर्थः । तद्धैक इति ॥ असदासीदित्यसत्प्रतीतेर् अनुवादमुखेनोक्तेरित्यर्थः ।

ननु सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोः साधारणम्; तथापि क्वचिदप्युपाधौ सत्त्वेन प्रतीत्यनर्हत्वमत्यन्तासत्त्वम् । तच्च शुक्तिरूप्ये प्रपञ्चे च बाधात् पूर्वं नास्त्येव इति न तुच्छत्वापत्तिः । न च बाधात् पूर्वं शुक्तिरूप्यं प्रपञ्चो वा सत्त्वेन न प्रतीयते । एतदेव सदर्थकेनोपाधिपदेन सूचितम् । शून्यवादिभिः सदधिष्ठानकभ्रमानङ्गीकारेण क्वचिदप्युपाधौ सत्त्वेन प्रतीत्यनर्हरूपासद्वैलक्षण्यस्य क्वचिदप्युपाधौ सत्त्वेन प्रतीत्यर्हत्वरूपस्य शुक्तिरूप्ये प्रपञ्चे वाऽनङ्गीकारात् ॥ नन्वेवं सति यावत्सदधिकरणकात्यन्ताभावप्रतियोगित्वं पर्यवसितम् । तथा च केवलान्वय्यत्यन्ताभावप्रतियोगिष्ववृत्तिगगनादिषु तार्किकाणां सिद्धसाधनम् ।

यदधिकरणं यत् सत् तन्निष्ठात्यन्ताभावप्रतियोगित्वं तस्य मिथ्यात्वमिति विवक्षाया-मधिकरणपदेनावृत्तेर्वारणेऽपि संयोगसम्बन्धेन समवायसम्बन्धेन वा यद् घटाधिकरणम्, समवायसम्बन्धेन संयोगसम्बन्धेन वा घटस्य तन्निष्ठात्यन्ताभावप्रतियोगितया सर्वेषु वृत्तिमत्सु दुरुद्धरं सिद्धसाधनम् ।

येन सम्बन्धेन यद् यस्याधिकरणं तेन सम्बन्धेन तस्य तन्निष्ठात्यन्ताभावप्रतियोगित्वमिति विवक्षायाम् अव्याप्यवृत्तिषु संयोगादिषु सिद्धसाधनम् इति चेन्न । येन रूपेण यदधिकरणतया यत् प्रतिपन्नम्, तेन रूपेण तन्निष्ठात्यन्ताभावप्रतियोगित्वस्य प्रतिपन्नपदेन सूचितत्वात् । तच्च रूपं सम्बन्धविशेषोऽवच्छेदकविशेषश्च । न हि सम्बन्धविशेषमन्तरेण भूतले घटाधिकरणता प्रतीयते । अवच्छेदकविशेषमन्तरेण वा वृक्षे कपिसंयोगाधिकरणता । तथा च येन सम्बन्ध-विशेषेण अवच्छेदकविशेषेण वा यदधिकरणताप्रतीतिर्यत्र भवितुमर्हति, तेनैव सम्बन्धविशेषेण तेनैवावच्छेदकविशेषेण तदधिकरणात्यन्ताभावप्रतियोगित्वं तस्य मिथ्यात्वमिति पर्यवसिते क्व सिद्धसाधनम् ? यदि पुनर्ध्वंसप्रागभावप्रतियोगित्वमिव अत्यन्ताभावप्रतियोगित्वमपि आकाशादिषु न स्यात् । साधकमानाभावस्य तुल्यत्वात् । ‘इहाकाशो नास्ती’ति प्रत्यक्ष-प्रतीत्यसम्भवात् । अनुमाने चानुकूलतर्काभावात् । सामान्यतो दृष्टमात्रेण ध्वंस–प्रागभाव-प्रतियोगित्वस्यापि सिद्धिप्रसङ्गात् । तद्व्यतिरेकेण कस्यचित्कार्यस्यानुपपत्तेरभावाच्च । एवं संयोग-सम्बन्धेन घटवति भूतले समवायसम्बन्धेन घटाभावसत्त्वे मानाभावात् । लाघवेन घटात्यन्ता-भावत्वेनैव घटसामानाधिकरण्यविरोधित्वकल्पनात्, सम्बन्धविशेषप्रवेशे च गौरवाद् घट-समवायाद्यभावमात्रविषयतया प्रतीत्युपपत्तेः, आधाराधेयभावस्य प्रत्यक्षसिद्धत्वेन घटस्यावृत्तित्व-शङ्कानुदयात्, तदुक्तयुक्तेश्च न घटात्यन्ताभावसामानाधिकरण्यम् । एवं संयोगतदत्यन्ताभावयोर् नैकाधिकरण्यम् । अग्रे वृक्षः कपिसंयोगी मूले न इति प्रतितेरग्रमूलयोरेव संयोग-तदत्यन्ताभाववत्तयोपपत्तेः, तदा सन्मात्रनिष्ठात्यन्ताभावप्रतियोगित्वमेव मिथ्यात्वम्, इति मन्तव्यम् । न च – एवं सति भावाभावयोरविरोधात् तज्ज्ञानयोर् बाध्य–बाधकभावो न स्यादिति – वाच्यम् । भिन्नसत्ताकयोरविरोधेऽपि समसत्ताकयोर्विरोधात् । यत्र भूतले यस्य घटस्यात्यन्ताभावो व्यावहारिकः, तत्र स घटो न व्यावहारिक इति नियमात् ।

नच – एवं सति ‘शुक्तिरियं न रजतमि’ति ज्ञानविषयीभूताभावस्य व्यावहारिकत्वेन पुरोवर्तिप्रतीतरजतस्य व्यावहारिकत्त्वापहारेऽपि प्रातीतिकसत्त्वानपहाराद् बाधोत्तरकालेऽपि ‘इदं रजतमि’ति प्रतीतिः स्यादिति – वाच्यम् । तत्र ‘इयं शुक्तिरि’त्यपरोक्षप्रमया प्रातीतिक-रजतोपादानाज्ञाननिवृत्तौ प्रातीतिकसत्त्वस्याप्यपहारात् । शुक्त्यज्ञानस्य प्रातीतिकरजतोपादान-त्वेन तदसत्त्वे प्रातीतिकरजतासत्त्वस्यावश्यकत्वात् । अत एव यत्र परोक्षयाऽधिष्ठानप्रमया न भ्रमोपादानाज्ञाननिवृत्तिः, तत्र व्यावहारिकत्वापहारेऽपि प्रातीतिकत्वानपहारात् ‘तिक्तो गुडः’ इति प्रतीतिरनुवर्तते । एवमखण्डब्रह्मसाक्षात्कारात् पूर्वं परोक्षबाधेन प्रपञ्चस्य व्यावहारिकत्वाप-हारेऽपि प्रतीतिरनुवर्तत एव । अधिष्ठानाज्ञाननिवृत्तौ तु नानुवर्तिष्यते’ – इति ।

अत्रोच्यते । यदुक्तं क्वचिदप्युपाधावित्यादि, तन्न । ‘असच्चेन् न प्रतीयेते’ति वदता तादृशा-प्रतीतिं प्रति प्रयोजकस्यासत्त्वस्य प्रतीत्यनुपाधिकस्यैव वाच्यत्त्वात् । निरस्तं चैतदधस्तात् । यच्चोक्तम् – ‘येन रूपेणे’त्यादि, सन्मात्रनिष्ठेत्यादि च, तदुभयमपि न । लाघवेन भावाभावयो-रेव सामानाधिकरण्यविरोधात् । सत्ताभेदस्याद्याप्यसिद्धेश्च । मिथ्यात्वानुमानादेव च सत्ताभेद-सिद्धावन्योन्याश्रयात् । श्रुतेः प्रत्यक्षबाधाच्च । तस्मात् साधूक्तमत्यन्तासत्त्वं दुर्वारमिति ॥

### **न्यायामृतकण्टकोद्धारः**

ननु प्रतिपन्नोपाधौ त्रैकालिकनिषेधे कथमत्यन्तासत्त्वम्? सार्वत्रिकत्रैकालिकनिषेध-प्रतियोगित्वस्य तत्त्वादित्यत आह– प्रतिपन्नोपाधाविति ॥ तथा च स्वरूपेण निषेधपक्षे उत्पत्त्याद्ययोगः, आचार्यवचनविरोधः, अत्यन्तासत्त्वमिति दूषणत्रयं दत्तम् ।

अत्र कश्चित् – स्वरूपेणैव त्रैकालिकनिषेधप्रतियोगित्वं मिथ्यात्वम् । ‘‘नेह नाने’’ति श्रुत्या ‘रूप्यं ने’ति प्रतीत्या च स्वरूपेणैव निषेधात् । न च तत्र लौकिकपारमार्थिकमेव रजतं स्वरूपेण निषिद्ध्यत इति वाच्यम् । भ्रमबाधयोर्वैयधिकरण्यापत्तेः, अप्रसक्तप्रतिषेधापत्तेश्च । न च तर्हि उत्पत्त्याद्यसम्भव इति वाच्यम् । न ह्यनिषिद्ध्यमानत्वमुत्पत्त्यादिमत्त्वे प्रयोजकम् । तथा सत्याकाशादेरपि अनिषिद्ध्यमानत्वेन उत्पत्त्यादिप्रसङ्गात्, किन्तु वस्तुस्वभावविशेषः, स च कल्पितः प्रपञ्चेऽस्ति, इति न काऽप्यनुपपत्तिः । न च आचार्यवचनविरोध इति वाच्यम् । आचार्यवचनस्य लौकिकपारमार्थिकरजततादात्म्येन प्रतीतं प्रातिभासिकमेव रजतं प्रतियोगी-त्यर्थः । तच्च स्वरूपेण पारमार्थिकत्वेन वेत्यनास्थायां वाशब्दः । एतावदुक्तिश्च पुरोवर्ति-तादात्म्येनैव रजतं प्रतीयत इति मतनिरासार्थम्, लौकिकपारमार्थिकरजततादात्म्येनापि प्रतीयत इति प्रतीपादनार्थं च । एवं च नाचार्यवचनविरोधः । नाप्यत्यन्तासत्त्वम् । मया स्वरूपेण त्रैकालिकनिषेधप्रतियोगित्वं यद्यप्यसत्प्रपञ्चसाधारणमङ्गीकृतं, तथापि क्वचिदुपाधौ सत्त्वेनाप्रतीय-मानत्वमसत्त्वमित्यङ्गीकृतत्वेन प्रपञ्चे तदभावेनात्यन्तासत्त्वाभावादित्याह । तन्न ।

यदुक्तम् – स्वरूपेण त्रैकालिकनिषेधेऽप्युत्पत्त्यादिसम्भव इति, तन्न । सर्वथा स्वरूपेण निषेधस्योत्पत्त्यादिविरुद्धत्वात् । उत्पत्तिमत्त्वे हि सस्वरूपताऽङ्गीकरणीया । अथ च स्वरूपेण निषेध इति कथं न व्याहतिः । न च अनिषिध्यमानत्वमुत्पत्तिमत्त्वे तन्त्रमिति वाच्यम् । न वयमनिषिद्ध्यमानत्वमुत्पत्तिमत्त्वे तन्त्रमिति ब्रूमः, किन्तु स्वरूपेण निषेधस्य उत्पत्ति(त्या)-विरोधम् । न च काल्पनिकं स्वरूपमस्ति,पारमार्थिकमेव नास्तीति ब्रूम इति वाच्यम्; तथा निषेधे स्वरूपेण निषेध इति पक्षभङ्गप्रसङ्गात् । स्वरूपेण निषेधेऽपि चेद् उत्पत्त्यादिमत्त्वम्, तर्ह्यसतोऽप्युत्पत्त्यादिप्रसङ्गः । न च असतः कल्पितस्वरूपविशेषो नास्ति, अस्य तु सोऽस्तीति वाच्यम् । तथात्वे सर्वथा स्वरूपेण निषेध इति पक्षहानेः । सर्वथा स्वरूपनिषेधेऽपि प्रपञ्चे स्वरूपकल्पनाङ्गीकारेऽसत्यपि तत्कल्पनाऽङ्गीकरणीया । अपरोक्षप्रतीत्यनुपपत्तिवत् परोक्षप्रतीत्यनु-पपत्तेरपि वक्तुं शक्यत्वात् । एतेनैव स्वरूपे विशेष उत्पत्त्यादिमत्त्वे तन्त्रम् । स च कल्पितः प्रपञ्चेऽस्तीति निरस्तम् । कल्पितस्वरूपविशेषाङ्गीकारे तेन निषेधायोगादित्युक्तत्वात् । तस्मात् स्वरूपेण त्रैकालिकनिषेधे उत्पत्त्याद्ययोग इति साधूक्तम् ।

यच्चाचार्यवचनविरोधपरिहारार्थमाचार्यवचनाभिप्रायकल्पनम्, तदप्यसत् । अस्पष्टस्य ह्यभिप्रायो वर्णनीयः । स्पष्टं हि भवदाचार्या बहुषु स्थलेषु वदन्ति – ‘आभासप्रसक्त्यानाभासो निषिध्यते’ इति, ‘लौकिकपारमार्थिकत्वरूपेण निषिध्यते’ इति । ‘प्रतीतं रजतं पारमार्थिकत्वेन निषिद्ध्यते’ इति च । तथा चाभिप्रायवर्णनस्य, शिष्यवञ्चनामात्रत्वादुपेक्षणीयतैव युक्तेति ।

यच्च अत्यन्तासत्त्वपरिहारार्थमुक्तम् – ‘‘क्वचिदप्युपाधौ सत्त्वेनाप्रतीयमानत्वमत्यन्तासत्त्व-मिति, तदयुक्तम् । अत्रोपाधेः सत्त्वं विवक्षितम्, न वा? नाद्यः । ब्रह्मणि, शुक्तिरूप्ये आरोपितपारमार्थिकत्वे चातिव्याप्तेः । न द्वितीयः । असत्यव्याप्तेः । तस्यापि क्वचिदप्युपाधौ शब्दाभासादिना सत्त्वेन प्रतीयमानत्वात् । अत्र बहूनि दूषणानि मूल एवोक्तानीति दिक् । तस्मात् स्वरूपेण निषेध उत्पत्त्याद्यसम्भवादिति दूषणत्रयस्य मूलोक्तता साध्वीति ।

निरुपाख्यत्वं किं पदजन्यज्ञानाविषयत्वम्? सर्वथाऽप्रतीयमानत्वं वा ? आद्य आह– निरुपाख्यपदेनेति । द्वितीय आह– असतोऽप्रतीताविति ॥ निरुपाख्यत्वपक्षदूषणसमुच्चये चशब्दः । जगतीति ॥ न हि बौद्धो जगतः सत्त्वेन प्रतीतिं नाङ्गीकरोति । तथात्वे प्रतीत्य-पलापिनः कथाधिकाराभावप्रसङ्गात् । न च उपाधेः सत्त्वं विवक्षितम्, बौद्धेन सदधिष्ठानक-भ्रमानङ्गीकारादिति वाच्यम् । तथात्वे ब्रह्मणोऽपि सद्रूपोपाधौ सत्त्वेनाप्रतीयमानत्वेनातिव्याप्तेः । त्वयेति ॥ प्रयोज्यप्रयोजकभावस्य भेदघटितत्वादिति भावः । अन्यथेत्यस्यैव विवरणम् – अप्रतीत्यनुपाधिकेति ॥ उक्तासत्त्वलक्षणस्याव्याप्तिमप्याह – येनेति ॥ ननु सत्त्वेन प्रतीयमानस्य शशशृृङ्गस्य प्रातिभासिकत्वेनासतः सत्त्वेन प्रतीतिर्नास्तीत्यत आह– त्वन्मतेऽपि हीति ॥ श्रुत्याऽप्यसतः सत्त्वेन प्रतीतिरस्तीत्याह– तद्धैक इति ॥

### **न्यायामृतप्रकाशः**

अत्यन्तासत्त्वेति ॥ वियदादेः स्वरूपेण निषेधाङ्गीकार इत्यर्थः । तदुपपादयति ॥ प्रतिपन्नेत्यादिना ॥ स्वरूपेणेति शेषः । प्रतिपन्नोपाधौ त्रैकालिकनिषेधप्रतियोगित्वमपि सर्वत्र त्रैकालिकनिषेधप्रतियोगित्वपर्यंतमिति त्वन्मतमित्यन्वयः ॥ सर्वत्रेति ॥ स्वोपाधौ परोपाधौ चेत्यर्थः। ननु पटादेः स्वोपाधावेव त्रैकालिकनिषेधप्रतियोगित्वं न परोपाधावित्यत उक्तम् ॥ अन्यत्रासत्त्वेन संमतस्येति ॥ मृदादिरूपे परोपाधावसत्त्वेन सम्मतस्येत्यर्थः ॥ अन्यथेति ॥ पटादेरन्यत्र परोपाधावसत्त्वस्यासम्मतत्वे । अन्यत्र सत्त्वाङ्गीकार इति यावत् ॥ अन्यत्र तत्सत्त्वापातादिति । सत्त्वपदं तत्प्रतीतिव्यवहारयोरुपलक्षणम् । तथा च पटादेर् मृदाद्युपाधौ सत्त्वप्रतीतिव्यवहार-योरापातादित्यर्थः । तथा चायं पट एतत्तन्तुनिष्ठात्यन्ताभावप्रतियोगीति मिथ्यात्वानुमाने एतत्तन्तुभिन्ने तन्त्वन्तरे मृदादौ च सत्त्वापात्त्या अर्थान्तरता स्यादिति भावः । पटादेरन्यत्र सत्त्वाङ्गीकारे स्वोक्तिविरोधश्च स्यादित्याह– न हि तेषामिति ॥ तेषां पटादीनाम् । अन्यत्र परोपाधौ ॥ तथा चेति ॥ प्रतिपन्नोपाधौ स्वरूपेण त्रैकालिकनिषेधप्रतियोगित्वस्य सर्वत्र त्रैकालिकनिषेध-प्रतियोगित्वपर्यन्तत्वे सतीत्यर्थः ।

ननु सर्वत्र स्वरूपेण त्रैकालिकनिषेधप्रतियोगित्वं नात्यन्तासत्त्वम् । शशशृृङ्गादौ असत्त्वस्यै-तदन्यस्यैव सत्त्वादित्यत आह– न हीति ॥ शशशृङ्गादीनामितोऽन्यदसत्त्वमस्तीत्याशङ्क्य निषेधति– न चेत्यादिना ॥ तेषां शशशृृङ्गादीनाम् । निरुपाख्यत्वं नाम उपाख्यायते अनेनेति व्युत्पत्त्या पदशक्त्यविषयत्वं वा प्रतीत्यविषयत्वं वा । नाद्य इत्याह– निरूपाख्यपदेनैवेति ॥ तथा च निरुपाख्यपदशक्तिविषयतया तत्पदेनैव व्यवह्रियमाणत्वादित्यर्थः । तथा चासत्त्वेन सम्प्रतिपन्न-स्याप्यसत्त्वं न स्यादिति भावः । द्वितीये दोषमाह– असत इति ॥ असद्वैलक्षण्येति ॥ अभावज्ञाने प्रतियोगिज्ञानस्य कारणत्वादिति भावः ॥ असत्प्रतीतीति ॥ तस्यासत्प्रतीतिप्रसक्त्यपेक्षत्वादिति भावः ॥ असत्पदेति ॥ प्रेक्षावत्कृतशब्दप्रयोगस्य शब्दार्थज्ञानपूर्वकत्वादसत्पदप्रयोगार्थम् असज्ज्ञान-स्यावश्यकत्वादित्यर्थः ॥

क्वचिदपीति ॥ स्वोपाधौ परोपाधौ चेत्यर्थः ॥ जगतीति ॥ शून्यवादिना जगतोऽसत्त्व-मङ्गीकृतमिति तद्वैलक्षण्यं त्वया साधनीयम् । तेन च निस्स्वरूपत्वमेवासत्त्वमङ्गीकृतमिति तद्वै-लक्षण्यमेव त्वया साधनीयम् । न तु क्वचिदप्युपाधौ सत्त्वेनाप्रतीयमानत्वमसत्त्वमित्यंगीकृत्य तद्वैलक्षण्यम् । तथात्वे सिद्धसाधनता स्यात् । तेनापि सांवृतसत्त्वाङ्गीकारेणैतादृशासद्वै-लक्षण्यस्याङ्गीकारादिति भावः ॥ न प्रतीयेतेति ॥ सत्त्वेन न प्रतीयेतेत्यर्थः । उक्ताप्रतीतिं प्रति आपाद्यभूतसत्त्वेनाप्रतीतिं प्रति । क्वचिदप्युपाधौ सत्त्वेनाप्रतीयमानत्वं शशशृृङ्गादीनां कुत इत्युक्ते असत्त्वादित्येवं सत्त्वेनाप्रतीतिप्रयोजनकीभूतमसत्त्वं सत्त्वेनाप्रतीयमानत्वादन्यदेव वाच्यम् । अन्यथेदमेव चेदसत्त्वं स्यात्तर्ह्यसच्चेन्न प्रतीयेतेत्यापादनायोगः । असच्चेदित्यस्य सत्त्वेन न प्रतीयते चेदित्यर्थः । तथा च सत्त्वेन न प्रतीयते चेत्सत्वेन न प्रतीयेतेत्यापाद्यापादकयोरभेदः स्यादित्यर्थः ॥ तद्विरुद्धस्यैवेति ॥ सत्त्वासत्त्वयोः परस्परविरहरूपत्वस्यैवानुभवेन प्रतिपन्नोपाधौ त्रैकालिकनिषेध-प्रतियोगित्वात्मकबाध्यत्वमेवासत्त्वं वक्तव्यं, नोक्तरूपं सत्त्वेनाप्रतीयमानत्वमित्यर्थः । तथा चेतोऽन्यदसत्त्वं नास्तीति भावः ।

अन्यथेत्यस्य विवरणम्– प्रतीत्यनुपाधिकेत्यादि । सत्त्वासत्त्वयोः परस्परविरहरूपत्वस्य स्थितत्वाज्जगति अप्रतीत्यनुपाधिकासत्त्वाभावे अप्रतीत्यघटितासत्त्वानङ्गीकारे सत्त्वेनाप्रतीयमानत्व-मित्यप्रतीतिघटितासत्त्वाङ्गीकारे इति यावत् । ब्रह्मण्यपि असत्त्वविरहरूपं सत्त्वं नाम सत्त्वेन प्रतीतिरेव स्यान्न वस्तुतस्तत्र सत्त्वमस्तीति प्राप्तेरित्यर्थः । सत्त्वेनाप्रतीयमानत्वरूपासत्त्वलक्षणस्य शशशृङ्गेऽव्याप्तिरित्याह– येनेति ॥ ज्ञानोत्पत्तेः सत्त्वप्रकारकज्ञानोत्पत्तेः । तथा च सत्त्वेना-प्रतीयमानत्वं नास्तीति भावः ।

ननु शशशृङ्गमस्तीति वाक्यान्न शशशृृङ्गास्तित्वप्रकारकं ज्ञानमुत्पद्यते । शशशृङ्गं नास्तीत्य-योग्यतानिश्चयस्य तत्र प्रतिबन्धकत्वादित्यत उक्तम्– येन पुंसेति ॥ अयोग्यतानिश्चयाभावदशायां योग्यताभ्रमेणेत्यर्थः । नन्वव्याप्तिः कुत्र दीयते । न तावच्छशशशृङ्गे । तस्यास्तित्वप्रकारकारोपं प्रत्यधिष्ठानत्वेन सत्यत्वस्यावश्यकत्वेनासत्त्वाभावेनालक्ष्यत्वात् । न हि शून्यवादिमत इवाधिष्ठानमपि त्वन्मतेऽसत् । नाप्यस्तित्वे । तस्यारोप्यत्वेनासद्विलक्षणत्वरूपानिर्वाच्यत्वेनालक्ष्यत्वादतः कथमे-तदित्यत आह– त्वन्मतेऽपि हीति ॥ अधिष्ठानं शशशृङ्गम् । न चाधिष्ठानस्यासत्त्वे शून्यवादा-पत्तिः । न हि त्वया भ्रममात्राधिष्ठानम् असदित्युच्यते । किं नाम, तुच्छाधिकरणकभ्रमो यत्र तत्रैव तदधिष्ठानमसदित्यतोऽनिर्वचनीयास्तित्वप्रकारकभ्रमाधिष्ठानमपि शशशृङ्गमसदेवेति तत्राव्याप्तिरेवेति सांप्रदायिकोऽर्थः ।

ननु शशशृङ्गादिशब्दान्नासतः प्रतीतिर्जायते, किं नाम विकल्पमात्रमेव । यथोक्तम् । ‘‘शब्दज्ञानानुपाती वस्तुशून्यो विकल्प’’ इति ॥ अतः सत्त्वेनाप्रतीयमानत्वमस्त्येवेति नाव्याप्तिरित्यत आह– वक्ष्यते चेति ॥ विकल्पस्येच्छादिवज्ज्ञानान्यवृत्त्यंतरत्वं नास्तीति वक्ष्यत इत्यर्थः। तथा चाव्याप्तिः स्यादेवेति भावः ॥ तद्धैक इति ॥ असदासीदित्याहुरित्यनुवादमुखेनोक्तत्वेनासतः सत्त्व-प्रतीत्या सत्त्वेनाप्रतीयमानत्वरूपासत्त्वलक्षणस्यासम्भव इति भावः ।

### **न्यायकल्पलता**

रूप्यादेर्वियदादेश्च स्वरूपेण त्रैकालिकनिषेधप्रतियोगित्वे दूषणान्तरमाह । अत्यन्तासत्वापाता-च्चेति । तदेवोपपादयति । प्रतिपन्नोपाधाविति । अन्यथेति । मिथ्यात्वानुमितिकाले पटादेरुपादेय-स्योपादानतन्तुभ्योऽन्यत्रासत्वासम्मतौ घटादेस्तन्तुभिन्नदेशे सत्वापत्याऽर्थान्तरता स्यादित्यर्थः । पटादेः स्वोपादानादन्यत्र सत्ता त्वयापि नाङ्गीकृतेत्याह ॥ न हीति । आपादितमत्यन्तासत्वमुपसंहरति । तथा चेति । यदि वियदादिकं स्वरूपेणात्यन्ताभावप्रतियोगीत्यभ्युपगतं स्यात्तर्ह्यत्यन्तासदित्यभ्युपगमनीय-मापाद्येतेत्यर्थः । आपादकस्याप्यापाद्याविनाभावं निदर्शयति । न हीति । रूप्यादेरसद्वैलक्षण्यं, प्रपञ्चस्य स्वरूपेण त्रैकालिकनिषेधप्रतियोगित्वेऽप्यत्यन्तासत्वं नास्तीति व्युदसितुमसत्वं विविनक्ति । न च तेषामिति । शशविषाणादीनामित्यर्थः । निरुपाख्यत्वं किं शब्दशक्त्यगोचरत्वम् उत प्रतीत्यविषयत्वमिति विकल्प्याद्यमपाकरोति । निरुपाख्येति । तथा चासत्वेन सम्प्रतिपन्नस्याप्यसत्वं न स्यादित्यर्थः । द्वितीये दोषमाह । असत इति । असद्वैलक्षण्यज्ञानार्थं वैलक्षण्यप्रतियोगिनोऽसतोऽवश्यं ज्ञेयत्वात् । असत्प्रतीति-निरासार्थमसतः प्रतीतेः प्रसक्त्यपेक्षा । सा चासदवच्छिन्नप्रतीतिविषयैव । प्रेक्षावत्कृतस्य शब्दप्रयोगस्य शब्दार्थज्ञानपूवर्कत्वादसत्पदप्रयोगार्थमसतो ज्ञानस्यावश्यकत्वादित्यर्थः– नाप्यपरोक्षत इति । अनागत-गोचरसाक्षात्कारनियामकप्रत्यासत्यजन्यजन्यसाक्षात्काराविषयत्वमित्यर्थः । नापि क्वचिदति । यस्मिन्द्यौः पृथिवी चान्तरिक्षमित्याद्यागमादतीन्द्रियस्यापीश्वराद्यधिकरणे सत्वेन प्रतीयमानत्वान्नासत्वमित्यर्थः ।

जगतीति । शून्यवाद्यनङ्गीकृतस्यैवासद्वैलक्षण्यस्य रूप्यादौ त्वया स्वीकार्यत्वात् । अन्यथा रूप्यादौ जगति चासद्वैलक्षण्यप्रतिपादनमफलं स्यादित्यर्थः । अत्र सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोः साधारणं तथापि क्वचिदप्युपाधौ सत्वेन प्रतीत्यनर्हत्वमत्यन्तासत्वम् । तच्च शुक्तिरूप्ये प्रपञ्चे च बाधात्पूर्वं नास्त्येवेति न तुच्छत्वापत्तिः । न च बाधात् पूर्वं शुक्तिरूप्यं प्रपञ्चो वा सत्वेन प्रतीयते । एतदेव सदर्थकेनोपाधिपदेन सूचितम् । शून्यवादिभिः सदधिष्ठानकभ्रमानङ्गीकारेण क्वचि-दप्युपाधौ सत्वेन प्रतीत्यनर्हत्वरूपासद्वैलक्षण्यस्य क्वचिदप्युपाधौ सत्वेन प्रतीत्यर्हत्वरूपस्य शुक्तिरूप्ये प्रपञ्चे चानङ्गीकारादिति निरस्तम् । शून्यवादिनापि जगतः सत्वेन शून्याधिष्ठानकविवर्तप्रतीतेरङ्गीकारात् । निर्विशेषसदर्थब्रह्मणः शून्याविशेषात् । तेनापि शून्यस्याबाध्यत्वाभ्युपगमात् । द्वे सत्ये समुपाश्रित्य बुद्धानां धर्मदर्शना । लोके सांवृतसत्यत्वं सत्यं च परमार्थत इति तदुक्तेः । सत्वेनाप्रतीयमानत्वम-सत्वमित्यत्र दूषणान्तरमाह– त्वयापीति । अन्यथाऽऽपाद्यापादकयोरवैशिष्ट्यं स्यादित्यर्थः । ब्रह्मणीति । सत्वासत्वयोः परस्परविरहरूपत्वेनैव प्रतीतेरित्यर्थः । अन्यथेति । कालत्रयबाध्यत्वमसत्वं तदत्यन्ताभावः सत्वं कालत्रयाबाध्यत्वमित्येवं तयोः परस्परविरहरूपत्वानङ्गीकारे प्रकारान्तरेण तथात्वे स्थिते उपाधिना घटकेन पदार्थेन निर्वृत्तमौपाधिकम् । न औपाधिकमनौपाधिकम् । अप्रतीतिरूपोपाध्य-घटितस्यासत्वस्याभावे । तथा चायमर्थः । यदि सत्वेनाप्रतीयमानत्वमसत्वं तर्हि तदभावः सत्वेन प्रतीयमानत्वं सत्वं ब्रह्मणि स्यात्तथा च सद्विलक्षणत्वे सत्यसद्विलक्षणत्वस्य प्रागुक्तमिथ्यात्वस्य सत्वेन प्रतीत्यविषयत्वे सति सत्वेन प्रतीतिविषयत्वं स्यादिति । येन पुंसेति । न ह्यत्र झभङ्घटधषित्यादि निरर्थकेष्विव पदार्थधीरेव वा दशदाडिमानि, षडपूपाः कुण्डमजाजिनम् इत्याद्यपार्थकेष्विवान्वयधीर्वा नास्ति । विपरीतबोधकेषु योग्यताया अभावेऽप्ययोग्यतानिश्चयविरहेणाकाङ्क्षादिमत्वज्ञानेन च वाक्यार्थ-ज्ञानोत्पत्तेरनुभवात् । अन्यथा प्रवृत्यादेरयोगात् । तथा च सत्वेनाप्रतीयमानत्वं शशशृृङ्गादावप्य-सिद्धमित्यर्थः । यत्त्वयोग्यताज्ञानेन शाब्दज्ञानप्रतिबन्धात्तद्विघटनीयस्य योग्यताज्ञानस्य शाब्दधीहेतुत्वे सिद्धे तद्विशेषौ योग्यताप्रमाभ्रमौ शाब्दप्रमाभ्रमौ प्रतिजनकाविति । तन्न । योग्यता हि शब्दप्रतिपाद्यस्य संसर्गस्य सत्वं वा तत्संसर्गसत्वाविनाभूतं धर्मान्तरं वा । नाद्यः । शाब्दज्ञानस्य शाब्दज्ञानाजनकत्वेन शाब्दप्रमायाः शाब्दप्रमायामहेतुत्वात् । विषयसत्वस्य प्रमात्वानन्तर्गतत्वेन तद्धेत्वयोगाच्च । आवश्यकेन निर्दोषत्वेनैव प्रमात्वोपपत्तेश्च । द्वितीये एकपदार्थसंसर्गेऽपरपदार्थनिष्ठात्यन्ताभावप्रतियोगित्वप्रमा-विशेष्यत्वाभावो वा एकपदार्थसंसर्गेऽपरपदार्थनिष्ठात्यन्ताभावप्रतियोगितावच्छेदकधर्मशून्यत्वं वा योग्यतेति वक्तव्यम् । तत्र चाद्ये पक्षेऽनन्वयप्रमाविरहो योग्यता । द्वितीये जलेन सिञ्चतीत्यत्र सेकानन्वय-प्रतियोगितावच्छेदका ये अग्नित्वादयो धर्मास्तच्छून्यत्वं जले विद्यमानं योग्यतेति पर्यवस्यति । तत्र यद्यपीदं द्वयं संसर्गत्वाविनाभूतं न तु संसर्गरूपमिति न पूर्वोक्तदोषास्तथाप्यत्र पक्षद्वयेऽनन्वय-प्रमाविरहप्रमा वा अनन्वयप्रतियोगितावच्छेदकधर्मशून्यत्वप्रमा वा तत्र हेतुरिति फलितोऽर्थः । स चायुक्तः । आवश्यकेन निर्दोषत्वेनैव प्रमात्वोपपत्तौ संसर्गव्याप्यप्रमायाः संसर्गाभावप्रतियोगितावच्छेदक-धर्मशून्यत्वप्रमाया वा तज्जनकत्वकल्पनेति गौरवात् । न हि निर्दोषत्वे सति तदुभयान्यतरप्रमाव्यतिरेकेण शाब्दप्रमाव्यतिरेको दृष्टः । येन तत्र तज्जन्यकत्वं प्रतीमः । किं च शाब्दीसंसर्गे प्रमानियमेन संसर्गव्याप्यधीजन्या चेदनुमितिः स्यात् ।

यच्चोक्तं योग्यताभ्रमः शाब्दभ्रमहेतुरिति । तन्न । संवादिशुकादिवाक्यजन्यप्रमाहेतुत्वेन नित्यप्रमा-वद्विसंवादिशुकादिवाक्यजभ्रमहेतुत्वेन भ्रमोऽपि कल्प्य इति नित्यभ्रमकल्पनापातात् । किं च सामान्यस्य हेतुत्वे विशेषे तद्धेतुत्वं कल्प्यम् । यत्सामान्ययोः कार्यकारणभावः बाधकं विना तद्विशेषयोरपीति न्यायात् । प्रकृते च सामान्ययोः कार्यकारणभावस्यैवासिद्धेः । अपि च । अयोग्यताया उक्तरीत्या विषयाभावरूपत्वे बाधवद् विषयाभावव्याप्यरूपत्वे च सत्प्रतिपक्षवत्साक्षात्प्रतिबन्धकत्वसम्भवे योग्यता-ज्ञानविघटनकल्पनानौ चितीमावहति । व्यभिचारज्ञानासंसर्गग्रहाप्रामाण्यज्ञानानि तु न साक्षादनुमिति-प्रवृत्तिप्रतिबन्धकानि भिन्नविषयकत्वादिति अनुमितिप्रवृत्तिहेतुभूतव्याप्तिज्ञानसंसर्गग्रहप्रामाण्यज्ञानविघटक-तया तत्प्रतिबन्धकानि भवन्ति । तस्माच्छाब्दज्ञाने आकाङ्क्षासती अयोग्यता निश्चयविरहश्च हेतव इति युक्त एवायोग्यादपि वाक्याच्छाब्दो बोध इति ।

ननु शशशृृङ्गमस्तीति वाक्याभासाच्छशेऽनिर्वचनीयशृृङ्गास्तित्वविषयको भ्रम उच्यते न त्वस-द्विशेष्यकः सत्वप्रकारकः स इत्यत आह ॥ त्वन्मतेऽपीति । अनिर्वचनीयवादिनस्तव मतेऽपि तत्राध्यस्तस्यास्तित्वस्यानिर्वाच्यत्वेऽपि शशशृृङ्गमसदिति वाक्य इव शशशृृङ्गमस्तीति वाक्येऽपि शशशृृङ्गशब्देनासत एव विशिष्टस्य शशशृृङ्गस्य प्रतीतिः शब्दोपरागात् । तथा हि । शब्दाभासात् सत्वेन प्रतीतं शशशृृङ्गं न तावत्सत् । बाधानुपपत्तेः । नाप्यनिर्वाच्यम् । अधिष्ठानाभावात् । अतस्तत्सदेवेति पर्यवसितम् । अस्तित्वस्य तच्छब्दाधिष्ठानचिदाश्रिताविद्योपादानकत्वेनानिर्वाच्यत्वमिति भावः ।

ननु शशशृृङ्गादिशब्दाद्विकल्पमात्रं जायते । तदुक्तम् । शब्दज्ञानानुपाती वस्तुशून्यो विकल्प इति । एवं च शशशृृङ्गादिशब्दान्नासतः प्रतीतिरित्यत आह– वक्ष्यते चैतदिति । विकल्पस्येच्छादिवत्ज्ञानान्य-वृत्यन्तरत्वेऽनुभवविरोधः । प्रवृत्ययोगश्च । न हि शशशृृङ्गस्यासत्वाज्ञानदशायां तदस्तित्वज्ञानस्य गोशृृङ्गास्तित्वज्ञानान्मात्रयापि विशेषोऽनुभूयते । असति वृत्यन्तरवज् ज्ञानस्यैवोपपत्तेश्च । अन्यथा शुक्तिरूप्यादेरपि विकल्पमात्रं न तु प्रतीतिरिति स्यात् । विकल्पस्य ज्ञानविशेषत्वे त्विष्टापत्तिः । वस्तुशून्य इति च कोऽर्थः । किं किमप्यनुल्लिखन्निति वा सदेवोल्लिखन्निति वा । आद्येऽनुभवविरोधः । व्यवहाराद्यनुपपत्तिश्च । न ह्ययं घटादिवत् किमप्यनुल्लिखन्ननुभूयते । द्वितीये सिद्धं नः समीहितम् । न चेयमपि धीरनिर्वाच्यविषया । निःस्वरूपस्य शशशृृङ्गादेरप्यनिर्वाच्यत्वे हि रूप्यादेर् वैलक्षण्यमाशास्यत इत्यादि वक्ष्यत इत्यर्थः । तद्धैक इति । असदासीदित्यसत्प्रतीतेरनुवादमुखेनोक्तत्वादित्यर्थः ।

अत्राहुरभिनवाद्वैतवादिनः । सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोः साधारणं तथापि क्वचिदप्युपाधौ सत्वेन प्रतीत्यनर्हत्वमत्यन्तासत्वम् । तच्च शुक्तिरूप्ये प्रपञ्चे च बाधात्पूर्वं नास्त्येवेति न तुच्छत्वापत्तिः । न च बाधात्पूर्वं शुक्तिरूप्यं प्रपञ्चो वा सत्वेन न प्रतीयते । एतदेव सदर्थकेनोपाधि-पदेन सूचितम् । शून्यवादिभिः सदधिष्ठानकभ्रमानङ्गीकारेण क्वचिदप्युपाधौ प्रतीत्यनर्हत्वरूपा-सद्वैलक्षण्यस्य क्वचिदप्युपाधौ सत्वेन प्रतीत्यर्हत्वरूपस्य शुक्तिरूप्ये प्रपञ्चे चानङ्गीकारात् । नन्वेवं सति यावत्सदधिकरणकात्यन्ताभावप्रतियोगित्वं पर्यवसितम् । तथा च केवलान्वय्यत्यन्ताभावप्रतियोगिषु अवृत्तिषु गगनादिषु तार्किकाणां सिद्धसाधनम् । यदधिकरणं यत्सत्तन्निष्ठात्यन्ताभावप्रतियोगित्वं तस्य मिथ्यात्वमिति विवक्षायामधिकरणपदेनावृत्तिनिवारणेऽपि संयोगसम्बन्धेन समावायसम्बन्धेन वा यद् घटाधिकरणं समवायसम्बन्धेन संयोगसम्बन्धेन वा घटस्य तन्निष्ठात्यन्ताभावप्रतियोगितया सर्वेषु वृत्तिमत्सु सुदुर्धरं सिद्धसाधनम् । येन सम्बन्धेन यद् यस्याधिकरणं तेन सम्बन्धेन तन्निष्ठात्यन्ताभावप्रतियोगित्व-मिति विवक्षायामप्यव्याप्यवृत्तिषु संयोगादिषु सिद्धसाधनमिति चेत् । न । येन रूपेण यदधिकरणतया यत्प्रतिपन्नं तेन रूपेण तन्निष्ठात्यन्ताभावप्रतियोगित्वस्य प्रतिपन्नपदेन सूचितत्वात् । तच्च रूपं सम्बन्धविशेषोऽवच्छेदकविशेषश्च । न हि सम्बन्धविशेषमन्तरेण भूतले घटाद्यधिकरणता प्रतीयते । अवच्छेदकविशेषमन्तरेण वा कपिसंयोगाधिकरणता । तथा च येन सम्बन्धविशेषेण येनावच्छेदक-विशेषेण वा यदधिकरणताप्रतीतिर्यत्र भवितुमर्हति तेनैव सम्बन्धविशेषेण तनैव चावच्छेदकविशेषेण तदधिकरणकात्यन्ताभावप्रतियोगित्वं मिथ्यात्वमिति पर्यवसिते क्व सिद्धसाधनम् । यदि पुनर्ध्वंसप्रागभाव-प्रतियोगित्वमिवात्यन्ताभावप्रतियोगित्वमप्याकाशादिषु न स्यात् । साधकमानाभावस्य तुल्यत्वात् । ‘‘इहाकाशो नास्तीति’’ प्रत्यक्षप्रतीत्यसम्भवादनुमाने चानुकूलतर्काभावात् । सामान्यतो दृष्टमात्रेण ध्वंसप्रागभावप्रतियोगित्वस्यापि सिद्धिप्रसङ्गात् । तद्व्यतिरेकेण कस्यचित्कार्यस्यानुपपत्तेरभावाच्च । एवं संयोगसम्बन्धेन घटवति भूतले समवायसम्बन्धेन घटाभावसत्वे मानाभावाल्लाघवेन घटात्यन्ताभावत्वेनैव घटसामानाधिकरण्यविरोधित्वकल्पनात्सम्बन्धविशेषप्रवेशे च गौरवात् । घटसमवायाभावमात्रविषयतया प्रतीत्युपपत्तेः, आधाराधेयभावस्य प्रत्यक्षसिद्धत्वेन घटस्यावृत्तित्वशङ्कानुदयात् । उक्तयुक्तेश्च न घटादेरत्यन्ताभावसामानाधिकरण्यम् । एवं संयोगतदत्यन्ताभावयोर्नैकाधिकरण्यम् । अग्रे वृक्षः कपिसंयोगी मूले नेति प्रतीतेरग्रमूलयोरेव संयोगतदभाववत्तयोपपत्तेः । तदा सन्मात्रनिष्ठात्यन्ताभावप्रतियोगित्वमेव मिथ्यात्वमिति मन्तव्यम् ।

न चैवं सति भावाभावयोरविरोधात्तज्ज्ञानयोर्बाध्यबाधकभावो न स्यादिति वाच्यम् । भिन्न-सत्ताकयोरविरोधेऽपि समसत्ताकयोर्विरोधात् । यत्र भूतले यस्य घटस्यात्यन्ताभावो व्यावहारिकस्तत्र स घटो न व्यावहारिक इति नियमात् । न चैवं सति शुक्तिरियं न रजतमिति ज्ञानविषयीभूताभावस्य व्यावहारिकत्वेन पुरोवर्तिप्रतीतरजतस्य व्यावहारिकत्वापहारेपि प्रातीतिकसत्वानपहारात् । बाधोत्तर-कालेऽपीदं रजतमिति प्रतीतिः स्यादिति वाच्यम् । तत्रेयं शुक्तिरित्यपरोक्षप्रमया प्रातीतिकरजतोपादाना-ज्ञाननिवृत्तौ प्रातीतिकसत्वस्याप्यपहारात् । शुक्त्यज्ञानस्य प्रातीतिकरजतोपादानत्वेन तदसत्वे
प्रातीतिकरजतासत्वस्यावश्यकत्वात् । अत एव यत्र परोक्षयाऽधिष्ठानप्रमया न भ्रमोपादानाज्ञान-निवृत्तिस्तत्र व्यावहारिकत्वापरिहारेऽपि प्रातीतिकत्त्वानपहारात्तिक्तो गुड इत्यादि प्रतीतिरनुवर्तत एव । एवमखण्डब्रह्मसाक्षात्कारात्पूर्वं परोक्षबाधेन प्रपञ्चस्य व्यावहारिकत्वापहारेऽपि प्रतीतिरनुवर्तते एव । अधिष्ठानाज्ञाननिवृत्तौ तु नानुवर्तिष्यत इति ।

तत्र ब्रूमः । यत्तावदुक्तं सर्वत्र त्रैकालिकनिषेधप्रतियोगित्वं तुच्छानिर्वाच्ययोः साधारणमिति । तदसत् । यद्ययं प्रपञ्चः स्वरूपेणासत्स्यात्तर्हि सोपादानः सकर्तृकश्च न स्यान्निःस्वरूपत्वात्तुच्छवत् । परतन्त्रस्वरूपस्यैवोत्पत्त्यादौ कारणापेक्षत्वात् । सोपादानत्वं च प्रपञ्चस्य श्रूयते अजामेकामित्यादौ । सकर्तृकत्वं च ‘‘स इमान्लोकानसृजत स इदं सर्वमसृजते’’त्यादिश्रुतिभ्यः । तुच्छे सोपादानस्वरूपत्त्वा-भावो निःस्वरूपत्वात् । सोपादानत्वे च प्रमितोपादानत्वं प्रयोजकं न त्वनिषिद्धस्वरूपत्वं, येनाति-प्रसङ्गः । सस्वरूपत्वेऽप्यात्मनो निरुपादानत्वं सोपादानत्वेनाप्रमितत्वात् । सर्वोत्पत्तिमन्निमित्तादृष्टा-श्रयत्वेन लयेऽप्यङ्गीकार्यत्वाच्च । अन्यथोत्पत्तेरेवाभावप्रसङ्गात् । न च सत्वेन प्रतीयमानत्वतदभावाभ्यां तुच्छप्रपञ्चयोर्विशेष इति देश्यम् । शब्दाभासादिना शशविषाणादेरऽपि सत्वेन प्रतीयमानत्वात् । एवं विधासद्वैलक्षण्यस्य शून्यवादेऽपि सत्वाच्च । असच्चेत्सत्वेन न प्रतीयेतेति वदता तादृशाप्रतीतिं प्रति प्रयोजकस्यासत्वस्याप्रतीत्यनुपाधिकस्यैव वाच्यत्वात् । व्युदस्तं चैतदधस्तात् । न च भ्रमस्य सदधिष्ठानत्वतदभावाभ्यां मतयोर्विशेष इति वाच्यम् । शून्येऽप्यबाध्यार्थकसदर्थत्वस्य सत्वात् । निर्विशेषत्वेनाङ्गीकृतस्य ब्रह्मणः शून्याद्विशेषाङ्गीकारे व्याहतेश्च ।

सत्यं तु द्विविधं प्रोक्तं सांवृतं पारमार्थिकम् ।

सांवृतं व्यावहार्यं स्यान्निवृत्तौ पारमार्थिकम् ।

विचार्यमाणे नो सत्वं सत्वं चापि प्रतीयते ।

यस्य तत्सावृतं ज्ञेयं व्यवहारपदं च यत् ।

निर्विशेषं स्वयं भातं निर्लेपमजरामरम् ।

शून्यं तत्त्वमविज्ञेयं मनोवाचामगोचरम् ।

विश्वाकारं च संवृत्त्या यस्य तत्पदमक्षयम् ।

इत्यादिशून्यवादिवाक्यात् त्वदुक्तार्थसालक्षण्यमवसीयते ।

यच्चोक्तं ‘‘येन रूपेणेत्यादि’’ तदसत् । ब्रह्मवत्सद्रूपत्वेनामिथ्यात्वोपपत्त्याऽर्थान्तरात् । स एवाध-स्तादित्यादिश्रुतिप्रतिपन्नोपाधौ भूमात्मनो ब्रह्मणस्तेन रूपेण कदाप्यसत्वात् । परस्यार्थान्तरं, सिद्धान्तिनः सिद्धसाधनमेवेति । यदपि गगनादेरवृत्तित्वं संयोगादेः स्वात्यन्ताभावसामानाधिकरण्यमनुपपन्नमित्युक्तं तदनुमन्यामहे । यच्च सन्मात्रनिष्ठात्यन्ताभावप्रतियोगित्वं मिथ्यात्वमित्युक्तं तदपि न सत्संसत्सु शोभां बिभर्ति । सन्मात्रनिष्ठात्यन्ताभावप्रतियोगित्वं हि यावत्सदधिकरणकात्यन्ताभावप्रतियोगित्वं, तत्र यावदिति किं सदधिकरणविशेषणमुतात्यन्ताभावविशेषणम् । नाद्यः । सदद्वैतमतक्षतेः । अप्रसिद्ध-विशेषणत्वाच्च । आरोपितानारोपितसत्त्वसामान्याभावाच्च । अन्यथा बाष्पधूलीमशकमालाध्यस्तधूमे सत्यधूमे च धूमत्वसामान्यापत्तिः स्यात् । न च यावत्पदमशेषपरं न त्वनेकाशेषपरमिति देश्यम् । सत्पदस्याबाध्यपरत्वे दृष्टान्ते साध्यवैकल्यात् । व्यावहारिकसत्त्वपरत्वे परमते बाधः । बाध्यबाध्यानुगत-सत्त्वसामान्यस्यायोगात् । न द्वितीयः । असम्भवात् । न हि घटः पटाद्यत्यन्ताभावप्रतियोगीति सुवचम् । किञ्च ब्रह्मण्यतिव्याप्तिः । तस्य स्वाधिकरणकत्वाभावादन्याधेयत्वाभावाच्च । ननु यस्मिन् द्यौरित्यादिश्रुत्या प्रतीतेऽधिकरणे नेह नानेति श्रुत्या प्रपञ्चो निषिध्यत इति चेन् न । श्रुतिप्राप्तस्य श्रुत्या निषेधायोगात् । निषेधस्य विहितेतरविषयत्वनियमात् । अन्यथा ‘न हिंस्यादिति’ निषेधश्रुतिरग्नीषोमीयहिंसां निषेधेत् । अपि च भावाभावयोर्विरोधान्नैकाधिकरण्यम् । लाघवेन भावत्वेनैव स्वाधिकरणे तदत्यन्ताभावविरोधात् । सत्ताभेदस्याद्याप्यसिद्धेश्च । मिथ्यात्वानुमानादेव च सत्ताभेदसिद्धावन्योन्याश्रयात् । श्रुतेः स्वविरोधेन प्रत्यक्षबाधेन च दुःस्थत्वात् । तस्मात् साधूक्तं निषेधेऽत्यन्तासत्वं दुर्वारमिति ।

न्यायामृतसौगन्ध्या

ननु सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोस्साधारणम् । तथापि क्वचिदप्युपाधौ सत्त्वेन प्रतीत्यनर्हत्वमत्यन्तासत्त्वम् । तच्च शुक्तिरूप्ये प्रपञ्चे च बाधात् पूर्वं नास्त्येवेति न तुच्छत्वापत्तिः । न च बाधात् पूर्वं शुक्तिरूप्यं प्रपञ्चो वा सत्त्वेन न प्रतीयते । एतदेव१ सदर्थकेनो२पाधिपदेन सूचितम् । शून्यवादिभिः सदधिष्ठानकभ्रमानङ्गीकारेण क्वचिदप्युपाधौ सत्वेन प्रतीत्यनर्हत्वरूपासद्वैलक्षण्यस्य क्वचिदप्युपाधौ सत्त्वेन प्रतीत्यर्हत्वरूपस्य शुक्तिरूप्ये प्रपञ्चे चानङ्गीकारादिति चेत् । न । असतः प्रतीत्यङ्गीकारे क्वचिदप्युपाधौ सत्त्वेनापि प्रतीतिसम्भवात् । न च सत्त्वेन प्रतीत्यर्हत्वं नाम सत्तादात्म्येन प्रतीयमानत्वम् । तच्चासति नास्त्येवेति वाच्यम् । अवच्छिन्नवृत्तिकान्यसर्वदेशवृत्तिकात्यन्ताभावप्रतियोगित्वं ह्यसत्वम् । तच्च शुक्तिरूप्यशशशृृंगादिसाधारणमित्येकस्य सत्तादात्म्येन प्रतीतिरपरस्य नेत्यत्र मानाभावात् ।
शून्यवादिनापि तादृशासद्वैलक्षण्यस्य प्रपञ्चे स्वीकाराच्च ।

शून्यवादिभिरित्याद्ययुक्तम् । सांवृतसत्वस्य जगति तेनापि स्वीकारात् । वास्तवसत्त्वस्य तवाप्य-भावाच्च । ‘द्वे सत्त्वे समुपाश्रित्य बुद्धानां धर्मदेशना । लोके सांवृतसत्त्वं च सत्त्वं च परमार्थतः’ इत्यादि तदुक्तेश्च । अधिष्ठानस्य ज्ञानमेव ह्यारोपे हेतुः । न च तत्सत्वम् । न च अधिष्ठानस्य ज्ञाततया सत्त्वा-सिद्धावपि अज्ञाततया सत्वसिद्धिः । न हि स्वकल्पितमज्ञानं विषयीकरोतीति वाच्यम् । सामान्यतो ज्ञातं विशेषतोऽप्यज्ञातं ह्यधिष्ठानम् । त्वदभिप्रेते विश्वाधिष्ठाने निर्विशेषे स्वप्रकाशे धर्मस्य मिथ्याभूतस्याज्ञान-कल्पितत्वेनाज्ञानविषयत्वासम्भवात् । अतस्त्वदभिमताधिष्ठानस्याज्ञानावरणाभावेन कथमज्ञाततया सत्त्वसिद्धिः ? अतस्तवाप्यप्यसदधिष्ठानक एव भ्रमः । किञ्च स्वाप्नशुक्त्यादौ रजतारोपमङ्गीकर्तुस्तेऽ-ज्ञाततयाऽपि नाधिष्ठानसत्त्वसिद्धिः । न हि प्रातीतिकं स्वाप्नमज्ञानावृतं भवति ।

यत्तु ‘शब्दज्ञानानुपाती वस्तुशून्यो विकल्पः’ इति पातञ्जलसूत्रेण ताद्दशविकल्पस्य सद्रूपवस्त्व-विषयकस्य शब्दज्ञानजन्यत्वस्योक्तत्वात् । अत एव ‘वृत्तयः पञ्चतय्यः प्रमाण-विपर्यय-विकल्प-निद्रा-स्मृतयः’ इति वृत्तिज्ञानानां पञ्चधा विभागेन विपर्ययरूपात् सद्रूपाधिष्ठानविषयकाद् भ्रमात् पार्थक्येन विकल्पः पातञ्जलसूत्र एवोक्तः । ‘‘निद्रा=सौषुप्तिकी वृत्तिः’’ इति । तन्न । यत्र सदेव शुक्त्याद्यसद्रजतात्मना भाति स विपर्ययः, यत्र तु असत् शशशृृङ्गादि सदात्मना भाति स विकल्प इति तयोर्भेदात् ।

### **न्यायामृतमाधुरी**

न चेत्यादिकं तस्मादित्यन्तेन प्रत्याख्यास्यमानासत्त्वगोचरषट्कल्प्यामादिमं निरुपाख्यत्वं वृत्या शब्दाप्रतिपाद्यत्वं प्रतीत्यविषयत्वं वेति कल्पद्वयमभिप्रेत्याद्यं पराकुरुते– निरुपाख्येति । ख्याय-मानत्वाद् वृत्या प्रतिपाद्यत्वात् । द्वितीयं प्रत्याह– असत इति ।

अत्र ब्रह्मानन्दः । निरुपाख्यत्वं शब्दवृत्त्यविषयत्वम् । ख्यायमानत्वाद् वृत्तिसम्बन्धेन सम्बन्ध्य-मानत्वात् । निरुपाख्यादिपदानामलीके आनुभावकत्वरूपशक्तिविरहेऽपि अननुभवरूपमलीकविषयकं विकल्पं प्रति योगेन लक्षणया सङ्केतविशेषेण वाऽलीकोपस्थितिद्वारा जनकत्वमावश्यकम् । तादृशविकल्पस्य साक्षिसिद्धत्वात् । ‘‘शब्दज्ञानानुपाती वस्तुशून्यो विकल्पः’’ इति पातञ्जलसूत्रेण तादृशविकल्पस्य सद्रूपवस्त्वविषयकस्य शब्दज्ञानजन्यत्वस्योक्तत्वात् । अत एव ‘‘वृत्तयः पञ्चतय्यः प्रमाणविपर्ययविकल्पनिद्रास्मृतय इति वृत्तिज्ञानानां पञ्चधा विभागेन विपर्ययरूपात्सद्रूपाधिष्ठान-विषयकाद् भ्रमात्पार्थक्येन विकल्पः पातञ्जलसूत्र एवोक्तः । निद्रा सौषुप्तिकी वृत्तिरिति । न च निर्धर्मकत्वादलीके निरुपाख्यादिपदानां योगादिवृत्त्यसम्भव इति वाच्यम् । तस्येतरधर्मशून्यत्वेऽपि अभावस्य विषयत्वादेश्च धर्मस्य तत्र स्वीकारेण योगेन वाचकशब्दरूपोपाख्यविरहोपस्थित्योक्त-विरहाश्रयालीकोपस्थितिसम्भवेन लक्षणासम्भवात् ‘‘अनेन पदेनालीकं बोध्यमि’’ति सङ्केतसम्भवाच्च । तथा च वृत्तिविषय एवालीकमिति भाव इति व्याचकार । तत्सुधायामेव कोऽयं विकल्पः ज्ञानमन्यद्वा द्वितीयो द्वितीयेऽन्तर्भवति । आद्ये वस्तुशून्य इति कोऽर्थः । किमप्यनुल्लिखन्, असदेवोल्लिखन्वा । आद्येऽनुभवविरोधः । न हि विषयानुपरक्तो घटादिवदसावनुभूयते । यो हि शशविषाणं नास्तीति न प्रतीतवांस्तस्य शशविषाणशब्दाज्जायमानं ज्ञानं न गोविषाणज्ञानाद्विशिष्यते । द्वितीये सिद्धं नः समीहितम् । नापि द्वितीयोऽनुभवविरोधात् । विमतानि पदानि स्वार्थान्वयप्रतिपत्तिजनकानि । आकाङ्क्षासन्निधिमत्पदत्वात् । इत्यादिना निरस्तमिति नेह प्रयतितव्यम् । ननु शब्दज्ञानानुपाती वस्तुशून्यो विकल्प इत्याकरोक्त्या शशशृङ्गमस्तीत्यादिवाक्याद्विकल्पमात्रोत्पादेऽपि अन्वयबोधा-नुत्पादेन न क्षतिरित्यत आह ॥ वक्ष्यत इति । विकल्पस्येच्छादिवज्ज्ञानान्यवृत्यन्तरत्वेऽनुभवविरोध इत्यादिकं वक्ष्यत इत्यर्थः । असत्वं दुर्वारमित्यन्तमन्यत्र प्रपञ्चितमितीहोपरम्यते ।

अत्राद्वैतसिद्धिकारः । सर्वत्र त्रैकालिकनिषेधप्रतियोगित्वं यद्यपि तुच्छानिर्वाच्ययोः साधारणम् । तथापि क्वचिदप्युपाधौ सत्त्वेन प्रतीत्यनर्हत्वमत्यन्तासत्वम् । तच्च शुक्तिरूप्ये प्रपञ्चे च बाधात्पूर्वं नास्त्येवेति न तुच्छत्वापत्तिः । नच बाधात्पूर्वं शुक्तिरूप्यं प्रपञ्चो वा सत्वेन न प्रतीयते । एतदेव सदर्थकेनोपाधिपदेन सूचितम् । शून्यवादिभिः सदधिष्ठानकभ्रमानङ्गीकारेण क्वचिदप्युपाधौ सत्वेन प्रतीत्यनर्हत्वरूपासद्वैलक्षण्यस्य (क्वचिदप्युपाधौ सत्त्वेन प्रतीत्यर्हत्वरूपस्य) शुक्तिरूप्ये प्रपञ्चे चानङ्गीकारात् ।

नन्वेवं सति यावत्सदधिकरणकात्यन्ताभावप्रतियोगित्वं पर्यवसितम् । तथा च केवलान्व-य्यत्यन्ताभावप्रतियोगिषु(अवृत्तिषु) गगनादिषु तार्किकाणां सिद्धसाधनम् । यदधिकरणं यत्सत्तन्निष्ठा-त्यन्ताभावप्रतियोगित्वं मिथ्यात्वमिति विवक्षायाम् अधिकरणपदेनावृत्तिनिवारणेऽपि संयोगसम्बन्धेन समवायसम्बन्धेन वा यद्घटाधिकरणं समवायसम्बन्धेन संयोगसम्बन्धेन वा घटस्य तन्निष्ठात्यन्ता-भावप्रतियोगितया सर्वेषु वृत्तिमत्सु दुरुद्धरं सिद्धसाधनम् । येन सम्बन्धेन यद्यस्याधिकरणं तेन सम्बन्धेन तन्निष्ठात्यन्ताभावप्रतियोगित्वमिति विवक्षायामव्याप्यवृत्तिषु संयोगादिषु सिद्धसाधनमिति चेन्न । येन रूपेण यदधिकरणतया यत्प्रतिपन्नं तेन रूपेण तन्निष्ठात्यन्ताभावप्रतियोगित्वस्य प्रतिपन्नपदेन सूचितत्वात् । तच्च रूपं सम्बन्धविशेषोऽवच्छेदकविशेषश्च । न हि सम्बन्धविशेष-मन्तरेण भूतले घटाधिकरणता प्रतीयते । अवच्छेदकविशेषमन्तरेण वा वृक्षे कपिसंयोगाधिकरणता । तथा च येन सम्बन्धविशेषेण येन चावच्छेदकविशेषेण यदधिकरणताप्रतीतिर्यत्र भवितुमर्हति तेनैव सम्बन्धविशेषेण तेनैव चावच्छेदकविशेषेण तदधिकरणकात्यन्ताभावप्रतियोगित्वं तस्य मिथ्यात्वमिति पर्यवसिते क्व सिद्धसाधनम् । यदि पुनर्ध्वंसप्रागभावप्रतियोगित्वमिवात्यन्ताभावप्रतियोगित्व-मप्याकाशादिषु न स्यात्साधकमानाभावस्य तुल्यत्वादिहाकाशो नास्तीति प्रत्यक्षप्रतीत्यसम्भवादनुमाने चानुकूलतर्काभावात् । सामान्यतो दृष्टमात्रेण ध्वंसप्रागभावप्रतियोगित्वस्यापि सिद्धिप्रसङ्गात्तद्व्यतिरेकेण कस्यचित्कार्यस्यानुपपत्तेरभावाच्च । एवं संयोगसम्बन्धेन घटवति भूतले समवायसम्बन्धेन घटाभावसत्त्वे मानाभावाल्लाघवेन घटात्यन्ताभावत्वेनैव घटसामानाधिकरण्यविरोधित्वकल्पनात्सम्बन्ध-विशेषप्रवेशे च गौरवाद्घटसमवायाद्यभावमात्रविषयतया प्रतीत्युपपत्तेराधाराधेयभावस्य प्रत्यक्षसिद्धत्वेन घटस्यावृत्तित्वशङ्कानुदयादुक्तयुक्तेश्च घटादेरत्यन्ताभावसामानाधिकरण्यम् । एवं संयोगतदभावयो-र्नैकाधिकरण्यम् । अग्रे वृक्षः कपिसंयोगी मूले नेति प्रतीतेरग्रमूलयोरेव संयोगतदभाववत्तयोपपत्तेः । तदा सन्मात्रनिष्ठात्यन्ताभावप्रतियोगित्वमेव मिथ्यात्वं मन्तव्यम् । न चैवं सति भावाभावयोरविरोधात् तज्ज्ञानयोर्बाध्यबाधकाभावो न स्यादिति वाच्यम् । भिन्नसत्ताकयोरविरोधेऽपि समसत्ताकयोर्विरोधात् । यत्र भूतले यस्य घटस्यात्यन्ताभावो व्यावहारिकस्तत्र स घटो न व्यावहारिक इति नियमात् । नचैवं सति शुक्तिरियं न रजतमिति ज्ञानविषयीभूताभावस्य व्यावहारिकत्वेन पुरोवृत्तिप्रतीतरजतस्य व्यावहारिकत्वापहारेऽपि प्रातीतिकसत्त्वानपहाराद्बाधोत्तरकालेऽपि इदं रजतमिति प्रतीतिः स्यादिति वाच्यम् । तत्रेयं शुक्तिरिति अपरोक्षप्रमया प्रातीतिकरजतोपादानाज्ञाननिवृत्तौ प्रातीतिकसत्त्वस्याप्यप-हारात् । शुक्त्यज्ञानस्य प्रातीतिकरजतोपादानत्वेन तदसत्वे प्रातीतिकरजतासत्त्वस्यावश्यकत्वात् । अत एव यत्र परोक्षयाऽधिष्ठानप्रमया न भ्रमोपादानाज्ञाननिवृत्तिस्तत्र व्यावहारिकत्वापहारेऽपि प्रातीति-कत्वानपहारात्तिक्तो गुड इत्यादिप्रतीतिरनुवर्तत एव । एवमखण्डब्रह्मसाक्षात्कारात् पूर्वं परोक्षबोधेन प्रपञ्चस्य व्यावहारिकत्वापहारेऽपि प्रतीतिरनुवर्तत एव । अधिष्ठानाज्ञाननिवृत्तौ तु नानुवर्तिष्यत इति ।

तन्न साधीयः । क्वचिदप्युपाधौ सत्त्वेन प्रतीत्यनर्हत्वस्यात्माश्रयप्रसङ्गेनासच्चेत्सत्त्वेन न प्रतीये-तेत्यभिधानेनाप्रतीतिप्रयोजकतया दुरुपगमतया तत्प्रयोजकस्य प्रतीत्यघटितस्यैवाभिधातव्यत्वात् । तादृशस्य च व्याहतिसमर्थनप्रसङ्गे परास्तत्वात् । असतः प्रतीत्यङ्गीकारे क्वचिदप्युपाधौ सत्त्वेनापि प्रतीतिसम्भवात् । न च सत्त्वेन प्रतीत्यर्हत्वं नाम सत्तादात्म्येन प्रतीयमानत्वं तच्चासति नास्तीति वाच्यम् । अवच्छिन्नवृत्तिकान्यसर्वदेशवृत्तिकात्यन्ताभावप्रतियोगित्वं ह्यसत्त्वं, तच्च शुक्तिरूप्यशश-शृृङ्गादिसाधारणमित्येकस्य तत्तादात्म्येन प्रतीतिरपरस्य नेत्यत्र मानाभावात् । शून्यवादिनापि तादृशासद्वैलक्षण्यस्य प्रपञ्चे स्वीकाराच्च । शून्यवादिभिरित्याद्यशुद्धम् । सांवृतसत्त्वस्य जगति तेनापि स्वीकारात् । वास्तवसत्त्वस्य तवाप्यभावाच्च । ‘द्वे सत्त्वे समुपाश्रित्य बुद्धानां धर्मदेशना । लोके संवृतिसत्त्वं च सत्त्वं च परमार्थत’ इत्यादितदुक्तेश्च । अधिष्ठानस्य ज्ञानमेव ह्यारोपहेतुः । न च तत्सत्त्वम् । न चाधिष्ठानस्य ज्ञाततया सत्त्वासिद्धावपि अज्ञाततया सत्त्वसिद्धिः । निर्विशेषस्वप्रकाशे धर्मस्य मिथ्याभूतस्याज्ञानकल्पितत्त्वेनाज्ञानविषयत्वासम्भवात् । अतस्त्वदभिमताधिष्ठानस्या-ज्ञानावरणाभावेन कथमज्ञाततया सत्त्वसिद्धिः । अतस्तवाप्यसदधिष्ठानक एव भ्रमः । किञ्च स्वान्यशुक्त्यादौ रजतारोपाङ्गीकर्तुस्ते ज्ञाततयापि नाधिष्ठानसत्त्वसिद्धिः । न हि प्रातीतिकं स्वापि्नक-मज्ञानावृतं भवतीत्यपि निबन्धान्तरे स्थितम् । नहीत्यादिकमर्हतीत्यन्तमसङ्गतमेव । अधिकरणतायां सम्बन्धविशेषावच्छिन्नत्वम् अवच्छेदकविशेषावच्छिन्नत्वं चानवगाहमानाया घटाधिकरणं भूतलं, कपिसंयोगी वृक्ष इति प्रतीतेराविपालसिद्धत्वात् । तेनैव सम्बन्धविशेषेण तेनैव चावच्छेदक-विशेषेणेत्यत्रैवकारद्वयं तु निरर्थकमेव । सम्बन्धावच्छेदकभेदनिबन्धनदोषस्य तृतीयान्तद्वयेनैव वारितत्वात् ।

ब्रह्मानन्दस्तु । तेनैव सम्बन्धविशेषेणेति । प्रतियोगित्वमित्यत्रान्वेति । संयोगसमवायाद्युभय-सम्बन्धावच्छिन्नप्रतियोगित्वमादाय सिद्धसाधनात् । तदन्यसम्बन्धानवच्छिन्नप्रतियोगित्वलाभायैवकारः । तेनैव चावच्छेदकविशेषणेति । तदन्यावच्छेदकानवच्छिन्नेत्यर्थः । तस्य तदधिकरणकत्वेनान्वयः । सिद्धान्तेऽत्यन्ताभावमात्रस्य सर्वदेशकालवृत्तित्वेनावच्छिन्नवृत्तिकान्यत्वात् तदवच्छिन्नेत्यनुक्त्वा तदन्यानवच्छिन्नेत्युक्तमिति । तद्ग्रन्थमार्तीथपत् । तदाकरापरिशीलनविजृम्भितम् । तथा हि । साध्यवद्भिन्नसाध्यात्यन्ताभाववदवृत्तित्वमिति तृतीयलक्षणीयदीधितिग्रन्थव्याख्यावसरे गदाधरस्य साध्यतावच्छेदकसम्बन्धावच्छिन्नत्वेनापि प्रतियोगिता विशेषणीया । अन्यथा हृदादिवृत्तिसमवायादि-सम्बन्धावच्छिन्नप्रतियोगिताकवह्न्यभावस्य धूमादिमत्यपि वृत्तेरसम्भवः स्यादित्यादिक एव विन्यासः कथं सङ्गच्छेत । एकस्यां प्रतियोगितायां सम्बन्धद्वयावच्छिन्नत्वस्य प्रामाणिकतायां हृदादिवृत्तेः संयोगसमवायोभयसम्बन्धावच्छिन्नप्रतियोगिताकवह्न्यभावस्य धूमादिमत्यपि वृत्तेरसम्भवतादवस्थ्य-प्रसङ्गेन साध्यतावच्छेदकेतरसंसर्गानवच्छिन्नत्वेन विशेषणीयेत्येव तत्र तत्र विन्यासः प्रसज्येत । पूर्वपक्षग्रन्थेऽपि साधनवन्निष्ठान्योन्याभावाप्रतियोगिसाध्यवत्कत्वं व्याप्तिः । मूले वृक्षः संयोगवान्नेत्य-बाधितप्रतीतेस्तदन्योन्याभावस्यापि तत्र सत्त्वात् । न चैवं भेदाभेदः । अवच्छेदकभेदेन तत्सत्त्वाभ्युप-गमादिति चिन्तामणिकारोक्त्या अव्याप्यवृत्तिभावाभावयोर्विरोधभञ्जकावच्छेदकभेदेन सामानाधि-करण्योपगमेऽपि एकदेशकालावच्छेदेन तदनुपगमेनात्यन्ताभावाधिकरणतायां प्रतियोग्यधिकरण-तावच्छेदकावच्छिन्नत्वविवक्षयैव सिद्धसाधनानवकाशेन तदन्यानवच्छिन्नत्वपर्यन्तानुधावनस्य मन्द-प्रयोजनत्वात् । सत्तानानात्वस्याद्यापि चित्रिण्यवसायमानतया प्रकृतानुमानावतारात्प्राक् भिन्नसत्ताकयोः समसत्ताकयोरित्यादिन्यासानौचित्यात् । अतः सुस्थमसत्वं दुर्वारमिति ।

------------------------------------------------------------------------

नापि सदनिर्वाच्याभ्यामन्यत्वमसत्त्वम्

# ***न्यायामृतम्***

नापि सदनिर्वाच्याभ्यामन्यत्वमसत्त्वम् । अनिर्वाच्यत्वस्यासत्त्वनिरूप्यत्वेना-न्योन्याश्रयात् । लाघवेन सार्वत्रिकत्रैकालिकनिषेधाप्रतियोगिरूपसदन्यत्वस्यैव तत्त्वाच्च । अनिर्वाच्यस्यापि स्वरूपेण त्रैकालिकनिषेधेऽसतोऽनिर्वाच्यादन्यत्वा-सिद्धेश्च । अर्थक्रियासामर्थ्याभावादिकमसत्त्वमित्यशक्यशङ्कम् । शुक्तिरूप्यादौ शुद्धब्रह्मणि च सत्त्वात् । न च निःस्वरूपत्वमसत्त्वम् । मिथ्याभूतं तु सस्वरूपमिति वाच्यम् । मिथ्याभूतस्यापि स्वरूपेणैव त्रैकालिकनिषेध इति पक्षे निःस्वरूपत्वस्य दुर्वारत्वात् । न च मिथ्याभूतं स्वरूपं मिथ्यात्वादेव स्वरूपेण त्रैकालिकनिषेध-सामानाधिकरण्याविरोधीति वाच्यम् । स्वदेशकालयोस् तत्स्वरूपसहिष्णोस्तत्स्वरूप-प्रतिषेधत्वस्य पारिभाषिकत्वापातात् । अन्यथा तन्तुष्विवातन्तुष्वपि व्यावहारिकपट-स्वरूपापातात् । प्रागभावादिसमानकालीनत्वेनाप्यविरोधापाताच्च । तुच्छेऽपि परोक्ष-प्रतीत्याद्यन्यथानुपपत्त्या एतादृशस्वरूपस्यापि सुवचत्वाच्च ।

तस्मात्सर्वत्र त्रैकालिकनिषेधप्रतियोगित्वमेवात्यन्तासत्त्वम् । तत्र तदानीमस-दित्यनेन तत्र तदा निषेधप्रतियोगित्वस्येवात्यन्तासदित्यनेनापि सर्वत्र सदा निषेध-प्रतियोगित्वस्यैव प्रतीतेः । न च मिथ्याभूतस्यापि स्वरूपेणैव निषेध इति पक्षे तदभावः सप्रतियोगिकः, तुच्छाभावस्तु निष्प्रतियोगिक इति वा, मिथ्याभूतस्य सदा सर्वत्र सद्वै-लक्षण्यमात्रं, तुच्छस्य तु स्वरूपेणैव प्रतिषेध इति वा वैषम्यं वक्तुं शक्यम् ।

### **न्यायामृततरङ्गिणी**

अनिर्वाच्यत्वस्येति ॥ असद्विलक्षणत्वात्तस्येत्यर्थः । लाघवेनेति ॥ सदन्यत्वमेवासत्त्वम्, न त्वनिर्वाच्यभिन्नत्वमपि तत्र प्रवेश्यम् । न चानिर्वाच्यस्यासत्त्वाभावार्थं तद्विशेषणम् । स्वरूपेण निषेधे तस्यासत्त्वापरिहारादित्यर्थः । अनिर्वाच्यस्यापीति ॥ तथा चासम्भव इत्यर्थः । निस्स्वरूपत्वस्येति ॥ मिथ्याभूतस्य सस्वरूपत्वे तस्य स्वात्यन्ताभाव-सामानाधिकरण्यायोगादित्यर्थः । न च मिथ्याभूतमिति ॥ तथा च मिथ्याभूतस्य स्वरूपेणैव स्वाधिकरणनिष्ठात्यन्ताभावप्रतियोगित्वं न विरुद्धमित्यर्थः ।

स्वदेशकालयोरिति ॥ प्रतियोगिस्वरूपसमानाधिकरणस्यात्यन्ताभावत्वं पारिभाषिकं स्यात् । तथा च तादृशाभावप्रतियोगित्वेऽपि स्वरूपेणाभावप्रतियोगित्वं न सिद्धे्यद् इत्यत-स्तत्सिद्ध्यर्थं तत्र रजतादिस्वरूपं नास्तीति वाच्यम् । एवं चासत्त्वापत्तिर्दुर्वारेत्यर्थः । अन्यथेति ॥ निषेधाधिकरणेऽपि प्रतियोगिनः सत्त्व इत्यर्थः । अतन्तुष्वपीति ॥ अत्यन्ताभावस्य प्रतियोगिना दैशिको विरोधः सर्वसिद्धो न स्यादित्यर्थः । प्रागभावादीति ॥ प्रागभावादेः प्रतियोगिना कालिको विरोधो न स्यादित्यर्थः । तुच्छेऽपीति ॥ स्वात्यन्ताभावाधिकरणेऽपि स्वस्य प्रतीतिमात्रेण स्वरूपत्वं चेत्, तर्हि तुच्छेऽपि स्वात्यन्ताभावसामानाधिकरण्यसहिष्णु-स्वरूपं स्यादित्यर्थः । ‘सर्वस्मिन्नपि प्रतिपन्नोपाधौ त्रैकालिकनिषेधप्रतियोगित्वमि’त्यस्यात्यन्ता-सच्छब्देन तुल्यार्थत्वमपीत्याह– तत्र तदानीमिति ॥ न चेति ॥ मिथ्याभूतस्य स्वरूपेण निषेध इति पक्षे तदभावोऽपि निष्प्रतियोगिक एव, न तु सप्रतियोगिकः; प्रतियोगिस्वरूपस्यैवा-भावात् । नापि सदा सर्वत्र सद्वैलक्षण्यमात्रम् । स्वरूपेणैव प्रतिषेधादित्यर्थः ।

### **न्यायामृतकण्टकोद्धारः**

अन्योन्याश्रयादिति ॥ असद्वैलक्षण्यस्यानिर्वाच्यलक्षणे प्रवेशादिति भावः । ननु प्रतिपन्नोपाधौ त्रैकालिकनिषेधप्रतियोगित्वरूपप्रकृतानिर्वाच्यलक्षणेऽसत्त्वप्रवेशाभावान् नान्यो-न्याश्रय इत्यत आह– लाघवेनेति ॥ असम्भवमप्याह– अनिर्वाच्यस्येति ॥ अर्थ-क्रियासामर्थ्याभावेति ॥ अत्र सामान्यतोऽर्थक्रियासामर्थ्याभावो वाऽभिप्रेतः? तत्तदुचितार्थ-क्रियासामर्थ्यविशेषाभावो वा? नाद्य इत्याह– शुक्तिरूप्यादाविति ॥ नान्त्य इत्याह– शुद्धब्रह्मणीति ॥ आद्येऽपि ब्रह्मण्यतिव्याप्तिर्द्रष्टव्या । अन्यथेति ॥ यद्यत्यन्ताभावः स्वाधिकरणे प्रतियोगिस्वरूपसत्त्वाविरोधीत्यर्थः । न च अतन्तुषु पटस्वरूपाप्रतीत्या तत्र व्यावहारिकपटस्वरूपास्वीकारः । तन्तुषु तु पटस्वरूपप्रतीत्या व्यावहारिकपटस्वीकार इति वाच्यम् । अतन्तुष्वारोपितपटेषु व्यावहारिकपटस्वरूपापादनात् । किञ्चात्यन्ताभावस्य स्वप्रतियोगिसमानदेशत्वस्य विरुद्धस्य यदि स्वीकारः, तर्हि प्रागभावसमानकालीनत्वस्यापि विरुद्धस्य स्वीकारप्रसङ्ग इत्याह– प्रागभावादिसमानकालीनत्वेनेति ॥ असम्भवमाह– तुच्छ इति ॥ उपसंहरति – तस्मादिति ॥

अत्यन्तासच्छब्दार्थे विचार्यमाणे तादृशमेवासत्त्वं लभ्यत इत्याह – तत्र तदानीमिति ॥ जगदसतोर्वैलक्षण्यान्तरमाशङ्क्य निषेधति – न च मिथ्याभूतस्येति ॥ स्वरूपेणैव निषेध इति पक्ष इति ॥ इति वा वैषम्यं न वक्तुं शक्यमित्यन्वयः ॥

### **न्यायामृतप्रकाशः**

अन्योन्याश्रयादिति ॥ अनिर्वाच्यत्वस्यासद्विलक्षणत्वरूपत्वेनासत्त्वज्ञाने तद्धटितानिर्वाच्यत्व-ज्ञानं, तज्ज्ञाने च तदन्यत्वरूपासत्त्वज्ञानमित्यन्योन्याश्रयादित्यर्थः ॥ लाघवेनेति ॥ सार्वत्रिक-त्रैकालिकनिषेधाप्रतियोगिरूपं यत्सत्तदन्यत्वमेवासत्त्वमस्तु, लाघवात् । न तु तत्रानिर्वाच्यभिन्नत्वमपि प्रवेश्यं गौरवादित्यर्थः । अस्तु वाऽनिर्वाच्यभिन्नत्वस्य लक्षणे प्रवेशः, तथाप्यसम्भव इत्याह– अनिर्वाच्यस्यापीति ॥ वियदादे रूप्यादेश्चेत्यर्थः । निषेधे निषेधाङ्गीकारपक्षे । अनिर्वाच्यस्याप्य-सत्त्वप्राप्त्याऽसतोऽनिर्वाच्यादन्यत्वाभावादसम्भव इत्यर्थः । कुतोऽशक्यशङ्कमित्यतस्त्वन्मते शुक्तिरूप्ये ब्रह्मणि चातिव्याप्तेरित्याह– शुक्तीति ॥ मिथ्याभूतं वियदादिकं रूप्यादिकञ्च ॥ सस्वरूपमिति ॥ असद्विलक्षणस्य व्यावहारिकस्य प्रातिभासिकस्य वा स्वरूपस्याङ्गीकारादिति भावः ॥ मिथ्याभूतस्यापीति ॥ रूप्यादेरित्यर्थः । तथा चातिव्याप्तिरिति भावः ।

ननु रूप्यादौ वियदादौ च निस्स्वरूपत्वं नास्ति, किन्तु स्वरूपमस्त्येव । न च मिथ्याभूतस्यापि स्वरूपेणैव त्रैकालिकनिषेध इति पक्षे निस्स्वरूपत्वं दुर्वारमित्युक्तमिति वाच्यम् । मिथ्याभूतं स्वरूपमङ्गीकृत्यैव त्रैकालिकनिषेधाङ्गीकारेण मिथ्याभूतस्वरूपस्य स्वरूपेण त्रैकालिक-निषेधेन सामानाधिकरण्याङ्गीकारात् । न च विरोधः । मिथ्यात्वादेवाविरोधादित्याशङ्क्य निषेधति– न चेति ॥ स्वदेशकालयोरिति ॥ वियदादिरूपप्रतियोग्याधारभूतदेशकालयोरित्यर्थः ॥ तत्स्व-रूपेति ॥ प्रतियोगिस्वरूपसहिष्णोस्तदनुपमर्दकस्येत्यर्थः ॥ तत्स्वरूपेति ॥ वियदादिस्वरूप-प्रतिषेधत्वस्येत्यर्थः ।

अयं भावः । लोके अत्यन्ताभावतत्प्रतियोगिनोर्विरोधेनाभावस्य प्रतियोगिस्वरूपासहिष्णुत्व-दर्शनात्तत्स्वरूपस्य कथं तत्प्रतिषेधेन सामानाधिकरण्यं वक्तुं शक्यम् । तथात्वे प्रतियोगि-स्वरूपसमानाधिकरणस्य तदत्यन्ताभावत्वं पारिभाषिकं स्यात् । तथा च पारिभाषिकात्यन्ताभाव-प्रतियोगित्वेऽपि स्वरूपेण वास्तवात्यन्ताभावप्रतियोगित्वं न सिद्ध्येदित्यतस्तत्सिद्ध्यर्थं तत्र रजत-स्वरूपं नास्तीत्यंगीकार्यम् । एवं चासत्त्वापत्तिर्दुर्वारेति भावः ॥ अन्यथेति ॥ मिथ्यात्वादेव विरोधाभावमङ्गीकृत्य निषेधाधिकरणेऽपि प्रतियोगिनः सत्त्वाङ्गीकार इत्यर्थः । ननु मृदादावपि प्रातिभासिकं पटस्वरूपमस्त्येवेत्यत उक्तम्– व्यावहारिकेति ॥ न च विरोधः । पटस्य मिथ्यात्वा-देवाविरोधोपपत्तेरिति भावः । निषेधाधिकरणेऽपि प्रतियोगिनः सत्त्वमङ्गीकृत्य तयोः सर्वजन-सिद्धदैशिकविरोधानङ्गीकारे प्रतियोगिनः प्रागभावेनापि समानकालीनत्वापत्त्या कालिको विरोधोऽपि न स्यात् । मिथ्यात्वादेवाविरोधस्य तत्रापि वक्तुं शक्यत्वादित्याह– प्रागभावादीति ॥

किं च यदि प्रपञ्चे रूप्यादौ च स्वरूपेण त्रैकालिकनिषेधसामानाधिकरण्याविरोधिस्वरूपं किञ्चिदङ्गीक्रियते तर्हि तुच्छेऽपि एतादृशस्वरूपं स्वात्यन्ताभावसामानाधिकरण्याविरोधिरूपं किञ्चिदङ्गीक्रियताम् । तथा च निस्स्वरूपत्वोक्त्ययोगः । विरोधश्च मिथ्यात्वादेव समाधातुं शक्यः । यदि प्रपञ्चे अपरोक्षतः प्रतीत्यन्यथानुपपत्त्या किञ्चित्स्वरूपमङ्गीकार्यमित्युच्यते तर्हि तुच्छेऽपि परोक्षतः शब्दादिना प्रतीतिसम्भवात्तदन्यथानुपपत्त्या किञ्चित्स्वरूपमङ्गीक्रियताम् । तथाचासम्भव इत्याह– तुच्छेऽपीति ॥ तथाचासम्भव इति भावः ॥ तस्मादिति ॥ प्रकारान्तरस्यासम्भवादिति भावः । सर्वत्र त्रैकालिकनिषेधप्रतियोगित्वमत्यन्तासत्त्वमित्यनयोरेकार्थत्वादिदमेवासत्त्वलक्षणं वाच्य-मित्याशयेनोपपादयति– तत्र तदानीमित्यादिना ॥ तत्र तदा असदिति यथा देशविशेषे कालविशेषे च निषेधप्रतियोगित्वं प्रतीयते एवमत्यन्तासदित्यनेनापि अत्यन्तं सर्वस्मिन्देशे सर्वस्मिन्काले चासन्निषेधप्रतियोगीति प्रतीतेरित्यर्थः । तथाच सर्वत्र त्रैकालिकनिषेधप्रतियोगित्वस्यैवात्यन्ता-सत्त्वात्प्रपञ्चस्य स्वरूपेण त्रैकालिकनिषेधे तुच्छवदत्यन्तासत्त्वं दुर्वारमिति तात्पर्यम् ।

ननु प्रपञ्चस्य न तुच्छसाम्यम् । प्रपञ्चनिषेधस्य मिथ्याभूतप्रपञ्चप्रतियोगिकत्वात् । तुच्छ-सम्बन्धित्रैकालिकनिषेधस्य निष्प्रतियोगिकत्वादिति तन्निषेधयोर्वैलक्षण्यादित्याशङ्क्य निषेधति– न चेति ॥ तदभावः प्रपञ्चनिषेधः । इति वा वैषम्यं वक्तुं न च शक्यमित्यन्वयः । कुत इत्यत उक्तम्– मिथ्याभूतस्येत्यादि ॥ मिथ्याभूतस्यापि स्वरूपेण निषेध इति पक्षे तदभावोऽपि तुच्छा-भाववन्निष्प्रतियोगिक एव न सप्रतियोगिकः । प्रतियोगिस्वरूपस्यैवाभावादिति भावः ।

ननु तथापि प्रपञ्चतुच्छयोः प्रकारान्तरेण वैषम्यमस्ति । मिथ्याभूतस्य प्रपञ्चस्य सदा सर्वत्र सद्वैलक्षण्यमात्रमस्ति न स्वरूपेण प्रतिषेधः । असद्विलक्षणस्वरूपाङ्गीकारात् । तुच्छस्य तु स्वरूपेणैव प्रतिषेध इति वैषम्यादित्याशङ्क्य निषेधति– मिथ्याभूतस्येति ॥ सदा सर्वत्रेति ॥ सद्वैलक्षण्यमात्रमिति ॥ न स्वरूपेणैव प्रतिषेध इत्येव मात्रशब्दार्थो न त्वसद्वैलक्षण्यं नास्तीति । तस्याङ्गीकारेण मात्रशब्दव्यवच्छेद्यत्वाभावादिति द्रष्टव्यम् । इति वा वैषम्यं वक्तुं न च युक्तम् । कुत इत्याशङ्कायां मिथ्याभूतस्यापि स्वरूपेणैव निषेध इति पक्ष इत्येतदत्रापि योज्यम् । तथा च मिथ्याभूतस्यापि स्वरूपेणैव निषेध इति पक्षे प्रपञ्चस्य न सदा सर्वत्र सद्वैलक्षण्यमात्रम् । स्वरूपेणैव प्रतिषेधादित्यर्थः । तथा च तुच्छसाम्यं दुर्वारमिति भावः ।

### **न्यायकल्पलता**

अनिर्वाच्यत्वस्येति । असद्विलक्षणत्वघटितत्वात्तस्येत्यर्थः । लाघवेनेति । सदन्यत्वमेवासत्वं, सत्वानाश्रयत्वमेव वा । न त्वनिर्वाच्यभिन्नत्वमपि तत्र प्रवेश्यम् । न चानिर्वाच्यस्यासत्वाभावार्थं तद्विशेषणम् । स्वरूपेण निषेधे तस्यासत्वापरिहारादित्यर्थः । अनिर्वाच्यस्यापीति । तथा चासम्भव इत्यर्थः । अर्थक्रियेति । उचितार्थक्रियासामर्थ्यवैधुर्यमनुपायत्वं निष्फलत्वं चासत्वमिति शङ्कानर्हा । शुद्धब्रह्मादावतिव्याप्तेरित्यर्थः । निःस्वरूपत्वस्येति । मिथ्याभूतस्य सस्वरूपत्वे तु तस्य स्वात्यन्ता-भावसामानाधिकरण्यानुपपत्तेरित्यर्थः । न च मिथ्याभूतमिति । तथा च मिथ्याभूतस्य स्वरूपेणैव स्वाधिकरणनिष्ठात्यन्ताभावप्रतियोगित्वं न विरुद्धमित्यर्थः । स्वदेशकालयोरिति । यदि तन्तुवृत्ति-रत्यन्ताभावः स्वदेशकालयोः पटस्वरूपस्थितिसहिष्णुस्थितिकः स्यात्तत्स्थित्यसहिष्णुस्थितिको न स्यात्तर्हि तत्प्रतिषेधो न स्यात् । यो यत्समानाधिकरणः स तदत्यन्ताभावो न भवति । यथा धूमवद्वृत्तिरत्यन्ताभावो न वह्निप्रतिषेध इति नियमात् । एवं च प्रतियोगिस्वरूपसमानाधिकरण-स्यात्यन्ताभावत्वं पारिभाषिकं स्यात् । ततस्तादृशाभावप्रतियोगित्वेऽपि स्वरूपेणाभावप्रतियोगित्वं न सिद्ध्येदित्यतस्तत्सिद्ध्यर्थं तत्र रजतादिस्वरूपं नास्तीति वाच्यम् । एवं चात्यन्तासत्वापत्तिर्दुर्वारेत्यर्थः । अन्यथेति । अत्यन्ताभावाधिकरणेऽपि प्रतियोगिनः सत्व इत्यर्थः । अतन्तुष्वपीति । अत्यन्ताभावस्य प्रतियोगिना दैशिको विरोधः सर्वसिद्धो न स्यादित्यर्थः । प्रागभावादीति । प्रागभावप्रध्वंसयोरपि स्वप्रतियोगिना कालिको विरोधो न स्यादित्यर्थः । तुच्छेऽपीति । स्वात्यन्ताभावाधिकरणेऽपि स्वस्य प्रतीतिमात्रेण स्वस्य स्वरूपं चेत्तर्हि तुच्छेऽपि स्वात्यन्ताभावसामानाधिकरण्यसहिष्णुस्वरूपं स्यादित्यर्थः। उपसंहरति– तस्मादिति । प्रकारान्तरेण निर्वक्तुमशक्यत्वादित्यर्थः । उपसंहृतमर्थं सनिदर्शनं प्रत्याय-यति । तत्र तदानीमिति । सर्वस्मिन्प्रतिपन्नोपाधौ त्रैकालिकनिषेधप्रतियोगित्वमित्यस्यात्यन्तासच्छब्दार्थेन व्युत्पत्तिबलात्तुल्यार्थत्वानुभवादित्यर्थः । तुच्छमिथ्याभूतयोः प्रकारान्तरेण वैलक्षण्यमाशङ्क्य निराचष्टे ॥ न चेति ॥ सप्रतियोगिकात्यन्ताभावप्रतियोगित्वेन तुच्छवैलक्षण्यं दुर्वचम् । मिथ्याभूतस्यापि स्वरूपेणैव निषेध इति पक्षे यतस्तदभावोऽपि निष्प्रतियोगिक एव न तु सप्रतियोगिकः । प्रतियोगिस्वरूप-स्यैवाभावात् । नापि सदा सर्वत्र सद्वैलक्षण्यमात्रम् । स्वरूपेणैव प्रतिषेधादित्यर्थः ।

------------------------------------------------------------------------

अथ मतम् – असतोऽसत्त्वादेवात्यन्तिकनिषेधप्रतियोगिताऽपि नेति

# ***न्यायामृतम्***

अथ मतम् – असतोऽसत्त्वादेवात्यन्तिकनिषेधप्रतियोगिताऽपि नेति । तन्न । असत्त्वस्योक्तनिषेधप्रतियोगित्वरूपत्वेन हेतोर्विरुद्धत्वात् । असतोऽसत्त्ववत् सद्वै-लक्षण्यवत् त्वयोच्यमानप्रतियोगित्वाभाववत् परोक्षज्ञानव्यवहारौ प्रति विषयत्ववद-सद्वैलक्षण्यं प्रति प्रतियोगित्ववच्च निषेधप्रतियोगित्वस्याप्युपपत्तेश्च । प्रागभावादिद-शायामसत एव घटादेस्तत्प्रतियोगित्वदर्शनेन प्रतियोगित्वस्य रूपादिवद्धर्मिसत्ता-नपेक्षत्वाच्च । कालान्तरे सत्त्वस्येदानीमनुपयोगात् । शिष्टमनिर्वाच्यत्वभङ्गे वक्ष्यते ।

एतेन यदुक्तं मकरन्दे– असतोऽप्रसक्तेर्निषेधाप्रतियोगित्वमिति, तच्च निरस्तम् । असतोऽप्रसक्त्या ब्रह्मजगतोरसद्वैलक्षण्यस्य नासदासीदिति श्रौतनिषेधस्यासति च सद्वैलक्षण्यस्य प्रतियोगित्वाभावस्य चासिद्ध्यापातात् । तस्यापि प्रतियोगि प्रतीत्यधीनसिद्धिकत्वात् ।

ननु तत्र शब्दाभासादिना बुद्धिपूर्वारोपेण वा प्रसक्तिर्वा, परार्थेन शब्देना-प्रसक्तस्यानिषेधेऽपि शब्दाभासादिमूलके प्रतियोगिस्मृत्यादिके सति प्रत्यक्षेणाप्रसक्त-स्यैव वा निषेधो युक्तः । अन्यथा अङ्गुल्यग्रे हस्तिशताभावो न सिद्ध्येदिति चेत्, समं प्रकृतेऽपि । शशशृृङ्गं नास्तीत्यबाधितप्रतीतेः । न च तत्रापि बुद्धिपूर्वक-

मारोपितस्यानिर्वाच्यस्यैव शृृङ्गस्य निषेधः । अनाभासस्यैवारोप्यनिषेध इति तार्किक- मते, आभासस्यानिर्वाच्यस्य प्रसक्त्यानाभासस्य निषेध इति त्वन्मते चानिर्वाच्या-न्यस्यैव शृृङ्गस्य निषेद्धव्यत्वात् । जगदादावनिर्वाच्यभूताभासासद्वैलक्षण्यमेव, न त्वनाभासासद्वैलक्षण्यमित्यापाताच्च ।

### **न्यायामृततरङ्गिणी**

असत इति ॥ असत आत्यन्तिकनिषेधप्रतियोगित्वं नास्ति, मिथ्याभूतस्य तु तदस्ति । तथा च तत्कृतमेव मिथ्याभूतस्यासद्वैलक्षण्यमित्यर्थः । असत्त्वस्येति ॥ असत्, नात्यन्ता-भावप्रतियोगि, असत्त्वादित्यत्र हेतूकृतमसत्त्वमत्यन्ताभावप्रतियोगित्वरूपमुक्तसाध्येन विरुद्ध-मित्यर्थः । ननु हेतूकृतमसत्त्वं नात्यन्ताभावप्रतियोगित्वम्, किन्तु सदनिर्वाच्यभिन्नत्वम्, अतो न विरोध इत्यत आह– असतोऽसत्त्ववदिति ॥ असत्त्वादीनां धर्मिसत्तानिरपेक्षाणां यथाऽसति विद्यमानता, तथोक्तनिषेधप्रतियोगित्वस्यापीत्यर्थः । ननु धर्मिसत्तानपेक्षाणां धर्माणां धर्मिणं विनाऽप्यवस्थानमस्तु, अत्यन्ताभावप्रतियोगित्वं तु न तथेत्याशङ्क्याह– प्रागभावादीति ॥ तत्प्रतियोगित्वेति ॥ विद्यमानप्रागभावादिप्रतियोगित्वेत्यर्थः ॥ प्रतियोगित्वस्येति ॥ अभावप्रतियोगित्वस्येत्यर्थः । तथा चाभावप्रतियोगित्वाविशेषाद् यथा विद्यमानप्रागभावादि-प्रतियोगित्वं धर्मिसत्तानपेक्षं तथाऽत्यन्ताभावप्रतियोगित्वमपीत्यर्थः । रूपादिवदिति व्यतिरेक-दृष्टान्तः । ननु विद्यमानप्रागभावादिप्रतियोगित्वं न धर्मिसत्तानपेक्षम्; तद्धर्मिणो घटादेः प्रागभावादूर्ध्वं प्रध्वंसात् प्राक् सत्त्वादित्यत आह– कालान्तर इति ॥ यस्मिन् काले विद्यमानप्रागभावादिप्रतियोगित्वं धर्मो वर्तते, तस्मिन् काले तद्धर्मी नास्ति, अन्यदा तु सत्यपि धर्मिणि विद्यमानप्रागभावादिप्रतियोगित्वरूपधर्म एव नास्ति; अतस्तादृशधर्मस्य धर्मिणं विनैवावस्थानमित्यर्थः ।

ननु असतो नाभावप्रतियोगित्वम्; तत्प्रतियोगित्वेऽसद्वैलक्षण्यस्य प्रयोजकत्वात् । घटादेरप्य विद्यमानतादशायां न विद्यमानप्रागभावप्रतियोगित्वरूपधर्मं प्रत्याश्रयत्वम् । किन्तु प्राग-भावादेरेव विद्यमानस्य घटप्रतियोगिकत्वरूपधर्मं प्रत्याश्रयत्वम् । एवं सद्वैलक्षण्यमपि नासति । किन्तु सत्येवासद्वैलक्षण्यम् । प्रतियोगित्वाभावोऽपि नासति । किन्तु प्रतियोगित्वाभावेऽ-सदाश्रयकत्वम् । एवम् असज्ज्ञानव्यवहारयोरेवासद्विषयकत्वम्, न त्वसति तद्विषयत्वम्; एवम-सद्वैलक्षण्य एवासत्प्रतियोगिकत्वम्, न त्वसद्वैलक्षण्यं प्रत्यसतः प्रतियोगित्वमित्याशङ्कायामाह– शिष्टमिति ॥ यदुक्तम् – अभावप्रतियोगित्वं प्रत्यसद्वैलक्षण्यं प्रयोजकमिति, तन्न । तथा सति लाघवाय सत्त्वस्यैव तत्प्रयोजकत्वापत्त्याऽनिर्वचनीयस्य सद्विलक्षणस्याभावप्रतियोगित्वं न स्यात् । तस्मात् प्रतीतत्वमात्रेण सत इवासतोऽप्यभावप्रतियोगित्वमुपपद्यते । यच्चोक्तम् – प्रागभावादेरेव घटादिप्रतियोगिकत्वमित्यादि, तदपि न । घटादेः प्रागभावप्रतियोगित्वाभावे प्रागभावादिष्वपि तत्प्रतियोगिकत्वं न स्यात् । एवं प्रागभावादेर्घटादिप्रतियोगिकत्वे घटादेः प्रागभावप्रतियोगित्वादिकमवर्जनीयमेवेत्यादिकं वक्ष्यत इत्यर्थः ।

असतोऽप्रसक्तेरिति ॥ प्रतियोग्यधिकरणसंसर्गज्ञानं प्रसक्तिः । तथाच निषेधप्रतियोगित्व-तदभावकृतमेव मिथ्याऽसतोर्वैषम्यमिति भावः । ब्रह्मजगतोरिति ॥ ब्रह्मजगतोरसद्वैलक्षण्यस्या-सत्तादात्म्यप्रसक्तिपूर्वकत्वादित्यर्थः । नासदासीदिति ॥ ‘नासदासीन्नो सदासीत् तदानीमि’ति श्रुत्या तदानींशब्दान्निर्दिष्टेऽसतो ज्ञानाभावे न तत्र तन्निषेधो न बोध्येतेत्यर्थः । असति चेति ॥ निषेधाधिकरणे प्रतियोगिज्ञानाभावस्यापि सत्त्वादित्यर्थः । तस्यापीति ॥ निषेधप्रतियोगित्वा-भावस्यापीत्यर्थः ।

यद्यप्यसद्वैलक्षण्यादेरपि प्रतियोगिप्रतीत्यधीनसिद्धिकत्वम्; तथापि परोक्तत्वात् प्रतियोगित्वा-भावस्यैव ग्रहणम् । निषेधाधिकरणे प्रतियोगिप्रसक्तिं तत्र प्रसक्त्यभावेऽपि वा निषेध इति शङ्कते – ननु तत्रेति ॥ परार्थेनेति ॥ परप्रवृत्तिनिवृत्तिपरेणेत्यर्थः । प्रत्यक्षेणेति ॥ एतेन ‘‘नासदासीदि’’ति श्रौतनिषेधो व्यावर्तितः । स्वयंप्रकाशे ब्रह्मण्यसद्वैलक्षण्यस्य प्रत्यक्षेणा‘स्ति स्फुरणमि’त्यादिना प्रतीतेः । जगति तु स्पष्टमेवासद्वैलक्षण्यं प्रत्यक्षसिद्धम् । अप्रत्यक्षेऽप्यसति सद्वैलक्षण्यस्य प्रतियोगित्वाभावस्य च वायौ रूपाभाववत् प्रत्यक्षत्वसम्भवादित्यर्थः ॥

अन्यथेति ॥ शब्दाभासादिना प्रसक्तिर्वाऽप्रसक्तस्यैव वा प्रत्यक्षेण निषेध इत्यनङ्गीकार इत्यर्थः ॥ सममिति ॥ शब्दाभासादीना प्रसक्तौ सत्यामप्रसक्तस्यैव वा शशशृृङ्गादेरपि निषेध-प्रतियोगित्वं भविष्यति । तथा च निषेधप्रतियोगित्व–तदभावकृतोऽपि नानिर्वचनीयासतोर्भेद इत्यर्थः ॥ शशशृृङ्गमिति ॥ यथाऽनुभवसिद्धाया ‘अङ्गुल्यग्रे हस्तिशतं नास्ती’ति प्रतीतेर्दुरपह्न-वत्वात् तदुपपादकमसतः प्रसक्त्यादिकं कल्प्यते, तथा ‘शशशृृङ्गं नास्ती’ति प्रतीतेर्दुरपह्नवत्वात् तदुपपादकमपि कल्पनीयमेवेत्यर्थः ॥ अबाधितेति ॥ निर्बाधसाक्षिसिद्धेत्यर्थः ॥ न च तत्रापीति ॥ ‘शशशृृङ्गं नास्ती’त्यत्र न शशशृृङ्गस्यासतो निषेधः, येन तदुपपादकमसतः प्रसक्त्यादिकं कल्प्येत । किंतु शुक्तौ रूप्यनिषेध इव शशे शृृङ्गस्यैव निषेध इत्यर्थः ॥ शृृङ्गस्येति ॥ शशशृृङ्गस्येत्यर्थः । यथाऽऽपणस्थरूप्यसदृशस्यैवानिर्वचनीयरूप्यस्य शुक्तावारापो निषेधश्च, तथाऽसदन्यस्यैवानिर्वचनीयस्यासदाभासस्य शशशृृङ्गस्य प्रतिषेध इत्यर्थः ॥ अना-भासस्यैवेति ॥ आपणस्थरूप्यस्थानीयस्यानिर्वाच्यस्य शशशृृङ्गभिन्नस्यानाभासशशशृृङ्गस्यैव निषेद्धव्यत्वादित्यर्थः । तथा चानाभासस्यासतः प्रतिषेधार्थं तत्प्रसक्तिस्त्वयाऽपि वाच्ये-त्यभिसन्धिः ॥ आभासस्येति ॥ यद्यपि स्वरूपेण रूप्यादेः प्रतिषेध इति प्रस्तुते पक्षेऽना-भासस्य न निषेधः, किन्त्वाभासस्यैव । तथापि मतान्तरस्यापि त्वयाऽनुरोद्धव्यत्वादिति भावः॥ जगदादाविति ॥ यदि ‘शशशृृङ्गं नास्ती’त्यत्रानिर्वचनीयमसदाभासरूपं शशशृृङ्गं निषिध्यते, तर्हि तादृशादेवासतो वैलक्षण्यं जगद्ब्रह्मणोः सिद्ध्येत् । तस्यैव वैलक्षण्यज्ञानोपयोगिप्रतीति-विषयत्वात् । न त्वनाभासरूपादसतः । तस्य सर्वथाऽनुपस्थितत्वेन तद्वैलक्षण्यस्य दुर्बोधत्वा-दित्यर्थः ।

### **न्यायामृतकण्टकोद्धारः**

विरुद्धत्वादिति ॥ त्रैकालिकनिषेधप्रतियोगित्वरूपासत्त्वेन तदभावसाधनं विरुद्धमित्यर्थः । न च अन्यदेवासत्त्वमिति वाच्यम् । इतोऽतिरिक्तस्यासत्त्वनिर्वचनस्य निराकृतत्वादिति भावः । किञ्चासति कस्यापि धर्मस्याभावात् त्रैकालिकनिषेधप्रतियोगित्वरूपधर्मासम्भव इति भावः । अथवा धर्म्यसत्त्वे धर्मस्याप्यसत्त्वमित्याशयः । आद्य आह – असतोऽसत्त्ववदित्यादि ॥ अन्यथा हेतुसाध्ययोरभावे बाधासिद्ध्यापातादिति भावः । द्वितीय आह – प्रागभावादि-दशायामिति ॥ ननु घटादेः कालान्तरे सत्त्वात् प्रागभावप्रतियोगित्वरूपधर्माधिकरणत्वं भविष्यतीत्यत आह– कालान्तर इति ॥ ननु केषाञ्चिद् धर्माणां धर्मिसत्त्वापेक्षत्वं केषाञ्चिन् नेत्यत्र किं नियामकम्? अत आह– शिष्टमिति ॥

उक्तदूषणं मकरन्दकारमतेऽप्यतिदिशति – एतेनेति ॥ अत्राप्रसक्तिर्ज्ञानसामान्याभावो वाऽभिप्रेतः? आरोपरूपज्ञानाभावो वा? नाद्य इत्याह– असत इति ॥ तस्यापीति ॥ असद्वैलक्षण्यादेरित्यर्थः । आद्य–द्वितीययोः प्रतियोगिज्ञानत्वेन तृतीय–चतुर्थयोरधिकरणत्वेन चासद्भानस्यापेक्षितत्वादिति भावः । द्वितीयेऽप्येतदेवोत्तरम् । असद्वैलक्षण्यज्ञानस्य श्रौत-निषेधस्यारोपमूलकत्वादिति भावः ॥

‘असद्वैलक्षण्यादिसिद्धिर्न स्यादि’त्यत्र समाधिं शङ्कते – नन्विति ॥ प्रसक्तौ शब्दा-भासादिना बुद्धिपूर्वकारोपेण वेति हेतुद्वयम् । तथा च प्रसक्तस्यैव निषेध इति शेषः । अथवा – अप्रसक्तस्यैव प्रत्यक्षेण निषेध इत्यन्वयः । न च प्रतियोगिज्ञानाभावात् कथमप्रसक्तस्य प्रत्यक्षेण निषेधः? इति वाच्यम् । शब्दाभासजन्यानुभवजन्यसंस्कारमूलकप्रतियोगिस्मृत्यादिसम्भवात् । तर्हि शब्देनाप्यप्रसक्तनिषेधः स्यादिति – चेत्, न । शब्दस्य परार्थत्वेन परप्रसक्तस्यैव निषेद्ध-व्यत्वेनाप्रसक्तनिषेधायोगादित्यर्थः । साम्यमेवोपपादयति – शशशृृङ्गमिति ॥ अनिर्वाच्या-न्यस्यैवेति ॥ आभासान्यस्येत्यर्थः । तथा चानाभासव्यावहारिकशशशृृङ्गाभावाद् अनाभासासत एव शशशृृङ्गस्य निषेध इति भावः । (यद्यनाभासाप्रतीत्या)यद्याभासप्रतीत्याऽनाभासनिषेधो न स्यात्, तदा दोषमाह– जगदादाविति ॥

### **न्यायामृतप्रकाशः**

इदानीं सर्वत्र त्रैकालिकनिषेधप्रतियोगित्वमेवासत्त्वमित्युक्तासत्त्वलक्षणस्यासम्भवमाशङ्कते – अथ मतमिति ॥ असत्त्वादेव स्वस्यैवाभावेन सकलधर्मशून्यत्वादेव ॥ आत्यन्तिकेति ॥ सर्वत्र त्रैकालिकेत्यर्थः । तथा चासदात्यन्तिकनिषेधप्रतियोगित्वरूपधर्मशून्यम् असत्त्वादित्यनुमानमुक्तम् । तथा चोक्तासत्त्वलक्षणस्यासम्भव इति भावः ॥ असत्त्वस्येति ॥ हेतूकृतस्येत्यर्थः ॥ विरुद्ध-त्वादिति ॥ असद् आत्यन्तिकनिषेधप्रतियोगित्वरहितम् असत्त्वाद् आत्यन्तिकनिषेधप्रतियोगित्वादिति साधने हेतोर्विरुद्धत्वादित्यर्थः । साध्याभावव्याप्तत्वरूपं लक्षणं चाभेदेऽपि व्याप्यव्यापकभावाङ्गी-कारेणोपपादनीयम् । अन्यथा शब्दो नित्यः कृतकत्वादित्यत्र कृतकत्वमुपाधिः स्यात् । एवं विरुद्धत्व मुक्त्वाऽप्रयोजकतां चाह– असत इत्यादिना ॥ नन्वसतो निर्धर्मकत्वान्नात्यन्तिकनिषेधप्रतियोगित्व-रूपधर्मोंऽगीकार्य इत्यत आह– असत्त्ववदिति ॥ त्वयोच्यमानेति ॥ असतोऽसत्त्वादेवात्यन्तिक-निषेधप्रतियोगितापि नेति त्वयोच्यमानेत्यर्थः ।

नन्वसत्यसद्वैलक्षण्यादिधर्माणामभावरूपाणां सत्त्वेऽपि भावरूप आत्यन्तिकनिषेधप्रतियोगित्व-रूपो धर्मो नाङ्गीक्रियत इति चेत्तत्राह– परोक्षेति ॥ नन्वसत्त्वादीनां धर्माणां धर्मिसत्ता-निरपेक्षत्वादसति धर्मिणं विनाऽप्यवस्थानमस्तु । आत्यन्तिकनिषेधप्रतियोगित्वस्य तु धर्मिसत्ता-सापेक्षत्वात् कथमसत्युपपत्तिरित्यत आह– प्रतियोगित्वस्येति ॥ अत्यन्ताभावप्रतियोगित्वस्येत्यर्थः । रूपादिवदिति व्यतिरेकदृष्टान्तः ॥ निरपेक्षत्वादिति ॥ प्रत्युत धर्मिणः सत्त्वे तत्रात्यन्ताभाव-प्रतियोगित्वस्यैवासम्भवादिति भावः । प्रतियोगित्वस्य धर्मिसत्तानिरपेक्षत्वे दृष्टान्तः– प्राग-भावादीति ॥ असतो ऽविद्यमानस्य ॥ तत्प्रतियोगित्वेति ॥ विद्यमानप्रागभावप्रतियोगित्वेत्यर्थः । नन्वविद्यमानस्यापि घटादेः प्रागभावप्रतियोगित्वं युक्तम् । उत्तरकाले घटादेः सत्त्वात् । अत्यन्ताभावप्रतियोगिनस्तु कदाप्यभावेन वैषम्यादित्यत आह– कालान्तर इति ॥ इदानीमिति ॥ घटोत्पत्तेः प्राक्प्रागभावप्रतियोगी घट इति निरूपणसमय इत्यर्थः ।

ननु पूर्वोक्ता दृष्टान्ता न युक्ताः । तथा हि– प्रागभावादिदशायामित्येतदयुक्तम् । प्रागभाव एव घटप्रतियोगिकत्वमङ्गीक्रियते न तु घटे अविद्यमानतादशायां तत्प्रतियोगित्वम् । तथा सद्वैलक्षण्यवदित्यप्ययुक्तम् । सत्येवासद्वैलक्षण्याङ्गीकारेणासति सद्वैलक्षण्यानङ्गीकारात् । तथा प्रतियोगित्वाभावोऽपि नासति । किं तु प्रतियोगित्वाभावे असदाश्रयकत्वमेवाङ्गीकृतम् । तथा असज्ज्ञानव्यवहारयोरेवासद्विषयकत्वम् । न त्वसति तद्विषयत्वं स्वीकृतम् । तथा असद्वैलक्षण्य एवासत्प्रतियोगिकत्वम् । न त्वसद्वैलक्षण्यं प्रत्यसतः प्रतियोगित्वं स्वीकृतमित्यत आह– शिष्टमिति ॥ प्रागभावादेर्घटादिप्रतियोगिकत्वे घटादेरविद्यमानतादशायां तत्प्रतियोगित्वमवर्जनीयमेव । तयोः समानसंवित्संवेद्य त्वादित्यादिकं वक्ष्यत इत्यर्थः ।

पुनरप्युक्तासत्त्वलक्षणस्यासम्भवमाशङ्क्य निराकरोति – एतेनेति ॥ मकरंदो नाम मायावाद-ग्रन्थविशेषः । प्रतियोग्यधिकरणसंसर्गज्ञानं प्रसक्तिः । तथा चासन्न त्रैकालिकनिषेधप्रतियोगि अप्रसक्तत्वादित्यनुमानं द्रष्टव्यम् । असतः प्रसक्त्यनङ्गीकारे बाधकतर्कसद्भावात्प्रसक्तिरङ्गीकार्या ततश्च स्वरूपासिद्धिरित्याह– असतोऽप्रसक्त्येति ॥ तथा च प्रतियोगित्वेनासत्प्रसक्तिरङ्गीकार्येत्याशयः ॥ असति चेति ॥ असति सत्त्वं नास्तीति सद्वैलक्षण्यसिद्धेरधिकरणत्वेनाऽसत्प्रसक्तिरपेक्षितेत्यर्थः । एतदेवोपपादयति – तस्येति ॥ प्रतीतिः प्रसक्तिः । असद्वैलक्षण्यसिद्धेः प्रतियोगित्वेनासत्प्रसक्ति-सापेक्षत्वादसति सत्त्वं नास्तीति सद्वैलक्षण्यसिद्धेरधिकरणत्वेनासत्प्रतीतिसापेक्षत्वादित्यर्थः । असतः प्रसक्त्याभावे जगदादावसद्वैलक्षण्यादिकं न सिद्ध्येदिति बाधकतर्के आपादकासिद्धिमाशङ्कते – ननु तत्रेति ॥ असद्वैलक्षण्यादिस्थल इत्यर्थः । शशविषाणमस्तीति शब्दाभासेन बुद्धिपूर्वकारोपेण वेत्यर्थः । (पाठान्तरम्– बाधकतर्केऽप्रयोजकतां चाह– परार्थेनेत्यादि ॥ अनिषेधेऽपि ॥ प्रत्यक्षे-णेत्याद्यन्वयः । नासदासीदिति श्रौतनिषेधसङ्ग्रहायोक्तम् – शब्देनेति ॥ अप्रसक्तस्यापि शब्देन निषेधः कुतो न युक्त इत्यत उक्तम् ॥ परार्थेनेति ॥ शब्दस्य परार्थत्वात्परस्य च प्रतियोगि-प्रसक्त्याभावे शब्दादिना तन्निषेधकरणे शब्दस्य तं प्रत्यबोधकत्वप्राप्त्या परस्य प्रवृत्तिनिवृत्त्योर-योगादिति भावः । यथोक्तम् । सन्दिग्धविपर्यस्तान्यतरं प्रत्येव शब्दस्याऽर्थवत्त्वादिति ॥ अप्रसक्त-स्यैवेति ॥ शब्दाभासादिना बुद्धिपूर्वकारोपेण वेति वर्तते । प्रत्यक्षेण निषेधे एतावती सामग्री अपेक्षितेत्याह– शब्देत्यादि ॥ ब्रह्म जगद्वाऽसदित्येवं शब्दाभासजन्यानुभवमूलके प्रतियोगिस्मृत्यादिके सति चक्षुराद्युन्मीलनानन्तरं झडिति अप्रसक्तस्यैव निषेधानुभवादित्यर्थः । प्रतियोगिस्मृतिमात्रस्य प्रतियोग्यधिकरणसंसर्गज्ञानरूपत्वाभावान्न स्मृत्या प्रसक्तिर्वक्तुं शक्येति हृदयम् । प्रत्यक्षेणेत्युक्त्या नासदासीदिति श्रौतो निषेधो व्यावर्तितः । स्वप्रकाशे ब्रह्मणि असद्वैलक्षण्यं प्रत्यक्षेणैवास्ति । स्फुरणमित्यादिना प्रतीतेः । जगति तु स्पष्टमेवाऽसद्वैलक्षण्यं प्रत्यक्षसिद्धम् । अप्रत्यक्षेप्यऽसति (सद्वैलक्षण्यप्रतियोगित्वाभावस्य च) वायौ रूपाभाववत् प्रत्यक्षत्वसम्भवादिति भावः ।

अन्यथेति ॥ शब्दाभासादिना प्रसक्तिर्वा अप्रसक्तस्यैव वा प्रत्यक्षेण निषेध इत्यनङ्गीकारे इत्यर्थः ॥ न सिध्येदिति ॥ तथा च तत्राङ्गुल्यग्रे करिशतमिति शब्दाभासेन प्रतियोग्यधिकरण-संसर्गज्ञानरूपा प्रसक्तिर्वा शब्दाभासादिजन्यानुभवजन्यसंस्कारत्वरूपो हेतुः सिद्ध इति भावः ॥ प्रकृतेऽपीति ॥ अप्रसक्तेर्निषेधाप्रतियोगित्वमूलकस्मृत्यादिके सति प्रत्यक्षेणैवाप्रसक्तस्यैव निषेध इत्यङ्गीकार्यमिति हेतुबाधकतर्कस्यायुक्तत्वमिति प्रकृतेऽपीत्यर्थः । तदुपपादयति – शशशृङ्गमिति ॥ यथा अनुभवसिद्धाया अङ्गुल्यग्रे करिशतं नास्तीति प्रतीतेर् दुरपह्नवत्वात् तदुपपादकं शब्दा-भासादिना प्रतियोग्यधिकरणसंसर्गज्ञानरूपप्रसक्तिरङ्गीकार्येति भावः । तथा चाऽसतोऽप्रसक्तेर् निषेधाप्रतियोगित्वमित्यनुमाने स्वरूपासिद्धिरनेनैवोक्तेति ज्ञातव्यम् । प्रत्यक्षेणैव वाऽप्रसक्तस्यैव वा प्रतिषेध इति पक्षे अनुमानेऽप्रयोजकतेति ज्ञातव्यम् ॥ अबाधितेति ॥ निर्बाधसाक्षिसिद्धेत्यर्थः । असतोऽपि शब्दाभासादिना प्रसक्तिसद्भावान् निषेधाप्रतियोगित्वमित्युक्तं तदयुक्तम् । शशशृङ्गं नास्तीत्यत्र यद्वास्तवमसत् शृङ्गं तन्न निषिध्यते । यन्निषिध्यते तन्नासत् । किं त्वनिर्वाच्यमेव । तथाच नासतो निषेधप्रतियोगित्वमित्यसत्त्वलक्षणस्यासम्भव इत्याशङ्क्य निराकरोति– न चेति ॥ शृङ्गस्य शशशृङ्गस्य ।)

बाधकतर्के आपादकासिद्धिमुक्त्वा असतः प्रसक्त्यभावेऽपि जगदादावसद्वैलक्षण्यसिद्धिः प्रत्यक्षेणैव भविष्यतीत्यप्रयोजकतां चाह– परार्थेनेत्यादिना ॥ नासदासीदित्यनेन असत्तदानीं प्रलये नासीदित्येवंशब्देन यत्रासतः सत्त्वं निषिध्यते तत्रासतः प्रसक्तिरपेक्षिता । कुत इति चेत् । शब्दस्य परबोधनार्थं प्रयुज्यमानत्वात् । परस्य प्रतियोगिप्रसक्त्यभावेऽपि शब्देन तन्निषेधे शब्दस्य तं प्रत्यबोधकत्वापातेन परस्य प्रवृत्तिनिवृत्त्योरयोगात् । यथोक्तम् । ‘‘संदिग्धविपर्यस्तान्यतरं प्रत्येव शब्दस्यार्थवत्त्वा’’दिति । तथाच यत्र शब्देन निषेधस्तत्राप्रसक्तस्य निषेधायोगेन शब्दाभासेनाहार्या-रोपेण वाऽसत्प्रतीतिसापेक्षत्वेऽपि यत्र शब्दाभासादिमूलकानुभवजन्यसंस्कारमूलकप्रतियोगिस्मरणे जाते चक्षुराद्युन्मीलनानन्तरमसत्प्रसक्त्यभावेऽपि झडिति जगदादावसद्वैलक्षण्यसिद्धिस् तत्र प्रत्यक्षेणैव भविष्यति । भूतले घटाभावज्ञानवत् । न च प्रतियोगिस्मरणमेव तत्र प्रसक्तिरिति वाच्यम् । स्मरणस्य प्रतियोगिज्ञानरूपत्वेऽपि प्रतियोग्यधिकरणसंसर्गज्ञानरूपप्रसक्तित्वाभावादिति भावः । प्रत्यक्षेणाप्रसक्तस्यैव निषेधानङ्गीकारे बाधकमाह– अन्यथेति ॥ न ह्यंगुल्यग्रे हस्तिशतं प्रसक्तमिति भावः । यदि तत्राङ्गुल्यग्रे हस्तिशतमिति शब्दाभासजन्यानुभवजनितसंस्कारमूलके प्रतियोगिस्मरणे सति अप्रसक्तस्यैव निषेध इति ब्रूषे तर्हि जगदादावप्येवमेव प्रतियोगिस्मरणे सति असत्प्रसक्त्य-भावेऽपि तन्निषेधरूपासद्वैलक्षण्यस्य प्रत्यक्षेणैव सिद्धिसम्भवादसतः प्रसक्त्यभावे जगदादावसद्वैलक्षण्यं न सिद्ध्येदिति तर्के अप्रयोजकतेति भावः ॥ प्रकृतेऽपीति ॥ असतोऽप्रसक्तेर्निषेधाप्रतियोगित्वमिति प्रकृते मकरंदोक्तानुमानेऽप्यप्रयोजकत्वं समानमित्यर्थः । अत्रापि असतोऽप्रसक्तत्वेपि शब्दाभास-जन्यानुभवजनितसंस्कारमूलकाऽसद्रूपप्रतियोगिस्मरणानन्तरं प्रत्यक्षेणैव निषेधप्रतियोगित्वसिद्धि-सम्भवेनाप्रयोजकत्वसाम्यादित्यर्थः । ननु असत्प्रतियोगिको निषेधो न प्रत्यक्षसिद्ध इति चेत्तत्राह– शशशृङ्गं नास्तीत्यबाधितप्रतीतेरिति ॥ अबाधितप्रत्यक्षप्रतीतेरनुभवसिद्धत्वादित्यर्थः ।

यदुक्तम् – असतोऽपि निषेधप्रतियोगित्वं शशशृङ्गं नास्तीत्यबाधितप्रत्यक्षप्रतीतिसिद्धमिति तन्न । मन्मतेऽसद्द्विविधमस्ति । वास्तवासदेकं, अनिर्वाच्यभूतमाभासासदपरम् । तत्र शशशृङ्गं नास्तीति निषिध्यमानं यच्छृङ्गं तन्न वास्तवासत् । किं त्वनिर्वाच्यभूताभासासदेव । तथाच त्रैकालिकनिषेध-प्रतियोगित्वरूपासत्त्वलक्षणस्य वास्तवेऽनाभासरूपे असत्यसम्भव इत्याशयेनाशङ्क्य निराकरोति – न चेत्यादिना ॥ अनिर्वाच्यस्यैवेति ॥ आभासासद्रूपस्य शशशृङ्गस्येत्यर्थः । न वास्तवासद्भूत-शृङ्गस्येत्येवकारार्थः । तथाचाऽसत्त्वलक्षणस्यासम्भव इति भावः । कुतो नेति चेत् । अत्र प्रष्टव्यम् । अनिर्वाच्यस्यैव शशशृङ्गस्य निषेध इत्येवं तार्किकरीत्योच्यते त्वद्रीत्या वा । नाद्य इत्याह– अनाभासस्यैवेति ॥ अन्यत्र विद्यमानस्य वास्तवस्य प्रधानभूतस्यैवेत्यर्थः । तार्किकमते अनिर्वाच्या-न्यस्यैवेत्यन्वयः । तथाचानिर्वाच्यान्यद् यदनाभासभूतं वास्तवासद्भूतं शशशृङ्गं तस्यैव निषेद्ध-व्यत्वादित्यर्थः ।

नापि द्वितीय इत्याह – आभासस्येति ॥ अनिर्वाच्यस्य आभासभूतानिर्वाच्यान्यस्यानाभासस्य वास्तवासद्भूतशृृङ्गस्यैवेत्यर्थः । तथाचासत एव निषेधप्रतियोगित्वान्न लक्षणस्यासम्भव इति भावः । यद् आभासासद् अनिर्वाच्यं तदेव निषेध्यं यदनाभासासद्वास्तवं तन्न निषेध्यमिति द्विविधासत्कल्पने दूषणमाह– जगदादाविति ॥ अनिर्वाच्यभूतं यदाऽभासासत्तद्वैलक्षण्यमित्यर्थः । तथा च शून्यवादिनो नानिष्टमिति भावः । असत आभासत्वं चानिर्वाच्यत्वेनारोपितत्वादिति ज्ञातव्यम् । अनाभासासद् वास्तवासत् । तथाचैवं द्विविधासत्कल्पने अतिप्रसङ्गाद्वास्तवासत एव निषेद्धव्यत्वेऽ-सत्त्वलक्षणस्यासम्भवो नास्तीति सिद्धमिति द्रष्टव्यम् ।

### **न्यायकल्पलता**

सद्भ्यामेव प्रतियोग्यधिकरणाभ्यामभावनिरूपणादिति मतमपाकर्तुमुपन्यस्यति । अथ मतमिति । असत इति । असत आत्यन्तिकनिषेधप्रतियोगित्वं नास्ति । मिथ्याभूतस्य तु तदस्ति । तथा च तत्कृतमेव मिथ्याभूतस्यासद्वैलक्षण्यमित्यर्थः । असत्वस्येति । असन् नात्यन्तिकाभावप्रतियोगि असत्वा-दित्यत्र हेतूकृतमसत्वमुक्तसाध्यविरहरूपत्वात्तेन विरुद्धमित्यर्थः । अभेदेऽपि व्याप्यव्यापकभावा-श्रयणात्साध्यव्यापकात्यन्ताभावप्रतियोगित्वाच्च विरुद्धत्वोपपत्तिः । अन्यथा कृतकत्वेनानित्यत्वे साध्ये कृतकत्वमेवोपाधिः स्यादिति भावः । ननु हेतूकृतमसत्वं नात्यन्ताभावप्रतियोगित्वं किन्तु सद-निर्वाच्यभिन्नत्वादिकमतो न विरोध इति चेत् । न । अन्योन्याश्रयादिनाधस्तादेव व्युदस्तत्वात् । अथासतो धर्मिणो निषेधप्रतियोगित्वं धर्मः कथमुपपद्यतामित्यत आह– असतोऽसत्ववदिति । तदुक्तं टीकाकारैः । अत्यन्ताभाव प्रतियोगित्वलक्षणस्यासत्वस्य विद्यमानत्वादिति । यथा धर्मिसत्तानिरपेक्षाणां धर्माणामसत्वादीनामसति विद्यमानता तथोक्तनिषेधप्रतियोगित्वस्यापि । एवं चाभावप्रतियोगित्वमसद्धर्मिकं धर्मिसत्तानपेक्षधर्मत्वाज् ज्ञेयत्ववदित्युपपत्तिसिद्धत्वाद्बाधश्चेत्यर्थः ।

ननु धर्मिसत्वानपेक्षाणां ज्ञेयत्वादिधर्माणां धर्मिणं विनापि अवस्थानमस्तु । अत्यन्ताभावप्रतियोगित्वं तु न तथेत्यत आह ॥ प्रागभावादीति । तत्प्रतियोगित्वेति । विद्यमानप्रागभावादिप्रतियोगित्व-दर्शनेनेत्यर्थः । प्रतियोगित्वस्येति । अभावप्रतियोगित्वस्येत्यर्थः । रूपादिवदिति व्यतिरेको दृष्टान्तः । यो धर्मोऽसद्धर्मिको न भवति स धर्मिसत्तानपेक्षो न भवति यथा रूपादिरिति । अत्यन्ताभाव-प्रतियोगित्वं धर्मिसत्तानपेक्षम् अभावप्रतियोगित्वव्याप्यत्वाद् विद्यमानप्रागभावप्रतियोगित्ववद्विद्यमान-ध्वंसप्रतियोगित्ववद् वेति । तथा चाभावप्रतियोगित्वाविशेषाद्विद्यमानप्रागभावादिप्रतियोगित्वं धर्मि-सत्तानपेक्षं तथाऽत्यन्ताभावप्रतियोगित्वमपीत्यर्थः । ननु विद्यमानप्रागभावादिप्रतियोगित्वं न धर्मि-सत्तानपेक्षम् । तद्धर्मिणो घटादेः प्रागभावादूर्ध्वं प्रध्वंसात् प्राक् सत्त्वादित्यत आह ॥ कालान्तर इति ॥ प्रागभावादि सत्वदशायाम् असत एव घटादेस्तत्प्रतियोगित्वरूपधर्मे कालान्तरीयप्रतियोगिरूपधर्मिसत्व-स्योपयोगाभावात्तेन विनापि सत्वप्रमितेः प्रतियोगित्वमाश्रयव्यतिरेकासहिष्णुस्थितिकं न भवतीत्यर्थः । तदेतदाक्षिप्य समाहितं टीकाकारैः । स्वयमसतः कथं प्रतियोगित्वमिति चेत् । किमिह कथम् । न हि प्रतियोगित्वं रूपादिवत्धर्मिसत्तासापेक्षम् । अभावज्ञानोपयोगिज्ञानतामात्रस्य प्रतियोगित्वादिति । अभावज्ञानहेतुज्ञानविशेषविषयत्वं प्रतियोगित्वमित्यर्थः । तेन भूतलादौ नातिप्रसङ्गः । विशेषस्य फलबलोन्नेयत्वात् ।

केचित्तु यस्मिन् काले विद्यमानप्रागभावादिप्रतियोगित्वरूपधर्मो वर्तते तस्मिन् काले तद्धर्मी नास्ति । अन्यदा तु सत्यपि धर्मिणि विद्यमानप्रागभावादिप्रतियोगित्वरूपधर्म एव नास्ति । अतस्तादृशधर्मस्य धर्मिणं विनाऽवस्थानमित्यर्थ इत्याहुः । नन्वसतो नाभावप्रतियोगित्वम् । असद्वैलक्षण्यस्य तत्र प्रयोजकत्वात् । घटादेरप्यविद्यमानतादशायां न विद्यमानप्रागभावादिप्रतियोगित्वरूपधर्मं प्रत्याश्रयत्वं किन्तु प्रागभावादेरेव विद्यमानस्य घटप्रतियोगिकत्वरूपधर्मं प्रत्याश्रयत्वम् । एवं सद्वैलक्षण्यमपि नासति किन्तु सत्येवासद्वैलक्षण्यम् । एवं प्रतियोगित्वाभावोपि नासति किन्तु प्रतियोगित्वाभावे असदाश्रय-कत्वम् । एवमसत्ज्ञानव्यवहारयोरेवासद्विषयकत्वं न त्वसति तद्विषयत्वम् । एवमसद्वैलक्षण्य एवासत्प्रति-योगिकत्वं न त्वसद्वैलक्षण्यं प्रत्यसतः प्रतियोगित्वमित्याशङ्कां परिहर्तुमाह । शिष्टमिति । यदुक्तम-भावप्रतियोगित्वं प्रति असद्वैलक्षण्यं प्रयोजकमिति । तन्न । तथा सति लाघवाय सत्वस्यैव तत्र प्रयोजकत्वापत्या अनिर्वचनीयस्य सद्विलक्षणस्याभावप्रतियोगित्वं न स्यात् । तस्मादभावज्ञानोप-योगिज्ञानत्वमात्रेण सत इवासतोऽप्यभावप्रतियोगिकत्वमुपपद्यते । यच्चोक्तं प्रागभावादेरेव घटादिप्रति-योगिकत्वमित्यादि । तदपि न । घटादेः प्रागभावं प्रति प्रतियोगित्वाभावे प्रागभावादिष्वपि तत्प्रति-योगिकत्वादिकं न स्यादेव । प्रागभावादेर्घटादिप्रतियोगिकत्वे घटादेः प्रागभावप्रतियोगित्वादिक-मवर्जनीयमेवेत्यादिकं वक्ष्यत इत्यर्थः । मतान्तरेण वैलक्षण्यमाशङ्क्य निराचष्टे । एतेनेति । असतोऽ-प्रसक्तेरिति । प्रतियोग्यधिकरणसंसर्गज्ञानं प्रसक्तिः । एवञ्च निषेधप्रतियोगित्वतदभावकृतमेव मिथ्याऽसतोर्वैषम्यमिति भावः । एतेनेत्युक्तमेव हेतुं विशदयति । असत इति । ब्रह्मजगतोरसद्वैलक्षण्य-सिद्धेरसत्तादात्म्यप्रसक्तिपूर्वकत्वात्तत्प्रसक्क्त्यभावे तदसिद्धिप्रसङ्गादित्यर्थः । नासदासीन्नोसदासी-त्तदानीमिति श्रुत्या तदानींशब्दनिर्दिष्टे कालेऽसतो ज्ञानाभावेन तत्र तन्निषेधो न बोध्येतेत्यर्थः । निषेधाधिकरणे असति प्रतियोगिसंसर्गज्ञानाभावेन सद्वैलक्षण्यनिषेधप्रतियोगित्वाभावयोरसिद्धिः प्रसज्येते-त्यन्वययार्थः । तस्यापीति । असद्वैलक्षण्यादेरपि प्रतियोगिप्रतीत्यधीनसिद्धिकत्वादित्यर्थः । यद्वा तस्यापि निषेधप्रतियोगित्वाभावस्यापीत्यर्थः । यद्यप्यसद्वैलक्षण्यादेरपि प्रतियोगिप्रतीत्यधीनसिद्धिकत्वं तथापि परोक्तत्वान्निषेधप्रतियोगित्वाभावस्यैव ग्रहणमिति । अथ निषेधाधिकरणे यथा कथञ्चित् प्रतियोगिप्रसक्तौ तत्र तत्प्रसक्त्यभावेऽपि वा निषेध इति शङ्कते नन्विति । परार्थेन परप्रवृत्तिनिवृत्यौपयिकेनेत्यर्थः । प्रत्यक्षेणेति ।

एतेन नासदासीदिति श्रौतनिषेधो व्यावर्तितः । नान्तरिक्षे न हि भुवीत्यादिवत्समाधेयः । द्वेधा प्रसक्तेरुक्तविधप्रतियोगिस्मृत्यादेश्चायोगात् । एवञ्च स्वयंप्रकाशे ब्रह्मण्यसद्वैलक्षण्यस्य प्रत्यक्षेणैव सिद्धिः । अस्ति स्फुरणमित्याद्यनुभवात् । अस्तीत्येवोपलब्धव्य इति श्रुत्यैव वा तत्सिद्धिः । जगति तु स्पष्टमेवा-सद्वैलक्षण्यं प्रत्यक्षसिद्धम् । वायौ रूपात्यन्ताभाववदप्रत्यक्षेऽप्यसति सद्वैलक्षण्यस्य निषेधप्रति-योगित्वात्यन्ताभावस्य च प्रत्यक्षसिद्धत्वादिति भावः । अन्यथेति । शब्दाभासादिना प्रसक्तिर्वा प्रसक्त-स्यैव वा प्रत्यक्षेण निषेध इत्यनङ्गीकारे इत्यर्थः । सममिति । शब्दाभासादिना प्रसक्तौ सत्यामप्रसक्तस्यैव वा शशशृृङ्गादेरपि प्रत्यक्षेण निषेधप्रतियोगित्वसिद्धिः सम्भवति । तथा च निषेधप्रतियोगित्वतदभाव-कृतोऽपि नानर्वचनीयसतोर्विशेष इत्यर्थः । शशशृृङ्गमिति । यथाऽनुभवसिद्धाया अङ्गुल्यग्रे हस्तिशतं नास्तीति प्रतीतेरपह्नोतुमशक्यत्वात्तदुपपादकं शब्दाभासादिना प्रसक्त्यादिकं कल्प्यते तथा शशशृङ्गं नास्तीति प्रतीतेर्दुरपह्नवत्वात्तदुपपादकमपि कल्पनीयमेवेत्यर्थः । अबाधितेति । निर्बाधसाक्षिसिद्धेत्यर्थः । न च तत्रापीति । शशशृृङ्गं नास्तीत्यत्र न शशशृृङ्गस्यासतो निषेधः येन तदुपपादकमसतः प्रसक्त्यादिकं कल्प्येत किन्तु शुक्तावारोपितस्यानिर्वाच्यस्य रूप्यस्य निषेध इव तादृशस्य शशशृृङ्गस्यैव निषेध इत्यर्थः । शृृङ्गस्य शशशृृङ्गस्येत्यर्थः । यथाऽपणस्थरूप्यसदृशमेवानिर्वचनीयरूप्यं शुक्तावारोप्य निषिध्यते तथाऽसदन्यदेवानिर्वचनीयमसदाभासभूतं शशशृृङ्गमेव प्रतिषिध्यत इति भावः । अनाभासस्यैवेति । उभयमतेनापणस्थानीयस्यानिर्वाच्यशशशृृङ्गभिन्नस्यानाभासशशशृृङ्गस्यैव निषेद्धव्यत्वादित्यर्थः । अयमभि-सन्धिः । बुद्धिपूर्वकमारोपितमनिर्वाच्यं शशशृृङ्गं प्रत्यक्षेण निषिध्यत इति न युक्तम् । प्रधानाद्यभावेनाध्य-सितुमशक्यत्वात् । तथा चानाभासस्य असतः प्रतिषेधार्थं तत्प्रसक्तिः प्रतीतिमात्रं वा त्वयाऽवश्यं वाच्यमिति । यत्तु यद्यपि स्वरूपेण रूप्यादेः प्रतिषेध इति प्रस्तुते पक्षेऽनाभासस्य न निषेधः किन्त्वा-भासस्यैव तथापि मतान्तरस्यापि त्वयानुरोद्धव्यत्वादिति । तदपव्याख्यानम् । तथा हि । सर्वस्मिन् प्रतिपन्नोपाधौ स्वरूपेण त्रैकालिकनिषेधप्रतियोगित्वपक्षे सिद्धान्तिना रूप्यादेस्तुच्छत्वापत्तावभिहितायां परेण निषेधप्रतियोगित्वतदभावाभ्यां तुच्छानिर्वचनीययोर्वैलक्षण्यमुक्तम् । तत्र सिद्धान्तिना शशशृृङ्गं नास्तीति निर्बाधप्रतीतिबलेन तुच्छस्योक्तनिषेधप्रतियोगित्वमुपपादितम् । तत्रापि बुद्धिपूर्वकमारोपितस्या-निर्वाच्यस्य शशशृृङ्गस्य निषेधप्रतियोगित्वं न त्वनाभासस्य तुच्छस्येत्युक्ते सिद्धन्तिना पुनस्तन्मत-हानेरुक्तत्वात् । मतान्तराभिप्रायस्याधस्तादेवापहस्तित्वादिति । जगदादाविति । यदि शशशृृङ्गं नास्तीत्यत्रानिर्वचनीयमसदाभासरूपं शशशृृङ्गं निषिध्यते तर्हि तादृशादेवासतो वैलक्षण्यं जगद्ब्रह्मणोः सिद्ध्येत् । तस्यैव वैलक्षण्यज्ञानहेतुज्ञानविशेषविषयत्वात् । न त्वनाभासभूतादसतः । तस्य सर्वथानुपपस्थितत्वेन ततो वैलक्षण्यस्य दुर्बोधत्वादित्यर्थः ।

[Load More](javaऽcriptःvoid(0))
