+++
title = "०२ सत्यज्ञानादिवाक्यानाम् अखण्डार्थत्वानुमानभङ्गः"
upstream_url = "https://dvaitavedanta.in/category-details/13978/4778/sharav/nayaya/thavat/sataya"
+++
## आद्यानुमाने चाप्रसिद्धविशेषणत्वं प्रत्यक्षादिनापीदमित्थमिति..

****

**१. सत्यज्ञानादिवाक्यानाम् अखण्डार्थत्वानुमानभङ्गः**

# **न्यायामृतम्**

आद्यानुमाने चाप्रसिद्धविशेषणत्वं प्रत्यक्षादिनापीदमित्थमिति सप्रकारक-ज्ञानस्यैवोत्पत्तेः । असिद्धिश्च, सत्यत्वज्ञानत्वादेः परापरजातित्वे तस्या ब्रह्मण्यपि सत्वेनातिव्याप्तेः । अजातित्वेऽपि ब्रह्मण्यपि तस्यातात्त्विकस्य धर्मिज्ञानाबाध्यस्य चाऽसम्भवाद्, अतात्त्विकस्य व्यावहारिकस्य चानात्मन्यपि सत्त्वात् । विरुद्धत्वं च, असाधारणधर्मरूपलक्षणपरवाक्यत्वस्य सखण्डार्थत्वेनैव व्याप्तेः । न च स्वरूपलक्षणस्य लक्ष्यानतिरेकात्तत्परत्वम् अखण्डार्थत्वाविरोधि, तस्य लक्ष्यमात्रत्वे लक्ष्यलक्षणभावा-योगाद्, अतिरेकेऽपि यावल्लक्ष्यभावित्वादिनैव स्वरूपलक्षणत्वोपपत्तेश्च । न च द्वारत्वेन लक्षणपरत्वं द्वारिणोऽखण्ड(ण्डार्थ) त्वाविरोधि, वक्ष्यमाणरीत्या लक्षणात्प्रागेव सामान्यतो ज्ञाते स्वरूपमात्रे तस्य द्वारत्वायोगात् । न च लक्षणपरत्वं न हेतुः किंत्वतत्परत्वेऽपि तत्प्रत्यायकत्वमात्रमिति वाच्यम्, अलक्षणवाक्यस्यापि तात्पर्यभ्रमादिना लक्षण-प्रत्यायकत्वसम्भवेन व्यभिचारात् सखण्डवनादिलक्षणवाक्ये, किं चन्द्रलक्षणमित्य-साधारणधर्मप्रश्नोत्तरे प्रकृष्टादिवाक्ये च व्यभिचारश्च । न चाखण्डलक्षणवाक्यत्वं हेतुः, असिद्धेः ।

न च धर्मे पृष्टे स्वरूपमात्रं वक्तुमुचितम् । न च प्रश्नविशेष्यविशेष्यकत्वम् उत्तरत्वे तन्त्रम्, किन्तु तन्मूलसंशयविरोधित्वम् । बाधश्च, धर्मिज्ञानाधीनसप्रकारकसंशयादि-निवर्तकं मोक्षहेतुं सप्रकारकं ब्रह्मज्ञानं प्रति साधनत्वेन वेदान्तविचारविधानान्यथानु-पपत्त्या बलवत्या वेदान्तवाक्ये साध्याभावनिश्चयात् । सत्प्रतिपक्षत्वं च, सत्यादि-वाक्यतात्पर्यविषयः संसृष्टरूपः संसर्गरूपो वा प्रमाणवाक्यतात्पर्यविषयत्वात् सम्मतवत् । सत्यादिवाक्यं स्वतात्पर्यविषयज्ञानाबाध्यसंसर्गपरम्, स्वतात्पर्यविषयज्ञानाबाध्यस्वकरणक-प्रमितिविषयपदार्थनिरूप्यसंसर्गपरं वा, प्रमाणवाक्यत्वात्, ज्योतिष्टोमादिवाक्यवत् । विषं भुंक्ष्वेत्यादौ वाच्यार्थसंसर्गपरत्वाभावेऽप्युक्तसाध्यसद्भावान्न व्यभिचारः । खं छिद्रं, कोकिलः पिक इत्यादावपि अनतिभिन्नार्थत्वे सामानाधिकरण्यायोगेन छिद्रकोकिलादीनां खपिकादिशब्दवाच्यत्वसंसर्गपरत्वान्न तत्रापि व्यभिचारः । यद्वा वेदान्तजन्यप्रमा सप्रकारिका, विचारजन्यज्ञानत्वात्, संशयविरोधित्वाच्च, कर्मकाण्डजन्यज्ञानवत् । वेदान्तजन्या प्रमा ब्रह्मनिष्ठप्रकारविषया, ब्रह्मधर्मिकसंशयविरोधिज्ञानत्वाद्, ब्रह्मविचार-जन्यज्ञानत्वाच्च, यदेवं तदेवं यथा कर्मकाण्डविचारजन्यनिश्चय इत्यादिना प्रतिरोधात् ।

## **अद्वैतसिद्धिः**

एवं लक्षणसम्भवे प्रमाणसम्भवोऽपि । तथा हि– ‘सत्यादिवाक्यम् अखण्डार्थनिष्ठं ब्रह्मप्राति-पदिकार्थनिष्ठं वा लक्षणवाक्यत्वात्, तन्मात्रप्रश्नोत्तरत्वाद्वा, प्रकृष्टप्रकाशश्चन्द्र इति वाक्यवत्’ इति पदार्थविषयाखण्डार्थत्वानुमानम् । ‘तत्त्वमस्यादिवाक्यम् अखण्डार्थनिष्ठम् आत्मस्वरूपमात्रनिष्ठं वा, अकार्यकारणद्रव्यमात्रनिष्ठत्वे सति समानाधिकरणत्वात्, तन्मात्रप्रश्नोत्तरत्वाद्वा, सोऽयमित्यादिवाक्यवत्’ इति वाक्यार्थविषयाखण्डार्थत्वानुमानम् । न च सत्यादिवाक्ये तन्मात्रप्रश्नोत्तरत्वमसिद्धम् । ‘ब्रह्म-विदाप्नोति परम्’ इति ब्रह्मवेदनस्यैवेष्टसाधनतया तन्मात्र एव बुभुत्साऽतस्तन्मात्रस्यैव प्रश्नविषयत्वात् । न च प्रकृष्टादिवाक्ये साध्यवैकल्यम् । तद्वाक्यं पक्षीकृत्य तन्मात्रप्रश्नोत्तरत्वेन चन्द्रमात्रनिष्ठतायाः सामान्यव्याप्तिमवलम्ब्य साधनात् । एवं तत्त्वमस्यादिवाक्येऽपि तन्मात्रप्रश्नोत्तरत्वं नासिद्धम्, ‘कोऽहम्’ इत्यात्मस्वरूपस्यैव प्रश्नविषयत्वेन तदधिकप्रत्युक्तेरयुक्तेः । नाप्यत्र दृष्टान्तासिद्धिः । देवदत्तस्वरूपमात्रे पृष्टे अस्य प्रवृत्तेः । न चाप्रयोजकत्वम् । प्रश्नोेत्तरयोर्वैयधिकरण्यापत्तेः । विपक्षबाधकतर्कस्य विद्य-मानत्वात् । न च संसर्गागोचरप्रमितिजनकत्वं साध्यम् अप्रसिद्धम् । प्रत्यक्षादिनापि इदमित्थमिति विशेषसंसर्गगोचराया एव प्रमितेर्जननादिति वाच्यम् । निर्विकल्पकस्वीकर्तॄणां तस्मिन्नेव प्रसिद्धेः । इतरेषां तु ‘प्रमात्वं संसर्गागोचरवृत्ति सकलप्रमावृत्तित्वात्, अभिधेयत्ववत्’ इति सामान्यतस्तत्प्रसिद्धेः । यद्यप्यत्राप्यप्रयोजकत्वं सम्भाव्यते तथापि सन्देहरूपा साध्यप्रसिद्धिर्न दुर्लभा । वस्तुतस्तु प्रकृष्टादिवाक्य एव तत्प्रसिद्धिर्दर्शिता ।

न च लक्षणवाक्यत्वं सत्यादिवाक्येष्वसिद्धम् । सत्यत्वादेः परापरजातितया तस्याश्चान्यत्रापि विद्यमानत्वेनासाधारण्याभावात् । न च– तात्त्विकं तद् ब्रह्मणि । औतश्रुतिविरोधात् । अतात्त्विकं त्वन्यत्रापि तुल्यमिति वाच्यम् । परमार्थसत्यादिरूपताया ब्रह्मस्वरूपलक्षणत्वात् । अस्मन्मते यद्यपि सत्याद्यन्यतमपदं स्वरूपलक्षणपरम्, ब्रह्मणोऽन्यस्य तदभासत्वात् तथापि परैरपि सत्यत्वस्य सत्यत्वे सति ज्ञानत्वस्य सत्यत्वे सत्यानन्दत्वस्य शून्यवादिभिरपि सत्त्वरहितज्ञानानन्दात्मकत्वस्य ब्रह्मणोऽ-न्यत्राङ्गीकारान्मिलितं विना न निर्विचिकित्सब्रह्मसिद्धिरिति मिलितं लक्षणम् । न चैवं विशिष्टस्य लक्षणत्वे सखण्डार्थत्वप्रसङ्गः । वाच्यस्य सखण्डार्थत्वेऽपि लक्ष्यस्याखण्डत्वात् । यद्यपि सर्वेषां सत्यादिपदानां लक्ष्यमेकमेव निर्विशेषं ब्रह्म, तथापि निवर्तनीयांशाधिक्येन न पदान्तरवैयर्थ्यम् । अतो वाच्यार्थवैशिष्ट्यस्याखण्डसिद्धावुपायत्वान्न तद्विरोधिता ।

नन्विदं विरुद्धम् । असाधारणधर्मरूपलक्षणपरवाक्यस्य सखण्डार्थत्वनियमादिति चेन्न, सर्वलक्षणवाक्यानां स्वरूपमात्रपर्यवसायित्वेन नियमासिद्धेः । धर्मलक्षणस्याखण्डत्वविरोधित्वेऽपि स्वरूपलक्षणस्य तदविरोधित्वाच्च । न चाभेदे लक्ष्यलक्षणभावायोगः । अन्तःकरणवृत्तिनिबन्धनाकारभेदेन उभयोपपत्तेर् आवृतत्त्वानावृतत्ववत् । अन्यथा स्वरूपलक्षणतटस्थलक्षणविभागो न स्यात् । न च यावद्द्रव्यभावित्वाभावित्वाभ्यां व्यवस्था । तावता हि स्थायित्वास्थायित्वव्यवस्था स्यात्, न तु स्वरूपादिरूपा । तव मते पार्थिवरूपादौ स्वरूपलक्षणेऽव्याप्तेश्च । ब्रह्मणि यावद्द्रव्यभाविधर्मविरहाच्च । वस्तुतस्तु द्वारत्वेन लक्षणे तात्पर्यं न द्वारिणोऽखण्डार्थत्वं विरुणद्धि । न च– स्वरूपज्ञानस्य प्रागेव सामान्यतो जातत्वात् तज्ज्ञाने नैतद्द्वारापेक्षेति वाच्यम् । ज्ञानमात्रेऽस्य द्वारत्वाभावेऽपि संशयादि-निवर्तकैतज्ज्ञाने तद्द्बारापेक्षणात् । न च सखण्डवनादिलक्षणवाक्ये व्यभिचारः । तत्रापि साध्यसत्त्वस्य व्युत्पादनात् । न च ‘किं चन्द्रलक्षणम्’ इत्यसाधारणधर्मप्रश्नोत्तरे प्रकृष्टप्रकाशादिवाक्ये व्यभिचारः । तत्र हि न चन्द्रस्वरूपपरत्वं किन्तु प्रकर्षाश्रयो यः प्रकाशस् तत्स्वरूपपरत्वम् । तथा च प्रकर्षोप-लक्षितप्रकाशव्यक्तिस्वरूपमात्रप्रतिपादकत्वेन तत्राप्यखण्डार्थत्वाविरोधात् । अत एव धर्मे पृष्टे चन्द्रस्वरूपं वक्तुं नोचितमिति निरस्तम् । धर्मस्यैव स्वरूपत उक्तत्वात् । अन्यथा प्रश्नोत्तरयोर्वैयधि-करण्यापत्तेः ।

ननु– इदं बाधितम् । धर्मिज्ञानाधीनसप्रकारकसंशयादिनिवर्तकं मोक्षहेतुं सप्रकारकज्ञानं प्रति साधनत्वेनवेदान्त विचारविधानान्यथानुपपत्त्या वेदान्तवाक्ये साध्याभावनिश्चयादिति चेन्न, अनृतादि-प्रतिषेधकव्यावृत्ताकारज्ञानेनैव अनृतादिसंशयादिनिवृत्त्युपपत्तेरन्यथासिद्धत्वात् । न हि सप्रकारकत्वमात्रं तत्र तन्त्रम् । भ्रमकालीनानुवृत्ताकारज्ञानस्य सप्रकारकत्वेन संशयादिनिवर्तकत्वे भ्रमकथैवोच्छिद्येत । ज्ञानस्याज्ञानसमविषयत्वेनैव तन्निवर्तकत्वम्, न तु समानप्रकारकत्वेनापि । गौरवात् । अज्ञानविषयश्च शुद्धं ब्रह्म । अज्ञानकल्पितस्य तदितरस्य अज्ञानविषयत्वायोगात् । तथा च शुद्धब्रह्माकारा चित्तवृत्तिर् निष्प्रकारिकैवाज्ञाननिवर्तिका । प्रकारमात्रस्याविद्याकल्पितत्वेन तद्विषयतायां वृत्तेरविद्यासमविषयत्वा-भावात् । यथा चाविद्यातत्कार्यविषयं ज्ञानं तदनिवर्तकं तथा व्युत्पादितं प्राक् । द्रव्याद्याकारज्ञानानां च घटाद्याकारत्वस्यानुभवनिरस्तत्वान्न द्रव्याद्याकारज्ञानेन घटाद्याकाराज्ञाननिवृत्तिप्रसङ्गः । द्रव्यत्व-घटत्वयोर्भेदेन विषयभेदाच्च । यथा च समानप्रकारकत्वमादायापि न निस्तारस् तथा प्रतिपादित-मस्माभिर्वेदान्तकल्पलतिकायामिति दिक् ।

ननु– अस्तु सत्प्रतिपक्षः । तथा हि– ‘सत्यादिवाक्यतात्पर्यविषयः संसृष्टरूपः संसर्गरूपो वा प्रमाणवाक्यतात्पर्यविषयत्वात्, सम्मतवत्’, ‘सत्यादिवाक्यं स्वतात्पर्यविषयज्ञानाबाध्यसंसर्गपरं स्वतात्पर्यविषयज्ञानाबाध्यस्वकरणप्रमाविषय पदार्थनिरूप्यसंसर्गपरं वा प्रमाणवाक्यत्वात्, अग्निहोत्रादि-वाक्यवत् । ‘विषं भुङ्क्ष्व’ इत्यादौ वाच्यार्थसंसर्गपरत्वाभावेऽपि स्वकरणकप्रमाविषयपदार्थसंसर्गपरत्वान्न व्यभिचारः । ‘खं छिद्रं कोकिलः पिकः’ इत्यादौ चानतिभिन्नार्थत्वे सामानाधिकरण्यायोगेन छिद्रकोकिलादीनां खपिकादिशब्दवाच्यत्वसंसर्गपरत्वान्न व्यभिचार इति चेन्न आद्यानुमाने संसृष्टरूप इति साध्ये संसर्गे संसर्गरूप इति साध्ये च संसृष्टरूपे पदार्थे व्यभिचारात् । तयोरुभयोरपि प्रमाणवाक्यतात्पर्यविषयत्वात् । द्वितीयानुमाने प्रमाणवाक्यत्वस्याबाध्यपरत्वमात्रेण प्रमितिविषय-परत्वमात्रेण वोपपत्तौ विशिष्टसाध्यस्य तत्रातन्त्रत्वेनाप्रयोजकत्वात्, अलक्षणवाक्यत्वस्योपाधित्वाच्च । नापि वेदान्तवाक्यजन्यप्रमा, सप्रकारिका, विचारजन्यत्वात्, संशयनिवर्तकत्वाद्वा, कर्मकाण्डजन्यज्ञान-वद् । वेदान्तजन्या प्रमा, ब्रह्मप्रकारविषया, ब्रह्मधर्मिकसंशयविरोधित्वाद् ब्रह्मविचारजन्यत्वाद्वा, यदेवं तदेवम्, यथा कर्मकाण्डजन्यो निश्चय इति प्रतिसाधनमस्त्विति वाच्यम् । तव मते ज्ञानमात्रस्य सप्रकारकत्वेन विचारजन्यत्वसंशयविरोधित्वयोर्व्यर्थत्वात्, अप्रयोजकत्वात्, निष्प्रकारकज्ञानादपि संशयादिनिवृत्तिसम्भवात्, लक्षणवाक्याजन्यत्वस्योपाधित्वाच्च । अत एव द्वितीयानुमानमपि अपास्तम्, ब्रह्मनिष्ठप्रकारविषयत्वसाधने दृष्टान्ताभावाच्च । सर्वेषु च प्रतिसाधनेषु प्रश्नोत्तरयोर् वैयधिकरण्यापत्तिः प्रतिकूलतर्कोऽवसेयः ।

### **न्यायामृततरङ्गिणी**

प्रत्यक्षादिनेति ॥ निर्विकल्पकस्याप्रामाणिकत्वादिति भावः । यत्तु प्रमात्वं संसर्गा-गोचरवृत्ति सकलप्रमा वृत्तित्वादभिधेयत्ववदिति सामान्यतस्तत्प्रसिद्धिरिति । तन्न । अप्रयोज-कत्वात् । विशेष्याविषयवृत्तित्वस्यापि तत एव सुसाधत्वेनाभाससाम्याच्च ॥ असिद्धिश्चेति ॥ सत्यत्वादेर्जातिरूपस्य घटादावतिव्याप्त्या औपाधिकस्य लक्ष्ये ब्रह्मण्यसम्भवेनातात्विकस्या-नात्मन्यतिव्याप्त्या लक्षणत्वायोगेन सत्यादिवाक्ये लक्षणवाक्यत्वासिद्धिरित्यर्थः ॥ अतिरेकेऽ-पीति ॥ न चैतावता स्थायित्वास्थायित्वव्यवस्था स्यान्न स्वरूपादिरूपेति वाच्यम् । स्थायिधर्मस्यैव स्वरूपान्तर्गतत्वात् । यथोक्तं यावद्वस्तु न भेदवदिति । यावद्धर्मि स्थायिनि धर्मे भेदाभेदौ न स्तः । किन्तु सविशेषाभेद इत्यर्थः । पार्थिवरूपादौ स्वरूपलक्षणत्वं नैवेष्टम् । वक्ष्यमाणेति । सामान्यतोऽपि चन्द्रादेर्ज्ञानाभावे तद्बुभुत्सासंशयादि न स्यादिति वक्ष्यमाण-रीत्या । न च ज्ञानमात्रेऽस्य द्वारत्वाभावेऽपि संशयादिनिवर्तकतज्ज्ञाने द्वारत्वमिति वाच्यम् । विषयविशेषानवगाहने पूर्वोत्तरज्ञानयोः संशयानिवर्तकत्वतन्निवर्तकत्वायोगात् । ननु किं चन्द्रलक्षणमित्यादेरुत्तरे प्रकृष्टादिवाक्येऽपि चन्द्रस्वरूपमात्रं प्रतिपाद्यते न तु चन्द्रधर्म-संयोगोऽपीत्यत आह– न च धर्म इति । यत्तु नात्र चन्द्रस्वरूपपरत्वं किन्तु प्रकर्षाश्रयो यः प्रकाशस्तत्स्वरूपपरत्वम् । तथा च प्रकर्षोपलक्षितप्रकाशव्यक्तिस्वरूपमात्रप्रतिपादकत्वे-नाखण्डार्थत्वमेवेति । तत्राप्येतदेवोत्तरम् । न च धर्म इति । धर्मे चन्द्रसम्बन्धिनि धर्मे । स्वरूपमात्रं धर्मस्वरूपमात्रम् । तथा चात्र चन्द्रसम्बन्धिधर्मप्रश्नाच्चन्द्रसम्बन्धिप्रकाश एव वाच्यो न प्रकाशस्वरूपमात्रमित्यर्थः । ननु चन्द्रेऽसाधारणधर्मप्रश्नस्यापि चन्द्रस्वरूपमात्र-प्रतिपादनपरमुत्तरमुचितम् । समानविशेष्यकत्वादित्यत आह– न च प्रश्नेति ॥

सप्रकारकमिति ॥ ननु न सप्रकारकज्ञानं संशयादिनिवर्तकम् । भ्रमकालीनानु-वृत्ताकारज्ञानस्य सप्रकारकत्वेऽपि ततः संशयाद्यनिवृत्तेः । किन्तु व्यावृत्ताकारज्ञानमेव । ज्ञानस्याज्ञानसमानविषयकत्वेनैव तन्निवर्तकत्वम् । अज्ञानविषयश्च शुद्धं ब्रह्म । अज्ञान-कल्पितस्य तदितरस्याज्ञानविषयत्वायोगात् । तथा च शुद्धब्रह्माकारा चित्तवृत्तिर्निष्प्रकारि-कैवाज्ञाननिवर्तिका । प्रकारमात्रस्याप्य विद्याकल्पितत्वेन तद्विषयाया वृत्तेरविद्यासमान-विषयत्वाभावादिति । मैवम् । अनुवृत्तव्यावृत्ताकारयोः स्वरूपमात्रत्वेऽनुवृत्ताकारज्ञानादपि संशयादिनिवृत्तिप्रसङ्गः । अन्यथा व्यावृत्ताकारज्ञानादपि सा न स्यात् । तयोः स्वरूपातिरेके तु न ज्ञानाज्ञानयोः समानविषयत्वम् । अनृतप्रतिषेधक व्यावृत्ताकारस्याज्ञानाविषयत्वाच्च । प्रत्युतानुवृत्ताकारस्यैव जगद्भ्रमाधिष्ठानशुद्धचिन्मात्रतया तस्यैवाज्ञानविषयत्वम् । अतोऽनु-वृत्ताकारवृत्तिरेवाज्ञाननिवर्तिका स्यात् ॥ संसृष्टरूप इति ॥ न च संसर्गरूपे पदार्थे व्यभिचारः । संसर्गरूपस्यापि संयोगादेः सम्बन्धान्तरेण संसृष्टत्वात् । पदार्थे मुख्यतात्पर्या-भावाच्च ॥ संसर्गरूप इति ॥ संसर्गनिरूपक इत्यर्थः । अतो न संसृष्टरूपे पदार्थे व्यभिचारः । तत्र तात्पर्याभावाच्च ॥ प्रमाणवाक्यत्वादिति ॥ न च प्रमाणवाक्यत्वस्या-बाध्यपरत्वमात्रेण प्रमितिविषयपरत्वमात्रेण वोपपत्तौ विशिष्टसाध्यस्य तत्रातन्त्रत्वेनाप्रयोजकतेति वाच्यम् । पदार्थाबाधस्य तत्प्रमितेश्चाप्रमाणवाक्येऽपि सत्त्वेन संसर्गाबाधप्रमित्योरेव प्रमाण वाक्यत्वोपपादकत्वात् । न चालक्षणवाक्यत्वमुपाधिः । लक्षणवाक्यत्वस्य संसर्गपरत्वव्याप्त्या तस्य व्यतिरेके व्यभिचारेणानुपाधित्वात् ॥ सप्रकारिकेति ॥ असन्दिग्धप्रकारिकेत्यर्थः । तेन ज्ञानमात्रस्य सप्रकारकत्वपक्षे विचारजन्येति व्यर्थमिति निरस्तम् । संशयविरोधि-त्वादिति ॥ अत्र ज्ञानत्वमुपस्कर्तव्यम् । उक्तसाध्यकरणान्न संशयविरोधीति व्यर्थं, न वा संशयाभावादौ व्यभिचारः ॥ वेदान्तेति ॥ ‘सत्यं ज्ञानम्’ इति वाक्यजन्येत्यर्थः । अतो न वक्ष्यमाणहेत्वादेरसिद्ध्यादि ॥ ब्रह्मनिष्ठेति ॥ ब्रह्मनिष्ठसत्वप्रकारविषयेत्यर्थः ॥ संशयेति ॥ सत्त्वसंशयेत्यर्थः । अतो न संशयविरोधीति व्यर्थम् । न च लक्षणवाक्या-जन्यत्वमुपाधिः । व्यतिरेके व्यभिचारस्योक्तत्वात् ।

### **न्यायामृतकण्टकोद्धारः**

लक्षणं दूषयित्वा अनुमानं दूषयति– आद्येति ॥ ननु निर्विकल्पकरूपप्रत्यक्ष एव साध्य-प्रसिद्धिरित्यत आह– प्रत्यक्षादीनामिति ॥ प्रमाणाभावेन निर्विकल्पकाभावात् । न च विशिष्टज्ञानमेव निर्विकल्पके प्रमाणमिति वाच्यम् । तस्योभयसन्निकर्षादिनैवोपपत्तेरप्रयोजकत्वात् । विस्तृतं चैतदन्यत्र । ननु प्रमात्वं संसर्गागोचरवृत्ति सकलप्रमावृत्तित्वादभिधेयत्ववदिति सामान्य-तस्तत्प्रसिद्धेरिति चेन्न । अप्रयोजकत्वात् । प्रमात्वं न संसर्गागोचरवृत्ति ज्ञानत्वव्याप्यधर्मत्वात्, अनुमितित्ववदिति सत्प्रतिपक्षत्वाच्च । पक्षसमत्वान्नानुभवत्वादौ व्यभिचारः । न च सन्देह रूपैव साध्यप्रसिद्धिरस्त्विति वाच्यम् । साध्यप्रसिद्धौ तत्सन्देहानुपपत्तेः । न च प्रकृष्टादिवाक्य एव तत्प्रसिद्धिर्दर्शितेति वाच्यम् । तस्या आकर एव निराकरिष्यमाणत्वात् । परापरजातित्वे व्याप्यव्यापकजातित्वे । तथा चातिव्याप्त्यादिधर्मप्रतिपादकस्य लक्षणवाक्यत्वम् असिद्धमिति भावः । न च परमार्थसत्यादिरूपत्वमेव स्वरूपलक्षणं, न च तद् उक्तदोषवदिति वाच्यम् । स्वरूपत्वे लक्षणत्वायोगात् । प्रसिद्धत्वाप्रसिद्धत्वे हि लक्षणत्वलक्ष्यत्वयोः प्रयोजके, न चैत एकस्मिन्निर्विशेषे सम्भवतः ।

किञ्च किं सत्यादिकं प्रत्येकं वा लक्षणं मिलितं वा ? नाद्यः । सत्यत्वज्ञानत्वादि परत्वे सखण्डार्थत्वापातात् । स्वरूपमात्रपरत्वेऽपरवैयर्थ्यात् । प्रयोजनत्वेन सार्थक्यं त्वग्रे निरसिष्यते । न द्वितीयः । व्यर्थत्वाद्व्यावर्त्त्याभावात् । न चैकैकस्य परेण ब्रह्मणोऽन्यत्र स्वीकाराद्विशिष्टस्य लक्षणत्वमिति वाच्यम् । विशिष्टपरत्वे सखण्डार्थत्वापातात् । परेण विशिष्टस्यान्यत्राङ्गीकाराच्च । तस्माल्लक्षणवाक्यत्वमसिद्धमिति भावः ॥ असाधारणेति । तद्वृत्तित्वे सति तदितरावृत्तित्व-प्रतिपादने धर्मधर्मिभावरूपसंसर्गप्रतिपादनमावश्यकम् । तथा च साध्याभावव्याप्तत्वाद्विरुद्धत्वमिति भावः । ननु लक्षणवाक्यानां स्वरूपमात्रपर्यवसायित्वान्नियमासिद्धिरित्याशङ्ख्य निषेधति– न च स्वरूपेति ॥ तस्येति ॥ लक्ष्यलक्षणभावे प्रयोजकयोर्ज्ञातत्वाज्ञातत्वयोरेकस्मिन्नसम्भवादिति भावः । न चावृतत्वानावृतत्ववदन्तःकरणवृत्तिभेदेन ज्ञातत्वाज्ञातत्वेऽप्येकस्मिन् सम्भवत इति वाच्यम् । निर्विशेषेऽन्तःकरणवृत्तिभेदस्यैवायोगात्, दृष्टान्तासम्प्रतिपत्तेश्च । ननु लक्षणस्य लक्ष्याद्भिन्नत्वे स्वरूपलक्षणत्वादिव्यवस्थायोग इत्यत आह– अतिरेकेऽपीति ॥

यावल्लक्ष्यभावित्वादिना इत्यादिपदेन अयावल्लक्ष्यभावित्वपरिग्रहः । तेन तटस्थलक्षण-त्वोपपत्तेरिति द्रष्टव्यम् । न चैवं स्थायित्वास्थायित्वव्यवस्था स्यान्न स्वरूपलक्षणत्वादिव्यवस्थेति वाच्यम् । स्वरूपमेव लक्षणं स्वरूपलक्षणमित्यर्थस्य बाधितत्वेन स्वरूपवत्स्थायिलक्षणं स्वरूपलक्षणमिति करणेन तद्व्यवस्थोपपत्तेः । किं विशिष्टज्ञाने द्वारत्वम् ? उत स्वरूपमात्रज्ञाने ? नाद्यः । खण्डार्थत्वापातात् । न द्वितीय इत्याह– वक्ष्यमाणेति ॥ अन्यथा संशयाद्ययोगादिति भावः । न च स्वरूपमात्रज्ञानस्य लक्षणात्पूर्वं वृत्तत्वेऽपि संशयादिनिवर्तकस्वरूपज्ञानस्य पूर्वम् अजातत्वात्तत्र द्वारत्वं लक्षणज्ञानस्य भविष्यतीति वाच्यम् । पूर्वानधिकविषयस्य स्वरूपज्ञानस्य संशयाद्यनिवर्तकत्वेन तत्र द्वारत्वानुपपत्तेः । न च कारणविशेषजन्यत्वेन संशयनिवर्तकत्वमिति वाच्यम् । संशयप्रकारविरुद्धप्रकारविषयत्वे संशयनिवर्तकत्वानुपपत्तेः । अन्यथा ऊर्ध्वत्वादिज्ञानस्य कारणविशेषजन्यस्य संशयनिवर्तकत्वापातात् ॥ न चेति ॥ तथा च लक्षणे तात्पर्याभावा-त्स्वरूपमात्र एव तात्पर्यान्नाखण्डार्थत्वविरोध इति भावः ॥ अलक्षणवाक्यस्येति ॥ उपलक्षण-मेतत् । लक्षणे तात्पर्याभावे तत्प्रतिपादनं व्यर्थं चेत्यपि द्रष्टव्यम् । तस्माद्विरुद्धत्वं दुष्परिहरम् ।

व्यभिचारमप्याह– सखण्डेति ॥ न च तत्रापि साध्यसत्वं व्युत्पाद्यत इति न व्यभिचार इति वाच्यम् । अनेकधर्मिप्रतिपादकस्याखण्डार्थत्वव्युत्पादनस्याशक्यत्वात् । न चैकधर्मा-वच्छेदेनानेकार्थपरत्वम् अखण्डार्थत्वविरोधीति वाच्यम् । तथात्वे धर्मधर्मिभावपरत्वाद् अनेक-धर्मिपरत्वाच्च सखण्डार्थत्वापत्तेः । ब्रह्मणि एकधर्मिभावाच्च । अन्यथाऽखण्डार्थत्वं पारिभाषिकं स्यादिति । ननु धर्मविषयप्रश्नेऽपि स्वरूपमात्रस्य प्रतिवचनान्नासिद्धिरित्यत आह– न च धर्म इति । न च तत्रापि धर्मस्वरूपमात्रपरत्वादखण्डार्थत्वाविरोध इति वाच्यम् । किं चन्द्रलक्षणमिति पृष्टे चन्द्रलक्षणत्वेन प्रतिपादने चन्द्रस्य लक्षणस्य च धर्मधर्मिभावप्रतिपादनस्यावश्यकतया सखण्डार्थत्वावश्यम्भावात् । अन्यथा प्रश्नोत्तरयोर्वैयधिकरण्यं स्यात् ॥ धर्मिज्ञानाधीनेति ॥ न च वेदान्तजन्यज्ञानस्य निष्प्रकारकत्वेऽपि व्यावृत्ताकारज्ञानत्वेनैव संशयविरोधित्वमोक्षहेतु-त्वयोरुपपत्तेर्न सप्रकारकज्ञानहेतुतया विचारविधानमिति वाच्यम् । व्यावृत्ताकारज्ञानत्वस्य व्यावर्तकविशिष्टज्ञानत्वव्यावृत्तिविशिष्टज्ञानत्वातिरिक्तस्य निर्वक्तुमशक्यत्वाद् ब्रह्मण्याकाराभावेन ज्ञानस्य तदाकारत्वानुपपत्तेश्च । न च ज्ञानस्याज्ञाननिवर्तकत्वे समानविषयत्वमेव तन्त्रं न तु समानप्रकारकत्वमपीति वाच्यम् । तथात्वे धर्मिज्ञानस्यापि संशयनिवर्तकतापत्तेः ।

न च धर्मिज्ञानस्याविद्याकल्पितप्रकारविषयत्वाद् अविद्यायाश्च शुद्धमात्रविषयत्वान्न समान-विषयत्वमिति वाच्यम् । अविद्यायाः शुद्धमात्रविषयत्वाभावस्योक्तत्वात् । प्रकारस्याविद्या-कल्पितत्वासिद्धेश्च । समानविशेष्यकत्वेनैव समानविषयत्वोपपत्तेश्च । यथा च सप्रकारकस्यैवा-ज्ञाननिवर्तकत्वं तथोक्तं प्राक् । न च प्रकारस्याविद्याकल्पितत्वेन न तद्भानम् अविद्यानिवर्तकमिति वाच्यम् । असिद्धेः । वृत्तिवदुपपत्तेश्च । तस्मात्सप्रकारकस्यैव संशयादिनिवर्तकत्वात् तादृशाज्ञानहेतुतया विचारविधानान्यथानुपपत्त्या सखण्डार्थत्वस्यैव निर्णीतत्वाद्बाधो दुष्परिहरः । सत्यादीति ॥ न चाद्यसाध्ये संसर्गे द्वितीयसाध्ये च संसृष्टे व्यभिचारः । तयोरपि प्रमाणवाक्ये तात्पर्यविषयत्वादिति वाच्यम् । प्रथमानुमाने प्रमाणवाक्यतात्पर्यविषयपदार्थत्वादिति हेत्वर्थस्य विवक्षितत्वात् । संयोगस्य पदार्थत्वाभावात् । न चैवं तस्य पक्षत्वात् तत्र हेत्ववृत्तौ भागा-सिद्धिरिति वाच्यम् । पदार्थत्वस्य पक्षेऽपि प्रवेशात् । द्वितीयानुमाने च संसर्गाविषयप्रमाविषयो नेति साध्यकरणान्न संसृष्टे व्यभिचारः ।

न च साध्यद्वये सिद्धसाधनम् । अवान्तरतात्पर्यविषयस्य संसृष्टादिरूपत्वाद्भिन्नविषयत्वेन प्रतिपक्षासम्भवाच्चेति वाच्यम् । महातात्पर्यविषय इति पक्षकरणात् । सत्प्रतिपक्षत्वे पक्षभेदस्याप्रयोजकत्वात् । विरोधित्वस्यैव तन्त्रत्वाच्च । अत एव केवलान्वयिन्यपि प्रतिपक्षाभि-धानम् ॥ सत्यादीति ॥ अत्र ‘स्वतात्पर्यविषयज्ञानाबोध्य’ इत्येतत्संसर्गविशेषणं बोध्यसंसर्ग-परत्वेन सिद्धसाधनतानिवारणाय । नन्वेवमपि संसर्गस्वरूपमात्रपरत्वसिद्ध्या विशिष्टार्थपरत्वसिद्ध्य भावेनार्थान्तरम् इत्यतः साध्यान्तरमाह– स्वतात्पर्येति ॥ तथा च सत्यादिवाक्यकरणक-प्रमितिविषयपदार्थनिरूप्यसंसर्गपरत्वसाधने स्वरूपमात्रपर्यवसानाभावेन विशिष्टार्थ एव पर्यवसाना-न्नार्थान्तरता । न चाबाध्यपरत्वमात्रेण प्रमितिविषयपरत्वमात्रेण वा हेतोरुपपत्तौ विशिष्टसाध्यस्य तत्रातन्त्रत्वाद् अप्रयोजकत्वमिति वाच्यम् । ‘अग्निना सिञ्चेत्’ इत्यस्याबाध्यप्रमितिविषयपदार्थांश-परत्वमात्रेण प्रमाणवाक्यत्वस्यादृष्टतया विशिष्टस्यैव तत्र प्रयोजकत्वात् । न चालक्षणवाक्यत्व-मुपाधिः । लक्षणवाक्यत्वस्यापि सखण्डार्थत्वेन व्याप्तेः समर्थितत्वात् । उपाधेः प्रकृतसाध्या-व्यापकत्वात् ।

ननु खं छिद्रं, कोकिलः पिक इत्यादौ व्यभिचारः । तत्र पर्यायत्वेन संसर्गपरत्वाभावादित्यत आह– खं छिद्रमिति ॥ यद्वेति ॥ न चात्र हेतुद्वये त्वन्मते ज्ञानमात्रस्य सप्रकारकत्वाद् विशेषणवैयर्थ्यमिति वाच्यम् । निर्विकल्पकाङ्गीकारिणां प्रति व्यभिचारनिवारकत्वेन सार्थकत्वात् । अन्यं प्रति तु विपक्षबाधकसूचकत्वेन सार्थकत्वात् । यथा च निष्प्रकारकज्ञानस्य संशयादि-निवर्तकत्वं तथोक्तम् । न च लक्षण वाक्याजन्यत्वमुपाधिरिति वाच्यम् । लक्षणवाक्यस्यापि सखण्डार्थत्वस्यैव समर्थितत्वेनाप्रयोजकत्वेन साध्याव्यापकत्वात् । न च सर्वत्रानुमानेषु प्रश्नोत्तरयोर्वैयधिकरण्यलक्षणप्रतिकूलस्तर्क इति वाच्यम् । प्रश्नस्यापि विशिष्टविषयत्वस्यैव समर्थयिष्यमाणत्वेन समानाधिकरणत्वात् ।

### **न्यायामृतप्रकाशः**

अप्रसिद्धेति ॥ संसर्गागोचरप्रमाजनकत्वरूपसाध्यस्य कुत्राप्यप्रसिद्धत्वादिति भावः । प्रत्यक्षादौ साध्यप्रसिद्धिर्भविष्यतीति चेत्तत्राह– प्रत्यक्षादिनापीति ॥ निर्विकल्पकस्याप्रामाणिकत्वादिति भावः । यदि सत्यत्वादीनां लक्षणत्वं स्यात्तदैव सत्यज्ञानादिवाक्यानां लक्षणवाक्यत्वम् । तदेवायुक्तम् । परजातिरूपसत्ताया अपरजातिरूपज्ञानत्वादेश्च ब्रह्मव्यतिरिक्ते जगत्यपि सत्त्वेनातिव्याप्ततयाऽलक्षण-त्वात् । ततश्च लक्षणवाक्यत्वहेतोरसिद्धिरित्याशयेनाह– सत्यत्वेति ॥ ननु सत्यत्वादिकं न सत्ताजात्यादिरूपं, किं नाम अबाध्यत्वादिरूपम् अन्यदेव लक्षणत्वेन विवक्षितम् । तत्तु नातिव्याप्तमिति चेत् तत्किं तात्विकं वा धर्मिज्ञानाबाध्यं वा अतात्विकं वा । नाद्यद्वितीयौ । ब्रह्मणि विद्यमानस्या-बाध्यत्वादिरूपसत्यत्वस्यातात्विकत्वाद्धर्मिज्ञानबाध्यत्वाच्च । अतोऽसम्भव एव स्यात् । नान्त्यः । व्यावहारिकत्वापरपर्यायातात्विक बाध्यत्वादिरूपसत्त्वस्याऽनात्मन्यपि सत्वेनातिव्याप्तेरलक्षणत्वात् । अतोऽसिद्धिर्दुर्वारेत्याह– अजातित्वेऽपीत्यादिना ॥ विरुद्धत्वं स्फोरयितुम् ‘असाधारणधर्मरूप’ इत्युक्तम् । तथा च साध्याभावेनैव व्याप्तत्वाद्विरुद्धत्वमित्यर्थः ।

ननु लक्षणं द्विविधं स्वरूपमतिरिक्तं चेति । तत्र स्वरूपलक्षणं लक्ष्यानतिरिक्तमेव । तथा च तत्परत्वे लक्ष्यपरत्वमेव प्राप्तमिति नाखण्डार्थत्वविरोध इत्याशङ्क्य निराकरोति– न चेति ॥ लक्ष्यमात्रत्वे लक्ष्येण निर्विशेषात्यन्ताभेदे । तथा च लक्ष्यलक्षणभावार्थं स्वरूपातिरेकेऽङ्गीक्रियमाणे सखण्डार्थत्वप्राप्त्या विरुद्धत्वमेवेति भावः । ननु स्वरूपलक्षणस्य कथं लक्ष्यातिरिक्तत्वमित्यत आह– अतिरेकेऽपीति ॥ यावत्पर्यन्तं लक्ष्यमस्ति तावत्पर्यन्तं सत्त्वेन स्वरूपलक्षणत्वसम्भवादित्यर्थः । ननु सत्यज्ञानादिवाक्येन ब्रह्मस्वरूपबोधनायोदाहरणत्वेन लक्षणमुपादीयते पश्चाद्द्वारभूतं तल्लक्षणं परित्यज्य ब्रह्मस्वरूपमात्रमेव बोध्यत इति तत्रातात्पर्यान्न द्वारिणोऽखण्डार्थत्वविरोधीत्याशङ्क्य निराकरोति– न चेति ॥ वक्ष्यमाणेति ॥ सामान्यतोऽपि ब्रह्मस्वरूपाज्ञाने तद्धर्मिकसंशयाद्ययोगेन ‘किं ब्रह्म’ इति प्रश्नाद्ययोगात्’ इत्यादिवक्ष्यमाणरीत्येत्यर्थः । लक्षणाद् द्वारत्वेनोच्यमानात् । अज्ञातस्वरूपस्यैव द्वारेण बोध्यत्वादिति भावः ॥ न हेतुरिति ॥ येन तस्य सखण्डार्थत्वेनैव व्याप्त्या विरुद्धत्वं स्यादिति भावः । लक्षणपरत्वाभावेऽपि लक्षणप्रत्यायकत्वाद् अखण्डार्थत्वमिति वक्तुं न शक्यते । ‘नीलम् उत्पलम्’ इत्यत्राऽतिव्याप्तत्वेन नीलत्वस्यालक्षणत्वेनैतद्वाक्यस्य लक्षणपरत्वाभावा-ल्लक्षणप्रत्यायकत्वसद्भावेनाखण्डार्थत्वाभावाद्व्यभिचारः स्यात् । न चातत्परस्य तत्प्रत्यायकत्वं कथमिति वाच्यम् । तात्पर्यभ्रमादिनोपपत्तेरित्याह– अलक्षणेति ।

एवं विरुद्धत्वमुक्त्वाऽनैकान्त्यं चाह– सखण्डेति ॥ वनादीनां संसृष्टरूपत्वादित्यर्थः ॥ किमिति ॥ कश्चन्द्र इति चन्द्रस्वरूपमात्रे पृष्टे प्रवृत्तस्य प्रकृष्टादिलक्षणवाक्यस्य स्वार्थे तात्पर्याभावेऽपि किं चन्द्रलक्षणमित्यसाधारणधर्मस्यैव प्रश्ने सति प्रवृत्तस्य प्रकृष्टादिवाक्यस्य लक्षणपरत्वावश्यंभावाद्व्यभिचारः स्यादेवेत्यर्थः ॥ अखण्डेति ॥ अखण्डस्य यल्लक्षणं तद्वाक्यत्वं हेतुत्वेन विवक्षितम् । तथा च सखण्डवनादिलक्षणवाक्ये न व्यभिचार इति भावः ॥ असिद्धेरिति ॥ ब्रह्मस्वरूपमात्रस्य सिद्धत्वान्न स्वरूपमात्रे प्रश्नः । अन्यथा प्रश्नस्यैवासम्भवात् । अतः कैर्विशेषणैर्विशिष्टं ब्रह्मेत्येवं सखण्डस्यैव ब्रह्मणः प्रश्ने सत्यादिवाक्यस्य प्रवृत्तत्वेन अखण्डलक्षणवाक्यत्वं वक्ष्यमाणरीत्याऽसिद्धमित्यर्थः । ननु किं चन्द्रलक्षणमित्यसाधारणधर्मप्रश्नोत्तरे प्रकृष्टादिवाक्ये न व्यभिचारः । तस्यापि चन्द्रस्वरूपमात्र एव तात्पर्याङ्गीकारेण लक्षणपरवाक्यत्वरूपहेतोरेवाऽभावादित्यत आह– न चेति ॥ प्रश्नोत्तरयोर्वैयधिकरण्यान्यथानुपपत्तिरूपयुक्त्यैव लक्षणपरत्वस्य सिद्धत्वादित्यर्थः । ननु किं चन्द्रलक्षण-मित्यसाधारणधर्मप्रश्नोत्तरे प्रकृष्टादिवाक्ये व्यभिचारस्तदा स्याद् यदि किं चन्द्रलक्षणमित्यसाधारण-धर्मप्रश्नस्येदमुत्तरं स्यात् । न चैवम् । उत्तरत्वे प्रश्नविशेष्यविशेष्यकत्वस्यैव तन्त्रत्वात् ।

अत्र प्रश्नस्य चन्द्रलक्षणाविशेष्यकत्वात् प्रकृष्टप्रकाशश्चन्द्र इति वाक्यस्य च चन्द्रविशेष्यकत्वात् । अतो नाऽत्र व्यभिचार इत्यत आह– न चेति ॥ तन्मूलेति प्रश्नमूलभूतेत्यर्थः । तथा च चन्द्र-विशेष्यकेऽस्मिन्वाक्ये प्रयुक्तेऽपि किं चन्द्रलक्षणमिति प्रश्नहेतुभूतसंशयस्य निवर्तमानत्वेनोत्तरत्वं युक्तमिति स्यादेव व्यभिचार इति भावः । वेदान्तवाक्ये साध्याभावनिश्चायकान्यथानुपपत्तेर्बाधकत्वोपयुक्तं बलवत्त्व-मुपपादयितुमुक्तम् ॥ धर्मिज्ञानेत्यादि ॥ ‘भिद्यते हृदयग्रन्थिश्छिद्यन्ते सर्वसंशयाः’ इति प्रमाणेन ब्रह्मज्ञानस्य संशयनिरासकत्वेन प्रमितत्वात्सप्रकारकसंशयनिवर्तकं च ज्ञानं सप्रकारकमेव न धर्मिज्ञानमात्रम् । तस्य पूर्वमेवासिद्धत्वादित्याशयेनोक्तं धर्मिज्ञानेति । संशयादिनिवृत्त्यापि किं प्रयोजनमिति न वाच्यमित्याशयेनोक्तम् मोक्षहेतुमिति । साध्येति । संसर्गप्रकारकज्ञानजनकत्वस्यैव निश्चयादित्यर्थः ॥ सम्मतवदिति । अग्निहोत्रादिवाक्यतात्पर्यविषयवदित्यर्थः । परेण सार्वज्ञादि-धर्मसंसर्गस्य वेदतात्पर्यविषयशुद्धब्रह्मज्ञानबाध्यत्वेन मिथ्यात्वाङ्गीकारादाह– स्वतात्पर्यविषयेत्यादि ॥

ननु विषं भुंक्ष्वेति प्रमाणवाक्ये स्वतात्पर्यविषयभूतं यज्ज्ञानं ‘द्विषदन्नं न भोक्तव्यम्’ इति ज्ञानं, तेनाबाध्यो यः संसर्गः विषकर्मकभोजनक्रियारूपसंसर्गस्तत्र तात्पर्याभावेन तत्परत्वाभावाद्व्यभिचारः स्यादत आह– स्वकरणकेत्यादि ॥ तथा च न व्यभिचारः ।
स्वतात्पर्यविषयज्ञानाबाध्यसंसर्गः विषकर्मकभोजनक्रियासंसर्गरूपो (वाच्यार्थ)वाक्यार्थसंसर्गो न विवक्षितः येन तत्परत्वाभावेन व्यभिचारश्चोद्येत । किंनाम तस्मिन् स्वतात्पर्यविषयज्ञानाबाध्यसंसर्गे स्वकरणकेत्यादिकं विशेषणं विवक्षितम् । तथा चाऽस्य वाक्यस्य लिङ्गत्वेन एतद्वाक्यकरणिका या प्रमितिः ‘द्विषदन्नं न भोक्तव्यम्’ इत्येवंरूपा तद्विषया ये पदार्थाः शास्त्रीयपदार्थास्तन्निरूप्यो यः संसर्गस्तत्परत्वसद्भावेन व्यभिचार इत्यर्थः । नन्वेवं ‘खं च्छिद्रं कोकिलः पिकः’ इत्यादिपर्यायशब्दप्रतिपादके प्रमाणवाक्ये संसर्गपरत्वस्यैवाभावेनोक्तसाध्याभावाद्व्यभिचार इत्यत आह– खं च्छिद्रमिति ॥ तत्रापि च्छिद्रशब्दवाच्ये खंशब्दवाच्यत्वं कोकिलशब्दवाच्ये पिकशब्दवाच्यत्वमेव विधीयत इति तत्रापि वाच्यार्थसंसर्गपरत्वस्य सत्वान्न व्यभिचार इत्यर्थः ।

### **न्यायकल्पलता**

क्रमेणानुमानं दूषयितुमुपक्रमते– आद्येति ॥ कथम् अप्रसिद्धविशेषणत्वमत आह– प्रत्यक्षादि-नापीति ॥ निर्विकल्पकस्याप्रामाणिकत्वादिति भावः । ननु ‘प्रमात्वं संसर्गागोचरवृत्ति सकल-प्रमावृत्तित्वाद् अभिधेयत्ववत्’ इति सामान्यतस्तत्प्रसिद्धिरिति चेन्न । अप्रयोजकत्वात् । विशेष्या-गोचरवृत्तित्वस्यापि तत एव सुसाधत्वेनाभाससाम्याच्च ॥ असिद्धिश्चेति ॥ सत्यत्वादेर्जातिरूपस्य घटादावतिव्याप्त्या औपाधिकस्य तात्त्विकस्य लक्ष्ये ब्रह्मण्यसम्भवेनातात्विकस्यानात्मन्यतिव्याप्त्या लक्षणत्वायोगेन सत्यादिवाक्ये लक्षणवाक्यत्वस्य हेतोरसिद्धिरित्यर्थः ॥ अतिरेकेऽपीति ॥ न चैतावता स्थायित्वास्थायित्वव्यवस्था स्यान्न स्वरूपादिरूपेति वाच्यम् । स्थायिधर्मस्यैव स्वरूपान्तर्गतत्वात् । यथोक्तं ‘यावद्वस्तु न भेदवत्’ इति । यावदाश्रयस्थायिनि धर्मे भेदाभेदौ न स्तः किन्तु सविशेषाभेद इत्यर्थः । पार्थिवरूपादौ स्वरूपलक्षणत्वं नैवेष्टम् । अत एवातिरेक इत्यस्य विशेषादतिरेकव्यवहारयोग्य इत्यर्थः ॥ वक्ष्यमाणेति ॥ ‘सामान्यतोऽपि चन्द्रादेर्ज्ञानाभावे तद्बुभुत्सासंशयादि न स्यात्’ इति वक्ष्यमाणरीत्या ।

न च ज्ञानमात्रेऽस्य द्वारत्वाभावेऽपि संशयादिनिवर्तके तज्ज्ञाने द्वारत्वमिति युक्तम् । विषय-विशेषानवगाहने पूर्वोत्तरज्ञानयोः संशयानिवर्तकत्वतन्निवर्तकत्वायोगात् । ननु किं चन्द्रलक्षणम् इत्यादेः प्रश्नस्योत्तरे प्रकृष्टादिवाक्येऽपि चन्द्रस्वरूपमात्रं प्रतिपाद्यते न तु चन्द्रधर्मसंसर्गोेऽपीत्यत आह– न च धर्म इति ॥ यत्तु नात्र चन्द्रस्वरूपपरत्वं किन्तु प्रकर्षाश्रयो यः प्रकाशस्तत्स्वरूपपरत्वम् । तथा च प्रकर्षोपलक्षितप्रकाशव्यक्तिस्वरूपमात्रप्रतिपादकत्वेनाखण्डार्थत्वमेवेति । अत्राप्येतदेवोत्तरं न च धर्म इति ॥ धर्मे चन्द्रसम्बन्धिनि धर्मे । स्वरूपमात्रं धर्मस्वरूपमात्रम् । तथा चात्र चन्द्रसम्बन्धिधर्मप्रश्नाच्चन्द्रसम्बन्धिप्रकाश एव वाच्यो न प्रकाशस्वरूपमात्रमित्यर्थः । ननु चन्द्रेऽसाधारणधर्मप्रश्नस्यापि चन्द्रस्वरूपमात्रप्रतिपादनपरमुत्तरमुचितम् । समानविशेष्यकत्वादित्यत आह– न च प्रश्नेति ॥ सप्रकारकमिति ॥ ननु न सप्रकारकज्ञानं संशयादिनिवर्तकम् । भ्रम-कालीनानुवृत्ताकारज्ञानस्य सप्रकारकत्वेऽपि ततः संशयाद्यनिवृत्तेः । किन्तु व्यावृत्ताकारज्ञानमेव । ज्ञानस्याज्ञानसमानविषयकत्वेनैव तन्निवर्तकत्वम् । अज्ञानविषयश्च शुद्धं ब्रह्म । अज्ञानकल्पितस्य तदितरस्याज्ञानविषयत्वायोगात् । तथा च शुद्धब्रह्माकारा चित्तवृत्तिर्निष्प्रकारिकैवाज्ञाननिवर्तिका । प्रकारमात्रस्याप्यविद्याकल्पितत्वेन तद्विषयाया वृत्तेरविद्यासमानविषयत्वाभावादिति । अविद्यातत्कार्यविषयज्ञानस्य तदनिवर्तकत्वाच्चेति ।

मैवम् । अनुवृत्तव्यावृत्ताकारयोः स्वरूपमात्रत्वेऽनुवृत्ताकारज्ञानादपि संशयादिनिवृत्तिप्रसङ्गः । अन्यथा व्यावृत्ताकारज्ञानादपि सा न स्यात् । तयोः स्वरूपातिरेके तु न ज्ञानाज्ञानयोः समान-विषयत्वम् । अनृतप्रतिषेधक व्यावृत्ताकारस्याज्ञानाविषयत्वाच्च । प्रत्युतानुवृत्ताकारस्यैव प्रपञ्च-भ्रमाधिष्ठानशुद्धचिन्मात्रतया तस्यैवाज्ञानविषयत्वम् । अतोऽनुवृत्ताकारवृत्तिरेवाज्ञाननिवर्तिका स्यादिति भावः ॥ संसृष्टरूप इति ॥ न च संसर्गरूपे पदार्थे व्यभिचारः । संसर्गरूपस्यापि संयोगादेः सम्बन्धान्तरेण संसृष्टत्वात् । पदार्थे मुख्यतात्पर्यायोगाच्च ॥ संसर्गरूप इति ॥ संसर्गनिरूपक इत्यर्थः । अतो न संसृष्टरूपे पदार्थे व्यभिचारः । तत्र तात्पर्याभावाच्च ॥ प्रमाणवाक्यत्वादिति ॥ यत्तु प्रमाणवाक्यत्वस्याबाध्यपरत्वमात्रेण प्रमितिविषयपरत्वमात्रेण वोपपत्तौ विशिष्टसाध्यस्य तत्रातन्त्रत्वेनाप्रयोजकतेति । तन्न । पदार्थाबाधस्य तत्प्रमितेश्चाप्रमाणवाक्येऽपि सत्त्वेन संसर्गाबाध-प्रमित्योरेव प्रमाणवाक्यत्वोपपादकत्वात् । न चालक्षणवाक्यत्वमुपाधिः । लक्षणवाक्यत्वस्य संसर्गपरत्वव्याप्त्या तस्य व्यतिरेके व्यभिचारेणानुपाधित्वात् ॥ सप्रकारिकेति ॥ असन्दिग्ध-प्रकारिकेत्यर्थः । तेन ज्ञानमात्रस्य सप्रकारकत्वपक्षे विचारजन्येति व्यर्थमिति निरस्तम् ।

संशयविरोधित्वादिति ॥ अत्र ज्ञानत्वमुपस्कर्तव्यम् । उक्तसाध्यकरणान्न संशयविरोधीति व्यर्थं, न वा संशयाभावादौ व्यभिचारः ॥ वेदान्तेति ॥ सत्यं ज्ञानमिति वाक्यजन्येत्यर्थः । अतो न वक्ष्यमाणहेत्वादेरसिद्ध्यादि ॥ ब्रह्मनिष्ठेति ॥ ब्रह्मनिष्ठसत्वप्रकारविषयेत्यर्थः ॥ संशयेति ॥ सत्त्वसंशयेत्यर्थः । अतो न संशयविरोधीति व्यर्थम् । न च लक्षणवाक्याजन्यत्वमुपाधिः । व्यतिरेके व्यभिचारस्योक्तत्वात् ॥

------------------------------------------------------------------------

दृष्टान्तस्य साध्यवैकल्यं च

# **न्यायामृतम्**

दृष्टान्तस्य साध्यवैकल्यं च । तथा हि– प्रकृष्टादिवाक्यस्याखण्डार्थत्वं न तावन्मुख्य-वृत्त्या, लक्षणापि न तावद् गङ्गायां घोष इत्यादाविवान्वयानुपपत्त्या, चन्द्रादौ प्रकृष्टे गुणरूपेण द्रव्यरूपेण वा प्रकाशेन सम्बन्धस्य सत्वात्, चन्द्रे प्रकृष्टप्रकाशादेः सत्त्वात् । नापि ‘यष्टीः प्रवेशय’ इत्यादाविव तात्पर्यानुपपत्त्या कश्चन्द्र इति स्वरूपमात्रस्य पृष्टत्वादिति वाच्यम्, अस्ति कश्चिच्चन्द्रशब्दस्यार्थ इत्यज्ञाने तत्र धर्मिज्ञानसाध्याया बुभुत्सायाः सन्देहस्य चानुपपत्तेः, चन्द्रशब्दस्य प्रातिपदिकत्वानिश्चयेन सुब्विभक्ति-प्रयोगायोगाच्च चन्द्र इत्यनूद्य क इति प्रश्नायोगाच्च, न ह्यज्ञातमनुवादार्हम् । असङ्कीर्णं चन्द्रस्वरूपं न ज्ञातमिति चेत्, न चन्द्रस्वरूपद्वयाभावात् । तदेव स्वरूपमसङ्कीर्णत्वेन न ज्ञातमिति चेत्, न असङ्कीर्णत्वस्य व्यावर्तकवैशिष्ट्यव्यावृत्तिवैशिष्ट्ययोरन्यतररूपत्वेन प्रश्नस्य विशिष्टपरत्वापातात् । एवं च–

सामान्यतोऽपि न ज्ञातो धर्मी चन्द्रो यदा तदा ।

न बुभुत्सा न सन्देहो नानुवादश्च युज्यते ।

तस्माच्चन्द्रस्येतरस्माद् भेदको धर्म एव हि ।

पृष्टस्तस्मात्प्रकृष्टादिवाक्यं नाखण्डगोचरम् ॥

एवं प्रतिवचनस्य प्रकृष्टत्वादिविशिष्टे तात्पर्याभावे तात्पर्यतो यः कश्चिच्चन्द्र इत्येव बोधनाद्, अतात्पर्यविषयस्य च प्रतीतस्य त्यक्तत्वाद्, वस्तुतो यस्य कस्यापि चन्द्रत्वं स्यात्, तात्पर्यविषयेऽखण्डेऽयं चन्द्र इति लक्ष्यलक्षणरूपोद्देश्यविधेयविभागाभावेन तात्पर्यतो यत्किञ्चिदित्येव बोधनाच्चन्द्रत्वेन चन्द्रबुभुत्सानिवृत्त्यभावात् । कश्चन्द्र इति प्रश्नस्योत्तरं च न स्यात् । सर्वेषामपि लक्षणवाक्यतात्पर्यजन्यज्ञानानां वस्तुगत्या परस्पर भिन्नतत्तत्प्रातिपदिकार्थविषयत्वेऽपि प्रकारभेदाभावेन तेन तेन भिन्नभिन्नप्रकारक-तत्तत्सन्देहनिवृत्तिश्च न स्यात् । प्रकृष्टादिपदवैयर्थ्यं च स्यात् । व्यावर्त्यभेदेन सार्थक्य-मित्येतन्निरसिष्यते ।

एतेन प्रश्नोत्तरे तावच्चन्द्रप्रातिपदिकार्थमात्रविषये प्रकृष्टादिविशेषणाश्रयभूता चा-साधारणी विशेष्यव्यक्तिश् चन्द्रप्रातिपदिकार्थः, न तु तद्विशिष्टा । प्रकृष्टप्रकाशश्चन्द्र इति सहप्रयोगाद्ययोगाद् विशेष्यव्यक्तिश्चाखण्डेति अखण्डार्थपरे प्रश्नोत्तरे इति निरस्तम् । अस्या एवासाधारणव्यक्तेर्व्यावर्तकादिवैशिष्ट्यरूपेणासाधारण्येनाज्ञानेऽपि चन्द्रप्रातिपादिकार्थ-त्वादिरूपेण प्रागेव ज्ञातत्वात् । एवं च गामानयेत्यादौ गोत्वस्यानयनेनेव प्रकृष्टत्वादे-र्विधेयेन चन्द्रप्रातिपदिकार्थत्वेनानन्वयेऽपि उद्देश्यत्वावच्छेदकत्वेन विवक्षितत्वात्तद्वदेव विशिष्टार्थत्वं दुर्वारम् । अस्ति च पृथिवीत्ववती पृथिवीत्यादौ पृथिवीत्वस्य विधेयेन पृथिवीशब्दार्थत्वेनान्वयः । न हि पृथिवीत्वं न पृथिवीप्रातिपदिकार्थः, सहप्रयोगस्तु पृथिवीशब्दस्य तच्छब्देन व्यवहर्तव्यतापरत्वात् । तस्माद्धर्मिणश्चन्द्रस्य सामान्यतो नक्षत्रादिव्यावर्तकव्यावृत्तिरूपधर्मस्य च घटादौ प्रागेव ज्ञातत्वाद्विशिष्टविषये एव प्रश्नोत्तरे ।

## **अद्वैतसिद्धिः**

ननु दृष्टान्ते साध्यवैकल्यम् । तथा हि– प्रकृष्टप्रकाशादिवाक्यं न तावदभिधया अखण्डार्थनिष्ठम्, प्रकृष्टादिपदस्याखण्डे अभिधाया अभावात्, त्वयानङ्गीकाराच्च । नापि लक्षणया । प्रकृष्टप्रकाशस्य द्रव्यस्य गुणस्य वा चन्द्रेऽन्वयोपपत्तेर् अन्वयानुपपत्तिरूपलक्षणाबीजाभावादिति चेन्न, ‘यष्टीः प्रवेशय’ इत्यादौ लोके ‘तरसमयाः पुरोडाशा भवन्ति’ इत्यादौ वेदे च यथाश्रुतान्वयसम्भवेऽपि यथा तात्पर्यविषयीभूतान्वयानुपपत्त्या यष्टिधरपुरुषेषु सवनीयहविर्मात्रे च यष्टिपुरोडाशशब्दयोर्लक्षणाऽऽश्रिता, तथैवेह तात्पर्यविषयीभूतान्वयानुपपत्तिनिमित्तया लक्षणया अखण्डार्थपरत्वोपपत्तेः ‘कश्चन्द्रः’ इति चन्द्रस्वरूपे पृष्टे तन्मात्रपरस्य वोत्तरस्योचितत्वात् । ननु– चन्द्रस्वरूपस्य ज्ञातत्वे तत्र प्रश्नो न युज्यते । अज्ञातत्वे धर्मिज्ञानसाध्यबुभुत्सासन्देहयोः ‘चन्द्रः’ इत्यनूद्य ‘कः’ इति प्रश्नस्थचन्द्र-शब्दस्यार्थवत्त्वाज्ञानेनाप्रातिपदिकतया तदुत्तरसुब्विभक्तेश्चायुक्तत्वप्रसङ्गात् । चन्द्रस्वरूपे ज्ञातेऽपि तस्यासङ्कीर्णं स्वरूपं न ज्ञातमिति न युक्तम् । तस्मिन् रूपद्वयाभावात् । असङ्कीर्णत्वेन न ज्ञातमिति चेत्, असङ्कीर्णत्वप्रकारकप्रतीतिपरत्वं पर्यवसितम् । तच्च व्यावर्तकवैशिष्ट्यं वा व्यावृत्तिवैशिष्ट्यं वा, उभयथाऽप्यखण्डार्थत्वभङ्ग इति चेन्न, भावानवबोधात् । तथा हि– चन्द्रस्वरूपस्य ज्ञातत्वाभ्युपगमादेव तदज्ञातत्वनिबन्धनदोषानवकाशः । ज्ञातत्वेऽपि च विपर्ययविरोधिज्ञानानुदयदशायां तदुदयार्थं प्रश्नो युज्यत एव । अन्यथा सर्वत्र प्रश्नमात्रोच्छेदापत्तेः ।

अथानभ्यासदशापन्नं ज्ञानं न विपर्ययविरोधि, प्रकृतेऽपि समम्, विषयतुल्यत्वेऽपि ज्ञानविशेषस्यैव विपर्ययनिवर्तकत्वस्य सर्वतन्त्रसिद्धान्तत्वात् । ‘शङ्खः श्वेतो न पीतः’ इत्यादिपरोक्षज्ञाने भासते यादृशं श्वैत्यस्वरूपं पीताभावस्वरूपं वा, तादृशमेवापरोक्षज्ञानविषयतादशायां विपर्ययविरोधीति विपर्यय-विरोधिफलोपहितमेवासङ्कीर्णमित्युच्यते । फलोपधानतदभावौ च दोषविशेषतदभावयोर्वैपरीत्ये-नेत्यन्यदेतत् । तथा च एकमेव स्वरूपं दशाविशेषभेदेन सङ्कीर्णम् असङ्कीर्णं चेति सङ्कीर्णतादशायां युगपज्ज्ञानाज्ञानयोरुपपत्तिः । अत एव व्यावृत्तिवैशिष्ट्यं व्यावर्तकवैशिष्ट्यं वा असङ्कीर्णत्वमिति– अपास्तम् । ‘शङ्खः श्वेतो न पीतः’ इत्यत्रोभयसद्भावेऽपि विपर्ययाविरोधित्वरूपसङ्कीर्णताया दर्शनात् । ‘यद्यपि यश्चन्द्रः, तत्र चन्द्रत्वं तमोनक्षत्रादिव्यावृत्तिश्चास्तीति मया ज्ञायत एव, तथापि चन्द्रस्वरूपं परं न ज्ञायते’ इत्यनुभवेन व्यावर्तकव्यावृत्तिवैशिष्ट्यस्याजिज्ञासितत्वेन जिज्ञासितं चन्द्रस्वरूपमेव विपर्ययविरोधिज्ञानविशेषं जनयता ‘प्रकृष्टप्रकाशश्चन्द्रः’ इति वाक्येन बोध्यत इति किमनुपपन्नम्? व्यावृत्तेः शाब्दबोधफलत्वेऽपि तदविषयत्वान्नाखण्डार्थत्वव्याघातः, तद्बोधकपदाभावाच्च ।

अथ लक्षणया व्यावृत्तेः शाब्दबोधे भानम्, न; वैयर्थ्यात्तत्र तात्पर्याभावेन लक्षणाया अयोगात् । तथा हि– चन्द्रे व्यावृत्तिर्बोध्यते व्यक्तिविशेषे वा । नाद्यः, ‘या शुक्तिः सा रजतादिभिन्ना’ इति ज्ञानेऽपि शुक्तिस्वरूपाज्ञानतत्कार्यविपर्ययदर्शनवत् ‘यश्चन्द्रः, स तमआदिविलक्षणः’ इति ज्ञानेऽपि चन्द्रस्वरूपाज्ञानतत्कार्यविपर्ययादिदर्शनात् । द्वितीये त्वावश्यकत्वाद्व्यक्तिविशेष एव बोध्यताम्, किं व्यावृत्त्या शब्दानुपस्थितया? व्यक्तिविशेषबोधादेव तत्सिद्धेः । न हि ‘धूमोऽस्ति’ इति वाक्ये वह्नौ लक्षणा । अत एव विनैव लक्षणां व्यावृत्तिः शाब्दबोधे भासते । ‘घटेन जलमाहर’ इत्यत्र छिद्रेतरत्ववदिति निरस्तम् । छिद्रेतरत्वस्यानन्यलभ्यत्वेन शब्दतात्पर्यविषयत्वेऽपि न व्यावृत्तेस्तथात्वम् । हानोपादानादिवत् फलत्वेनान्यलभ्यत्वात् । छिद्रेतरत्वमपि लक्षणां विना न शाब्दबोधविषयः । अन्यथा लक्षणोच्छेदापत्तेः किन्तु शाब्दबोधविषये जलाहरणसाधने वस्तुगत्याऽस्तीत्यन्यत्र विस्तरः । अत एवोक्तमाकरे ‘अन्यतो व्यावृत्तिरर्थान्न शब्दात्’ इति । न च ‘कश्चन्द्रः’ इति धर्मप्रश्नोऽयम्, ‘कश्चन्द्रधर्मः’ इति स्वाधीने शब्दप्रयोगे निष्प्रयोजनलक्षणाया अन्याय्यत्वात्, तद्बोधनेऽप्यखण्डार्थत्व-स्योपपादितत्वाच्च ।

ननु सर्वलक्षणवाक्यानां वस्तुगत्या परस्परभिन्नतत्तत्प्रातिपदिकार्थमात्रविषयज्ञानजनकत्वेन सप्रकारक- ज्ञानजनकत्वाभावात् प्रश्नवाक्यस्थं विशेष्यमात्रसमर्पकं चन्द्रादिपदमेव प्रयोक्तव्यमुत्तरवादिना, किं प्रकृष्ट-प्रकाशादिपदेनेति चेन्न, स्वरूपमात्रस्य ज्ञेयत्वेऽपि स्वरूपज्ञानस्य तावत्पदार्थाधीनत्वे सत्येव ताव-त्पदार्थेतरव्यावृत्तिफलत्वेन सर्वपदानां सफलत्वात् । अन्यथा संशयाद्यनुवृत्तेरनुभवसिद्धत्वात् । ननु– उत्तरस्य प्रकृष्टत्वादिविशिष्टबोधपरत्वाभावे तात्पर्यतो यः कश्चिच्चन्द्र इत्येवावबोधनाद्वस्तुतो यस्य कस्यापि चन्द्रत्वं स्यात्, तात्पर्यविषये च ‘अयं चन्द्रः’ इति लक्ष्यलक्षणरूपोद्देश्यविधेयविभागाभावेन चन्द्रबुभुत्साया अनिवृत्तिः, ‘कश्चन्द्रः’ इति प्रश्नस्योत्तरं च न स्यादिति चेन्न, यथा गङ्गासम्बन्धित्व-विशिष्टे तात्पर्याभावेऽपि वस्तुगत्या गङ्गासम्बन्ध्येव तीरं गङ्गापदेन लक्ष्यते । यथा वा ‘व्रीहीन् प्रोक्षती ’त्यादौ व्रीह्यादिस्वरूपे प्रोक्षणादिविधानवैयर्थ्याद् ‘व्रीहिभिर्यजेत’ इत्यादिवाक्यसिद्धापूर्व-सम्बन्धित्वलक्षणायामपि वस्तुगत्या व्रीहित्वाद्याश्रयीभूता एव व्यक्तयो व्रीह्यादिपदैर्लक्ष्यन्ते तथा प्रकृतेऽपि प्रकृष्टप्रकाशपदाभ्यां वस्तुगत्या स्वाश्रयीभूतैव व्यक्तिर्लक्ष्यते न तु या काचिदिति विशिष्टतात्पर्याभावेऽपि न पूर्वोक्तदोषः । ‘अयं चन्द्रः’ इति लक्ष्यलक्षणभावाभावेऽपि तदुभय-प्रतिपादकपदाभ्यामुपस्थितस्यैकस्वरूपस्यैव उद्देश्यविधेयभावसम्भवेन बुभुत्सानिवृत्तेरुत्तरत्वस्य च सम्भवात् । निष्प्रकारकस्यापि ज्ञानस्य संशयादिनिवर्तकत्वं प्रागुपपादितमेव ।

तदेतन्निष्कृष्टम्– प्रश्नोत्तरे तावच्चन्द्रप्रातिपदिकार्थमात्रविषये चन्द्रप्रातिपदिकार्थश्च प्रकृष्टप्रकाशाश्रयी-भूतासाधारणी विशेष्यभूता व्यक्तिर् न तु प्रकृष्टप्रकाशविशिष्टा । प्रकृष्टप्रकाशश्चन्द्र इति सहप्रयोगानु-पपत्तेः । विशेष्यव्यक्तिश्चाखण्डेत्यखण्डार्थतैव । ननु ‘गामानय’ इत्यत्र गामुद्दिश्यानयनविधानाद् यथा गोत्वस्योद्देश्यतावच्छेदकत्वादानयनेनानन्वयेऽपि प्रकारत्वं तथा प्रकृतेऽपि प्रकृष्टप्रकाशस्य चन्द्रप्रातिपदिकार्थत्वेनानन्वयेऽप्युद्देश्यतावच्छेदकत्वात्प्रकारत्वं दुर्वारम् । न हि ‘गामानय’ इत्यत्र गोत्वं विनाऽन्वय इति चेन्न, प्रातिपदिकार्थतावच्छेदकत्वस्य प्रातिपदिकार्थत्वनियतत्वेनाप्रातिपदिकार्थे तदवच्छेदकत्वस्य वक्तुमशक्यत्वात् । तथा च प्रकृष्टप्रकाशस्य प्रातिपदिकार्थतावच्छेदकत्वे प्रातिपदिकार्थत्वं दुर्वारमेव । ननु ‘पृथिवीत्ववती पृथिवी’ इत्यादौ पृथिवीत्वस्य विधेयेन पृथिवी-प्रातिपदिकार्थत्वेन नानन्वयः । पृथिवीत्वस्य पृथिवीप्रातिपदिकार्थत्वात् । सहप्रयोगस्तु पृथिवीशब्दस्य तद्व्यवहर्तव्यतापरतयेति तत्र व्यभिचार इति चेन्न, पृथिवीशब्दार्थत्वेन पृथिवीत्वजातिविशिष्टमजानतः पृथिवीत्वपदेन जातेरुपस्थित्यभावादनन्वय एव स्यादिति पृथिवीत्वजातिविशिष्टे पृथिवीशब्दार्थत्व-ग्रहोऽवश्यं प्रागेव श्रोतुर्वक्तव्यः । तथा च वचनवैफल्यमित्यनन्यगत्या जलादिव्यावृत्तगन्ध समानाधिकरणजातिमती पृथिवीत्याद्यर्थे पर्यवसितमुत्तरम् । गन्धसमानाधिकरणजातिमत्त्वादिकं च न पृथिवीपदवाच्यमिति कथं नानन्वयः? व्यवहर्तव्यतालक्षणया सहप्रयोगोपपादनं चायुक्तम् । व्यवहर्तव्यतायां हि जहल्लक्षणा । तत्र च स्वार्थहानिः । स्वरूपे तु जहदजहल्लक्षणा । तत्र स्वार्थान्वय इति स्वरूपे जहदजहल्लक्षणाया एवोचितत्वात् । तदुक्तं ‘व्याप्तेश्च समञ्जसम्’ इत्यधिकरणे भाष्य-कृद्भिः– ‘लक्षणायामपि सन्निकर्षविप्रकर्षौ भवतः’ इति । ‘ओमित्येतदक्षरमुद्गीथमुपासीत’ इत्यत्र किमोङ्कारसदृशमुद्गीथमित्यर्थः, किं वोद्गीथावयवमोङ्कारमिति विवक्षायां गौण्यां वृत्तौ स्वार्थहानेरवयवलक्षणैव ज्यायसी । सन्निकृष्टत्वादिति तत्र निर्धारितम् ।

### **न्यायामृततरङ्गिणी**

असङ्कीर्णत्वस्येति ॥ ननु न व्यावर्तकादिवैशिष्ट्यम् असङ्कीर्णत्वम् । किं त्वेकमेव चन्द्रस्वरूपं दशाविशेषे विपर्ययविरोधित्वाविरोधित्वाभ्यामसङ्कीर्णं सङ्कीर्णं चोच्यत इति । मैवम् । ‘शङ्खः श्वेतो न पीतः’ इत्यापरोक्ष्यदशायां यादृशं श्वेतमपीतं वा शङ्खस्वरूपमस्ति तादृशमेव श्वैत्याद्यनुमितिकाले तद्विपर्ययकाले वाऽप्यस्तीति स्वरूपमात्रस्य विपर्यया-विरोधित्वात् । अथ चैत्याद्यापरोक्षोपहितं विपर्ययविरोधीत्यसङ्कीर्णमिति चेन्न । तदापरोक्ष-स्यैवान्वयव्यतिरेकाभ्यां विपर्ययविरोधित्वेन स्वरूपस्य तथात्वात् । अथ श्वैत्याद्यापरोक्ष्योपहितं विपर्ययविरोधीत्यसङ्कीर्णमिति चेन्न । तदापरोक्ष्यस्यैवान्वयव्यतिरेकाभ्यां विपर्ययविरोधित्वेन स्वरूपस्यातथात्वात् । विपर्ययविरोधिज्ञानरूपफलोपहितचन्द्रस्य प्रश्नोत्तराभ्याम् अप्रतीतेश्च । न हि प्रकर्षादिवाक्येन तादृशज्ञानं प्रतिपाद्यते । अपि तूत्पाद्यते । तस्माद्व्यावर्तकधर्मस्य वाच्यावृत्तेर्वा वैशिष्ट्यमेवासङ्कीर्णत्वम् । न केवलं प्रकृष्टादिवाक्यस्याखण्डे तात्पर्याभावः किन्तु सखण्ड एव तात्पर्यमित्याह– एवमिति ॥ ननु प्रकृष्टादिविशिष्टे चन्द्रत्वमिति न तात्पर्यम् । किन्तु यः कश्चिच्चन्द्र इत्येव तात्पर्यमित्याशङ्क्याह– तात्पर्यत इति ।

ननूक्तवाक्यस्य प्रकर्षादिविशिष्टे तात्पर्याभावेऽपि तद्वाक्यात्प्रकर्षादिविशिष्ट एव चन्द्रत्वं प्रतीयतेऽतः कथमुच्यते यः कश्चिच्चन्द्र इत्येव बोधः स्यादितीत्यत आह– अतात्पर्येति ॥ वस्तुत इति ॥ वस्तुतो योऽयः कश्चित्तस्य इत्येव स्यात् । प्रकृष्टत्वादिविशिष्टस्य चन्द्रत्व-सिद्धिर्याऽनुभवसिद्धा सा न स्यादिति भावः ॥ अखण्ड इति ॥ अखण्डे विभागाङ्गीकारे तन्नियतभेदस्यापि तत्र प्रसक्तिः स्यादित्यर्थः ॥ यत्किञ्चिदित्येवेति ॥ यत्किञ्चिदिति ज्ञाने सत्येव बुभुत्साप्रश्नयोरुदयात्प्रकृष्टादिवाक्यस्य च चन्द्रबुभुत्साप्रश्नौ प्रति हेतुभूताज्ज्ञानाद् अनधिकविषयत्वेन तद्वाक्यं चन्द्रबुभुत्सानिवर्तकं चन्द्रप्रश्नोत्तरं च न स्यादित्यर्थः । एतेन यथा गङ्गासम्बन्धित्वविशिष्टे तात्पर्याभावेऽपि वस्तुगत्या गङ्गासम्बन्ध्येव तीरं गङ्गापदेन लक्ष्यते तथा प्रकृष्टप्रकाशपदाभ्यां वस्तुगत्या स्वार्थाश्रयभूतैव व्यक्तिर्लक्ष्यते न तु या काचिदिति विशिष्टतात्पर्याभावेऽपि न दोष इति निरस्तम् । गङ्गापदाद्गङ्गासम्बन्धित्ववैशिष्ट्यस्याप्रतीतेः । प्रतीतौ वा तत्रापि गङ्गापदतात्पर्यकल्पनात् । युगपद्वृत्तिद्वयदोषस्य विशिष्टलक्षणयैव परिहारात् । यत्त्वयं चन्द्र इति लक्ष्यलक्षणभावाभावेऽपि तदुभयप्रतिपादकपदाभ्यामुपस्थितस्यैकस्वरूपस्यैवो-द्देश्यविधेयभावसम्भव इति, तन्न । प्रकारभेदाभावेनोद्देश्यत्वाद्यसम्भवात् । अन्यथा उद्देश्यमेव विधेयं, विधेयं चोद्देश्यमिति स्यात् ॥ प्रकारभेदेति ॥ निष्प्रकारकत्वेन सुतरां प्रकारभेदाभाव इत्यर्थः । संशयोल्लिखितप्रकारविरोधिप्रकारकनिश्चयस्यैव संशयविरोधित्वादिति भावः ।

क्वचिल्लक्षणस्य विधेयेनान्वयोऽस्तीत्याह– अस्ति चेति ॥ ननु पृथिवीशब्देन पृथिवीत्वजातिविशिष्टम् अजानतः पृथिवीत्वपदेन जातेरुपस्थित्यभावाद् अ्रनन्वय एव स्यादिति पृथिवीत्वजातिविशिष्टे पृथिवीशब्दार्थत्वग्रहोऽवश्यं प्रागेव श्रोतुर्वक्तव्यः । तथा च वचनवैफल्यम् इत्यनन्यगत्या जलादिव्यावृत्तगन्धसमानाधिकरणजातिमती पृथिवीत्याद्यर्थे पर्यवसितमुत्तरम् । गन्धसमानाधिकरणजातिमत्त्वादिकं च न पृथिवीपदवाच्यमिति नोक्तरूपपृथिवीत्वस्य पृथिवी-शब्दार्थत्वेन विधेयेनान्वय इति । मैवम् । पृथिवीत्वविशिष्टं पृथिवीशब्दार्थ इत्यजानतोऽपि पृथिवीत्वं पृथिवीत्वपदस्यार्थ इत्याप्तोपदेशादिना पृथिवीत्वपदेन पृथिवीत्वजात्युपस्थितिसम्भवेन तस्याविधेयेन पृथिवीशब्दार्थत्वेनान्वयोपपत्तेः । ननु पृथिवीत्ववैशिष्ट्यस्य पृथिवीशब्दार्थत्वे पृथिवीपृथिवीत्ववतीशब्दयोरेकार्थत्वात्सहप्रयोगो न स्यादित्यत आह– सहेति ॥ पृथिवीशब्दस्य पृथिवीत्ववतीशब्देनेति शेषः । तच्छब्देन पृथिवीशब्देन ।

ननु पृथिवीशब्दव्यवहर्तव्यतार्थकत्वे पृथिवीशब्दस्य जहत्स्वार्थलक्षणा स्यात् । स्वरूपपरत्वे तु जहदजहल्लक्षणा । तत्र स्वार्थान्वय इति जहदजहल्लक्षणया स्वरूपपरतैवोचिता । अत एव ‘व्याप्तेश्च समञ्जसम्’ इत्यधिकरणे शङ्करभाष्येऽप्युक्तम्– ‘लक्षणायामपि सन्निकर्षविप्रकर्षो भवतः । ‘ओमित्येतदक्षरमुद्गीथमुपासीत’ इत्यत्र किमोङ्कारसदृशमुद्गीथमित्यर्थः किं वोद्गीथावयवमोङ्कारमिति विवक्षायां गौण्यां वृत्तौ स्वार्थहानेरवयवलक्षणैव ज्यायसी सन्निकृष्ट-त्वादिति’ इति । मैवम् । स्वरूपपरत्वे वैयर्थ्यप्रसङ्गेन जहल्लक्षणयापि सार्थक्यस्य युक्तत्वात् ॥ तस्मादिति ॥ चन्द्रस्य घटादौ नक्षत्रादिभ्यो व्यावर्तकादिमत्त्वस्य च सामान्यतः प्रागेव ज्ञातत्वादित्यन्वयः । चन्द्रस्यापि घटादित्वाच्चन्द्रेऽपि तज्ज्ञानमस्त्येवेति चन्द्रत्वेन व्यावृत्ति-व्यावर्तकान्यतरविशिष्टविषयक एव चन्द्रप्रश्नादिरित्यर्थः ।

### **न्यायामृतकण्टकोद्धारः**

मुख्यवृत्येति ॥ मुख्यवृत्तिजन्यस्य वाच्यतावच्छेदकविशिष्टविषयकत्वनियमात्, त्वयाऽनङ्गीकाराच्चेति । स्वरूपमात्रस्य पृष्टत्वं वदन् प्रष्टव्यः, स्वरूपं ज्ञातं न वा ? नाद्यः । ज्ञाते प्रश्नायोगात् । निश्चितेऽपि प्रश्ने तदविच्छेद एव स्यात् । न द्वितीय इत्याह– अस्तीति ॥ चन्द्रशब्दस्येति ॥ ‘अर्थवदधातुरप्रत्ययः प्रातिपदिकम्’ इति सूत्रेणार्थवत एव प्रातिपदिक-संज्ञाविधानादिति भावः । उक्तमर्थं कारिकारूढं करोति– एवञ्चेति ॥ ननु स्वरूपविषयकश्चेन्न प्रश्नस्तर्हि विषयान्तराभावान्निर्विषयक एवासावापद्यत इत्यत आह– तस्मादिति ॥ ननु स्वरूपस्य ज्ञातत्वान्नाज्ञानपक्षोक्तदोषावकाशः । न चैवं प्रश्नानुपपत्तिः । स्वरूपज्ञानस्य वृत्तत्वेऽपि संशयविरोधिस्वरूपज्ञानोदयार्थं प्रश्नोपपत्तेः । न च समानविषयत्वे कथमेकस्य तद्विरोधित्वमितरस्य तन्नेति वाच्यम् । ‘शङ्खः श्वेतो न पीतः’ इति परोक्षापरोक्षज्ञानयोर् विषयभेदाभावेऽपि भ्रम-विरोधित्वाविरोधित्वयोर् दृष्टत्वात् । अत एव विरोधिज्ञानानुदयोदयदशामालम्ब्य सङ्कीर्णत्वादि-व्यवहारोऽप्युपपद्यत इति किमनुपपन्नमिति चेन्न ।

संशयविरोधिज्ञानोदयार्थं प्रश्न इत्यङ्गीकुर्वता प्रश्नस्यासाधारणधर्मविषयत्वं स्वीकर्तव्यम् । स्वरूपमात्रज्ञानस्य संशयविरोधित्वादर्शनात् । अन्यथा पुरुषज्ञानमपि स्वरूपमात्रविषयं विशेषदर्शनजन्यत्वात् संशयनिवर्तकमिति स्यात् । न च विशेषदर्शनजन्यं सप्रकारकमेवेति वाच्यम् । विचारजन्यस्यापि सप्रकारकत्वनियमात् । अत एव सङ्कीर्णत्वादिव्यवहारोऽपि साधारणासाधारणधर्मविषयज्ञानाभ्यामुपपादनीयः । ‘शङ्खः श्वेतः’ इत्यादौ तु साक्षात्कारिभ्रमे साक्षात्कारिविशेषदर्शनस्यैव दिङ्मोहादौ निवर्तकत्वदर्शनात् परोक्षज्ञानस्य भ्रमानिवर्तकत्वेऽपि प्रत्यक्षस्य युक्तम् । न हि स्वरूपमात्रज्ञानं संशयविरोधि क्वापि दृष्टम् । येनात्र तथा प्रतीमः । दर्शनानुसारिणी हि कल्पना । अन्यथाऽतिप्रसङ्गात् । न च लक्षण वाक्येन व्यावृत्तिविशिष्टज्ञानं कथं जन्यते तद्बोधकशब्दाभावादिति वाच्यम् । न वयं व्यावृत्तिविशिष्टबोधं शाब्द इति ब्रूमः किन्तु लक्षणवाक्येन व्यावर्तकविशिष्टबोधने तस्य हानादिबुद्धिवद् अनुमानविधया फलत्वम् । अत एव लक्षणाद्यापादनमपि परास्तम् ।

एवं प्रश्नस्यासाधारणधर्मविषयत्वमुपपाद्योत्तरवाक्यस्यापि तदुपपादयति– एवमिति ॥ ननु यथा ‘व्रीहीन् प्रोक्षति’ इत्यत्र व्रीहिस्वरूपे प्रोक्षणविधानव्यर्थत्वापत्त्या ‘व्रीहिभिर्यजेत’ इति प्रकृतापूर्वसाधनलक्षणायामपि न यत्र कुत्रचित् प्रोक्षणापत्तिः । यथा वा गङ्गापदेन गङ्गासम्बन्ध्येव तीरं लक्ष्यते तथा चन्द्रत्वाश्रयीभूतैव व्यक्तिर्लक्ष्यत इति न यस्य कस्यचिच्चन्द्रत्वप्राप्तिरिति चेन्न । दृष्टान्ते प्रकृतापूर्वसाधनलक्षणायामपि द्रव्यत्वस्य वा सतुषद्रव्यत्वस्य वा अत्यक्तत्वेन विशिष्टे तात्पर्यसद्भावान्न यत्र कुत्रापि प्रोक्षणप्राप्तिः । प्रकृते प्रकृष्टत्वादौ तात्पर्याभावेन तस्य त्यक्तत्वादति-प्रसङ्गः स्यादेव । अत एवाह– (अ)तात्पर्यविषयस्येति ॥ तात्पर्यविषय इति ॥ न चाखण्डलक्षणलक्ष्यरूपोद्देश्यविधेय भावासम्भवेऽपि तदुभयप्रातिपदिकोपस्थितस्योद्देश्यविधेयभावसम्भव इति वाच्यम् । तदुभयप्रातिपदिकलक्ष्यस्याखण्डत्वेन प्रसिद्धत्वाप्रसिद्धत्वरूपोद्देश्यविधेयभावा-सम्भवात् । तथा च बुभुत्सानिवृत्तिर्न स्यादिति ॥ सर्वेषामपीति ॥ न च निष्प्रकारकमेव ज्ञानं संशयनिवर्तकमिति वाच्यम् । तस्य संशयनिवर्तकत्वस्य क्वाप्यदर्शात् । अन्यथाऽतिप्रसङ्गात् । तस्मात्परिहारो विशिष्टविषय इति ।

किञ्च यदि लक्षणवाक्यस्थानां सर्वेषां पदानां लक्षणया स्वरूपमात्रपरत्वं तदा एकेनैव स्वरूपस्य लक्षितत्वादितरवैयर्थ्यमित्याह– प्रकृष्टादीति ॥ चन्द्रपदेनैव स्वरूपमात्रलक्षणा-सम्भवादिति भावः । ननु व्यावर्त्यभेदात्पदानां सार्थक्यमित्यत आह– व्यावर्त्यभेदेनेति ॥ एतेनेति ॥ प्रश्नोत्तरयोर् विशिष्टविषयत्वप्रतिपादनेनेत्यर्थः ॥ सहेति ॥ यदि प्रकाशत्वं चन्द्रप्रातिपदिकार्थस्तर्हि चन्द्रप्रकाशशब्दयोर् एकप्रवृत्तिनिमित्तकत्वेन पर्यायत्वात्, पर्यायाणाम-सहप्रयोगस्य सर्वसिद्धत्वादिति भावः । ‘एतेनेति’ परामृष्टं हेतुमाह–अस्या एवेति ॥ तथा च प्रश्नवैयर्थ्यमिति भावः । ननु चन्द्रप्रातिपदिकार्थत्वे पर्यायत्वेन सहप्रयोगानुपपत्तिरित्यत आह– एवञ्चेति ॥ तथा च न पर्यायत्वमिति भावः । न च प्रातिपदिकार्थतावच्छेदकस्य प्रातिपदिकार्थत्वनियम एवेति वाच्यम् । भ्रान्तोऽसि । न वयं चन्द्रप्रातिपदिकार्थतावच्छेदकस्य प्रातिपदिकार्थत्वं ब्रूमः । गन्धवती पृथिवीत्यत्र गन्धवत्त्वस्योद्देश्यतावच्छेदकत्वेऽपि पृथिवी-शब्दार्थत्वाभावात् । अस्तु वा प्रातिपदिकार्थतावच्छेदकत्वम् । तथापि नायं नियमः । प्राभाकरमते धेनुप्रातिपदिकार्थतावच्छेदकस्य गोत्वस्य तत्प्रातिपदिकार्थत्वाभावात् । न्यायमते आकाशत्वस्य आकाश प्रातिपदिकार्थ तावच्छेदकस्यापि तत्प्रातिपदिकार्थत्वाभाववत्प्रकृतेऽपि प्रकाशत्वादेः प्रातिपदिकार्थत्वाभावसम्भवात् ।

किञ्च क्वचिल्लक्षणस्य प्रातिपदिकार्थत्वेनाप्यन्वयोऽस्तीत्याह– अस्ति चेति ॥ न च पृथिवीत्वविशिष्टस्य पृथिवीशब्दार्थत्वमजानतः पृथिवीत्वपदेन पृथिव्युपस्थित्यभावादनन्वयः स्यादिति पृथिवीत्वविशिष्टे पृथिवीशब्दार्थग्रहोऽवश्यं प्रागेव श्रोतुर्वक्तव्यः । तथा च पृथिवीत्ववतीति वचनसार्थक्याय जलादिव्यावृत्तगन्धसमानाधिकरणजातिमतीत्यर्थे पर्यवसितमुत्तरम् । गन्धसमानाधिकरणजातिमत्वञ्च न पृथिवीशब्दवाच्यमिति कथमन्वय इति वाच्यम् । पृथिवीविशिष्टे पृथिवीशब्दार्थत्वग्रहं विनापि पृथिवीत्वे पृथिवीत्वशब्दार्थत्वग्रहसम्भवेन पृथिवीत्वपदेन पृथिवीत्वोपस्थितिसम्भवात् । न हि पृथिवीत्वशब्दे सङ्केतग्रहे पृथिवीशब्दसङ्केतग्रहः कारणम् । न वाऽविनाभूतस्तद्ग्रहः । विना शब्दादिना पृथिवीत्वपदशक्तिग्रहसम्भवात् । तथा च पृथिवी-शब्दार्थत्वेनैवान्वयान्नानन्वयः ॥ पृथिवीशब्दस्येति ॥ न च व्यवहर्तव्यत्वलक्षणा(यां) जहल्लक्षणा स्वरूपलक्षणायां जहदजहल्लक्षणा इति सैव युक्ता । सर्वथा स्वार्थत्यागाभावादिति वाच्यम् । स्वरूपलक्षणायां सन्देहनिवृत्त्यादिकं न स्यादित्यादीनां बहूनां दूषणानामुक्तत्वात् । तथा च जहल्लक्षणैव युक्ता । ननु तथापि प्रश्नोत्तरयोर् असाधारणधर्मादिमात्रविषयत्वमस्तु । न तु तद्विशिष्ट-व्यक्तिपरत्वम् । तथा च कथं विशिष्टार्थत्वमित्याशङ्कामुपसंहारव्याजेन परिहरति– तस्मादिति ॥ तथा चासाधारणधर्मादेरपि ज्ञातत्वान्न प्रश्नोत्तरयोस् तन्मात्रविषयत्वमपि तु विशिष्टविषयत्वमेवेति भावः ।

### **न्यायामृतप्रकाशः**

किञ्च प्रकृष्टवाक्यस्य मुख्यवृत्त्याऽखण्डार्थत्वम् उत भागत्यागलक्षणया वा । लक्षणापि अन्वयानु-पपत्त्या तात्पर्यानुपपत्त्या वा । नाद्यः । मुख्यवृत्त्या सखण्डार्थस्यैव प्रतिपादकत्वेन अखण्डार्थानुप-स्थितेः । द्वितीये न प्रथम इत्याह– चन्द्रादाविति ॥ प्रकाशो गुण इति द्रव्यमिति च मतद्वयसद्भावा-दाह– गुणेत्यादि । द्वितीये द्वितीयमाशङ्क्य निराकरोति– नापीति । तात्पर्यानुपपत्तिमुपपादयति– कश्चन्द्र इति । तथा च स्वरूपमात्र एव तात्पर्यम् । अन्यथा प्रश्नोत्तरयोर्वैयधिकरण्यं स्यादिति भावः । स्यादियं तात्पर्यानुपपत्त्या लक्षणा यदि चन्द्रस्वरूपमात्रविषयः प्रश्नः स्यान्न चैवं, कुत इत्यत आह– अस्तीति ॥ चन्द्रस्वरूपमात्रप्रश्नमङ्गीकुर्वता चन्द्रस्वरूपं न ज्ञातमित्येव वक्तव्यम् । ज्ञात-मित्यङ्गीकारे तत्र सन्देहायोगेन प्रश्नस्यैवायोगात् । ओमिति चेत्तत्राह– अस्तीति ॥ तत्र चन्द्रविषये । धर्मी चन्द्रः । बुभुत्सायास् तत्स्वरूपं बोद्धुमिच्छायाः । चन्द्रशब्दार्थाज्ञानेन स्वरूपमात्रप्रश्नाङ्गीकारे दूषणान्तरमाह– चन्द्रेति ॥ कश्चन्द्र इति चन्द्रशब्दे सु इति प्रथमाविभक्तिः प्रयुज्यते सोरुत्वे विसर्गे च सति चन्द्र इति जातत्वात् । सुब्विभक्तिश्च ‘ङ््याप्प्रातिपदिकात्’ इत्यधिकृत्य ‘स्वौजसमौट्’ इत्यादिना प्रातिपदिकोपर्येव विहिता । प्रातिपदिकत्वं चार्थवत्त्वगर्भम् ‘अर्थवदधातुरप्रत्ययः प्रातिपदिकम्’ इति सूत्रात् । अतः कश्चन्द्रेत्यस्य प्रातिपदिकत्वाज्ञाने सुब्विभक्तिप्रयोग एव न स्यात् । प्रेक्षावत्प्रयोगस्य ज्ञानपूर्वकत्वात् । अतः कश्चन्द्र इति पृष्टवतश्चन्द्रशब्दार्थज्ञानमस्तीत्यङ्गीकार्यमित्यर्थः ।

चन्द्रस्वरूपाज्ञानेऽनुवादः कुतो न युक्त इत्यत आह– न हीति ॥ स्वरूपद्वयेति ॥ सङ्कीर्णा-सङ्कीर्णचन्द्रस्वरूपद्वयेत्यर्थः ॥ तदेवेति ॥ धर्मित्वेन ज्ञातमेवेत्यर्थः ॥ असङ्कीर्णत्वेनेति ॥ इतरव्यावृत्तत्वेनेत्यर्थः ॥ अन्यतरेति ॥ व्यावर्तकधर्मवैशिष्ट्यं वा तत्साध्यव्यावृत्तिवैशिष्ट्यं वाऽसङ्कीर्णत्वमित्यर्थः ॥ विशिष्टेति ॥ तथा च कश्चन्द्र इत्यस्य निरुक्तासङ्कीर्णचन्द्रस्वरूपं किमिति प्रश्नार्थः स्यात् । तथा च प्रश्नस्य विशिष्टपरत्वमेवेति साध्यवैकल्यमिति भावः । उक्तप्रमेयं श्लोकद्वयेन सङ्गृह्णाति– एवं चेति ॥ एवं कश्चन्द्र इति प्रश्नस्याखण्डार्थविषयत्वं निराकृत्य प्रश्नस्य तदभावादेव प्रकृष्टप्रकाश इत्यादिप्रतिवचनमपि नाखण्डार्थप्रतिपादनपरमित्याह – एवमित्यादिना ॥ तात्पर्यत इति ॥ यस्मिन्कस्मिंश्चिच्चन्द्रस्वरूप एव तात्पर्यापत्तेरित्यर्थः । बोधनाद् बोधापत्तेः । ननूक्तवाक्यस्य प्रकर्षादिविशिष्टे तात्पर्याभावेऽपि तद्वाक्यात्प्रकर्षादिविशिष्ट एव तात्पर्यं प्रतीयतेऽतः कथमुच्यते यः कश्चिच्चन्द्र इत्येव बोधः स्यादिति, तत्राह– अतात्पर्येति । प्रतीतस्य प्रकृष्टत्वादेः ॥ वस्तुत इति ॥ वस्तुतो यः कश्चित्तस्यैव चन्द्रत्वं स्यात् । प्रकृष्टत्वादिविशिष्टस्य चन्द्रत्वसिद्धिश्चानुभवसिद्धा सा न स्यादिति भावः । इष्टापत्तिरिति चेत्तत्राह– तात्पर्येति ॥ अयं प्रकृष्टत्वादिलक्षणविशिष्टश्चन्द्र इत्यत्र प्रकृष्टत्वादिविशिष्टत्वरूपं लक्षणमुद्देश्यं, चन्द्र इति लक्ष्यं विधेयमित्यस्ति । अयं विभागस्तात्पर्य-विषयेऽखण्डे न स्यात् । अखण्डे विभागाङ्गीकारे च तन्नियततद्भेदस्यापि प्राप्तेरिति भावः ।

ततोऽपि किमित्यत आह– तात्पर्यत इति ॥ यत्किञ्चिदिति ज्ञाने सत्यपि चन्द्रत्वेन बुभुत्सा-प्रश्नयोरनुच्छेदात्प्रकृष्टादिवाक्यस्य तदुत्तरत्वं च न स्यादित्यर्थः ॥ लक्षणेति ॥ गोघटादिसमस्त-पदार्थलक्षणेत्यर्थः । तेन सास्नादिमानित्यादि लक्षणवाक्येन इयं गौर्न वाऽयं घटो न वेत्यादिभिन्न-भिन्नप्रकारकसंशयनिवृत्तिरनुभूयमाना न स्यात् । कुत इत्यत उक्तम्– प्रकारेति ॥ भिन्नभिन्नप्रकार-विषयकत्वाभावेनेत्यर्थः । प्रकारभेदावगाहित्वे लक्षणवाक्यानाम् अखण्डार्थत्वं व्याहन्येतेत्याशयः ॥ प्रश्नोत्तरे इति । प्रश्नोत्तरयोर्वैयधिकरण्यान्यथानुपपत्त्या विशिष्टपरत्वं विहाय चन्द्रप्रातिपदिकार्थमात्रपरत्वं तावत्सिद्धमस्ति । तत्रावाभ्यां चन्द्रप्रातिपदिकार्थ एव क इति विचार्यं भवति । तत्र प्रकृष्टप्रकाशत्व-रूपविशेषणविशिष्ट एव तावन्न चन्द्रप्रातिपदिकार्थः । तथात्वे प्रकृष्टप्रकाशश्चन्द्र इत्यनयोः पर्याय-त्वापत्त्या सहप्रयोगायोगात् । अतः प्रकृष्टत्वादिविशेषणसाधारणविशेष्यभूतव्यक्तिमात्रमेव चन्द्रप्राति-पदिकार्थ इति वक्तव्यम् । तथा च विशेष्यव्यक्तिमात्रस्य चाखण्डत्वेन प्रश्नोत्तरयोरखण्डार्थत्वसिद्धिरिति केनचिदुक्तं युक्ततरमप्येतेनैव निरस्तमित्यर्थः ॥ अस्या एवेति ॥ सत्यमेवं विशेष्यव्यक्तिरेव चन्द्रप्रातिपदिकार्थ इति तथापि प्रश्नस्य नाखण्डार्थत्वम् । एतस्या एव साधारणव्यक्तेर्व्यावर्तक-वैशिष्ट्यरूपेण व्यावृत्तिवैशिष्ट्यरूपेण चाऽसाधारण्येनाज्ञानेऽपि तत्र चन्द्रप्रातिपदिकार्थत्वरूपधर्मस्यैव सत्वेन तादृशधर्मवत्तया पूर्वं ज्ञातत्वेन प्रश्नस्याखण्डार्थत्वाभावात् ।

एवञ्च कश्चन्द्र इति प्रश्नस्य चन्द्रप्रातिपदिकार्थत्वविशिष्टः किंलक्षणविशिष्ट इत्यर्थकत्वेन विशिष्टपर एव प्रश्न इत्यर्थः । ननु तर्ह्युत्तरासङ्गतिः । तत्र हि प्रकृष्टप्रकाश इति लक्षणमुद्दिश्य चन्द्रत्वं विधेयमिति प्रतीयते । चन्द्रत्वं च चन्द्रप्रातिपदिकार्थत्वरूपम् । तथा च प्रकृष्टप्रकाशश्चन्द्रप्रातिपदिकार्थ इति विधानं न सम्भवति । प्रकृष्टत्वादौ विशेषणे चन्द्रप्रातिपदिकार्थत्वान्वयाभावादिति चेत्तत्राह– एवं चेति ॥ यथा गामानयेत्यत्र आनयनान्वयस्य गोत्वेऽसम्भवात् तदाश्रयव्यक्तावेवानयनान्वयोऽङ्गी-कृतोऽस्ति एतावता गोत्वं न त्यज्यते तस्योद्देश्यतावच्छेदकत्वेन विवक्षितत्वात् । एवं प्रकृष्ट-प्रकाशत्वविशिष्टे चन्द्रप्रातिपदिकार्थत्वबोधनेऽपि प्रकृष्टत्वादौ तदन्वयाभावेऽपि प्रकृष्टप्रकाशत्वादिकं न त्यज्यते । उद्देश्यं यद्विशिष्टं तस्याऽवच्छेदकत्वेन विवक्षितत्वादित्यर्थः ॥ तद्वदेवेति ॥ प्रश्नवदेवेत्यर्थः । क्वचिदुद्देश्यतावच्छेदकीभूतलक्षणस्य विधेये नान्वयोऽस्तीत्याह– अस्ति चेति ॥ पृथिवीत्ववती व्यक्तिः पृथिवी पृथिवीशब्दवाच्या । पृथिवीप्रातिपदिकार्थ इति यावत् । नन्वत्रोद्देश्यता-वच्छेदके पृथिवीत्वे कथं पृथिवीशब्दार्थत्वान्वय इत्यत आह– न हीति ॥

ननु पृथिवीत्वस्यापि पृथिवीशब्दार्थत्वे पृथिवीपृथिवीत्ववतीशब्दयोः पर्यायत्वापत्या पृथिवीत्ववती पृथिवीति सहप्रयोगो न स्यात् । पृथिवीत्ववती पृथिवीत्ववतीति प्रयोगायोगादित्यत आह– सहेति ॥ तथा च पृथिवीत्ववती पृथिवी पृथिवीति व्यवहर्तव्येत्यर्थः । अयं न्यायः प्रमाणमित्यादौ सर्वत्रापि द्रष्टव्यः । नन्वथापि व्यावर्तकादिधर्मविशिष्टपरत्वं प्रश्नादेः कथं, किन्तु नक्षत्रादिव्यावर्तकधर्ममात्रविषये व्यावृत्तिरूपधर्ममात्रविषये वा प्रश्नोऽस्त्वित्याशङ्कां ‘नक्षत्रादिव्यतिरेकमात्रस्यापि सिद्धत्वान्न व्यतिरेक-मात्रः’ इति भगवत्पादवाक्यं मनसि निधाय परिहरन्नुपसंहरति– तस्मादिति ॥ संशयादिधर्मिणश्चन्द्रस्य प्रागेव ज्ञातत्वादित्यन्वयः । तथा च न चन्द्रस्वरूपमात्रे प्रश्न इत्याशयः । चन्द्रस्वरूपमात्रवन्नक्षत्रादि-व्यावर्त्तकधर्मस्यापि घटत्वादौ, तदधीनव्यावृत्तेश्च घटादौ ज्ञातत्वान्न तदुभयमात्रे प्रश्नः किन्तु तद्व्यावर्त्तकधर्मविशिष्टं तत्साध्यव्यावृत्तिविशिष्टं वा चन्द्रस्वरूपं किमिति विशिष्टविषय एव प्रश्नः । तथा चोत्तरमपि विशिष्टविषयमेवेत्यर्थः ।

### **न्यायकल्पलता**

असङ्कीर्णत्वस्येति ॥ ननु न व्यावर्तकादिवैशिष्ट्यम् असङ्कीर्णत्वम् । किं त्वेकमेव चन्द्रस्वरूपं दशाविशेषे विपर्ययविरोधित्वाविरोधित्वाभ्यामसङ्कीर्णं सङ्कीर्णं चोच्यत इति । मैवम् । ‘शङ्खः श्वेतो न पीतः’ इत्यापरोक्ष्यदशायां यादृशं श्वेतमपीतं वा शङ्खस्वरूपमस्ति तादृशमेव श्वैत्याद्यनुमितिकाले तद्विपर्ययकाले वाप्यस्तीति स्वरूपमात्रस्य विपर्ययाविरोधित्वात् । अथ श्वैत्याद्यापरोक्षोपहितं विपर्ययविरोधीत्यसङ्कीर्णमिति चेन्न । तदापरोक्षस्यैवान्वयव्यतिरेकाभ्यां विपर्ययविरोधित्वेन स्वरूपस्या-तथात्वात् । विपर्ययविरोधिज्ञानरूपफलोपहितचन्द्रस्य प्रश्नोत्तराभ्यामप्रतीतेश्च । न हि प्रकर्षादिवाक्येन तादृशज्ञानं प्रतिपाद्यते । अपि तूत्पाद्यते । तस्माद्व्यावर्तकधर्मस्य व्यावृत्तेर्वा वैशिष्ट्यमेवासङ्कीर्णत्वम् । सङ्गृह्णाति– एवं चेति ॥ न केवलं प्रकृष्टादिवाक्यस्याखण्डे तात्पर्याभावः किन्तु सखण्ड एव तात्पर्य-मित्याह– एवमिति ॥ ननु प्रकृष्टादिविशिष्टे चन्द्रत्वमिति न तात्पर्यम् । किं नाम यः कश्चिच्चन्द्र इत्येव तात्पर्यमित्याशङ्क्योक्तम्– तात्पर्यत इति ॥

ननु वाक्यस्य प्रकर्षादिविशिष्टे तात्पर्याभावेऽपि तद्वाक्यात्प्रकर्षादिविशिष्ट एव चन्द्रत्वं प्रतीयतेऽतः कथमुच्यते यः कश्चिच्चन्द्र इत्येव बोधः स्यादित्यत उक्तम्– अतात्पर्येति ॥ वस्तुतो यो यः कश्चित्तस्य चन्द्रत्वं स्यात् । प्रकृष्टत्वादिविशिष्टस्य चन्द्रत्वसिद्धिर्याऽनुभवसिद्धा सा न स्यादिति भावेनोक्तम्– वस्तुत इति ॥ अखण्ड इति ॥ अखण्डे विभागाङ्गीकारे तन्नियतभेदस्यापि तत्र प्रसक्तिः स्यादित्यर्थः ॥ यत्किञ्चिदित्येवेति ॥ यत्किञ्चिदिति ज्ञाने सत्येव बुभुत्साप्रश्नयो-रुदयात्प्रकृष्टादिवाक्यस्य च चन्द्रबुभुत्साप्रश्नौ प्रति हेतुभूताज्ज्ञानादनधिकविषयत्वेन तद्वाक्यं चन्द्र-बुभुत्सानिवर्तकं चन्द्रप्रश्नस्योत्तरं च न स्यादित्यर्थः । एतेन यथा सम्बन्धित्वविशिष्टे तात्पर्याभावेऽपि वस्तुगत्या गङ्गासम्बन्ध्येव तीरं गङ्गापदेन लक्ष्यते तथा प्रकृष्टप्रकाशपदाभ्यां वस्तुगत्या स्वार्थाश्रयभूतैव व्यक्तिर्लक्ष्यते न तु या काचिदिति विशिष्टतात्पर्याभावेऽपि न दोष इति निरस्तम् । गङ्गापदाद् गङ्गासम्बन्धित्ववैशिष्ट्यस्याप्रतीतेः । प्रतीतौ वा तत्रापि गङ्गापदतात्पर्यकल्पनात् । युगपद्वृत्तिद्वयदोषस्य विशिष्टलक्षणयैव परिहारात् ।

यत्त्वु ‘अयं चन्द्रः’ इति लक्ष्यलक्षणभावाभावेऽपि तदुभयप्रतिपादकपदाभ्यामुपस्थितस्यैक-स्वरूपस्यैवोद्देश्यविधेयभावसम्भव इति । तन्न । प्रकारभेदाभावेनोद्देश्यत्वाद्यसम्भवात् । अन्यथा उद्देश्यमेव विधेयं विधेयं चोद्देश्यमिति स्यात् ॥ प्रकारभेदेति ॥ निष्प्रकारकत्वेन सुतरां प्रकारभेदाभाव इत्यर्थः । संशयोल्लिखितप्रकारविरोधिप्रकारकनिश्चयस्यैव संशयविरोधित्वादिति भावः । क्वचिल्लक्षणस्य विधेयेनान्वयोऽस्तीत्याह– अस्ति चेति ॥ ननु पृथिवीशब्दार्थतत्वेन पृथिवीत्वजातिविशिष्टमजानतः पृथिवीत्वपदेन जातेरुपस्थित्यभावादनन्वय एव स्यादिति पृथिवीत्वजातिविशिष्टे पृथिवीशब्दार्थत्व-ग्रहोऽवश्यं प्रागेव श्रोतुर्वक्तव्यः । तथा च वचनवैफल्यमित्यनन्यगत्या जलादिव्यावृत्तगन्धसमानाधिकरण जातिमती पृथिवीत्याद्यर्थे पर्यवसितमुत्तरम् । गन्धसमानाधिकरणजातिमत्त्वादिकं च न पृथिवीपदवाच्यमिति नोक्तरूपपृथिवीत्वस्य पृथिवीशब्दार्थत्वेन विधेयेनान्वयः । व्यवहर्तव्यतालक्षणया सह प्रयोगोपपादनं चायुक्तम् । व्यवहर्तव्यतायामिति जहल्लक्षणा । तत्र च स्वार्थहानिः । स्वरूपे तु जहल्लक्षणा तत्र स्वार्थान्वय इति स्वरूपे जहदजहल्लक्षणेवेति । मैवम् । पृथिवीत्वविशिष्टं पृथिवीशब्दार्थ इत्यजानतोऽपि पृथिवीत्वं पृथिवीत्वपदस्यार्थ इत्याप्तोपदेशादिना पृथिवीत्वपदेन पृथिवीत्वजात्युपस्थितिसम्भवेन तस्याविधेयेन पृथिवीशब्दार्थ त्वेनान्वयोपपत्तेः ।

ननु पृथिवीत्ववैशिष्ट्यस्य पृथिवीशब्दार्थत्वे पृथिवी पृथिवीत्ववतीशब्दयोरेकार्थत्वात्सहप्रयोगो न स्यादित्यत आह– सहेति ॥ पृथिवीशब्दस्य पृथिवीत्ववतीशब्देनेति शेषः । तच्छब्देन पृथिवीशब्देन । यदत्रोक्तम् । पृथिवीशब्दव्यवहर्तव्यतार्थकत्वे पृथिवीशब्दस्य जहत्स्वार्थलक्षणा स्यात् । स्वरूपपरत्वे तु जहदजहल्लक्षणा । तत्र स्वार्थान्वय इति जहदजहल्लक्षणया स्वरूपपरतैवोचिता । अत एव ‘व्याप्तेश्च समञ्जसम्’ इत्यधिकरणे शङ्करभाष्येऽप्युक्तम्– ‘लक्षणायामपि सन्निकर्षविप्रकर्षौ भवत इति । ‘ओमित्येतदक्षरमुद्गीथपासीत’ इत्यत्र किमोङ्कारसदृशमुद्गीथमित्यर्थः किं वोद्गीथावयवमोङ्कारमिति विवक्षायां गौण्यां वृत्तौ स्वार्थहानेरवयवलक्षणैव ज्यायसी, सन्निकृष्टत्वादिति’ इति । तन्न । स्वरूपमात्रपरत्वे वैय्यर्थ्यप्रसङ्गेन जहल्लक्षणयापि सार्थक्यस्य युक्तत्वात् ॥ तस्मादिति ॥ चन्द्रस्य घटादौ नक्षत्रादिभ्यो व्यावर्तकादिमत्त्वस्य च सामान्यतः प्रागेव ज्ञातत्वादित्यन्वयः । चन्द्रस्यापि घटादित्वाच्चन्द्रेऽपि तज्ज्ञानमस्त्येवेति चन्द्रत्वेन व्यावृत्तिव्यावर्तकान्यतरविशिष्टविषयक एव चन्द्रप्रश्नादिरित्यर्थः।

------------------------------------------------------------------------

तत्र यदि प्रष्ट्रा व्यावृत्तिवैशिष्ट्यमेव साक्षाद्बुभुत्सितम्..

# **न्यायामृतम्**

तत्र यदि प्रष्ट्रा व्यावृत्तिवैशिष्ट्यमेव साक्षाद्बुभुत्सितम्, तदा वक्ता व्यावृत्तेरस्मादस्माच्च व्यावृत्त इति साक्षाज्जन्मशतेनापि दुर्बोधत्वाद् धूमे उक्तेऽग्निमिव व्यावर्तके उक्ते व्यावृत्तिं ज्ञास्यतीति भावेन व्यावर्तकवैशिष्ट्यमेव तात्पर्यतः प्रतिपादयति । न ह्यग्निबोधनार्थस्य धूमोऽस्तीति वाक्यस्य न धूमे तात्पर्यं न वा यागाक्षेपकस्य ‘यदाग्नेयादि’वाक्यस्य न द्रव्यदेवतासम्बन्धे । यदि तु प्रष्ट्रैव व्यावृत्तिः प्रतियोगिनामानन्त्येन साक्षात्प्रष्टुं वक्तुं चाशक्येति ज्ञात्वा कश्चन्द्र इत्यनया वाचोभङ्ग्या कैर्विशेषणैर्विशिष्टः ? इति पृष्टं तदा सुतरां प्रश्नोत्तरे व्यावर्तकवैशिष्ट्यपरे इति न क्वाप्यखण्डार्थत्वम् । असाधारणधर्मरूप-लक्षणप्रश्नो ह्ययं किं लक्षणकश्चन्द्र इति असाधारणधर्मविषयकस्य, कतमश्चन्द्र इति जातिविषयस्य, अनयोः कतरश्चन्द्र इति गुणक्रियाजातिभिः पृथक्करणरूपनिर्धारणविषयस्य च प्रश्नस्योत्तर इवात्रापि प्रतिवचने लक्षणोक्तेः प्रश्नेऽपि प्रकृष्टो वा प्रकाशो वेत्यादिधर्म-विषयविकल्पसूचककिंशब्दप्रयोगाच्च ।

एतेन प्रश्ने धर्मवाचिपदं नेति निरस्तम्, तथात्वे चन्द्रधर्मस्यैव लक्षणीयत्वापत्त्या तस्यानपेक्षितत्वात् । चन्द्रप्रातिपदिकार्थस्य सामान्यतो ज्ञातत्वेन तद्बुभुत्सायोगात् । लक्षणया वा प्रश्नस्थचन्द्रपदस्यैव चन्द्रासाधारणधर्मपरत्वस्य कल्प्यत्वाच्च । यद्वा लक्षणवाक्यम्, अनुमानत्वेनाप्तवाक्यत्वेन वा चन्द्रव्यवहारकर्तव्यतावैशिष्ट्यपरमस्तु । चन्द्रस्वरूपस्य प्रत्यक्षेणैव ज्ञातत्वात् । चन्द्रव्यवहारशब्देन च चन्द्रशब्दविशेषितो व्यवहारो विवक्ष्यते, न तु चन्द्ररूपार्थविशेषितः । येन तज्ज्ञाने वाक्यवैयर्थ्यं तदज्ञाने तु तस्य कर्तव्यताबोधनम् अशक्यमिति शङ्क्येत । न चैवं वृद्धव्यवहारादेव व्युत्पत्ति-सम्भवाल्लक्षणवाक्यं व्यर्थम्, शृङ्गग्राहिकयोपदेशवदस्यापि व्युत्पत्तावुपायान्तरत्वात् । एतेन ‘मानान्तरसिद्धं वैशिष्ट्यम् अखण्डचन्द्रसिद्धावुपायमात्रम्’ इति कल्पतरूक्तं निरस्तम् । मानान्तरेण चन्द्रप्रातिपदिकार्थः प्रकृष्टत्वादिविशिष्ट इत्यज्ञानाद्, अस्मि-ञ्ज्योतिर्मण्डले कश्चन्द्र इति पृच्छता चन्द्रस्वरूपस्य प्रत्यक्षेण सुतरां ज्ञातत्वाच्च । तस्मा-त्साध्यवैकल्यं दुष्परिहरम् इत्याद्यानुमानम् अयुक्तम् ।

## **अद्वैतसिद्धिः**

एतेन ‘धर्मिणश्चन्द्रस्य सामान्यतो ज्ञातत्वान्नक्षत्रादिभ्यो व्यावर्तकधर्मस्य व्यावृत्तेश्च घटादौ प्रागेव ज्ञातत्वाद्विशिष्टविषये एव प्रश्नोत्तरे । तत्र यदि व्यावृत्तिवैशिष्ट्यमेव प्रष्टुः साक्षाद् बुभित्सितं तदापि तत्तद्व्यावृत्तेः समासहस्रेणापि वक्तुमशक्यतया वह्निबुभुत्सायां धूममिव व्यावर्तकधर्मवैशिष्ट्यमेवाभिधत्ते । न हि वह्निबोधार्थस्य धूमोऽस्तीति वाक्यस्य न धूमे तात्पर्यम्, न वा यागाक्षेपकस्य ‘यदाग्नेय’ इत्यादिवाक्यस्य द्रव्यदेवतासम्बन्धे । यदा तु तत्तद्व्यावृत्तेर्वक्तुम् अशक्यतामवगम्य व्यावर्तक-धर्मवैशिष्ट्यमेव पृच्छति तदा सुतरां प्रश्नोत्तरयोर्विशिष्टपरत्वमिति निरस्तम् । प्रथमे प्रश्नोत्तरयोर्वैयधि-करण्यापत्तेः । द्वितीये श्रुतार्थपरित्यागापत्तेः । प्रथमेऽपि श्रुतार्थपरित्यागः स्थित एव । न चानन्यगत्या श्रुतार्थपरित्यागाभ्युपगमः । गत्यन्तरस्योक्तत्वात् । ननु प्रश्नोत्तरयोर्वैयधिकरण्यापत्तेर् यदि स्वरूपे लक्षणा, तदा वह्निप्रश्ने धूमोऽस्तीत्युत्तरे वह्नौ लक्षणास्त्विति– चेन्न, धूमोऽस्तीति वाक्येनाहत्य शक्त्या लिङ्गे बोधिते तत एव वह्निबोधोपपत्तौ तात्पर्यानुपपत्तिकल्प्यलक्षणाया अयोगात् । श्रुतिलिङ्गाधिकरणन्यायेन वाक्यापेक्षया लिङ्गस्य बलवत्त्वाच्च । प्रकृते चासङ्कीर्णचन्द्रस्वरूपसिद्धौ वाक्यातिरिक्तप्रमाणाभावेन वैषम्याच्च ।

ननु ‘किं लक्षणकश्चन्द्रः’ इत्यस्यासाधारणधर्मविषयकस्य ‘कतमश्चन्द्रः’ इत्यस्य जातिविषयकस्य, ‘अनयोः कतरश्चन्द्रः’ इत्यस्य जातिगुणक्रियाभिः पृथक्करणरूपनिर्धारणविषयकस्य प्रश्नस्योत्तर इवात्रापि प्रतिवचने लक्षणोक्तेः प्रश्नेऽपि प्रकृष्टो वा प्रकाशो (प्रकृष्ट प्रकाशो अप्रकृष्टप्रकाशो) वेति धर्मवाचकं पदं कल्पनीयं तत्सूचककिंशब्दप्रयोगाच्चेति चेन्न, वह्निप्रश्ने धूमोऽस्तीति प्रतिवचनदर्शनेन प्रतिवचनोक्तत्वस्य प्रष्टुर्बुभुत्सितत्वेऽतन्त्रत्वात् । अथ तत्र बुभुत्सितबोधोपयुक्तत्वात्तदुक्तिः, प्रकृतेऽपि नोपयोग इति केन तुभ्यमभ्यधायि ? ‘किं लक्षणकः’ इत्यादिप्रश्नतथात्वे तद्वाचकपदवत्त्वस्योपाधि-त्वात् । क्वचिद्दर्शनमात्रस्याप्रयोजकत्वाच्च । किंशब्दस्य बुभुत्सासूचकत्वेन तस्य धर्मबुभुत्सानियतत्वा-भावाच्च । एवं च प्रश्ने धर्मवाचिपदाभावात्तदनुरोधिन्युत्तरे धर्मवाचकं पदं स्वरूपपरमेव । स्वरूप-बुभुत्साया उपपादितत्वेन लक्षणाबीजाभावान्न प्रश्नवाक्यस्थं चन्द्रपदं तदसाधारणधर्मलक्षकम् ।

यत्तु ‘लक्षणवाक्यं चन्द्रव्यवहारकर्तव्यतावैशिष्ट्यपरम्, अतो नाखण्डार्थता । चन्द्रव्यवहारस्तु चन्द्रपदविशेषितो व्यवहारः न तु चन्द्ररूपार्थविशेषित इति तज्ज्ञानाज्ञानाभ्यां वैयर्थ्यबोधनाशक्यतादोषौ न भवतः । न च वृद्धव्यवहार एव शक्तिग्राहकोऽस्तु किं लक्षणवाक्येनेति वाच्यम् । उपायस्य उपायान्तरादूषकत्वात्’ इति, तन्न, प्रश्नोत्तरवैयधिकरण्यापत्तेरुक्तत्वात् । प्रश्नवाक्यस्थचन्द्रशब्दे लक्षणाबीजाभावात् । असाधारणं चन्द्रस्वरूपमज्ञात्वा तत्र चन्द्रशब्दविशेषितव्यवहारवैशिष्ट्यस्य ज्ञातुमशक्यत्वात् तज्ज्ञानस्यावश्यकत्वेन तेनैव वाक्यप्रामाण्योपपत्तेर्व्यवहारकर्तव्यतापरत्वे मानाभावात् । अत एवोक्तं– ‘मानान्तरसिद्धं प्रकृष्टप्रकाशवैशिष्ट्यमखण्डार्थसिद्धावुपायमात्रम्’ इति । अस्मिन् ज्योतिर्मण्डले कश्चन्द्र इति प्रश्नसमये प्रत्यक्षेणेव अन्यदापि प्रकारान्तरेणैव तस्य ज्ञातत्वात् । अन्यथा तस्यानुवाद्यत्वानुपपत्तेः । चन्द्रस्वरूपे तु ज्ञातेऽप्यसङ्कीर्णज्ञानाभावाद् बुभुत्सोपपादितैवेति प्रथमानुमान-मनाविलम् ।

### **न्यायामृततरङ्गिणी**

ननु व्यावृत्तिप्रश्ने प्रकृष्टप्रकाशादिव्यावर्तकधर्मकथनम् असङ्गतम् इत्यत आह– तत्र यदीति ॥ व्यावृत्त्याः पिपृक्षा व्यावर्तककथनान्निवर्तत इति कथनं नासङ्गतमिति भावः । ननु व्यावृत्तेः प्रश्ने तत्प्रतिपिपादयिषयोच्चारितस्य प्रकृष्टप्रकाशादिशब्दस्य प्रकृष्टप्रकाशादि-गुणसंसर्गबोधने तात्पर्याभावान्न ततो गुणप्रतीतिरत आह– व्यावर्तकेति ॥ गुणसंसर्गेऽपि तात्पर्यादित्यर्थः । अन्यबुबोधयिषयोच्चारितस्यान्यत्र कथं तात्पर्यमस्तीत्यत आह– न हीति ॥ न वा यागेति ॥ ‘यदाग्नेयोऽष्टाकपालो भवति’ इत्यत्र त्यागात्मकयागं विनाऽष्टा-कपालाख्यद्रव्यस्याग्निदेवतासम्बन्धासिद्धेः, अग्निर्देवताऽस्येत्याग्नेय इति द्रव्यदेवतासम्बन्धाभि-धानानुपपत्तेस्तदुपपत्त्यर्थं यागोऽप्यनेनैव कथित इति कल्प्यते । एवं च यागबुबोधयिषयो-च्चरितस्यापि यदाग्नेयादिवाक्यस्य द्रव्यदेवतासम्बन्धेऽपि तात्पर्यमस्त्येव । साधितं चाग्नेयशब्दस्य गुणपरत्वम् । निरस्तं च तस्य कर्मनामधेयत्वं नामधेयपादे । ननु कश्चन्द्र इति स्वरूप-मात्रस्य पृष्टत्वादवैय्यधिकरण्याय प्रश्नानुसारेणोत्तरणीयत्वात्प्रकृष्टादिवाक्यमपि लक्षणया स्वरूपमात्रपरमिति मन्दाशङ्कापरिजिहीर्षायोक्तं कैर्विशेषणैरित्यादि ।

इतोऽपि न स्वरूपमात्रप्रश्न इत्याह– असाधारणेति ॥ ‘कश्चन्द्र इति प्रश्न असाधारण-धर्मविषयो भवितुमर्हति, तादृशप्रश्नोत्तरसमानोत्तरवत्वात्, सम्मतवत्’ । नन्वत्रासाधारण-धर्मवाचकपदवत्त्वमुपाधिरित्यत आह– प्रश्नेऽपीति ॥ प्रकृष्टो वा प्रकाशरूपो वा चन्द्रस्य धर्मः प्रकृष्टप्रकाशरूपो वेति विकल्पितधर्मविषयकबुभुत्सासूचककिंशब्दप्रयोगादित्यर्थः । तथा च व्यापकत्वान्नोक्त उपाधिरिति भावः । ननु किंशब्दो बुभुत्सासूचको न तु नियमेन धर्मबुभुत्साया इत्यत आह– एतेनेति ॥ किंशब्दस्यैव धर्मबुभुत्सासूचकत्वेनेत्यर्थः । प्रत्युत साक्षाद्धर्मपदसत्त्वेऽनिष्टमित्याह– तथात्व इति ॥ सामान्यतोऽप्यज्ञाने चन्द्रधर्मस्य कश्चन्द्र-धर्म इति जिज्ञासाद्ययोगात्कश्चन्द्रधर्म इति प्रश्नस्य चन्द्रधर्मे व्यावृत्तिवैशिष्ट्यं वा व्यावर्तक-धर्मवैशिष्ट्यं वा विषयः । उत्तरवाक्ये च चन्द्रे धर्मस्य व्यावर्तकं वक्तव्यम् । प्रष्टृप्रतिवक्तृभ्याम् अपेक्षितत्वात् । न तु चन्द्रव्यावर्तकं प्रकृष्टप्रकाशादिकम् । अनपेक्षितत्वादित्यर्थः ।

प्रश्ने धर्मवाचिपदं नेत्यत्र परिहारान्तरमाह– चन्द्रेति ॥ लक्षणाबीजं मुख्यार्थानुपपत्तिं वक्तुमुक्तं सामान्यत इत्यादि । उपक्रमोपसंहारयोरवैय्यधिकरण्याय तयोरन्यतरत्र लक्षणाया वाच्यत्वे व्याख्यानरूपप्रबलोपसंहारस्थानीय प्रतिवचनमुख्यत्वायोपक्रमस्थानीयप्रश्नवाक्य एव लक्षणा युक्तेत्यभिसन्धायाह– लक्षणया वेति ॥ वाशब्दोऽनास्थायाम् । वाचकशब्देन चन्द्रधर्मस्याप्रश्नान्न चन्द्रधर्मस्य लक्षणीयत्वापत्तिर्दोषः ॥ यद्वेति ॥ न चैवं प्रतिवचन-वाक्येऽपि लक्षणापत्तिरिति वाच्यम् । कश्चन्द्रव्यवहारविषय इति प्रश्नानुषङ्गेण प्रतिवचनान्वयो-पपत्तेर्लक्षणाया अकल्पनात् ॥ अनुमानत्वेन वेति ॥ गृहीतव्यतिरेकव्याप्तिकं प्रति प्रश्नप्रतिवचनयोर्वैयधिकरण्यशङ्कां परिहरति– चन्द्रस्वरूपस्येति ॥ तथा च चन्द्रस्य प्रश्नाविषयत्वात्तद्व्यवहारविषय एव प्रश्नोऽतस्तद्विषयकमेवोत्तरं युक्तमिति भावः ॥ तज्ज्ञान इति ॥ चन्द्रज्ञाने तद्व्यवहारस्यापि कथञ्चित्सिद्धत्वात्तदर्थं न वाक्यं प्रयोक्तव्यम् । चन्द्राज्ञाने तु विशेषणज्ञानाभावाद्विशिष्टव्यवहाराज्ञानमित्यर्थः ॥ व्युत्पत्ताविति ॥ वाच्यवाचक-भावसम्बन्धज्ञाने ॥ उपायेति ॥ उपायस्योपायान्तरादूषकत्वादित्यर्थः । तदुक्तं–

शक्तिग्रहं व्याकरणोपमानकोशाप्तवाक्याद्व्यवहारतश्च ।

वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः ॥ इति ।

न चैवं कारणाननुगमे कार्यस्याकस्मिकत्वं स्यादिति देश्यम् । तृणारणिमणिन्यायादिति गृहाण । यत्त्वासाधारणं चन्द्रस्वरूपम् अज्ञात्वा तत्र चन्द्रशब्दविशेषितव्यवहारवैशिष्ट्यस्य ज्ञातुमशक्यत्वात्तज्ज्ञापनस्यावश्यकत्वेन तेनैव वाक्यप्रामाण्योपपत्तेर्व्यवहारकर्तव्यतापरत्वे मानाभाव इति । तन्न । साधारणासाधारणभेदेन चन्द्रस्वरूपे द्वैविध्याभावादित्युक्तत्वेना-साधारणधर्मविशिष्टस्यैवासाधारणस्वरूपतया तस्य च शब्दबोध्यत्वाङ्गीकारेणेष्टापत्तेः ॥ एतेनेति ॥ व्यावर्तकस्य वा व्यावृत्तेर्वा व्यवहारकर्तव्यताया वैशिष्ट्यस्य शब्देनैव बोध्यत्वेनेत्यर्थः ॥ मानान्तरेति ॥ चन्द्रतदीयप्रकाशयोर्योग्यतया प्रश्नसमये प्रत्यक्षेण तदुभयवैशिष्ट्यं सिद्धमित्यर्थः ॥ उपायेति ॥ प्रत्यक्षजन्यविशिष्टसिद्ध्युत्तरं शब्देन स्वरूपमात्रप्रतीतेस्तत्सिद्धौ तदुपायमात्रमित्यर्थः ॥ मानान्तरेणेति ॥ चन्द्रप्रातिपदिकार्थत्वप्रकाशवैशिष्ट्ययोः सामानाधिकरण्यग्रहे प्रत्यक्षस्यासामर्थ्यादित्यर्थः ॥ अस्मिन्निति ॥ उपायात्पूर्वकाल एवोपेयस्य सिद्धत्वान्नोपायोपेयभाव इत्यर्थः । उपसंहरति– तस्मादिति ॥

### **न्यायामृतकण्टकोद्धारः**

ननु यदा प्रष्टुर्व्यावृत्तिवैशिष्ट्यमेव बुभुत्सितं तदा लक्षणाभिधाने कथं न प्रश्नोत्तरयोर्वैयधि-करण्यमित्यत आह– तत्र यदीति ॥ व्यावृत्तिबोधार्थमेव लघूपायत्वेन व्यावर्तकधर्मस्योक्तत्वान्न वैयधिकरण्यं भवति । अन्यथा धूमपदे वह्निलक्षणापत्तेः । यदि च धूमे ज्ञाते धूमेन लिङ्गेन वह्निं ज्ञास्यतीति न धूमपदे लक्षणा तदा व्यावर्तकधर्मे उक्ते तेन व्यावृत्तिं ज्ञास्यतीति न लक्षणेति समानम् । न च द्वितीयपक्षे श्रुतार्थत्याग इति वाच्यम् । तात्पर्यानुपपत्त्या श्रुतार्थत्यागस्य ‘यष्टीः प्रवेशय’ इत्यादौ अदृष्टत्वेन दोषाभावात् । तस्मात् प्रश्नोत्तरे विशिष्टविषये ॥ न चेति ॥ ‘आग्नेयोऽष्टाकपालो भवति’ इत्यत्र यागाभिधायकपदाभावाद् द्रव्यदेवतासम्बन्धस्य च तं विनाऽनुपपत्तेः, तेन याग आक्षिप्यत इत्यर्थः । न वा यागाक्षेपकस्येति ॥ प्रथमाध्याये चतुर्थपादे नवमाधिकरणे चिन्तितम् । ‘तद्गुणास्तु विधीयेरन्न विभागाद्विधानार्थेन चेदन्येन शिष्टाः स्युः’ । दर्शपूर्णमासे श्रूयते– ‘यदाग्नेयोऽष्टाकपालोऽमावास्यायां पौर्णमास्यां चाच्युतो भवति’ इति । तत्र सन्देहः– आग्नेयशब्दः कर्मनामधेयं गुणविधिर्वेति ।

पूर्वपक्षस्तु– नात्र गुणविधिः । अष्टसु कपालेषु संस्कृतस्य पुरोडाशस्य द्रव्यस्य अग्नेर्देवतायाश्च विधानेऽनेकगुणविधानगौरवापत्तेः । तस्मात्पुरोडाशद्रव्यविशिष्टो यागो विधीयते । देवता च तत्प्रख्यन्यायेन मन्त्रवर्णात्प्राप्ता । तथा चाग्निदैवत्यनिमित्तम् आग्नेय इति कर्मनामधेयमिति । सिद्धान्तस्तु– तत्प्रख्यन्यायस्तदा स्याद् यदि यागः प्रत्यक्षतः श्रूयेत । न हि आग्नेयो भवतीत्यनेन पुरुषव्यापाररूपो यागः प्रतीयते । अग्निहोत्रवाक्ये च तत्प्रतीतिरस्ति । यागप्रतीतिं विना च न मन्त्राकाङ्क्षा । तथा च द्रव्यदेवतासम्बन्धेन यागाविनाभूतेन यागोऽनुमेयः । तथा च मन्त्रान्वयात्प्रागेव देवताप्रतीतेर् वक्तव्यत्वाद् आग्नेयशब्दो गुणविधिः । न च देवताप्रतीतिर् मान्त्रवर्णिकीति वाच्यम् । ‘अग्निर्ज्योतिरग्निः स्वाहेति सायं जुहोति’ इत्यादिवद् वचनाभावात् । तस्माद् यागानुमानात्पूर्वं देवताप्रतीतेरन्यतोऽसम्भवाद् आग्नेयशब्देन देवताविधानमिति गुणविधिः । न चानेकगुणविधाने गौरवम् । विशिष्टविधानबलादर्थाद् विशेषणविधानोपपत्तेः । तथा च यथैतस्य वाक्यस्य द्रव्यदेवतासम्बन्धे तात्पर्यम् । अन्यथा तेन यागानुमानानुपपत्तेस्तथा सत्यादिवाक्यस्य व्यावृत्तितात्पर्येऽपि सत्यत्वादिविशिष्टेऽवश्यं तात्पर्यं वक्तव्यम् । अन्यथा व्यावर्तकासिद्ध्या व्यावृत्यसम्भवादिति ।

किञ्च तात्पर्यानुपपत्या लक्षणाश्रयणं युक्तम् । लक्षणादिप्रश्नोत्तरे इवात्रापि उत्तरवचने लक्षणोक्त्या धर्म एव तात्पर्यावधारणादित्याह– असाधारणेति ॥ न च प्रतिवचनोक्तत्वं बुभुत्सितत्वे न तन्त्रं वह्निप्रश्ने धूमोऽस्तीति प्रतिवचनादिति वाच्यम् । यत्र च प्रश्नवाक्यं सन्दिग्धं तत्रोत्तरानुसारेण प्रश्नवाक्यविषयो व्यवस्थाप्यते । यत्र तु प्रश्नवाक्यविषयः स्पष्टस्तत्रान्यथोत्तर-वाक्यस्य प्रकृतोपयोगादिना समाधीयमानत्वादिति भावः ॥ जातीति ॥ ‘जातिपरिप्रश्ने डतमच्’ इति सूत्रादिति भावः ॥ निर्धारणेति ॥ ‘द्वयोरेकस्य निर्धारणे डतरच्’ इति सूत्रादिति भावः । नन्वेतावता ‘प्रश्नवाक्यं लक्षणविषयं तद्विषयोत्तरवत्त्वात् स्पष्टलक्षणविषयकप्रश्नवद् इति ह्यनुमानमभिप्रेतम् । तन्न । लक्षणवाचकपदत्वस्योपाधित्वादित्यत आह– प्रश्नेऽपीति । तथा च तत्सूचकपदवत्त्वेनैव तद्विषयत्वोपपत्तौ अप्रयोजकत्वेन तस्य प्रकृतसाध्यव्यापकत्वाभावात् । तत्सूचकश्च किंशब्द एवेति भावः । न च किंशब्दो बुभुत्सितत्वमेवाह न तु धर्मविषयत्वमिति वाच्यम् । स्वरूपस्य बुभुत्सितत्वानुपपत्तेरसाधारणधर्मवैशिष्ट्येनैव बुभुत्सितत्वसूचकत्वात् ॥ एतेनेति ॥ तत्सूचकपदवत्त्वेनैव तद्विषयत्वोपपत्त्येत्यर्थः । तद्वाचकपदवत्त्वं तल्लक्षणपरोत्तरविरुद्धं चेत्याह– तथात्व इति ॥

किञ्च धर्मविषयत्वसूचकत्वाभावे स्वरूपबुभुत्सितत्वसूचक इति वक्तव्यम् । तच्चायुक्तमित्याह– चन्द्रेति ॥ तद्वाचकपदाभावेऽपि तल्लक्षकपदवत्त्वेनाप्युपपत्तिरित्याशयेनाह– लक्षणस्येति ॥ न च लक्षणाबीजाभावान्न लक्षणेति वाच्यम् । अन्वयानुपपत्तेस्तात्पर्यानुपपत्तेर्वा दर्शितत्वादिति । एवं लक्षणवाक्यानामेकप्रकारेण सखण्डार्थत्वमुपपाद्य प्रकारान्तरेणापि व्युत्पादयति– यद्वेति । ‘चन्द्रव्यक्तिश् चन्द्रशब्दविशिष्टतया व्यवहर्तव्या प्रकृष्टप्रकाशत्वात्, व्यतिरेकेण नक्षत्रादिवत्’ इत्यनुमानेनेत्यर्थः । यत्र प्रकृष्टप्रकाशत्वं तत्र चन्द्रशब्दविशिष्टव्यवहारः कर्तव्य इत्याप्तवाक्यत्वे-नेत्यर्थः । पक्षद्वयेऽपि विशिष्टार्थत्वमेवेति भावः । न च प्रश्नोत्तरयोर्वैयधिकरण्यम् । प्रश्नेऽपि चन्द्रपदस्य तद्विशिष्टव्यवहारकर्तव्यताविषयत्वेन वैयधिकरण्याभावात् । न च लक्षणायां बीजाभावः । तात्पर्यानुपपत्तेरेव तद्बीजत्वात् । न च चन्द्रसाधारणस्वरूपज्ञापकत्वेनैव वाक्य-प्रामाण्योपपत्तौ व्यवहारकर्तव्यतापरत्वे मानाभाव इति वाच्यम् । तस्य प्रत्यक्षादिनैव ज्ञातत्वा-दित्याह– चन्द्रस्वरूपस्येति ॥ ननु चन्द्ररूपार्थविशेषितव्यवहारकर्तव्यताबोधनस्य तज्ज्ञाना-ज्ञानाभ्यामशक्यत्वमित्याह – चन्द्रव्यवहारशब्देनेति । नन्वेतावता लक्षणवाक्यं व्युत्पत्तिपर-मित्युक्तं स्यात् । न च तद्युक्तम् । तस्य वृद्धव्यवहारादिनैव सम्भवादित्याशङ्क्याह– न चैवमिति ॥ उपायस्योपायान्तरादूषकत्वादिति भावः । एतेन व्यवहारकर्तव्यताबोधनपरत्वेन प्रथमानुमाने दोषानुक्त्वा उपसंहरति– तस्मादिति ॥

### **न्यायामृतप्रकाशः**

ननु यदा व्यावृत्तिविशिष्टविषयकः प्रश्नस्तदा प्रकृष्टत्वादिरूपव्यावर्तकधर्मकथनम् असङ्गतमिति मन्दाशङ्कायामाह– तत्रेति । साक्षादिति । व्यावर्तकधर्मवैशिष्ट्यकथनं विनेत्यर्थः । ‘व्यावृत्तेर्दुर्बोध-त्वात्’ बोधयितुमशक्यत्वादित्यन्वयः । ननु तर्हि व्यावर्तकधर्मोक्तौ व्यावृत्तिः कथं सुबोधेत्यत आह– धूमे इति ॥ ननु व्यावर्तकधर्मकथनपरस्य प्रकृष्टादिवाक्यस्य व्यावृत्तिबोधन एव तात्पर्यान्न व्यावर्तकधर्मे तात्पर्यमित्यत आह– न हीति ॥ यागाक्षेपकस्येति ॥ ‘यदाग्नेयोऽष्टाकपालः’ इत्यत्र द्रव्यदेवता-स्वरूपाभिधानेन याग आक्षिप्यते । एवं च यागबुबोधयिषयोच्चरितस्यापि वाक्यस्य द्रव्यदेवतासम्बन्धेऽपि तात्पर्यमस्त्येव तद्वदित्यर्थः । अशक्या व्यावृत्तिः ॥ सुतरामिति ॥ व्यावर्तकवैशिष्ट्यस्य साक्षा-त्पृष्टत्वादित्यर्थः । इतोऽपि न स्वरूपमात्रप्रश्न इत्याह– असाधारणेति ॥ किंलक्षणक इति ॥ ‘किं लक्षणकश्चन्द्रः’ इत्यसाधारणधर्मविषयकप्रश्नस्य यादृशम् उत्तरं तादृशोत्तरस्यात्रापि सत्त्वादित्यादि द्रष्टव्यम् । ‘कतरकतमौ जातिपरिप्रश्ने’‘द्वयोरेकस्य डतरच्’ इति सूत्रद्वयं मनसि निधायाह– कतम इत्यादि ॥ जातिविषयस्य प्रश्नोत्तर इवेति सम्बन्धः । तथा च ‘कश्चन्द्र इति प्रश्नोऽसाधारणधर्मविषयो भवितुमर्हति तादृशप्रश्नोत्तरसमानोत्तरवत्वात्, किं लक्षणकश्चन्द्र इति प्रश्नोत्तरवत्’ इत्यनुमानं द्रष्टव्यम् ।

नन्वसाधारणधर्मसूचकपदवत्त्वमुपाधिरित्यत आह– प्रश्नेऽपीति । प्रकृष्टो वा प्रकाशरूपो वा प्रकृष्टप्रकाशरूपो वेति धर्मविषयविकल्पसूचककिंशब्दप्रयोगादित्यर्थः । तथा च साधनव्यापकत्वा-न्नायमुपाधिरिति भावः ॥ धर्मवाचीति ॥ यदि कश्चन्द्र इत्ययं धर्मविषयकः प्रश्नः स्यात्तर्हि प्रश्नवाक्ये कश्चन्द्रधर्म इति धर्मवाचिपदं श्रूयेत । तन्नास्तीत्यतो नायं धर्मविषयः प्रश्नः किन्तु स्वरूपमात्रविषय एवेत्येतदप्येतेनैव निरस्तम् । किंशब्दस्यैव धर्मबुभुत्सासूचकत्वादित्यर्थः । प्रत्युत प्रश्ने साक्षाद्धर्मपद-सत्त्वेऽनिष्टमापद्यत इत्याह– तथात्व इति ॥ चन्द्रधर्मस्य सामान्यतोऽज्ञाने कश्चन्द्रधर्म इति जिज्ञासाद्ययोगात् । कश्चन्द्रधर्म इति प्रश्नस्य चन्द्रधर्मे व्यावृत्तिवैशिष्ट्यं वा व्यावर्तकवैशिष्ट्यं वा विषयः । उत्तरवाक्ये च चन्द्रधर्मस्यैव व्यावृत्तिर्व्यावर्तकं वा वाच्यम् । पृष्टप्रतिवचनस्येव वक्त्राऽ-पेक्षितत्वान्न तु चन्द्रव्यावर्तकं प्रकृष्टप्रकाशादिकम् । अनपेक्षितत्वादित्यर्थः । असाधारणधर्मरूप-लक्षणप्रश्नो ह्ययमित्यत्र हेत्वन्तरमाह– चन्द्रेति ॥ अतः कश्चन्द्र इत्ययमसाधारणधर्म एवेति भावः । प्रश्ने असाधारणधर्मवाचिपदं नेत्यत्र परिहारान्तरमाह– चन्द्रेति । अतश्चन्द्रस्वरूपमात्रे प्रश्नायोगेन धर्मवाचिपदाभावेऽपि तद्वद्विषयकत्वं प्रश्नस्य कल्पनीयमिति भावः ।

ननु कथम् असाधारणधर्मरूपलक्षणप्रश्नोऽयं, तत्सूचकपदाभावादित्यत आह– लक्षणया वेति ॥ ननु प्रश्नप्रतिवचनवैयधिकरण्यान्यथानुपपत्त्या चन्द्रस्वरूपज्ञापनमेवैतदित्यत आह– चन्द्रेति ॥ तथा च न स्वरूपमात्रे प्रश्न इति भावः । ननु प्रकृष्टत्वादिविशिष्टे चन्द्रव्यवहारः कर्तव्य इत्येतदयुक्तम् । चन्द्रव्यवहारो नाम चन्द्ररूपार्थविशिष्टो व्यवहारः । तत्र पृच्छामः– चन्द्ररूपोऽर्थो ज्ञातो न वेति । आद्ये वाक्यवैयर्थ्यम् । द्वितीये तु चन्द्ररूपार्थस्यैवाज्ञाने विशेषणज्ञानाभावात्तद्विशिष्टव्यवहारस्य कर्तव्यताबोधनमपि कर्तुं न शक्यतेऽतः कथमेतदित्यत आह– चन्द्रव्यवहारशब्देन चेति ॥ तथा च प्रकृष्टादिविशिष्टस्वरूपे चन्द्रशब्दो व्यवहर्तव्य इत्यर्थः । नन्वेतावता चन्द्रशब्दव्यवहारस्य कर्तव्यता-लक्षणवाक्येन ज्ञाप्यत इत्युक्त्या व्युत्पत्त्यर्थं लक्षणवाक्यमित्युक्तं स्यात् । ओमिति चेद् वृद्धव्यवहारादेव व्युत्पत्त्युपपत्तौ लक्षणवाक्यस्य वैयर्थ्यादित्याशङ्क्य निषेधति– न चैवमिति ॥ अस्यापि लक्षणवाक्य-स्यापि । आप्तवाक्यत्वेन बोधकत्वस्योक्तत्वादित्यर्थः ॥ उपायान्तरत्वादिति ॥

शक्तिग्रहं व्याकरणोपमानकोशाप्तवाक्याद्व्यवहारतश्च ।

वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः ॥

इति वचनादिति भावः ॥ मानान्तरेति ॥ ज्योतिर्मण्डलदर्शनेन तत्रत्यचन्द्रतद्गतप्रकाशयोर्योग्यतया प्रश्नसमये प्रत्यक्षेण तदुभयवैशिष्टस्य सिद्धत्वेनापूर्वताया अभावान्न तद्वैशिष्ट्यं लक्षणवाक्येन बोध्यते किं नाम चन्द्रसिद्धौ चन्द्रस्वरूपज्ञाने द्वारतया, द्वारत्वेनोपायमात्रे तस्मिंस्तात्पर्यं नास्तीत्येतदप्यनेनैव निरस्तम् । सामान्यतः सिद्धत्वेऽपि विशेषतो व्यावर्तकस्य वा व्यावृत्तेर्वा व्यवहारकर्तव्यतायां वा वैशिष्ट्यस्य प्रत्यक्षेणासिद्धत्वेन शब्देनैव बोध्यतया लक्षणवाक्यस्य तत्र तात्पर्यसद्भावस्योपपादि-तत्वादित्यर्थः । दूषणान्तरं चाह– मानान्तरेणेति ॥ चन्द्रप्रातिपदिकार्थत्वरूपप्रकाशवैशिष्ट्ययोः सामानाधिकरण्यग्रहे प्रत्यक्षस्यासामर्थ्यादित्यर्थः ॥ सुतरामिति ॥ तथा चोपायात्पूर्वमेवोपेय-चन्द्रस्वरूपस्य सिद्धत्वान्नोपायोपेयभाव इति भावः । आद्यानुमानं सत्यादिवाक्यस्याखण्डार्थत्वसाधकं लक्षणवाक्यत्वानुमानमित्यर्थः ।

### **न्यायकल्पलता**

ननु व्यावृत्तिप्रश्ने प्रकृष्टप्रकाशादिव्यावर्तकधर्मकथनमसङ्गतम् इत्यत आह– तत्र यदीति ॥ व्यावृत्त्याः पिपृक्षा व्यावर्तककथनान्निवर्तत इति कथनं नासङ्गतमिति भावः । ननु व्यावृत्तेः प्रश्ने तत्प्रतिपिपादयिषयोच्चारितस्य प्रकृष्टप्रकाशादिशब्दस्य प्रकृष्टप्रकाशादिगुणसंसर्गबोधने तात्पर्याभावान्न ततो गुणप्रतीतिरत आह– व्यावर्तकेति ॥ गुणसंसर्गेऽपि तात्पर्यादित्यर्थः । अन्यबुबोधयिषयोच्चारित-स्यान्यत्र कथं तात्पर्यमस्तीत्यत आह– न हीति ॥ न वा यागेति ॥ ‘यदाग्नेयोष्टाकपालो भवति’ इत्यत्र त्यागात्मकयागं विनाऽष्टाकपालाख्यद्रव्यस्याग्निदेवतासम्बन्धासिद्धेः, अग्निर्देवताऽस्येत्याग्नेय इति द्रव्यदेवतासम्बन्धाभिधानानुपपत्तेस्तदुपपत्त्यर्थं यागोऽप्यनेनैव कथित इति कल्प्यते । एवं च यागबुबोध-यिषयोच्चरितस्यापि यदाग्नेयादिवाक्यस्य द्रव्यदेवतासम्बन्धेऽपि तात्पर्यमस्त्येव । साधितं चाग्नेयशब्दस्य गुणपरत्वम् । निरस्तं च तस्य कर्मनामधेयत्वं नामधेयपादे । ननु कश्चन्द्र इति स्वरूपमात्रस्य पृष्टत्वादवैय्यधिकरण्याय प्रश्नानुसारेणोत्तरणीयत्वात् प्रकृष्टादिवाक्यमपि लक्षणया स्वरूपमात्रपरमिति मन्दाशङ्कापरिजिहीर्षायोक्तं कैर्विशेषणैरित्यादि ।

इतोऽपि न स्वरूपमात्रप्रश्न इत्याह– असाधारणेति ॥ ‘कश्चन्द्र इति प्रश्न असाधारणधर्मविषयो भवितुमर्हति, तादृशप्रश्नोत्तरसमानोत्तरवत्वात्, सम्मतवत्’ । नन्वत्रासाधारणधर्मवाचक-पदवत्त्वमुपाधिरित्यत आह– प्रश्नेऽपीति ॥ प्रकृष्टो वा प्रकाशरूपो वा चन्द्रस्य धर्मः प्रकृष्टप्रकाशरूपो वेति विकल्पितधर्मविषयकबुभुत्सासूचककिंशब्द प्रयोगादित्यर्थः । तथा च व्यापकत्वान्नोक्त उपाधिरिति भावः । ननु किंशब्दो बुभुत्सासूचको न तु नियमेन धर्मबुभुत्साया इत्यत आह– एतेनेति ॥ किंशब्दस्यैव धर्मबुभुत्सासूचकत्वेनेत्यर्थः । प्रत्युत साक्षाद्धर्मपदसत्त्वेऽनिष्टमित्याह– तथात्व इति ॥ सामान्यतोऽप्यज्ञाने चन्द्रधर्मस्य कश्चन्द्रधर्म इति जिज्ञासाद्ययोगात्कश्चन्द्रधर्म इति प्रश्नस्य चन्द्रधर्मे व्यावृत्तिवैशिष्ट्यं वा व्यावर्तकधर्मवैशिष्ट्यं वा विषयः । उत्तरवाक्ये च चन्द्रे धर्मस्य व्यावर्तकं वक्तव्यम् । प्रष्टृप्रतिवक्तृभ्यामपेक्षितत्वात् । न तु चन्द्रव्यावर्तकं प्रकृष्टप्रकाशादिकम् । अनपेक्षितत्वादित्यर्थः ।

प्रश्ने धर्मवाचिपदं नेत्यत्र परिहारान्तरमाह– चन्द्रेति ॥ लक्षणाबीजं मुख्यार्थानुपपत्तिं वक्तुमुक्तं सामान्यत इत्यादि । उपक्रमोपसंहारयोरवैय्यधिकरण्याय तयोरन्यतरत्र लक्षणाया वाच्यत्वे व्याख्यानरूपप्रबलोपसंहारस्थानीयप्रतिवचनमुख्यत्वायोपक्रमस्थानीयप्रश्नवाक्य एव लक्षणा युक्तेत्यभि-सन्धायाह– लक्षणया वेति ॥ वाशब्दोऽनास्थायाम् । वाचकशब्देन चन्द्रधर्मस्याप्रश्नान्न चन्द्रधर्मस्य लक्षणीयत्वापत्तिर्दोषः ॥ यद्वेति ॥ न चैवं प्रतिवचनवाक्येऽपि लक्षणापत्तिरिति वाच्यम् । कश्चन्द्रव्यवहारविषय इति प्रश्नानुषङ्गेण प्रतिवचनान्वयोपपत्तेर्लक्षणाया अकल्पनात् ॥ अनुमानत्वेन वेति ॥ गृहीतव्यतिरेकव्याप्तिकं प्रति प्रश्नप्रतिवचनयोर्वैयधिकरण्यशङ्कां परिहरति– चन्द्रस्वरूपस्येति ॥ तथा च चन्द्रस्य प्रश्नाविषयत्वात्तद्व्यवहारविषय एव प्रश्नोऽतस्तद्विषयकमेवोत्तरं युक्तमिति भावः ॥ तज्ज्ञान इति ॥ चन्द्रज्ञाने तद्व्यवहारस्यापि कथञ्चित्सिद्धत्वात्तदर्थं न वाक्यं प्रयोक्तव्यम् । चन्द्राज्ञाने तु विशेषणज्ञानाभावाद्विशिष्टव्यवहाराज्ञानमित्यर्थः ॥ व्युत्पत्ताविति ॥ वाच्यवाचकभावसम्बन्धज्ञाने ॥ उपायेति ॥ उपायस्योपायान्तरादूषक त्वादित्यर्थः । तदुक्तं–

शक्तिग्रहं व्याकरणोपमानकोशाप्तवाक्याद्व्यवहारतश्च ।

वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः ॥ इति ।

न चैवं कारणाननुगमे कार्यस्याकस्मिकत्वं स्यादिति देश्यम् । तृणारणिमणिन्यायादिति गृहाण । यत्त्वसाधारणं चन्द्रस्वरूपमज्ञात्वा तत्र चन्द्रशब्दविशेषितव्यवहारवैशिष्ट्यस्य ज्ञातुमशक्यत्वात्तज्ज्ञापन-स्यावश्यकत्वेन तेनैव वाक्यप्रामाण्योपपत्तेर्व्यवहारकर्तव्यतापरत्वे मानाभाव इति । तन्न । साधारणा-साधारणभेदेन चन्द्रस्वरूपे द्वैविध्याभावादित्युक्तत्वेनासाधारणधर्मविशिष्टस्यैवासाधारणस्वरूपतया तस्य च शब्दबोध्यत्वाङ्गीकारेणेष्टापत्तेः ॥ एतेनेति ॥ व्यावर्तकस्य वा व्यावृत्तेर्वा व्यवहारकर्तव्यताया वैशिष्ट्यस्य शब्देनैव बोध्यत्वेनेत्यर्थः ॥ मानान्तरेति ॥ चन्द्रतदीयप्रकाशयोर्योग्यतया प्रश्नसमये प्रत्यक्षेण तदुभयवैशिष्ट्यं सिद्धमित्यर्थः ॥ उपायेति ॥ प्रत्यक्षजन्यविशिष्टसिद्ध्युत्तरं शब्देन स्वरूपमात्र- प्रतीतेस्तत्सिद्धौ तदुपायमात्रमित्यर्थः ॥ मानान्तरेणेति ॥ चन्द्रप्रातिपदिकार्थत्वप्रकाशवैशिष्ट्ययोः सामानाधिकरण्यग्रहे प्रत्यक्षस्यासामर्थ्यादित्यर्थः ॥ अस्मिन्निति ॥ उपायात्पूर्वकाल एवोपेयस्य सिद्धत्वान्नोपायोपेयभाव इत्यर्थः । उपसंहरति– तस्मादिति ॥

------------------------------------------------------------------------

तथा द्वितीयमपि अप्रसिद्धविशेषणत्व-बाध..

# **न्यायामृतम्**

तथा द्वितीयमपि अप्रसिद्धविशेषणत्व-बाध-सत्प्रतिपक्षत्व-दृष्टान्तसाध्यवैकल्यादि-दोषात् प्रकृष्टादिवाक्ये उक्तरीत्या सत्यादिवाक्येऽपि बुभुत्साद्यनुपपत्त्या ब्रह्मस्वरूपमात्र-प्रश्नोत्तरत्वस्यासिद्धेश्च । इह च कश्चन्द्र इतिवत् क्लृप्तस्य प्रश्नस्याभावात् कल्प्यस्य च क्लृप्तोत्तरानुसारेण धर्मविषयकस्यैव कल्प्यत्वाच्च । कतम आत्मेत्यत्र कतरः स आत्मेत्यत्र च त्वंपदार्थप्रश्रे ‘वा बहूनां जातिपरिप्रश्ने डतमच्, ‘द्वयोरेकस्य निर्धारणे डतरच्–’इति सूत्राभ्यां जात्याद्यर्थकतमादिशब्दप्रयोगेण तत्प्रतिवचने ‘योऽयं विज्ञानमयः’ इत्यादौ पक्षत्वेन त्वदभिमते हेतोरसिद्धेश्च । किञ्च सर्वस्याप्युत्तरस्य प्रष्टृनिर्धारितप्रश्नधर्मिनिष्ठा-निर्धारितैकप्रकारपरत्वाद्विरुद्धो हेतुः । यदि चोत्तरजन्यं ज्ञानं निष्प्रकारकं स्यात्, तेन सप्रकारकसन्देहनिवृत्तिर्न स्यात् । यदि चोत्तरं प्रश्नादधिकविषयं न स्यात्तर्ह्युत्तरमेव न स्यात् । अन्यथा प्रश्न एव उत्तरं स्यात् । किं करोति किमानेयम् ? इत्यादि प्रश्नोत्तरेषु, अध्ययनं करोति, गामानयेत्यादिषु व्यभिचाराच्च । न हि तान्यप्यध्ययनत्वगोत्वा-दित्यागेन लक्षणया कर्मादिमात्रपराणि । एतेन सत्यादिवाक्यार्थः ब्रह्मप्रातिपदिकार्थमात्रं तन्मात्रप्रश्नोत्तरवाक्यार्थत्वादिति न्यायदीपावल्युक्तं व्यतिरेक्यनुमानं निरस्तम् । किं चैकप्रातिपदिकार्थप्रश्नोत्तरत्वेन कथमखण्डार्थत्वम् ?

स्वार्थो द्रव्यं तथा लिङ्गं सङ्ख्या कर्मादयोऽपि च ।

नामार्थपञ्चकं प्राहुराद्यं त्रिकमथापरे ॥

इति वैयाकरणमते, त्वदेकदेशिभिर् मया प्राभाकरैश्च स्वीकृतान्विताभिधानमते, अभिहितान्वयपक्षेऽपि जातिविशिष्टायां व्यक्तौ शक्तिरिति तार्किकमते च प्रातिपादिकार्थ-स्यैव विशिष्टत्वात् । जातावेव शक्तिर्व्यक्तिस्तु लक्ष्येति भाट्टानां तव च मते ब्रह्मप्राति-पदिकस्यैव यौगिकत्वेन तदर्थस्य विशिष्टत्वात् । न च प्रातिपदिकार्थे पृष्टे तदेकदेशोक्ति-र्युक्ता ।

## **अद्वैतसिद्धिः**

द्वितीयानुमानेऽपि नाप्रसिद्धविशेषणत्वबाधसत्प्रतिपक्षसाध्यवैकल्यादयो दोषाः । तथा हि– साध्यं तावद् ब्रह्मप्रातिपदिकार्थविशेष्यनिष्ठत्वम् । अन्यथा ब्रह्मपदस्य यौगिकत्वेन सखण्डार्थत्वप्रसङ्गात् । प्रकृष्टप्रकाशादिवाक्यं च प्रातिपदिकार्थविशेष्यमात्रपरं भवतीति सामान्यव्याप्तौ दृष्टान्ते न साध्यवैकल्य-मपि । ब्रह्मप्रातिपदिकार्थविशेष्यमात्रनिष्ठत्वं हि अखण्डार्थत्वमेव । तत्प्रश्नोत्तरत्वहेतुव्युत्पादनमपि पूर्वोक्तप्रकृष्टादिवाक्यन्यायेनैवेति नासिद्धिबाधौ । प्रश्नोत्तरवैयधिकरण्यापत्तिरूपविपक्षबाधकसध्रीचीनतया सत्प्रतिपक्षाप्रयोजकत्वोपाधीनामनवकाशः । न च– सत्यादिरूपप्रतिवचने प्रश्नस्य कश्चन्द्र इतिवदश्रवणात्तदुत्तरानुसारेण प्रश्नवाक्ये कल्पनीये धर्मविषयकमेव तत्कल्प्यते, बाधकाभावात् । तथा चासिद्धिरिति वाच्यम् । ‘ब्रह्मविदाप्नोति परम्’ ‘एकधैवानुद्रष्टव्यम्’ इत्यादिवाक्यबलात्सत्यत्वादि-वैशिष्ट्याविषयकस्यैव ब्रह्मविषयकवेदनस्य मोक्षजनकत्वात् तदतिरिक्तबुभुत्साविरहेण तद्विषयक-प्रश्नवाक्यस्य कल्पयितुमशक्यत्वेन कश्चन्द्र इतीव किं ब्रह्मेत्येव वाक्यं कल्प्यत इति नासिद्धिः ।

ननु– ‘कतम आत्मा’ इत्यत्र ‘कतरः स आत्मा’ इत्यत्र च त्वंपदार्थप्रश्ने ‘वा बहूनां जातिपरिप्रश्ने डतमच्’ ‘द्वयोरेकस्य निर्धारणे डतरच्’ इति सूत्राभ्यां निर्णीतजात्याद्यर्थकतमादि-पदप्रयोगात् तत्प्रतिवचने ‘योऽयं विज्ञानमयः’ इत्यादौ पक्षे त्वदभिमतहेतोरसिद्धिः । न च– यद्यत्प्रश्नोत्तरं तत्तदखण्डार्थमिति न ब्रूमः, किन्तु यद् यत्प्रश्नोत्तरं तत्तदर्थकमिति वाच्यम् । एवं सामान्यव्याप्त्याऽव्यभिचारेऽपि तद्बलादेतत् पक्षीकृत्याखण्डार्थत्वसाधनेऽखण्डार्थप्रश्नोत्तरत्वादिति पर्यवसितहेतावसिद्धेरनुद्धारादिति चेत्, नैष दोषः, तात्पर्यविषयस्यैवार्थत्वेन विवक्षितत्वात् । यथा हि धर्मवाचकपदसत्त्वेऽपि उत्तरस्य न धर्मे मुख्यतात्पर्यं तथा प्रश्नेऽपि तद्वाचकतमादिप्रत्ययसत्त्वेऽपि न मुख्यतस्तत्परत्वम् । असाधारणात्मस्वरूपस्य मुख्यतो बुभुत्सितस्योपायत्वेन तदुपयोगात् । आत्मस्वरूपबोधस्यैव पुरुषार्थत्वात् । न च सर्वस्याप्युत्तरस्य प्रश्नप्रष्टृनिर्धारितधर्मिनिष्ठानिर्धारितैक-धर्मपरत्वाद्विरुद्धो हेतुरिति वाच्यम् । अनिर्धारितनिर्धारणत्वेनैवोत्तरतोपपत्तौ तादृग्धर्मपरत्वस्योत्तरत्वा-प्रयोजकत्वेन नियमासिद्धेः । ननु– कथं स्वरूपमात्रपरस्य निर्धारकत्वम् ? लक्षणवाक्यत्वादिति गृहाण । न च– एवमुत्तरजन्यज्ञानस्य निष्प्रकारकतया कथं सप्रकारकसंशयनिवर्तकत्वमिति वाच्यम् । निष्प्रकारकत्वेऽपि संशयनिवर्तकताया उपपादितत्वात् ।

ननु यदि प्रश्नादुत्तरमधिकविषयं न स्यात्तर्हि उत्तरमेव न स्यात् । अन्यथा प्रश्न एवोत्तरं स्यादिति चेन्न, प्रश्नादनधिकविषयत्वेऽपि असाधारणधर्मवाचकपदवत्त्वेन निर्विचिकित्सधर्मिप्रतिपादकत्वेन वा उत्तरत्वसम्भवात् । अत एव प्रश्नोत्तरम् । तत्प्रयोजकरूपविरहात् । न च ‘किं करोति किमानेयम्’ इत्यादिप्रश्नोत्तरे ‘अध्ययनं करोति’ ‘गामानय’ इत्यादौ व्यभिचारः । न हि तत्राध्ययनत्व-गोत्वादित्यागेन लक्षणया कर्मादिमात्रपरत्वमिति वाच्यम् । अत्र हि न कृत्यानयनयोः प्रश्नः किन्तु कृतिकर्मानयनकर्मणोः । अन्यथा किं करणं किमानयनमित्येव पृच्छेत् । तथा च प्रश्नोत्तरयो-रध्ययनत्वादिविशिष्टकर्माविषयत्वात् । यद् यत्प्रश्नोत्तरं तत्तदर्थकमिति सामान्यव्याप्तौ व्यभिचाराभावात् । एवं सति ‘सत्यादिवाक्यार्थो ब्रह्मप्रातिपदिकार्थमात्रं तन्मात्रप्रश्नोत्तरवाक्यार्थत्वात्’ इत्यादि न्याय-दीपावलीस्थमप्यनुमानं साधु । ननु एकप्रातिपदिकार्थमात्रप्रश्नोेत्तरत्वेन एकप्रातिपदिकार्थमात्रपरत्वेऽपि कथमखण्डार्थत्वम् ? पञ्चकस्य त्रिकस्य वा वैयाकरणमते प्रातिपदिकार्थत्वात् । तदुक्तम्–

स्वार्थो द्रव्यं तथा लिङ्गं सङ्ख्या कर्मादयोऽपि च ।

नामार्थपञ्चकं प्राहुराद्यं त्रिकमथापरे ॥ इति ।

प्राभाकरमतेऽस्मदेकदेशिमते चान्वितस्यैव प्रातिपदिकार्थत्वाच्च । अभिहितान्वयवादिमतेऽपि जाति-विशिष्टाया एव व्यक्तेः प्रातिपदिकार्थत्वपक्षे प्रातिपदिकार्थस्यैव विशिष्टत्वाच्च । ‘जातावेव शक्तिर् व्यक्तिस्त्वाक्षेपलभ्या’ इति मते प्रातिपदिकार्थमात्रपरत्वेन विशेष्यचन्द्रादिव्यक्तिपरत्वं न स्यात् । ब्रह्मपदस्य यौगिकत्वेन सुतरामस्य प्रातिपदिकार्थस्य विशिष्टत्वादिति चेन्न, ब्रह्मप्रातिपदिकार्थविशेष्यांश-मात्रपरत्वस्य साध्यत्वात् । तथा च प्रातिपदिकार्थस्य विशिष्टत्वेऽप्यखण्डार्थत्वसिद्धिः । ‘प्रातिपदिकार्थलिङ्गपरिमाणवचनमात्र’ इत्यत्र लिङ्गादेरपि प्रातिपदिकार्थत्वेन तद्ग्रहणवैयर्थ्यमाशङ्क्य प्रातिपदिकार्थपदस्य लिङ्गाद्यविशिष्टस्वरूपमात्राभिधायकतया समाधानस्याभियुक्तैरुक्तेश्च । यत्तु पञ्चकत्वादिकं प्रातिपदिकार्थस्योक्तं, तदनङ्गीकारपराहतं युक्तिविरुद्धं च । द्रव्यादिप्रातिपदिकाद्गुण-कर्मणोरप्राप्तेः । अन्यथा द्रव्यमित्युक्ते ‘नीलं पीतं वा ? चलति न वा’ ? इति सन्देहो न स्यात् । न च– जिज्ञासान्यथानुपपत्त्या सामान्यतस्तदुक्तावपि विशिष्यानभिधानात्सन्देह इति वाच्यम् । द्रव्यत्वाद्याक्षिप्तसामान्यज्ञानादेव जिज्ञासोपपत्तेः । सङ्ख्याकर्मत्वादीनां च वचनविभक्त्यादिनैव प्राप्तेश्च । अन्विताभिधानरूपैकदेशिमतमपि न युक्तिसहम् । अन्वयस्याकाङ्क्षादिसहकारिवशात् पदार्थमात्रशक्तादेव सिद्धेः । न च प्रातिपदिकार्थमात्रपरस्य कथमेकदेशपरत्वम् ? विशेषणस्यानाकाङ्क्षितत्वेन प्रागेव तदुपपादनात् ।

### **न्यायामृततरङ्गिणी**

कल्प्यस्य चेति ॥ ननु ‘ब्रह्मविदाप्नोति परम्’ ‘एकधैवानुद्रष्टव्यम्’ इत्यादिवाक्य-बला-त्सत्यत्वादिवैशिष्ट्याविषयकस्यैव ब्रह्मविषयकवेदनस्य मोक्षसाधनत्वात्तदतिरिक्तबुभुत्साविरहेण तद्विषयकप्रश्नवाक्यस्य कल्पयितुं दुश्शकत्वेन किं ब्रह्मेत्येव वाक्यं कल्प्यत इति नासिद्धिरिति । मैवम् । ‘अथ कस्मादुच्यते ब्रह्म’ इत्यादिश्रुत्या ब्रह्मप्रश्नस्यानेकगुणविशिष्टविषयकत्वात् । ‘तमेवं विदित्वाऽतिमृत्युमेति’ इति तैत्तिरीयश्रुतौ ‘एवं’ शब्देन, ‘तमेव विदित्वा’ इति वाजसनेयश्रुतौ च तच्छब्देन पूर्वोक्तपरामर्शिना सहस्रशीर्षत्वादिविशिष्टविषयकज्ञानस्यैव मोक्षसाधनत्वोक्तेश्च । एकधैवेत्यादिवाक्यं तु धर्मधर्मिभेदनिषेधपरम्् ।

‘पतिं विश्वस्यात्मेश्वरं शाश्वतं शिवमच्युतम् ।

नारायणं महाज्ञेयं विश्वात्मानं परायणम् ॥’

‘नारायणपरं ब्रह्म तत्वं नारायणः परः ।

नारायणपरो ज्योतिरात्मा नारायणः परः ॥’

इति तैत्तरीयश्रुतौ ‘सहस्रशीर्षं देवं विश्वाक्षं विश्वशम्भुवम्’ इत्यनुवाकादावुक्तेन सहस्र-शीर्षत्वादिप्रकारेण नारायणाख्यपरब्रह्मणो मुक्तिसाधनज्ञानविषयत्वोक्तेश्च । अत्र श्रुतौ ध्यायेदिति क्रियाभिप्रायेण द्वितीयानिर्देश इति माधवीयभाष्येऽभिहितम् । विश्वस्य पालकम् आत्मनां जीवानामीश्वरं शश्वदेकप्रकारं नित्यमङ्गलभूतं शरीरतोऽपि च्युतिहीनम्, विश्वान्त-र्यामिणं सर्वाधारं ज्ञेयेषु मध्ये मुख्यत्वान्महाज्ञेयम् । जानीयात् ।

ननु ब्रह्मज्ञानं पुरुषार्थहेतुः । सत्यम् । नारायणस्यैव ब्रह्मत्वादित्याह– नारायणं परं ब्रह्मेति ॥ ब्रह्मविदाप्नोति परमित्यादिषु यद् ब्रह्माभिहितं तन्नारायणाख्यं परं वस्तु तत्वमिति यदुच्यते स परो नारायण एव । यदेतदुत्कृष्टं ज्योतिश् छन्दोगैः परं ज्योतिरुपसम्पद्येत्याम्नातं तत्परंज्योतिर्नारायण एव । तस्मान्नारायण एव पर आत्मा । तस्मात् सगुणस्यैव बुभुत्सित-त्वात्तस्यैव प्रश्नोऽतः प्रकारपरमेव सत्यादिवाक्यमित्यध्यवसेयम् । कतर इति प्रश्नधर्मितया सामान्यतोऽज्ञाते आत्मस्वरूपे प्रश्नानुपपत्तेर्धर्मप्रश्नस्यापि ‘कतरः स आत्मा’ इत्यतः प्राक्तनेन ‘कोऽयमात्मा’ इति वाक्येन सिद्धत्वात् ‘कतरः स आत्मा’ इत्यस्य धर्मप्रश्नत्वेऽवसिते तरप्प्रत्यययोगेन प्रश्नस्य निर्धारणविषयत्वम् अवगम्यत इति भावः ॥ इत्यादाविति ॥ आदिपदेन ‘कतरः स आत्मा’ इत्यस्य प्रतिवचनं ‘येन वा पश्यति येन वा शृृणोति येन वा गन्धानाजिघ्रति’ इत्याद्यैतरेयोपनिषद्वाक्यं सङ्गृहीतम् । ‘त्वंपदार्थशोधकं वाक्यम् अखण्डार्थम् । अखण्डार्थप्रश्नोत्तरत्वात्’ इति पर्यवसितस्य हेतोरसिद्धिरित्यर्थः ।

ननु यथा धर्मवाचकपदवत्त्वेऽप्युत्तरस्य न धर्मे मुख्यतस्तात्पर्यं तथा प्रश्नेऽपि डतमादि-प्रत्ययसत्त्वेऽपि न प्रश्नस्य मुख्यतो जात्यादिविशिष्टार्थकत्वं किन्त्वखण्डार्थकत्वमेव । अतस्तदुत्तरमपि तथेति न तत्रासिद्धिरिति । मैवम् । प्रश्नगतस्य वा प्रतिवचनगतस्य वा धर्मवाचिपदस्य धर्मबोधने तात्पर्याभावहेतोर्मानान्तरविरोधादेरभावात् । न चाखण्डार्थज्ञानस्य मोक्षहेतुत्वग्राहकमानविरोधात्तात्पर्याभाव इति युक्तम् । अन्योन्याश्रयात् । सप्रकारकज्ञानस्य मोक्षहेतुत्वे मानस्योक्तेश्च । ननु सखण्डार्थप्रश्नोत्तरस्य प्रश्नधर्मिनिष्ठप्रकारनिर्धारणपरत्वेऽपि नाखण्डार्थप्रश्नोत्तरस्य तथात्वमित्यत आह– सर्वस्यापीति ॥ तथा चोत्तरत्वम् अखण्डार्थत्वं चेति विरुद्धम् । अतः साध्येन वा स्वविशेषणेन वा विरोध इत्यर्थः । न चानिर्धारितनिर्धारण-त्वेनैवोत्तरतोपपत्तौ नोत्तरस्य तादृग्धर्मपरत्वनियम इति वाच्यम् । प्रकारविशेषनिर्धारणं विनोत्तरस्यानिर्धारितपरत्वायोगात् । धर्मिस्वरूपमात्रस्य प्रश्नेऽपि निर्धारणादित्युक्तत्वात् ॥ सन्देहेति ॥ अन्यत्रादर्शनादिहैव तत्कल्पनेऽन्योन्याश्रय इति भावः ॥ यदि चेति ॥ न चासाधारणधर्मवाचकपदवत्त्वेन वा निर्विचिकित्सधर्मिप्रतिपादकत्वेन वोत्तरत्वमिति वाच्यम् । चन्द्रत्वाद्यसाधारणधर्मवाचकस्य चन्द्रादिपदस्य प्रश्नेऽपि सत्त्वाद्धर्मविशेषसंसर्गबोधनं विना निर्विचिकित्सधर्मिप्रतिपादनायोगाच्च । नन्वखण्डार्थप्रश्नोत्तरत्वादिति न हेतुः । किन्तु यद्यत्प्रश्नोत्तरं तत्तत्स्वरूपमात्रपरमिति सामान्यव्याप्तौ नासिद्ध्यादिरित्यत आह– किं करोतीति ॥

ननु किं करोति इत्यादौ न कर्मादिमात्रस्य प्रश्नः किन्तु सामान्यतो ज्ञाते कर्मणि धर्म-विशेषस्य । तथा च यद्यत्प्रयत्नोत्तरं तत्तदर्थमिति सामान्यव्याप्तौ न व्यभिचारः । प्रश्नोत्तरयो-र्विशिष्टविषयत्वादिति । मैवम् । प्रकृष्टादिवाक्ये सत्यादिवाक्ये च विशिष्टस्यैव प्रश्न इत्युक्तत्वेन तदुत्तरस्यापि तद्विषयत्वाङ्गीकारे इष्टापत्तेः ॥ एतेनेति ॥ प्रातिपदिकार्थमात्रस्याप्रश्नाद्धेतोर-सिद्ध्यादिनेत्यर्थः ॥ स्वार्थ इति ॥ स्वार्थो विशेषणं गोत्वादि । द्रव्यं गवादि । नन्वङ्गुलिपञ्चकवद्गोत्वादीनामभिधानेऽपि न गोपदादेः प्रातिपदिकस्य संसृष्टार्थः सिध्यतीति चेन्न । पञ्चानां संसृष्टतयैव बोधनात् । तदुक्तम् । ‘ङ्याप्प्रातिपदिकात्’ इत्यत्र ‘स्वार्थमभिधाय शब्दो निरपेक्षं द्रव्यमाह समवेतम् । समवेतस्य तु वचने लिङ्गसङ्ख्यां विभक्तिं च’ इति । अस्यार्थः । नागृहीतविशेषणेति न्यायेनादौ स्वार्थसंज्ञं गोत्वादिविशेषणम् अभिधाय समवेत-विशेषणविशिष्टं द्रव्यमाह । द्रव्यस्य धर्मित्वेन प्रधानत्वात् । ततो लिङ्गम् अन्तरङ्गत्वात् । सङ्ख्या हि भेदापेक्षत्वाद्बहिरङ्गम् । सापि तु सजातीयापेक्षाविजातीयकर्मादिकारकशक्त्यपेक्षेभ्यः कारकेभ्योऽन्तरङ्गेति ततस्तस्या अभिधानम् । ततः कारकाणामिति । ननु प्रातिपदिकार्थ-विशेष्यांशमात्रपरत्वं साध्यम् । तथा च प्रातिपदिकार्थस्य विशिष्टत्वेऽप्यखण्डार्थत्वसिद्धिरित्यत आह– न चेति ॥ यत्तु प्रातिपदिकार्थैकदेशस्यैव प्रश्न आकाङ्क्षितत्वात्, न विशेषणानाम् अनाकांक्षितत्वादिति । तन्न । वैपरीत्यस्यैवोपपादनात् ।

### **न्यायामृतकण्टकोद्धारः**

प्रथमानुमानदूषणानि द्वितीयानुमानदूषणेऽतिदिशति– तथेति ॥ न चात्र ब्रह्मप्रति-पादकार्थनिष्ठत्वं साध्यम् । तच्च ब्रह्मप्रतिपादकार्थविशेष्यमात्रनिष्ठत्वम् । न चानेन रूपेण व्याप्तिः । किन्तु यद्यत्प्रातिपदिकार्थप्रश्नोत्तरं तत्तत्प्रातिपदिकार्थविशेष्यमात्रपरमिति व्याप्तौ दृष्टान्त-सद्भावान्नाप्रसिद्धविशेषणत्वादीति वाच्यम् । दृष्टान्तेऽपि प्रातिपदिकार्थ विशेष्यमात्रपरत्वाभावेना-प्रसिद्धविशेषणत्वसाध्यवैकल्याद्यपरिहारात् । तथोपपादितमधस्तात् । ननु प्रथमानुमानेऽप्रसिद्धि-रुक्ता । अत्र सा कथम् ? तन्मात्रप्रश्नोत्तरत्वस्य सिद्धत्वादित्यत आह– प्रकृष्टादीति ॥ स्वरूपमात्रस्य पूर्वमेव ज्ञातत्वेन तन्मात्रे प्रश्नाद्यनुपपत्तेरुक्तत्वादिति भावः । न चात्रानुमाने प्रश्नोत्तरयोर्वैयधिकरण्यापत्तिरूपविपक्षबाधकतर्कादुपाधि प्रतिपक्षयोरनवकाश इति वाच्यम् । प्रश्नोत्तरयोरसाधारणधर्मविषयत्वस्योपपादितत्वेन वैयधिकरण्यापत्तिरूपविपक्ष बाधकाभावात् ॥ इह चेति ॥ न च ‘ब्रह्मविदाप्नोति परम्’ ‘एकधैवानुद्रष्टव्यम्’ इत्यादिवाक्यबलाद् विशेष्यमात्र-ज्ञानस्यैव मोक्षजनकत्वावधारणादतिरिक्तेषु बुभुत्साभावान्न प्रश्नादेस्तद्विषयत्वं कल्पनीयमिति वाच्यम् । ‘पृथगात्मानं प्रेरितारं च मत्वा’ इत्यादिश्रुतिबलात्, एकधैवेत्यादिश्रुतीनाम् एकमेव ब्रह्म नानेकमित्याद्यर्थपरत्वेन विशेष्यमात्रज्ञानस्य मोक्षसाधनत्वपरत्वाभावेन प्रश्नोत्तरे चासाधारणधर्मोक्त्या च विशिष्टज्ञानस्यैव मोक्षसाधनत्वेन सत्यत्वादिविशिष्टे बुभुत्सादिसम्भवाद् उत्तरानुसारेण प्रश्नवाक्यं कल्पनीयमिति भावः ॥

कतम आत्मेत्यत्रेति ॥ न चोत्तरवत् प्रश्नस्यापि न जात्यादौ तात्पर्यमिति वाच्यम् । असिद्धेः । जात्यादिविशिष्ट एव बुभुत्सादिसम्भवेन तत्रैव वाक्यस्य महातात्पर्याच्च ॥ किञ्चेति ॥ न चानिर्धारितनिर्धारकत्वेनैवोत्तरत्वमस्त्विति वाच्यम् । स्वरूपमात्रपरत्वे तस्य पूर्वमेव ज्ञाततया अनिर्धारितनिर्धारकत्वानुपपत्तेः ॥ यदि चेति ॥ न च निष्प्रकारकस्यापि संशयस्य निवर्तकत्व-मुपपादितमेवेति वाच्यम् । तस्य प्रागेव दूषितत्वात् ॥ यदि चोत्तरमिति ॥ न चासाधारण-धर्मवाचकपदवत्त्वेन निर्विचिकित्सधर्मिप्रतिपादकत्वेनोत्तरत्वसम्भव इति वाच्यम् । तद्वाचक-पदवत्त्वेऽपि तत्र तात्पर्याभावेन लक्षणया धर्मिस्वरूपमात्रपरत्वेन निर्विचिकित्सब्रह्मप्रतिपादकत्वा-सम्भवेनोत्तरत्वासम्भवात् । ननु नात्र कृत्यानयनयोः प्रश्नविषयता किन्तु कृतिकर्मानयनकर्मणोः । अन्यथा किं करणं किमानयनम् इत्येव पृच्छेत् । तथा च प्रश्नोत्तरयोरध्ययनत्वादि-विशिष्टविषयत्वमेवेति चेन्न । भ्रान्तोऽसि । न ह्यस्माभिः कृत्यादिविषयकः प्रश्न इत्युच्यते किन्तु कृत्यादिकर्ममात्रस्य पृष्टत्वात् तन्मात्रपरत्वं स्यात् । तच्च न स्वीक्रियते । अध्ययनत्वादिविशिष्ट-परत्वमेवेति व्यभिचार एवेति । तत्रोत्तरानुसारेण विशिष्टपरत्वं चेत् तथापि व्यभिचारापरिहारात् ।

उक्तन्यायमन्यत्रातिदिशति– एतेनेति ॥ असिद्ध्यादिनेत्यर्थः । किञ्च प्रातिपदिकार्थमात्र-निष्ठत्वेऽपि नाखण्डार्थत्वसिद्धिः । सर्वत्र प्रातिपदिकार्थस्य विशिष्टत्वात् । तथा चार्थान्तर-मित्याशयेनाह– किञ्चेति । न च प्रातिपदिकार्थविशेष्यमात्रपरत्वं साध्यम् अतो नार्थान्तरमिति वाच्यम् । प्रातिपदिकार्थे पृष्टे विशेष्यमात्राभिधाने प्रश्नोत्तरयोर्वैयधिकरण्यापत्तेः । ननु प्रातिपदि-कार्थस्य कथं विशिष्टत्वमत आह– स्वार्थ इति ॥ न च प्रातिपदिकार्थसूत्रे लिङ्गादेः प्रातिपदि-कार्थत्वे तद्ग्रहणवैयर्थ्यमाशङ्क्य स्वरूपमात्रपरतयाऽभियुक्तसमाधानं भवत्पक्षेऽनुपपन्नमिति वाच्यम् । तादृशसमाधानस्यासिद्धेः । विशेषोपस्थापकत्वेन लिङ्गादिग्रहणमिति समाधानसम्भवात् । ननु पञ्चकं प्रातिपदिकार्थ इति न युक्तम् । द्रव्यादिप्रातिपदिकार्थगुणकर्मणोरप्रतीतेः । अन्यथा द्रव्यमित्युक्ते नीलं पीतं वेत्यादि सन्देहो न स्यादिति चेन्न । सामान्यतस्तदुक्तावपि विशेषसन्देहोपपत्तेः । अन्यथा जिज्ञासानुपपत्तेः । तस्याः सामान्यज्ञानसाध्यत्वात् । न च द्रव्यत्वाक्षिप्तसामान्यज्ञानादेव सन्देहोपपत्तिरिति वाच्यम् । आक्षेप्याक्षेपकभावज्ञानं विनापि जिज्ञासानुभवात् । न चान्विताभिधानपक्षोऽयुक्तः । अन्वयस्य समभिव्याहारादेव लाभादिति वाच्यम् । अन्वये शक्त्यभावे तज्ज्ञानोपायाभावेनान्वयज्ञानं न स्यात् । समभिव्याहारस्तु विशेषपर्यवसाने हेतुः । अन्यथा पदार्थेऽपि शक्तिर्न स्यात् । तस्यापि समभिव्याहारादेव लाभसम्भवादिति वक्तुं शक्यत्वात् । यथा चैतत्तथोपपादितम् अन्यत्र मूलकारेणेत्यलम् । किञ्च प्रातिपदिकार्थे पृष्टे कथमुत्तरस्य प्रातिपदिकार्थ-विशेष्यमात्रपरत्वम् ? लक्षणायां बीजाभावात्, विशेष्यज्ञानस्यैव मोक्षसाधनत्वात्तत्रैव बुभुत्सादीति तु प्रागेव निरस्तम् ।

### **न्यायामृतप्रकाशः**

द्वितीयमपीति ॥ तत्प्रश्नोत्तरत्वादिति द्वितीयानुमानमपीत्यर्थः । असिद्धिं चाह– प्रकृष्टादीति ॥ प्रकृष्टादिवाक्ये उक्ता या रीतिस्तयेत्यर्थः ॥ बुभुत्सेति ॥ धर्मिज्ञानसाध्येति शेषः । ननु किंब्रह्मेति स्वरूपमात्रस्य पृष्टत्वात्तन्मात्रप्रश्नोत्तरत्वं नासिद्धमिति चेत्तत्राह– इह चेति । सत्यादिवाक्य इत्यर्थः ॥ कप्तस्येति ॥ लोके यथा कश्चन्द्र इति क्रियमाणः प्रश्नः क्लृप्तोऽस्ति तथाऽत्रोपनिषदि क्लृप्तः श्रूयमाणः प्रश्नो नास्तीत्यर्थः । क्लृप्तस्याभावेऽपि स्वरूपमात्रविषयः कल्प्यत इति चेत्तत्राह– कल्प्यस्य चेति । स्वरूपमात्रविषयप्रश्नं परिकल्प्य तदुत्तरभूतसत्यादिवाक्यस्यापि प्रश्नोत्तरवैयधिकरण्यान्यथानुपपत्त्या स्वरूपमात्रे तात्पर्यं प्रकल्प्य सत्यत्वादावतात्पर्यं कुतः कल्पनीयम् । सत्यादिधर्मप्रतिपादककप्तोत्तरानु-सारेण मोक्षसाधनज्ञानविषयं ब्रह्म किं विशेषणविशिष्टमिति धर्मविषय एव प्रश्नः कल्प्यतामित्यर्थः । किञ्च ‘तत्’पदार्थशोधकसत्यादिवाक्यवत् ‘त्वं’पदार्थशोधकस्य ‘योयं विज्ञानमयः’ इत्यादि-वाक्यस्याप्यखण्डार्थत्वसाधनं त्वदभिप्रेतम् । तत्र तन्मात्रप्रश्नोत्तरत्वहेतोरसिद्धिः । सत्यादिवाक्ये कप्त-प्रश्नाभावेन स्वरूपमात्रविषयकप्रश्नकल्पनेन कथञ्चिद्भागेऽसिद्ध्यभावेऽपि ‘योयं विज्ञानमयः’ इत्यादिवाक्यमूलभूतः प्रश्नो धर्मविषय एव कप्तोऽस्तीति न त्वंपदार्थस्वरूपमात्रप्रश्नोत्तरत्वं ‘विज्ञानमय’ इत्यादिवाक्यस्य । अतो भागासिद्धिरित्याह– कतम आत्मेत्यत्रेत्यादिना । वा बहूनामिति ॥ बहूनां जातिपरिप्रश्ने डतमच्प्रत्ययो वा विकल्पेन भवतीत्यर्थः ।

तत्प्रश्नोत्तरत्वं खण्डार्थत्वेनैव व्याप्तमिति विरुद्धं चेत्याह– किञ्चेति ॥ ननु निर्धारितैकप्रकार-कत्वाभावेऽपि तत्प्रश्नोत्तरत्वसम्भवान्न विरुद्धमित्यत आह– यदि चेति ॥ अन्यथा प्रश्नादधिक-विषयकत्वाभावेऽपि तत्प्रश्नोत्तरत्वे अनैकान्त्यं चाह– किं करोतीति ॥ कर्मप्रश्नोत्तरे आनेयप्रश्नोेत्तरे इत्येवमादिषु प्रश्नोत्तरेष्वित्यर्थः । ननु तत्रापि कर्मानयनस्वरूपमात्रविषयत्वसद्भावेनाखण्डार्थत्व-सद्भावान्नव्यभिचार इत्यत आह– न हीति ॥ एतेनेति ॥ असिद्ध्यादिदोषेणेत्यर्थः । सत्यादि वाक्यपक्षकानुमानं विहाय तदर्थपक्षकानुमानं करोति– सत्यादिवाक्यार्थ इति ॥ ब्रह्मप्रातिपदिकार्थ-मात्रस्य साध्यस्य दृष्टान्ता लाभादाह– व्यतिरेकीति ॥ घटादिर्व्यतिरेकदृष्टान्त इत्यर्थः ॥ एकेति ॥ स्वरूपाख्यैकप्रातिपदिकार्थमात्रप्रश्नोत्तरत्वेनाखण्डार्थत्वं न सिद्ध्यति । स्वरूपातिरिक्तानामपि प्रापितपदिकार्थानां बहूनां सत्त्वेन प्रातिपदिकार्थस्यैव विशिष्टत्वादित्यर्थः ।

तदेव दर्शयति– स्वार्थ इति ॥ स्वार्थो विशेषणं गोत्वादि । द्रव्यं गवादि । लिङ्गं पुंस्त्वादि । सङ्ख्या एकत्वादिरूपा । कर्मादयः कर्मादिषट्कारकाणि । नाम्नो गवादिनाम्नो गवादिप्रातिपदिकस्येति यावत् ॥ आद्यमिति ॥ तन्मते सङ्ख्याकारकयोः स्वादिप्रत्ययार्थत्वेन प्रातिपदिकार्थत्वानङ्गीकारादिति भावः । मते प्रातिपदिकार्थस्यैव विशिष्टत्वाद् इत्यन्वयः ॥ अन्वितेति ॥ इतरान्वितस्वार्थ एव पदानां शक्त्यङ्गीकारेण प्रातिपदिकार्थस्य योग्येतरान्वितत्वेन विशिष्टत्वादित्यर्थः ॥ अभिहितेति ॥ अन्विताभिधानमनङ्गीकृत्य पदैरभिहिताः पदार्था एवान्वयं बोधयन्तीति पक्षेऽपि तार्किकमते जातिविशिष्टायां व्यक्तावेव शक्तिरित्यङ्गीकारेण जातिविशिष्टार्थानामेव पदैरभिहितत्वात्प्रातिपदिकार्थस्य विशिष्टत्वमित्यर्थः ॥ लक्ष्येति ॥ गामानयेत्युक्ते केवलगोत्वस्यानयनासम्भवेन तदाश्रयभूता व्यक्ति-र्लक्ष्यत इत्यर्थः ॥ तव च मत इति ॥ तथा च जातिमात्रस्यैव प्रातिपदिकार्थत्वेन प्रातिपदिकार्थस्य यद्यपि विशिष्टत्वं नास्तीत्यर्थः । तथापि प्रकारान्तरेण प्रकृतब्रह्मप्रातिपदिकार्थस्य विशिष्टत्वमेवेत्याह– ब्रह्मेति ॥ ननु प्रातिपदिकार्थस्य विशिष्टत्वेऽपि उत्तरमितरांशं विहाय प्रातिपदिकार्थस्थ-विशेष्यांशमात्रपरमिति चेत्तत्राह – न चेति ॥ प्रातिपदिकार्थविशिष्ट इत्यर्थः । अन्यथा प्रश्नोत्तरयो-र्वैयधिकरण्यं स्यादिति भावः ।

### **न्यायकल्पलता**

तन्मात्रप्रश्नोत्तरत्वादिति द्वितीयानुमानमप्युक्तदोषातिदेशेन निराकरोति– तथा द्वितीयमपीति ॥ अयुक्तमित्यनुषञ्जनीयम् ॥ कल्प्यस्य चेति ॥ ननु ‘ब्रह्मविदाप्नोति परम्’ ‘एकधैवानुद्रष्टव्यम्’ इत्यादिवाक्यबलात्सत्यत्वादिवैशिष्ट्याविषयकस्यैव ब्रह्मविषयकवेदनस्य मोक्षसाधनत्वात्तदति-रिक्तबुभुत्साविरहेण तद्विषयकप्रश्नवाक्यस्य कल्पयितुं दुश्शकत्वेन किं ब्रह्मेत्येव वाक्यं कल्प्यत इति नासिद्धिरिति । मैवम् । ‘अथ कस्मादुच्यते ब्रह्म’ इत्यादिश्रुत्या ब्रह्मप्रश्नस्यानेकगुणविशिष्टविषय-कत्वात् । ‘तमेवं विदित्वातिमृत्युमेति’ इति तैत्तिरीयश्रुतावेवंशब्देन ‘तमेव विदित्वा’ इति वाजसनेयश्रुतौ च तच्छब्देन पूर्वोक्तपरामर्शिना सहस्रशीर्षत्वादिविशिष्टविषयकज्ञानस्यैव मोक्षसाधनत्वोक्तेश्च । एकधैवेत्यादिवाक्यं तु धर्मधर्मिभेदनिषेधपरम्् ।

पतिं विश्वस्यात्मेश्वरं शाश्वतं शिवमच्युतम् । नारायणं महाज्ञेयं विश्वात्मानं परायणम् ।

नारायणपरं ब्रह्म तत्वं नारायणः परः । नारायणपरो ज्योतिरात्मा नारायणः परः ॥ इति तैत्तरीयश्रुतौ ‘सहस्रशीर्षं देवं विश्वाक्षं विश्वशम्भुवम्’ इत्यनुवाकादावुक्तेन सहस्रशीर्षत्वादिप्रकारेण नारायणाख्यपरब्रह्मणो मुक्तिसाधनज्ञानविषयत्वोक्तेश्च । अत्र श्रुतौ ध्यायेदिति क्रियाभिप्रायेण द्वितीयानिर्देश इति माधवीयभाष्येऽभिहितम् । विश्वस्य पालकम् आत्मनां जीवानामीश्वरं शश्वदेकप्रकारं मङ्गलभूतं देहतो गुणतश्च च्युतिहीनम् । विश्वान्तर्यामिणं मुक्ताश्रयम् । सर्वेषु ज्ञेयेषु मध्ये मुख्यत्वा-न्महाज्ञेयम् । नारायणं विद्यात् । नारायणं परं ब्रह्म जानीयात् । नारायणः परः परं स्वतन्त्रं तत्वम् । नारायणेति सोर्लुक् । सुपां सुलुगिति स्मरणात् । परः परंज्योतिः । नारायणः परः स्वतन्त्र आत्मा चेतनः । पूर्णेन्द्रियम् । पूर्णसुखाश्रयम् ।

ननु ब्रह्मज्ञानं पुरुषार्थहेतुः । सत्यम् । नारायणस्यैव ब्रह्मत्वादित्याह– नारायणं परं ब्रह्मेति ॥ ब्रह्मविदाप्नोति परमित्यादिषु यद् ब्रह्माभिहितं तन्नारायणाख्यं परं वस्तु जानीयात् । परं तत्वमिति यदुच्यते स परो नारायण एव । यदेतदुत्कृष्टं ज्योतिश् छन्दोगैः ‘परं ज्योतिरुपसम्पद्ये’त्याम्नातं तत्परं ज्योतिर्नारायण एव । तस्मान्नारायण एव पर आत्मा । ततः सगुणस्यैव बुभुत्सितत्वात्तस्यैव प्रश्नोऽतः प्रकारपरमेव सत्यादिवाक्यमित्यध्यवसेयम् । कतर इति प्रश्नधर्मितया सामान्यतोऽज्ञाते आत्मस्वरूपे प्रश्नानुपपत्तेर्धर्मप्रश्नस्यापि ‘कतरः स आत्मा’ इत्यतः प्राक्तनेन ‘कोऽयमात्मा’ इति वाक्येन सिद्धत्वात् ‘कतरः स आत्मा’ इत्यस्य धर्मप्रश्नत्वेऽवसितेतरप्रत्यययोगेन प्रश्नस्य निर्धारण-विषयत्वमवगम्यत इति भावः ॥ इत्यादाविति ॥ आदिपदेन ‘कतरः स आत्मा’ इत्यस्य प्रतिवचनं ‘येन वा पश्यति येन वा शृणोति येन वा गन्धानाजिघ्रति’ इत्याद्यैतरेयोपनिषद्वाक्यं सङ्गृहीतम् । ‘त्वंपदार्थशोधकं वाक्यम् अखण्डार्थम् । अखण्डार्थप्रश्नोत्तरत्वात्’ इति पर्यवसितस्य हेतोरसिद्धिरित्यर्थः ।

ननु यथा धर्मवाचकपदवत्त्वेऽप्युत्तरस्य न धर्मे मुख्यतस्तात्पर्यं तथा प्रश्नेऽपि डतमादि-प्रत्ययसत्त्वेऽपि न प्रश्नस्य मुख्यतो जात्यादिविशिष्टार्थकत्वम् । किन्त्वखण्डार्थकत्वमेव । अतस्तदुत्तर-मपि तथेति न तत्रासिद्धिरिति । मैवम् । प्रश्नगतस्य वा प्रतिवचनगतस्य वा धर्मवाचिपदस्य धर्मबोधने तात्पर्याभावहेतोर्मानान्तरविरोधादेरभावात् । न चाखण्डार्थज्ञानस्य मोक्षहेतुत्वग्राहकमानविरोधा-त्तात्पर्याभाव इति युक्तम् । अन्योन्याश्रयात् । सप्रकारकज्ञानस्य मोक्षहेतुत्वे मानस्योक्तेश्च । ननु सखण्डार्थप्रश्नोत्तरस्य प्रश्नधर्मिनिष्ठप्रकारनिर्धारणपरत्वेऽपि नाखण्डार्थप्रश्नोत्तरस्य तथात्वमित्यत आह– सर्वस्यापीति ॥ तथा चोत्तरत्वम् अखण्डार्थत्वं चेति विरुद्धम् । अतः साध्येन वा स्वविशेषणेन वा विरोध इत्यर्थः । न चानिर्धारितनिर्धारणत्वेनैवोत्तरतोपपत्तौ नोत्तरस्य तादृग्धर्मपरत्वनियम इति वाच्यम् । प्रकारविशेषनिर्धारणं विनोत्तरस्यानिर्धारितपरत्वायोगात् । धर्मिस्वरूपमात्रस्य प्रश्नेऽपि निर्धारणादित्युक्तत्वात् ॥ सन्देहेति ॥ इहैव तत्कल्पनेऽन्योन्याश्रय इति भावः ॥ यदि चेति ॥ न चासाधारणधर्मवाचकपदवत्त्वेन वा निर्विचिकित्सधर्मिप्रतिपादकत्वेन वोत्तरत्वमिति वाच्यम् । चन्द्रत्वाद्यसाधारणधर्मवाचकस्य चन्द्रादिपदस्य प्रश्नेऽपि सत्त्वाद्धर्मविशेषसंसर्गबोधनं विना निर्विचिकित्स-धर्मिप्रतिपादनायोगाच्च । नन्वखण्डार्थप्रश्नोत्तरत्वादिति न हेतुः । किन्तु यद्यत्प्रश्नोत्तरं तत्तत्स्वरूपमात्र-परमिति सामान्यव्याप्तौ नासिद्ध्यादिरित्यत आह– किं करोतीति ॥

ननु किं करोतीत्यादौ न कर्मादिमात्रस्य प्रश्नः । किन्तु सामान्यतो ज्ञाते कर्मणि धर्मविशेषस्य । तथा च यद्यत्प्रश्नोत्तरं तत्तदर्थमिति सामान्यव्याप्तौ न व्यभिचारः । प्रश्नोत्तरयोर्विशिष्टविषयत्वादिति । मैवम् । प्रकृष्टादिवाक्ये सत्यादिवाक्ये च विशिष्टस्यैव प्रश्न इत्युक्तत्वेन तदुत्तरस्यापि तद्विषयत्वाङ्गीकारे इष्टापत्तेः ॥ एतेनेति ॥ प्रातिपदिकार्थमात्रस्यापृष्टत्वाद्धेतोरसिद्ध्यादिनेत्यर्थः ॥ स्वार्थ इति ॥ स्वार्थो विशेषणं गोत्वादि । द्रव्यं गवादि । नन्वङ्गुलिपञ्चकवद्गोत्वादीनामभिधानेऽपि न गोपदादेः प्रातिपदिकस्य संसृष्टार्थः सिध्यतीति चेन्न । पञ्चानां संसृष्टतयैव बोधनात् । तदुक्तम्– ‘ङ्या-प्प्रातिपदिकात्’ इत्यत्र स्वार्थमभिधाय शब्दो निरपेक्षो द्रव्यमाह समवेतम् । समवेतस्य तु वचने लिङ्गसङ्ख्यां विभक्तिं चेति । अस्यार्थः । नागृहीतविशेषणेति न्यायेनादौ स्वार्थसंज्ञं गोत्वादिविशेषण-मभिधाय समवेतविशेषणविशिष्टं द्रव्यमाह । द्रव्यस्य धर्मित्वेन प्रधानत्वात् । ततो लिङ्गमन्तरङ्गत्वात् । सङ्ख्या हि भेदापेक्षत्वाद्बहिरङ्गम् । सापि तु सजातीयापेक्षाविजातीयकर्मादिकारकशक्त्यपेक्षेभ्यः कारकेभ्योऽन्तरङ्गेति ततस्तस्या अभिधानम् । ततः कारकाणामिति । ननु प्रातिपदिकार्थविशेष्यांश-मात्रपरत्वं साध्यम् । तथा च प्रातिपदिकार्थस्य विशिष्टत्वेऽप्यखण्डार्थत्वसिद्धिरित्यत आह– न चेति ॥ यत्तु प्रातिपदिकार्थैकदेशस्यैव प्रश्न आकाङ्क्षितत्वान्न विशेषणानामनाकाङ्क्षितत्वादिति । तन्न । वैपरीत्यस्यैवोपपादनात् ।

------------------------------------------------------------------------

किञ्चाप्रयोजका हेतवः

# **न्यायामृतम्**

किञ्चाप्रयोजका हेतवः । तथा हि–विपक्षे बाधकं किं ब्रह्मस्वरूपमात्रस्यैव बुभुत्सितत्वम् ? ‘एकधैवानुद्रष्टव्यम्’ इत्याद्यभेदविधायकवाक्यं वा ? ‘उदरमन्तरं कुरुते’ इति भेदनिषेधकवाक्यं वा ? ‘केवलो निर्गुणश्च’ इत्यादिगुणनिषेधकवाक्यं वा ? ‘एकमेवाद्वितीयम्’ इत्यादिद्वितीयमात्रनिषेधकवाक्यं वा ? सर्वतोऽनवच्छिन्नवस्तु-परानन्तब्रह्मशब्दौ वा ? नाद्यः, निरस्तत्वात् । सत्यादिवाक्ये च सत्सु विशेषणेषु सस्तुतिकविधिवाक्ये प्राशस्त्य इव रक्तपटन्यायेनाकाङ्क्षाया उत्थापनीयत्वाच्च । उक्तं हि– ‘आकाङ्क्षणीयाभावनिमित्तो ह्याकाङ्क्षाभावः’ इति । निष्प्रकारकज्ञानस्याद्याप्यसिद्ध्या सप्रकारज्ञानस्यैव मोक्षहेतुताया ‘ब्रह्मविदाप्नोति परम्’ इत्यनेन प्रतीत्या ‘तमेवं विद्वानमृत इह भवति’ इत्यादिश्रुत्या ‘यो वेद निहितं गुहायाम्’ इत्युत्तरवाक्येन चोक्त्या च मुमुक्षोः प्रकार एव धर्मिज्ञानसाध्यबुभुत्सौचित्याच्च । निर्गुणवाक्यवद् सगुणवाक्यस्यापि ब्रह्मबुभुत्सायां कर्मकाण्डस्य च कर्मबुभुत्सायां वैद्यादिशास्त्रस्याप्यौषधादि बुभुत्सायां प्रवृत्ततया लक्षणया सगुणवाक्यम् अप्यखण्डब्रह्मपरं कर्मकाण्डम् अप्यखण्डकर्मपरं वैद्यादिशास्त्रम् अप्यखण्डौषधादिपरमित्यापाताच्च ।

अस्ति च धर्म इव ब्रह्मण्यप्यलक्षणरूपं वाक्यम् । न मध्यमाः, तेषां चैक्यभेदा-भावादिविशिष्टपरत्वे वेदान्तमात्रस्याखण्डार्थत्वासिद्धेः । सत्यशुद्धान्यमिथ्याविशिष्टार्थपरत्वे प्रामाण्यायोगाच्च । तेषामेव लक्षणयाऽखण्डार्थता । सत्यादिवाक्यस्य तत्परतेति वैपरीत्यापाताच्च । उभयोरपि मुमुक्षुज्ञेयब्रह्मपरत्वाविशेषात् । न चास्यां दशायां ब्रह्मण्यभावरूप एव धर्मो मुमुक्षुणा ज्ञेयो न तु भावरूप इति सिद्धं तेषां लक्षण-याऽखण्डार्थत्वे तु न तद्विरोधेन विशिष्टार्थस्य सत्यादिवाक्यस्य मुख्यार्थत्यागः विशेष्यपरस्य विशिष्टपरेणाविरोधात् । ननु ऐक्यादेर्द्वारत्वेनोपादानाद्विरोध इति चेन्न, द्वारीभूतस्य ब्रह्मान्यस्य ऐक्यादेर्मिथ्यात्वे सत्यत्वादिधर्मपारमार्थ्याविरोधित्वात् । सत्यत्वे चापसिद्धान्ताद्, द्वारत्वानुपपत्तेर्वक्ष्यमाणत्वाच्च । अत्रापि सत्यत्वादेर्द्वारत्वेनोपादानेन तेषामेवैतद्विरोधापाताच्च । नान्त्यः, त्वन्मतेऽनन्तब्रह्मशब्दयोरपि लक्षणया विशेष्य-मात्रपरत्वेनाविरोधित्वात् । ‘अथ कस्मादुच्यते ब्रह्मेति बृहन्तो ह्यस्मिन्गुणाः’ इति श्रुत्या ‘महद्गुणत्वाद्यमनन्तमाहुः’ इत्यादिस्मृत्या च ताभ्यां सद्गुणत्वस्यैव सिद्धेश्च ।

## **अद्वैतसिद्धिः**

न चाप्रयोजकत्वम्, स्वरूपमात्रबुभुत्साप्रवृत्तत्वरूपविपक्षबाधकस्योक्तत्वात् । ननु सत्यादिवाक्ये सत्सु विशेषणेषु सस्तुतिकविधिवाक्ये प्राशस्त्य इव विशेषणार्थेऽपि रक्तपट न्यायेनाकाङ्क्षोत्थापनीया । उक्तं हि– ‘आकाङ्क्षणीयाभाव(निमित्तो हि)आकाङ्क्षाभावः’ इतीति चेन्न, सत्यादिवाक्ये विशेषणे सत्यपि न तद्गोचराकाङ्क्षाकल्पनम् । ‘प्रकृष्टप्रकाशश्चन्द्रः’ इत्यत्र विशेषणे सत्यपि ‘कश्चन्द्रः’ इति स्वरूपमात्राकाङ्क्षादर्शनात् । न च तत्रापि तत्कल्पनम् । तत्कल्पनं विनापि व्यावृत्तिबोधमात्रेणैव तत्सार्थकत्वोपपत्तेः । व्यावृत्तिविशेषबोधश्च विशेषणपरत्वाभावेऽपि तद्द्वारकस्वरूपमात्रज्ञानमात्रे-णैवोपपद्यते ।

ननु सप्रकारकज्ञानस्यैव मोक्षहेतुतया ‘ब्रह्मविदाप्नोति परम्’ इत्यर्थेन ‘य एवं विद्वानमृत इह भवति’ इति श्रुत्या ‘यो वेद निहितं गुहायाम्’ इत्युत्तरवाक्येन च मुमुक्षोः सप्रकारक एव धर्मिज्ञाने साध्ये बुभुत्सोचितेति– चेन्न, निष्प्रकारकज्ञानस्यैव स्वरूपोपलक्षणोपलक्षिताधिष्ठानज्ञानत्वेन भ्रमादिनिवृत्त्या मोक्षहेतुताया उपपादितत्वेन तदनुरोधाद् ‘ब्रह्मवित्’ इत्यादेः सप्रकारकब्रह्मज्ञानपरतायां मानाभावात् । ‘य एवं विद्वान्’ इत्यस्य अर्थे इतरप्रकारत्वं नार्थः किन्तु एवंप्रकारोपलक्षितत्वम् । एकधैवेत्याद्यनुसारात् । न च एवं सगुणवाक्यस्यापि ब्रह्मबुभुत्सायां कर्मकाण्डस्यापि कर्मबुभुत्सायां वैद्यकादिशास्त्रस्यापि औषधादिबुभुत्सायामखण्डब्रह्माखण्डकर्माखण्डौषधादिपरत्वं स्यादिति वाच्यम् । न हि वयं बुभुत्साप्रवृत्तवाक्यत्वमात्रेणाखण्डार्थत्वं ब्रूमः । किन्तु स्वरूपमात्रबुभुत्साप्रवृत्तवाक्यत्वेन । न च तत्रापि स्वरूपमात्रबुभुत्सा । विशिष्टपरत्वे बाधकाभावात् । तत्रापि चेल्लक्षणवाक्यादौ तथा, तदेष्टापत्तेश्च ।

न च तर्हि सगुणवाक्यानां सत्यशुद्धान्यमिथ्याविशिष्टार्थपरत्वेन प्रामाण्यायोगः, कर्मकाण्ड-वद्व्यावहारिकप्रामाण्याविरोधात् । ननु– ब्रह्मणि धर्म इवालक्षणवाक्यमस्ति तदप्यखण्डार्थं स्यादिति चेन्न, अवान्तरतात्पर्यमादाय चेत्, तदा ब्रह्मपरत्वस्यैवाभावान् महातात्पर्यमादाय चेत्तदेष्टापत्तेः । किञ्च ‘एकधैवानुद्रष्टव्यमित्याद्यनेकाकारनिषेधकवाक्यम् ‘उदरमन्तरं कुरुते’ इत्यादिभेदनिषेधकवाक्यं ‘केवलो निर्गुणश्चे’ति गुणनिषेधकम् ‘एकमेवाद्वितीयम्’ इति द्वितीयमात्रनिषेधकवाक्यं च बाधकं, तथा सर्वतोऽनवच्छिन्नवस्तुपरानन्तशब्दब्रह्मशब्दौ च । न च तेषामैक्यभेदाभावादिविशिष्टार्थपरत्वे वेदान्तमात्रस्याखण्डार्थत्वासिद्धिः, सत्यशुद्धान्यमिथ्याविशिष्टार्थपरत्वे प्रामाण्यायोग इति वाच्यम् । ऐक्यभेदाभावादीनां स्वरूपत्वेन विशिष्टपरत्वस्यैवाभावाद्, भेदाभावादेः कल्पितप्रतियोगिकतया, कल्पितत्वे तु सत्यादिपदवद्विशिष्टार्थाभिधानद्वारा स्वरूपपरत्वेन प्रामाण्योपपत्तेश्च ।

न च– एवं तेषां लक्षणयाऽखण्डार्थत्वे न तद्विरोधेन विशिष्टार्थस्य सत्यादिवाक्यस्य मुख्यार्थत्यागः, विशेष्यपरस्य विशिष्टपरेणाविरोधादिति वाच्यम् । द्वारतयोपस्थितस्याप्यैक्यभेदाभावादेर्विशिष्टार्थविरोधितया मुख्यार्थत्यागसम्भवात् । न च द्वारतयोपस्थितैक्यादेर् मिथ्यात्वेन सत्यत्वादिधर्मपरत्वविरोधिता । सत्यत्वे चापसिद्धान्त इति वाच्यम् । भिन्नत्वे सति सत्यतायामेवापसिद्धान्तात् । न चाभेदे द्वारत्वानु-पपत्तिः । कल्पितधर्मताकत्वेन द्वारत्वसम्भवात् । न च अत्र सत्यत्वादेर्द्वारत्वेनोपादानात्तेषामेवैतद्विरोध इति वाच्यम् । सत्यत्वादेः कल्पितजातिरूपस्य द्वारतया स्वरूपेणोपादानेऽपि पारमार्थिकत्वाकारेण निषेधकानामविरोधात् । एतेन ब्रह्मानन्तपदयोरपि बाधकत्वं व्याख्यातम् । ननु ‘अथ कस्मादुच्यते ब्रह्मेति बृहन्तो ह्यस्मिन्गुणाः’ इत्यादिश्रुत्या ‘महद्गुणत्वाद्यमनन्तमाहुः’ इत्यादिस्मृत्या च ब्रह्मानन्त-पदयोः सगुणवाचित्वेन निर्वचनात् कथं न ताभ्यां विरोधः ? इति चेन्न; उक्तश्रुतिस्मृत्योः सगुण-प्रकरणस्थितब्रह्मानन्तशब्दार्थविषयत्वेन लक्षणवाक्यस्थितब्रह्मानन्तशब्दार्थनिर्वचनपरत्वायोगात् ।

### **न्यायामृततरङ्गिणी**

सत्स्विति ॥ ज्ञानानन्तादिविशेषणानां सत्यादिवाक्ये विद्यमानत्वात्तत्सार्थक्यायाकाङ्क्षो-त्थापनीयेत्यर्थः ॥ रक्तेति ॥ रक्तपटो भवतीत्यत्र पटो भवतीत्येतावतैव पूर्णत्वेऽपि कीदृशः पटो भवतीत्याकाङ्क्षामुत्थाप्य रक्तपदं यथा सार्थकं क्रियते तथेत्यर्थः ॥ निष्प्रकारकेति ॥ ब्रह्मज्ञानं परप्राप्तिहेतुरित्युक्ते बुद्धिस्थत्वात्सप्रकारकस्यैव तद्धेतुत्वं प्रतीयते, तमेवमिति श्रुत्या गुहानिहितमिति वाक्येन च सप्रकारकज्ञानमेव मोक्षहेतुरित्युच्यते । अतो मुमुक्षोः प्रकार एव बुभुत्सा न स्वरूपमात्र इत्यर्थः । सत्यादिवाक्यं यद्यखण्डार्थं न स्यात्तर्हि स्वरूपबुभुत्सायां न प्रवर्तेतेति तर्के व्यभिचारमाह– निर्गुणेति ॥ सगुणवाक्यादिकं विशिष्टप्रश्ने सति प्रवृत्तं सत्यादिवाक्यं तु स्वरूपमात्रप्रश्ने इत्यत्र न नियामकमित्युक्तम् । व्यभिचारस्थलान्तरमाह– अस्ति चेति ॥ स यथा शकुनिरित्यादिकम् । यत्त्ववान्तरतात्पर्यमादाय लक्षणवाक्यस्य न ब्रह्मपरत्वं महातात्पर्यमादाय त्वखण्डार्थत्वमिष्टमेवेति । तद्व्यधिकरणम् । ब्रह्म-स्वरूपमात्रबुभुत्सायां प्रवृत्तत्वस्य व्यभिचारोक्तेः ।

ऐक्यादिवाक्यानां मुख्यवृत्त्या विशिष्टपरत्वं वा लक्षणयाऽखण्डार्थपरत्वं वा । आद्यं दूषयति– तेषामिति ॥ न चैक्यभेदाभावादीनां ब्रह्मस्वरूपत्वेन न विशिष्टपरतेति वाच्यम् । ऐक्यादिवत्स्वरूपभूतसत्त्वादिधर्मांगीकारापत्त्या ममेष्टापत्तेः । विशेष्यपरस्य विशिष्टपरेणै-वैक्यादिवाक्यानां सत्यादिवाक्यविरोधित्वापत्तेर्वक्ष्यमाणत्वात् । कल्पितप्रतियोगिकत्वेन भेदाभावादेः कल्पिततया तेषां ब्रह्मस्वरूपत्वानुपपत्तेश्च । ननूभयोर्ज्ञेयब्रह्मपरत्वेऽ-प्यैक्यादिवाक्यमुख्यार्थस्य ब्रह्मणि ज्ञेयत्वान्न तत्र लक्षणा । सत्यादिवाक्यार्थस्य ब्रह्मण्य-ज्ञेयत्वात्तत्र लक्षणेत्यत आह– न चास्यामिति ॥ द्वितीयं दूषयति– तेषामिति ॥ सत्यत्वे चेति ॥ नन्वभिन्नत्वे सति सत्यत्वान्नापसिद्धान्त इत्यत आह– द्वारत्वेति । अभेदे द्वारद्वारि-भावानुपपत्तिः । न च कल्पितधर्मताकत्वेन द्वारत्वं मिथ्यात्वं पक्षान्तर्भावात् ॥ अत्रापीति । सत्यादिवाक्ये सत्यत्वादेर्द्वारत्वेनोपस्थितस्यैक्यादिकं प्रति विरोधित्वेनैक्याद्यसिद्धिरित्यर्थः । न च सत्यत्वादेः कल्पितजातिरूपस्य द्वारतयोपादानेऽपि पारमार्थिकत्वाकारेण निषेधकानाम-विरोध इति वाच्यम् । कल्पितैक्यादेर्द्वारत्वेनोपादानेऽपि पारमार्थिकत्वाकारेण सत्यत्वादि-बोधकस्य सत्यादिवाक्यस्यैक्यवाक्येनाविरोध इत्यस्यापि सुवचत्वात् ॥ महदिति ॥

स वै महाभागवतः परीक्षिद्येनापवर्गाख्यमदभ्रबुद्धिः ।

ज्ञानेन वैयासिकिशब्दितेन भेजे खगेन्द्रध्वजपादमूलम् ॥ भाग.१.१८.१६

तन्नः परं पुण्यमसंवृतार्थमाख्यानमत्यद्भुतयोगनिष्ठम् ।

आख्याह्यनन्ताचरितोपपन्नं पारिक्षितं भागवताभिरामम् ॥ भाग.१.१८.१७

इति पूर्वश्लोके अनन्ताचरितशब्देनानन्तशब्दार्थगुणानां पृष्टत्वेनोपक्रमात् ।

अहो वयं जन्मभृतो(महात्मन्)ऽद्य हास्म वृद्धानुवृत्त्यापि विलोमजाताः ।

दौष्कुल्यमाधिं विधुनोति शीघ्रं महत्तमानामभिधानयोगः ॥ भाग.१.१८.१८

कुतः पुनर्गृणतो नाम तस्य महत्तमैकान्तपरायणस्य ।

योऽनन्तशक्तिर्भगवाननन्तो महद्गुणत्वाद्यमनन्तमाहुः ॥ भाग.१.१८.१९

इति मध्येऽर्थवादान् महद्गुणत्वादितिप्रतिवचनरूपोपसंहारात् ।

एतावताऽलं ननु सूचितेन गुणैरसाम्यानतिशायनस्य (गुणैरसाम्येऽनतिशायनेऽस्य) ।

हित्वेतरान्प्रार्थयतो विभूतिर्यस्याङ्घ्रिरेणुं जुषतेऽनभीप्सोः ॥ भाग.१.१८.२०

अहं हि पृष्टोऽस्य गुणान् भवद्भिराचक्ष आत्मावगमोऽत्र यावत् ।

नभः पतन्त्यात्मसमं पतत्रिणस्तथा समं विष्णुगतिं विपश्चितः ॥ भाग.१.१८.२३

इत्यभ्यासात् । अनन्तगुणत्वार्थकत्वेनानन्तशब्दव्याख्याने महद्गुणत्वादिति स्मृतेस्तात्पर्य-मवगम्यते । यत्तु सगुणप्रकरणस्थितब्रह्मानन्तशब्दार्थविषयमिदं न तु लक्षणवाक्यस्थित-ब्रह्मानन्तशब्दार्थनिर्वचनमिति तन्न । सगुणप्रकरणातिरिक्तनिर्गुणप्रकरणस्याद्याप्यसिद्धेः । अत्रापि प्रकरणेऽनन्तशब्दार्थज्ञानेनापवर्गाख्यफलस्योक्तेः ।

यत्रानुरक्ताः सहसैव धीरा व्यपोह्य देहादिषु सङ्गगूढम् ।

व्रजन्ति यत्पारमहंस्य सत्यं यस्मिन्नहिंसोपरमश्च धर्मः ।

इति परमहंसप्राप्यपरमफलस्योक्तेश्च । स वा इति द्वाभ्याम् ऋषीणां सूतं प्रति प्रश्नः । वै निश्चयेन । सः पूर्णज्ञानः परीक्षित् । शुकाचार्योक्तशब्दजन्येन भगवज्ज्ञानेन गरुडध्वजपाद-सामीप्याख्यमपवर्गं येन भेजे तद् उत्तमं पावनं प्रकटपुरुषार्थहेतुं परिपक्वज्ञानादियोगाश्रयं भगवच्चरितयुक्तं भागवतप्रियं परीक्षिच्चरितं न आख्याहीत्यन्वयः । अहो वयमित्यादिसूत-वाक्यम् । विलोमजाता अपि वयं वृद्धसेवया सफलजन्मानोऽभूम । अत्र हेतुमाह महत्तमैः सह संवादः दुष्कुलजन्माख्यमनोव्यथां शीघ्रं विधुनोति । विष्णोर्नामोच्चारयतः सर्वाशुभनाशो भवतीति कुतः पुनर्वक्तव्यमित्यर्थः । अनन्ताचरितोपपन्नमित्युक्तं तस्योत्तरं योऽनन्त-शक्तिरित्यादि । श्रुतयोऽनन्तगुणत्वेन प्रवृत्तिनिमित्तत्वेनानन्तशब्दं यस्मिन्प्रयुञ्जते तच्चरितानु-वर्णने मम सामर्थ्यं नास्तीति सूताभिप्रायः । विभूतिर्लक्ष्मीः । कृपाकटाक्षं प्रार्थयमानानन्यान् हित्वा अप्राप्तलिप्सारहितस्य यस्य चरणरेणुं सेवते अस्यानन्तस्य गुणकृतसाम्याधिक्य-राहित्यविषये एतावता लक्ष्मीपतित्वेन सूचितेनालम् इतोऽतिरिक्ता युक्तिर्न वाच्येत्यर्थः । तथापि भगवद्गुणविषये मम यावानवगमो ज्ञानमस्ति तावद्वक्ष्ये । यथा पक्षिणः स्वशक्त्या नभसि गच्छन्ति तथा विद्वांसः स्वविद्वत्त्वसमं विष्णुसामर्थ्यं जानन्तीत्यर्थः । तस्माद् ब्रह्मानन्तशब्दौ न विपक्षबाधकोै ।

### **न्यायामृतकण्टकोद्धारः**

एवम् अखण्डार्थत्वसाधकानुमानानि प्रत्येकं दूषयित्वाऽप्रयोजकत्वेन दूषयति– किञ्चेति ॥ निरस्तत्वादिति ॥ स्वरूपमात्रस्य सन्देहधर्मित्वेन पूर्वमेव ज्ञातत्वेन तत्र बुभुत्साद्ययोग इत्यादिनेत्यर्थः ॥ सत्यादिवाक्य इति ॥ ननु विशेषणेषु सत्स्वपि नाकाङ्क्षा कल्प्यते । कश्चन्द्र इत्यत्र स्वरूपमात्राकाङ्क्षादर्शनादिति चेन्न । तत्राप्याकाङ्क्षाकल्पनेन स्वरूपमात्राकाङ्क्षासिद्धेः । न च व्यावृत्तिबोधमात्रेण सार्थकत्वोपपत्तेस्तत्कल्पनं व्यर्थमिति वाच्यम् । विशेषणपरत्वाभावे व्यावृत्तिबोधासम्भवात् । न च तद्वारकस्वरूपज्ञानमात्रेण व्यावृत्तिबोधोपपत्तिरिति वाच्यम् । स्वरूपमात्रस्य पूर्वमेव ज्ञातत्वात्तत्र विशेषणज्ञानस्य द्वारत्वानुपपत्तेः । विशेषणे तात्पर्याभावे तेन व्यावृत्यसिद्धेश्च । अन्यथा ‘गङ्गायां घोषः’ इत्यत्र गङ्गात्वेनागङ्गाव्यावृत्तिबोधप्रसङ्गात् ॥ निष्प्रकारकज्ञानस्येति ॥ न च निष्प्रकारकज्ञानस्यैव स्वरूपोपलक्षणोपलक्षिताधिष्ठानज्ञानत्वेन भ्रमादिनिवृत्त्या मोक्षहेतुत्वाद् ब्रह्मविदित्यादेः सप्रकारकज्ञानपरतायां मानाभाव इति वाच्यम् । प्रमाणाभावेन निष्प्रकारकज्ञानस्यैवासिद्धेः । उपलक्षितज्ञानस्य सप्रकारकत्वनियमाच्च । यथा च न निष्प्रकारकज्ञानं मोक्षहेतुस् तथोक्तं प्राक् । एवं विद्वानित्यस्यैव प्रकारोपलक्षितत्वपरत्वे लक्षणा-प्रसङ्गात् सप्रकारकत्वापरिहाराच्च । एकधैवानुद्रष्टव्यमित्यादि तु अन्यथैव व्याख्यातमिति दिक् ।

निर्गुणेति । न च तत्र स्वरूपमात्रबुभुत्साप्रवृत्तवाक्यत्वाभावान्न लक्षणया स्वरूपमात्र-परत्वमिति वाच्यम् । प्रश्ने प्रतिवचने च समाने स्वरूपमात्रबुभुत्साप्रवृत्तवाक्यत्वभावाभावयोर् विनिगन्तुमशक्यत्वात् । न च तत्र विशिष्टपरत्वे बाधकाभाव इति वाच्यम् । प्रकृतेऽपि विशिष्टपरत्वे बाधकाभावस्योपपादितत्वादुपपादयिष्यमाणत्वाच्च । ननु धर्मे अलक्षणरूपं वाक्यमस्ति न ब्रह्मणीत्यत आह– अस्ति चेति ॥ तथा च तदप्यखण्डार्थं स्यादिति भावः । न चावान्तर तात्पर्यमादाय वा महातात्पर्यमादाय वा ? नाद्यः । तदा ब्रह्मपरत्वाभावात् । न द्वितीय इष्टापत्तेरिति वाच्यम् । अखण्डार्थे महातात्पर्ये प्रमाणाभावात् । सर्वोत्तमत्व एव सर्वोत्कर्ष इत्यादिश्रुतिभिर् महातात्पर्याच्च ॥ तेषामिति ॥ न चैक्यभेदाभावादेः स्वरूपार्थत्वान्न विशिष्टार्थतेति वाच्यम् । सोपाधिकत्वेन निरुपाधिकब्रह्म स्वरूपत्वानुपपत्तेः । कल्पितप्रतियोगिकत्वेन मिथ्यात्वाच्च ॥ सत्येति ॥ न च द्वारत्वेन विशिष्टार्थप्रतिपादनेऽपि लक्षणया स्वरूपमात्रपरत्वात्प्रामाण्यो-पपत्तिरिति वाच्यम् । विशिष्टार्थबोधात् । पूर्वमेव स्वरूपस्य ज्ञातत्वेन तस्य तत्र द्वारत्वानु-पपत्तेरुक्तत्वात् ॥ तेषामेवेति ॥ न च लाक्षणिकार्थस्य सत्यादिवाक्यविशिष्टार्थविरोधाभावेऽपि तद्द्वारप्रतिपादितस्य ऐक्यं, भेदाभाव विशिष्टार्थस्य तद्विरोधित्वात्तेषां लक्षणया स्वरूपमात्रार्थत्वमिति वाच्यम् । तात्पर्याविषयस्य त्याज्यत्वे तद्विरोधस्याकिञ्चित्करत्वात् ।

ननु सत्यादिवाक्यस्य मुमुक्षुज्ञेयत्वाल्लक्षणया स्वरूपमात्रार्थत्वमित्याशङ्कायामाह– उभयो-रपीति ॥ ननु तथापि ब्रह्मण्यभावरूपो धर्मो मुमुक्षुणा ज्ञेयोऽतो भेदाभावादिवाक्यं विशिष्टार्थपरम् । भावरूपस्तु न ज्ञेयोऽतः सत्यादिवाक्यं न विशिष्टार्थपरमित्यत आह– न चास्यामिति ॥ ननु तेषां लक्षणयाऽखण्डार्थत्वान्नाप्रामाण्यादीत्यत आह– तेषामिति ॥ तथा च न सत्यादि वाक्यानां विशिष्टार्थपरत्वत्यागे कारणमिति भावः । द्वारतया प्रतिपादितस्य विरोधित्वादिति तु निरस्तम् । अत एवाह– नन्विति ॥ सत्यत्व इति ॥ न च ब्रह्मभिन्नत्वेऽपसिद्धान्तः । न चात्र ब्रह्मभिन्नत्वमिति वाच्यम् । तथात्वे स्वरूपस्यैव सोपाधिकत्वेनाभेदानुपपत्तेरुक्तत्वात् । सत्यत्वादीनां ब्रह्माभेदमङ्गीकृत्य तद्वाक्यस्य तत्परत्वेन तद्विरोधेनैक्यवाक्यादेरेव स्वरूपमात्र-लक्षणापत्तेश्च ॥ द्वारत्वेति ॥ न च कल्पितधर्मताकत्वेन द्वारत्वोपपत्तिरिति वाच्यम् । तथात्वे स्वरूपस्यैव द्वारत्वापत्तेः ॥ अत्रापीति ॥ न च सत्यत्वादीनां द्वारतयोपादाने पारमार्थिकतया निषेधोऽतो न विरोध इति वाच्यम् । ‘नेह नाना’ इत्यादौ स्वरूपेणैव निषेधप्रतीतेः । अन्यथा क्षणिकत्वादिना निषेध इत्यापाताच्च । पारमार्थिकत्वेन निषेधस्य ब्रह्मणीव सत्यत्वाविरोधित्वाच्च ॥ अथेति ॥ न चानन्तब्रह्मशब्दौ सगुण वाक्यस्थावेव श्रुतिस्मृतिभ्यां निरुक्तौ न लक्षणवाक्य-स्थिताविति वाच्यम् । नियामकाभावात् । न च लक्षण वाक्यस्याखण्डार्थत्वमेव नियामकमिति वाच्यम् । अन्योन्याश्रयात् । तस्मादप्रयोजकत्वं दुष्परिहरम् ।

### **न्यायामृतप्रकाशः**

नन्वखण्डार्थत्वानङ्गीकारे बाधकसद्भावान्नाप्रयोजकत्वमित्यत आह– विपक्ष इति ॥ ब्रह्मेति ॥ अधिकप्रकाराद्युक्तौ च प्रश्नोत्तरयोर्वैयधिकरण्यं स्यादिति भावः ॥ अभेदेति ॥ सखण्डार्थत्वे भिन्नप्रकाराङ्गीकारप्राप्त्याऽभेदविधायकवाक्यविरोधापत्तेरखण्डार्थत्वम् अङ्गीकार्यमित्यर्थः ॥ भेदनिषेध-केति ॥ उदरं ब्रह्मभिन्नं कुरुते भिन्नप्रकारयुक्ततया जानातीति यावत् । ‘अथ तस्य भयं भवति’ इति निन्दया भेदनिषेधावगमात् सखण्डार्थत्वे तद्विरोधादित्यर्थः । गुणवत्त्वरूपसखण्डार्थत्वाङ्गीकारे ‘केवलो निर्गुणश्च’ इत्यादिवाक्यं बाधकम् । सद्वितीयत्वरूपसखण्डार्थत्वाङ्गीकारे ब्रह्मव्यतिरिक्त-द्वितीयमात्रनिषेधकं वाक्यमेव बाधकमित्यर्थः ॥ सर्वतोऽनवच्छिन्नेति ॥ सर्वस्मादव्यावृत्तेत्यर्थः । वस्त्वानन्त्यपरस्य अनन्तशब्दस्य सर्वाभेदार्थत्वात् । ब्रह्मशब्दस्यापि देशतः कालतो वृद्ध्यर्थकत्वेन वस्तुतो वृद्धेः पूर्णत्वस्य वस्त्वभेदरूपत्वात् सखण्डार्थत्वाङ्गीकारे गुणादिभेदप्राप्त्या सर्वतोऽव्यावृत्त-वस्तुपरानन्तब्रह्मशब्दविरोधः स्यादतोऽखण्डार्थत्वमिति वा विपक्षे बाधकमित्यर्थः ॥ निरस्तत्वादिति ॥ सिद्धत्वात्स्वरूपस्य न तन्मात्रे बुभुत्सेत्यर्थः ।

किञ्चास्तु वा ‘तुष्यतु’ इति न्यायेन स्वरूपमात्रे बुभुत्सा तथापि विशेषणांशेऽपि बुभुत्सायाः स्वारसिक्या असम्भवेऽपि सत्यज्ञानादिविशेषणानां सत्यादिवाक्ये विद्यमानत्वेन तत्सार्थक्याय कीदृशं ब्रह्मेत्याकाङ्क्षोत्थापनीया । यथा हि ‘वायव्यं श्वेतमालभेत वायुर्वै क्षेपिष्ठा देवता’ इति स्तुतिसहित-विधिवाक्येषु वायुदेवताकपश्वालम्भनं कार्यमिति विधानेनाकाङ्क्षानिवृत्तौ सत्यामपि क्षेपिष्ठत्वादीना-मुत्तरवाक्ये वायुदेवताविशेषणानां सत्त्वेन तदर्थं कीदृशी वायुदेवता यद्देवताको यागः कार्य इत्याकाङ्क्षा-मुत्थाप्यार्थवादिवाक्योक्तविशेषणेन प्राशस्त्यं प्रतिपाद्यते । यथा हि ‘रक्तः पटो भवति’ इत्यत्र पटो भवतीत्येतावतैव पूर्णत्वेऽपि ‘कीदृशः पटो भवति’ इत्याकाङ्क्षामुत्थाप्य रक्तपदं सार्थकं क्रियते तद्वदित्येवं सस्तुतिकविधिवाक्यं प्रकृतेऽपि सम्भवादित्याह– सत्यादीति ॥ सत्यादिवाक्ये विद्यमानेषु विशेषणेषु आकाङ्क्षाया उत्थापनीयत्वादित्यन्वयः । तत्र दृष्टान्तो ‘रक्तपटन्यायेन सस्तुतिकविधिवाक्य इव’ इति ॥ आकाङ्क्षणीयेति ॥ आकाङ्क्षाया अभावो ह्याकाङ्क्षणीयपदाभावनिमित्तक एव तत्सद्भावा-त्पुनरप्याकाङ्क्षोत्थापनीयैवेति नाकाङ्क्षाभाव इत्यर्थः ।

अङ्गीकृत्येदमुक्तम् । वस्तुतस्तु मुमुक्षोः प्रकार एव बुभुत्सोचिता न स्वरूपमात्रे । कुतः । पूर्वोत्तरवाक्येषु सप्रकारकज्ञानस्यैव मोक्षहेतुत्वप्रतिपादनात् । प्रकारबुभुत्साया अभावे उत्तरत्र तदुक्त्ययोगादित्याह– सप्रकारकेति ॥ ब्रह्मज्ञानं परप्राप्तिहेतुरित्युक्तसप्रकारकस्यैव ब्रह्मज्ञानस्य मोक्षहेतुत्वं प्रतीयत इत्यर्थः । ‘ब्रह्मविदाप्नोति’ इत्युक्ते सप्रकारकब्रह्मज्ञानस्यैव मोक्षहेतुत्वं कथं प्रतीयते । मयोच्यते निष्प्रकारकस्यैव ब्रह्मज्ञानस्य मोक्षहेतुत्वं प्रतीयत इति । तत्रोक्तं निष्प्रकार-केति ॥ वेदान्तजन्यज्ञानस्य निष्प्रकारकताया अद्याप्यसिद्धत्वादित्यर्थः ॥ एवमिति ॥ सहस्रशीर्ष-त्वादिना पूर्वोक्तप्रकारेणेत्यर्थः ॥ यो वेदेति ॥ गुहानिहितत्वप्रकारकज्ञानवतः ‘सोऽश्नुते सर्वान्’ इति मोक्षोक्तेरित्यर्थः ॥ धर्मिज्ञानेति ॥ अनेन स्वरूपमात्रे बुभुत्सा नास्तीत्युक्तं भवति(नास्तीति सूचितं भवति) ।

ब्रह्मस्वरूपबुभुत्सायामेव प्रवृत्तत्वादखण्डस्वरूपमात्रपरमित्यङ्गीकारेऽतिप्रसङ्गमाह– निर्गुणेति ॥ सगुणवाक्यस्य ब्रह्मबुभुत्सायां प्रवृत्तत्वे दृष्टान्तो निर्गुणवाक्यवदिति । कर्मकाण्डस्य कर्मलक्षण-कथनपरस्य । वैद्यादिशास्त्रस्य औषधादिलक्षणकथनपरस्य ॥ आपातादिति ॥ अन्यथा प्रश्नोत्तरयोर्वैयधिकरण्यं स्यादिति भावः । ननु कर्मकाण्डादेः सर्वस्यापि समस्तवेदान्तवन्नाखण्डकर्मादि-स्वरूपमात्रपरत्वम् । सर्वस्यापि कर्मादिलक्षणाऽप्रतिपादकत्वात् । यथेष्टवाक्यानां कर्मादिलक्षणा-प्रतिपादनपराणामपि सत्त्वेन तेषामखण्डकर्मादिस्वरूपपरत्वाभावादिति चेत्तत्राह– अस्ति चेति ॥ धर्म इवेति ॥ चोदनालक्षणे कर्मणीत्यर्थः ॥ अलक्षणरूपमिति ॥ स यथा शकुनिरित्यादिक-मित्यर्थः । तथा च समस्तवेदान्तनाम् अखण्डार्थत्वहानिरिति भावः ॥ न मध्यमा इति ॥ आद्यन्तपक्षव्यतिरिक्ता इत्यर्थः । एकधैवेत्यादीनाम् अभेदविधायकानां भेदनिषेधकानां गुणनिषेधकानां द्वितीयमात्रप्रतिषेधकानां च वाक्यानाम् अभेदभेदाभावनिर्गुणत्वद्वितीयमात्राभावविशिष्टपरत्वं वा विवक्षितं लक्षणयाऽखण्डचिन्मात्रपरत्वं वा । नाद्य इत्याह – तेषां चेति ॥ प्रामाण्येति ॥ अतत्वावेद-कत्वेनाप्रामाण्यं स्यादिति भावः ।

भेदाभावादिविशिष्टार्थपरत्वे दूषणान्तरमाह– तेषामिति ॥ यथाऽभेदविधायकादिविशिष्टपरवाक्य-विरोधेन सत्यादिवाक्यानां यथा लक्षणयाखण्डार्थपरत्वमुच्यते एवं सत्यत्वादिविशिष्टब्रह्मप्रतिपादनपराणां सत्यादिवाक्यानामेव स्वार्थे तात्पर्यम् अङ्गीकृत्यैतद्विरुद्धत्वाद् ‘एकधैव’ इत्यादीनामेव लक्षणयाऽ-खण्डार्थत्वमस्तु, नैक्यभेदाभावादिविशिष्टपरत्वमिति वैपरीत्यापाताच्चेत्यर्थः । ननु सत्यादिवाक्यस्य मुमुक्षुज्ञेयशुद्धपरत्वाल्लक्षणयाऽखण्डार्थपरत्वं मुमुक्ष्वज्ञेयाशुद्धब्रह्मपरत्वेन एकधेत्यादीनामैक्यभेदाभावादि-विशिष्टप्रतिपादनपराणां नाखण्डार्थत्वमिति न वैपरीत्यमिति चेत्तत्राह– उभयोरिति ॥ उपनिषद्गतत्वे-नेति शेषः । ननूभयोर्मुमुक्षुज्ञेयब्रह्मपरत्वाविशेषेऽपि अभेदभेदाभावनिर्गुणत्वद्वितीयाभावादिविशिष्टत्वेनैव ब्रह्म मुमुक्षुणा ज्ञातव्यम् । अभावरूपधर्माणाम् अखण्डार्थत्वाविरोधित्वात् ‘अभावरूपधर्मा नाद्वैतं घ्नन्ति’ इति मण्डनमिश्रवचनात्, न तु भावरूपधर्मवत्त्वेन । तस्याखण्डार्थत्वविरोधित्वात् । अतो भावरूपधर्मप्रतिपादनपराणां सत्यादिवाक्यानामेव स्वार्थे तात्पर्याभावमङ्गीकृत्य लक्षणया चिन्मात्रपरत्वमेव वाच्यमिति न वैपरीत्यमित्याशङ्क्याह– न चेति ॥ ब्रह्मणोऽखण्डत्वस्य विवादापन्नत्वदशायामित्यर्थः ।

अभेदादिप्रतिपादनपराणाम् एकधैवेत्यादीनां लक्षणया चिन्मात्रपरत्वमिति द्वितीयपक्षमाशङ्क्य निराकरोति – तेषामिति ॥ तद्विरोधेनेति ॥ विशेष्यमात्रपरैकधैवेत्यादिवाक्यविरोधेनेत्यर्थः । कुतो न मुख्यार्थत्याग इत्यत आह– विशेष्येति । न हि ‘देवदत्तो, दण्डी देवदत्तः’ इत्यनयोर्वाक्ययो-र्विरोधोऽस्तीति भावः । नन्वेकधैवेत्यादेर्विशेष्यमात्रपरत्वेऽपि अभेदभेदाभावादेर्द्वारत्वेन श्रुत्या उपादाने-नात्यागात्सत्यादिवाक्यस्य विशिष्टपरत्वे तद्विरोधः स्यादिति शङ्कते– नन्विति ॥ द्वारभूतस्यैक्यादेः किं मिथ्यात्वम् अभिप्रेतम् उत सत्यत्वमिति विकल्प्योभयत्र दोषमाह– द्वारीभूतस्येति । ननु द्वारीभूतस्यैक्यादेः सत्यत्वेऽपि ब्रह्माभिन्नत्वान्नापसिद्धान्त इत्यत आह– द्वारत्वेति ॥ अभेदे द्वारद्वारिभावानुपपत्तिरिति भावः । एवं तर्ह्यनेनैव न्यायेन सत्यादिवाक्यस्य लक्षणया चिन्मात्रपरत्वेऽपि द्वार त्वेन सत्यत्वादेरुपादानेनात्यागादेतद्विरोधेन स्वार्थे तात्पर्याभावोऽस्त्वित्याह– अत्रापीति ॥ सत्यादिवाक्येऽपीत्यर्थः । सर्वतोऽव्यावृत्तवस्तुपरानन्तब्रह्मशब्दविरोधान्न सखण्डार्थत्वमित्यन्त्यपक्षं दूषयति– नान्त्य इति ॥ अविरोधित्वादिति ॥ ब्रह्मणः सत्यत्वादिवैशिष्ट्यम् अङ्गीकृत्य सखण्डार्थ-त्वाङ्गीकारे तद्विरोधो नास्ति । तयोरपि लक्षणया चिन्मात्रपरत्वेन सर्वतोऽव्यावृत्तवस्तुप्रतिपादन-तात्पर्याभावादिति भावः । किञ्च अनन्तब्रह्मशब्दयोर्नाखण्डत्वसाधनकत्वमित्याह– अथेति ॥ ताभ्याम् अनन्तब्रह्मशब्दाभ्याम् । तथा च विपक्षे बाधकाभावाद् अप्रयोजकत्वं दुर्वारमिति ।

### **न्यायकल्पलता**

सत्स्विति ॥ ज्ञानानन्तादिविशेषणानां सत्यादिवाक्ये विद्यमानत्वात्तत्सार्थक्यायाकाङ्क्षो-त्थापनीयेत्यर्थः ॥ रक्तेति ॥ रक्तपटो भवतीत्यत्र पटो भवतीत्येतावतैव पूर्णत्वेऽपि कीदृशः पटो भवतीत्याकाङ्क्षामुत्थाप्य रक्तपदं यथा सार्थकं क्रियते तथेत्यर्थः ॥ निष्प्रकारकेति ॥ ब्रह्मज्ञानं परप्राप्तिहेतुरित्युक्ते बुद्धिस्थत्वात्सप्रकारकस्यैव तद्धेतुत्वं प्रतीयते, तमेवमिति श्रुत्या गुहानिहितमिति वाक्येन च सप्रकारकज्ञानमेव मोक्षहेतुरित्युच्यते । अतो मुमुक्षोः प्रकार एव बुभुत्सा न स्वरूपमात्र इत्यर्थः । सत्यादिवाक्यं यद्यखण्डार्थं न स्यात्तर्हि स्वरूपबुभुत्सायां न प्रवर्तेतेति तर्के व्यभिचारमाह– निर्गुणेति ॥ सगुणवाक्यादिकं विशिष्टप्रश्ने सति प्रवृत्तं, सत्यादिवाक्यं तु स्वरूपमात्रप्रश्न इत्यत्र न नियामकमित्युक्तम् । व्यभिचारस्थलान्तरमाह– अस्ति चेति ॥ स यथा शकुनिः सूत्रेणेत्यादिकम् । यत्त्ववान्तरतात्पर्यमादाय (अ)लक्षणवाक्यस्य न ब्रह्मपरत्वं, महातात्पर्यमादाय त्वखण्डार्थत्वमिष्टमेवेति । तन्न । व्यधिकरणत्वात् । ब्रह्मस्वरूपमात्रबुभुत्सायां प्रवृत्तत्वस्य व्यभिचारोक्तेः ।

ऐक्यादिवाक्यानां मुख्यवृत्त्या विशिष्टपरत्वं वा लक्षणयाऽखण्डार्थपरत्वं वा । आद्यं दूषयति– तेषामिति ॥ न चैक्यभेदाभावादीनां ब्रह्मस्वरूपत्वेन न विशिष्टपरतेति युक्तम् । ऐक्यादि-वत्स्वरूप-भूतसत्त्वादिधर्माङ्गीकारापत्त्या ममेष्टापत्तेः । विशेष्यपरस्य विशिष्टपरेणैवैक्यादिवाक्यानां सत्यादिवाक्य-विरोधित्वापत्तेर्वक्ष्यमाणत्वात् । कल्पितप्रतियोगिकत्वेन भेदाभावादेः कल्पिततया ब्रह्मस्वरूपत्वानु-पपत्तेश्च । ननूभयोर्ज्ञेयब्रह्मपरत्वेऽप्यैक्यादिवाक्यमुख्यार्थस्य ब्रह्मणि ज्ञेयत्वान्न तत्र लक्षणा । सत्यादि-वाक्यार्थस्य ब्रह्मण्यज्ञेयत्वात्तत्र लक्षणेत्यत आह– न चास्यामिति ॥ द्वितीयम् अपाकरोति– तेषामिति ॥ सत्यत्वे चेति ॥ नन्वभिन्नत्वे सति सत्यत्वान्नापसिद्धान्त इत्यत आह– द्वारत्वेति । अभेदे द्वारद्वारिभावानुपपत्तिः । न च कल्पितधर्मताकत्वेन द्वारत्वं मिथ्यात्वं, पक्षान्तर्भावात् ॥ अत्रापीति । सत्यादिवाक्ये । सत्यत्वादेर्द्वारत्वेनोपस्थापितस्यैक्यादिकं प्रति विरोधित्वेनैक्याद्यसिद्धि-रित्यर्थः । न च सत्यत्वादेः कल्पितजातिरूपस्य द्वारतयोपादानेऽपि पारमार्थिकत्वाकारेण निषेधका-नामविरोध इति वाच्यम् । कल्पितैक्यादेर्द्वारत्वेनोपादानेऽपि पारमार्थिकत्वाकारेण सत्यत्वादिबोधकस्य सत्यादिवाक्यस्यैक्यवाक्येनाविरोध इत्यस्यापि सुवचत्वात् ॥ महदिति ॥

स वै महाभागवतः परीक्षिद्येनापवर्गाख्यमदभ्रबुद्धिः ।

ज्ञानेन वैयासिकिशब्दितेन भेजे खगेन्द्रध्वजपादमूलम् ॥ भाग.१.१८.१६

तन्नः परं पुण्यमसंवृतार्थमाख्यानमत्यद्भुतयोगनिष्ठम् ।

आख्याह्यनन्ताचरितोपपन्नं पारीक्षितं भागवताभिरामम् ॥ भाग.१.१८.१७

इति पूर्वत्रानन्ताचरितशब्देनानन्तशब्दार्थगुणानां पृष्टत्वेनोपक्रमात् ।

अहो वयं जन्मभृतोऽद्यहास्म वृद्धानुवृत्त्यापि विलोमजाताः ।

दौष्कुल्यमाधिं विधुनोति शीघ्रं महत्तमानामभिधानयोगः ॥ भाग.१.१८.१८

कुतः पुनर्गृणतो नाम तस्य महत्तमैकान्तपरायणस्य ।

योऽनन्तशक्तिर्भगवाननन्तो महद्गुणत्वाद्यमनन्तमाहुः ॥ भाग.१.१८.१९

इति मध्येऽर्थवादान् महद्गुणत्वादिति प्रतिवचनरूपोपसंहारात् ।

एतावताऽलं ननु सूचितेन गुणैरसाम्येऽनतिशायनेऽस्य ।

हित्वेतरान्प्रार्थयतो विभूतिर्यस्यांघ्रिरेणुं जुषतेऽनभीप्सोः ॥ भाग.१.१८.२०./

अथापि यत्पादनखावसृष्टं जगद्विरिञ्चोपहृतार्हणाम्भः ।

सेशं पुनात्यन्यतमो मुकुन्दात् को नाम लोके भगवत्पदार्थः ॥ भाग.१.१८.२१

अहं हि पृष्टोऽस्य गुणान् भवद्भिराचक्ष आत्मावगमोऽत्र यावत् ।

नभः पतन्त्यात्मसमं पतत्रिणस्तथा समं विष्णुगतिं विपश्चितः ॥ भाग.१.१८.२३

इत्यभ्यासाच्च । अनन्तगुणत्वार्थकत्वेनानन्तशब्दव्याख्याने महद्गुणत्वादिति स्मृतेस्तात्पर्यमवगम्यते । यत्तूक्तश्रुतिस्मृत्योः सगुणप्रकरणस्थितब्रह्मानन्तशब्दार्थविषयत्वं न तु लक्षणवाक्यस्थितब्रह्मानन्त-शब्दार्थनिर्वचनपरत्वमिति । तन्न । सगुणब्रह्मप्रकरणातिरिक्तनिर्गुणब्रह्मप्रकरणस्याद्याप्यसिद्धेः । अत्रापि प्रकरणेऽनन्तशब्दार्थज्ञानेनापवर्गाख्यफलस्योक्तेः ।

यत्रानुरक्ताः सहसैव धीरा व्यपोह्य देहादिषु सङ्गमूढम् ।

व्रजन्ति यत्पारमहंस्य सत्यं यस्मिन्नहिंसोपरमश्च धर्मः ॥ भाग.१.१८.२२

इति परमहंसप्राप्यपरमफलस्योक्तेश्च । शौनकादीनाम् ऋषीणां ‘स वा’ इति द्वाभ्यां श्लोकाभ्यांं सूतं प्रति प्रश्नः । वै निश्चयेन । सः पूर्णज्ञानः परीक्षित् । शुकाचार्योपदिष्टशब्दजन्येन भगवज्ज्ञानेन गरुडध्वजपादसामीप्याख्यमपवर्गं येन भेजे प्राप तद् उत्तमं पावनं स्पष्टपुरुषार्थहेतुं परिपक्व-ज्ञानादियोगाश्रयं भगवच्चरितयुक्तं भागवतप्रियं परीक्षिच्चरितं न आख्याहीत्यन्वयः । अहो वयमित्यादि सूतवाक्यम् । विलोमजाता अपि वयं वृद्धसेवया सफलजन्मानोऽभूम । अत्र हेतुमाह महत्तमैः सह संवादः दुष्कुलजन्माख्यमनोव्यथां शीघ्रं विधुनोति । विष्णोर्नामोच्चारयतः सर्वाशुभनाशो भवतीति कुतः पुनर्वक्तव्यमित्यर्थः । अनन्ताचरितोपपन्नमित्युक्तं, तस्योत्तरं योऽनन्तशक्तिरित्यादि । श्रुतयोऽनन्तगुणत्वेन प्रवृत्तिनिमित्तत्वेनानन्तशब्दं यस्मिन्प्रयुञ्जते तच्चरितानुवर्णने मम सामर्थ्यं नास्तीति सूताभिप्रायः । विभूतिर्लक्ष्मीः । स्वकृपाकटाक्षं प्रार्थयमानानन्यान् ब्रह्मादीन् हित्वा दधातेर्हिः , समयान्तरे तदभीष्टं दास्यामीति सम्भाव्य, अनभीप्सोर् अप्राप्तलिप्सारहितस्य यस्य चरणरेणुं सेवते, अस्यानन्तस्य गुणैरिति बुद्ध्या विविच्यान्वयः । गुणकृतसाम्याधिक्यराहित्यविषये, एतावता लक्ष्मीपति-त्वेन सूचितेनानेकयुक्त्युपबृंहितेन, अलम् इतोऽतिरिक्ता युक्तिर्न वाच्येत्यर्थः । तथापि भगवद्गुणविषये मम यावानवगमो ज्ञानमस्ति तावद्गुणकलापम् आचक्षे । यथा पक्षिणः स्वशक्त्या नभसि गच्छन्ति तथा विद्वांसः स्वविद्वत्त्वसमं विष्णुसामर्थ्यं जानन्तीत्यर्थः । तस्माद् ब्रह्मानन्तश(ब्दैः)ब्दौ न विपक्षबाधको ।

------------------------------------------------------------------------

प्रतिकूलतर्कपराहतिश्च

# **न्यायामृतम्**

प्रतिकूलतर्कपराहतिश्च । तथा हि– द्विविधमपि वेदान्तवाक्यं तद्दृष्टान्तीभूतं प्रकृष्टादि-वाक्यं सोऽयमित्यादिवाक्यं च यदि संसृष्टार्थं न स्यात्, वाक्यमेव न स्याद्, आकाङ्क्षा-सन्निधियोग्यतानामभावात् । आकाङ्क्षा ह्यभिधानापर्यवसानम् । यस्य च येन विना न स्वार्थान्वयानुभावकत्वम्, तदेव च तस्यापर्यवसानम् । सन्निधिस्त्वव्यवधाने-नान्वयप्रतियोग्युपस्थितिः । योग्यता च इतरपदार्थसंसर्गेऽपरपदार्थनिष्ठात्यन्ताभाव-प्रतियोगितावच्छेदकधर्मशून्यत्वम् । प्रमाणाबाधो योग्यतेति चेन्न, पदार्थमात्राबाधस्य वाक्याभासेऽपि सत्त्वात्संसर्गाबाधस्य चेहाप्यभावात् । तात्पर्यविषयाबाधो योग्यतेति चेन्न, पदार्थमात्रे वाक्यतात्पर्यायोगात् । ननु यत्र पदार्थः प्रमितः, तत्र स इतरपदार्थ-विशिष्टः प्रतिपाद्यः, यत्र त्वज्ञातस् तत्र स नान्यैः शक्यो विशेष्टुमिति तत्र स एव प्रतिपाद्यः । प्रमिते च तस्मिन् वाक्यसमाप्तेर्न विशिष्टपरत्वमिति चेन्न, उक्तरीत्या चन्द्रब्रह्मादिप्रातिपदिकार्थानां सामान्यतो ज्ञातत्वेनेतरव्यावृत्यर्थं प्रकृष्टत्वसत्यत्वादिना विशिष्यैव बोध्यत्वात् । वेदान्तानां निर्विषयत्वं च स्यात् । अखण्डवाक्यार्थस्य-स्वप्रकाशस्थचिन्मात्रस्या विद्या(द्य)ध्यासाधिष्ठानत्वेन तत्साक्षित्वेन च नित्यसिद्धत्वात् । निर्निमित्तं सर्ववेदान्तानां मुख्यार्थत्यागश्च स्यात् । एकरसत्वादिश्रुतीनामपि विशेष्य-मात्रपरत्वेन मुख्यार्थबाधकाभावात् । वेदान्तजन्यज्ञानं च निष्प्रकारकं चेत्, ज्ञानमेव न स्यात्, ज्ञानस्येच्छादेरिव सविषयकत्ववत्सप्रकारकत्वस्यापि नियतत्वात्, कञ्चित्प्रकारं विना वस्तुनो बुद्धावनारोहाच्च । इदमित्थमिति हि धीर् वेदान्तानामबुभुत्सितार्थत्वं च स्यात् । बुभुत्साया धर्मिज्ञानाधीनत्वात् । ‘श्रोतव्यो मन्तव्यः’ इति विचारविधिश्चायुक्तः स्यात्, तस्याप्यापातदर्शनजन्यसंशयनिवर्तकसप्रकारकनिश्चयार्थत्वात् । शुद्धब्रह्मविचार-काणामाद्याध्यायतृतीयपादीयाधिकरणानाम् अनारम्भश्च स्याद् विषयादिपञ्चकाभावात् ।

विशिष्याज्ञातो हि विषयः ‘साधारणधर्मधीजन्यश्च संशयः, मिथ्यासत्यैक-प्रकारावलम्बिनौ च पूर्वपक्षसिद्धान्तौ, एकतरप्रकारनिर्धारणाधीनं च प्रयोजनम्, तच्च पञ्चकं निर्विशेषे कथं स्यात् ? ‘ब्रह्मविदाप्नोति’ इति पूर्ववाक्य एव ब्रह्मणः सामान्येन ज्ञाततया सत्यादिवाक्यवैयर्थ्यं च स्यात् । सत्यादिवाक्यस्य सत्यत्वादिविशिष्टे तात्पर्याभावे तात्पर्यतो यत्किञ्चिद् ब्रह्मेत्येव बोधनाद्यस्य कस्यचिद् ब्रह्मत्वं च स्यात् । तात्पर्य विषयस्याखण्डार्थत्वेन इदं ब्रह्मेतिलक्षणलक्ष्यरूपोद्देश्यविधेय १भावाभावेन तात्पर्यतो यत्किञ्चिदित्येव बोधनात् । तेन च ब्रह्मबुभुत्सानिवृत्त्यभावात् । किं ब्रह्म इति प्रश्नोत्तरं च न स्यात् । न चोद्देश्यविधेयभावेऽसत्यपि अप्राप्तविधेयमात्रपरत्वाद-खण्डार्थत्वाहानिर् विधेयस्यापि स्वरूपेण ज्ञातत्वेनोद्देश्यसंसृष्टतयैव बोधनीयतया वाक्यान्तरवत्सखण्डार्थत्वापातात् । उक्तं हि–

किञ्चिद्विधीयतेऽनूद्य वाक्येनेति सतां स्थितिः ।

सत्यज्ञानादिवाक्येन कथ्यतां किं विधीयते ॥

अज्ञातं बोध्यते किञ्चिद् वाक्येनेति सतां स्थितिः ।

सत्यज्ञानादिशब्दैस्तु किमज्ञातं प्रबोध्यते ॥ इति ।

सत्यादिपदानां लक्षणा च न स्यात् । ‘अशक्यासदृशान्वयप्रतियोग्युपस्थितिर्लक्षणा’ इति पक्षे लक्षणाया एवासम्भवात् । ‘शक्यसम्बन्धो लक्षणा’ इति पक्षेऽन्वयानुपपत्ति-रूपलक्षणाबीजाभावात् । सत्यादिपदानां पर्यायत्वं च स्यात् । न च कुम्भाद्यनुगतसत्ता परजातिः । अन्तःकरणवृत्त्युपधानलब्धभेदचिदानन्दविशेषानुगते ज्ञानत्वानन्दत्वे चापर-जाती । एवं च सत्यज्ञानानन्दशब्दानां लक्ष्यार्थाभेदेऽपि क्रमेणोक्तजातिवाचित्वान्न पर्यायतेति कल्पतरूक्तं युक्तम् । कुम्भाद्यनुगतसत्ताया ब्रह्मलक्षणत्वायोगात् । मिथ्यासत्यानुगतसत्तासामान्याभावाच्च । तयाऽनृताद्व्यावृत्त्यसिद्धेश्च । कालत्रयाबाध्यत्व-रूपं पारमार्थिकं सत्त्वं ब्रह्मणि श्रौतमिति त्वन्मतभङ्गाच्च । धर्मिसमसत्ताकभेदं विनौपाधिकभेदमात्रेणाऽऽकाशत्वादेरिव ज्ञानत्वादेरपि जातित्वायोगाच्च । योगे वा ज्ञानत्वादेर् धर्मिसमसत्ताकभेदवदुपहितवृत्तित्वे च शुद्धलक्षणत्वायोगात् । एतेन सत्त्वादिविशिष्टशबलब्रह्मवाचिनां सत्यादिशब्दानां शुद्धब्रह्मणि लक्षणेति न पर्यायत्वमिति निरस्तम् । अनृतास्वप्रकाशपरिच्छिन्नरूपे १शबले सत्यत्वादेरयोगात् । योगे वा तस्यैवानृतादिव्यावृत्तिः स्यान्न तु शुद्धस्य । तस्मात्सत्यत्वादीनां शुद्धादन्यत्रासम्भवात् सत्यादिवाक्यस्य लक्षणयाऽखण्डार्थत्वे च शुद्धे तदसिद्धेः पर्यायत्वं दुर्वारम् ।

## **अद्वैतसिद्धिः**

ननु इमे हेतवः प्रतिकूलतर्कपराहताः । तथा हि– पक्षदृष्टान्तलक्षणमैक्यपरवाक्यं यदि संसृष्टार्थं न स्यात्, वाक्यमेव न स्यात् । आकाङ्क्षायोग्यतासन्निधिमत्त्वाभावात् । आकाङ्क्षा हि अभिधाना-पर्यवसानम् । तच्च येन विना यस्य न स्वार्थान्वयानुभावकत्वम्, तदेव तस्यापर्यवसानम् । सन्निधि-स्त्वव्यवधानेनान्वयप्रतियोग्युपस्थितिः । योग्यता च एकपदार्थसंसर्गे अपरपदार्थनिष्ठात्यन्ताभाव-प्रतियोगितावच्छेदकधर्मशून्यत्वम्, नैतत्त्रयं संसर्गाविषये सम्भवति इति, नैष दोषः, अखण्डार्थेऽप्ये-तत्त्रितयसम्भवात् । तथा हि– निराकाङ्क्षयोरपि यत्किञ्चिदन्वयानुभावकतया तात्पर्यविषयाननुभावकत्व-मेवाकाङ्क्षा वाच्या । तथा चान्वयांशो व्यर्थः । येन विना यस्य तात्पर्यविषयाननुभावकत्वमित्ये-तावन्मात्रस्यैव सामञ्जस्यात् । तात्पर्यविषयश्च क्वचित्संसृष्टः क्वचिदखण्ड इति न विशेषः । अतः सा तात्पर्यविषयाखण्डार्थानुभवजननात् प्राग्वेदान्तवाक्येऽप्यस्त्येव ।

आसत्तिरप्यव्यवधानेन शाब्दबोधानुकूलपदार्थोपस्थितिमात्रं न त्वन्वयप्रतियोगित्वविशेषितपदार्थोप-स्थितिः । गौरवात् । सा च संसर्गाबोधकेऽप्यस्त्येव । योग्यतापि तात्पर्यविषयाबाध एव न त्वेक-पदार्थसंसर्ग इत्यादिस्वरूपा । यत्र बाधिताबाधितसंसर्गद्वयसम्भवस् तत्र बाधिततात्पर्यविषयकेऽतिव्याप्तेः । तात्पर्यविषयाबाधश्चाखण्डार्थेऽपि सुलभः । अथवा अन्वयस्य भेदघटितत्वनियमाभावेनाभेदसंसर्ग-मादायाकाङ्क्षादिनिर्वाहः कर्तव्यः । एकपदार्थस्याखण्डस्य तात्पर्यविषयत्वमपि नानुपपन्नम् । यत्र ह्यसाधारणस्वरूपेणैकः पदार्थो ज्ञातः, तत्र पदार्थान्तरविशिष्टः स प्रतिपाद्यते । यत्र तु न तथा ज्ञातः, तत्र स न शक्यः पदार्थान्तरैर्विशेष्टुमिति स एव प्रतिपाद्यः, तत्रैव वाक्यपरिसमाप्तेः । प्रकृष्टत्वसत्यत्वादेस्तत्तद्द्वारकत्वरूपबोधेन व्यावृत्तिभेद उपयोगादिति न वाक्यत्वानुपपत्तिलक्षण-प्रतिकूलतर्कपराहतिः । ननु संसृष्टार्थत्वं न चेत्, तदा वेदान्तानां निर्विषयत्वापत्तिः । अखण्डवाक्यार्थस्य स्वप्रकाशचिन्मात्रस्याविद्याद्यध्यासाधिष्ठानत्वेन तत्साक्षित्वेन च नित्यसिद्धत्वादिति चेन्न, अनाद्यविद्योपहितत्वेनादोषात् । स्वतः सिद्धस्यापि प्रमाणवृत्तिमन्तरेणाविद्यानिवर्तकत्वाभावात् । प्रमाणवृत्तेश्चाविद्या निवृत्तिफलोपहितत्वान् न काप्यनुपपत्तिः । न च– बाधकं विना मुख्यार्थत्यागायोगः प्रतिकूलतर्कः, एकरसत्वादि प्रतिपादकश्रुतीनामप्यखण्डार्थपरत्वेन बाधकत्वाभावादिति वाच्यम् । द्वारतयोपस्थितस्यापि बाधकताया उक्तत्वात् ।

ननु वेदान्तवाक्यजन्यज्ञानं निष्प्रकारकं चेज्ज्ञानमेव न स्यात् । ज्ञानस्येच्छादितुल्यतया सविषयकत्ववत्सप्रकारकत्वस्यापि नियमात् । कञ्चित्प्रकारं विना वस्तुनो बुद्धावनारोहाच्चेति चेन्न, व्याप्त्यसिद्धेः । तार्किकादिभिरपि निर्विकल्पकज्ञानाभ्युपगमात् । शब्दवाच्यत्वं तु किञ्चित्प्रकारमन्तरेण सम्भवति न वेति वादिनो विवदन्ते । तच्चास्माभिर्ब्रह्मणो नाभ्युपेयते । आकाशादिपदवत् किञ्चि-त्प्रयोगोपाधिमादाय तदपि सम्भवत्येव । न च शब्दत्वेन सविकल्पकत्वसाधनम् । स्वरूपोपलक्षण-ज्ञानाजन्यत्वस्य स्वरूपपरवाक्याजन्यज्ञानत्वस्य चोपाधित्वात् । ज्ञानत्वस्येव शाब्दत्वस्यापि सविकल्पकत्वव्याप्यत्वग्रहे मानाभावाच्च । न च वेदान्तानामबुभुत्सितार्थत्वापत्तिः । धर्मिणः प्रागेव ज्ञानात्तत्रबुभुत्साविरहादिति वाच्यम् । स्वरूपस्य ज्ञातत्वेऽप्यसाधारणस्वरूपबुभुत्साया उपपादितत्वात् । नापि विचारविध्यनुपपत्तिः । विचारस्य वेदान्ततात्पर्यनिश्चयादिफलकतया निष्प्रत्यूहनिष्प्रकारक ब्रह्मज्ञानार्थत्वोपपत्तेः । आपातदर्शनस्य प्रतिबद्धत्वेनाज्ञानानिवर्तकत्वात् । शुद्धब्रह्मविषयाणामप्यधि-करणानामप्यारम्भो नानुपपन्नः । विषयादिपञ्चकसम्भवात् । व्यावृत्ताकारेणाज्ञातो हि विषयः, ब्रह्म च तथा भवत्येव । विषयस्वरूपनिर्धारणाधीनं च प्रयोजनं न निर्धारणे सप्रकारकत्वमपेक्षते । निष्प्रकारके वस्तुनि स्वरूपनिर्धारणत्वाव्याघातात् । औताद्युपलक्षिताखण्डार्थज्ञानं च निर्धारणम् । तदधीनं प्रयोजनं मुक्तिरेव । पूर्वपक्षसिद्धान्तौ च कल्पितप्रकारावलम्बिनौ । संशयोऽपि कल्पितसमान-धर्मधीजन्मैवेति नानुपपत्तिः ।

अत एव प्रथमाध्यायतृतीयपादीयाधिकरणानामनारम्भ एव प्राप्तः । विषयादिपञ्चकाभावात् । विशिष्याज्ञातो हि विषयः । साधारणधर्मधीजन्यश्च संशयः । मिथ्यासत्यैकप्रकारावलम्बिनौ च पूर्वपक्षसिद्धान्तौ । एकप्रकारेण निर्धारणाधीनं च प्रयोजनम् । तच्च पञ्चकं निर्विशेषे कथं स्यादिति परास्तम् । उक्तरीत्योपपत्तेः । न च ‘ब्रह्मविदाप्नोति परम्’ इति सामान्यतो ज्ञातत्वात् सत्यादिवाक्य-वैयर्थ्यापत्तिः । असाधारणस्वरूपज्ञानार्थत्वेन साफल्यात् । न च– सत्यत्वादिविशिष्टे तात्पर्याभावे तात्पर्यतो यत्किञ्चिद्ब्रह्मेत्येव बोधनाद् यस्य कस्यापि ब्रह्मत्वं स्यात् । इदं ब्रह्मेति लक्ष्यलक्षण-रूपोद्देश्यविधेयविभागाभावाच्चेति वाच्यम् । लक्षणस्वाभाव्याद्वस्तुगत्या तत्स्वरूपलाभस्य प्रागेवोक्तत्वात् । एकस्मिन्नपि कल्पितोद्देश्यविधेयभावसम्भवात् । अप्राप्तविधेयमात्रपरत्वाद्वाक्यस्य नाखण्डार्थत्वव्याघातः ।

ननु स्वरूपेण ज्ञातस्य विधेयस्योद्देश्यसंसृष्टतयैव बोधनीयत्वं वाच्यम् । तथा च सखण्डार्थतैव । उक्तं हि–

किञ्चिद्विधीयतेऽनूद्य वाक्येनेति सतां स्थितिः ।

सत्यज्ञानादिवाक्येन कथ्यतां किं विधीयते ॥ इति

नैष दोषः । असाधारणस्वरूपस्य प्रमेयतया विधेयत्वात् । सत्यत्वादिद्वारकस्वरूपज्ञानेना-साधारणज्ञापनपर्यवसानात् । द्वारफलाभ्यामप्राप्तप्रापणसम्भवात् । तथा चोद्देश्यता च विधेयता च स्वरूपमात्रपर्यवसन्नैव । ननु एवं सत्यादिपदानां लक्षणा न स्यात् । अशक्यासदृशान्वय-प्रतियोग्युपस्थितिरूपायास्तस्या असम्भवात्तद्बीजस्यान्वयानुपपत्तेश्चात्राभावादिति चेन्न, वृत्त्या हि पदार्थोपस्थितिः, न तु सैव वृत्तिः, अतो नोक्तरूपा लक्षणा किन्तु शक्यसम्बन्धः । स च प्रकृतेऽप्यस्त्येव । उपस्थितरूपत्वेऽपि लक्षणायास्तात्पर्यविषयानुकूलोपस्थितिरेव सा नोक्तोपस्थिति-रूपा । अतात्पर्यविषयतादृगुपस्थितौ गतत्वात् । नापि बीजानुपपत्तिः । तात्पर्यानुपपत्तेरेव बीजत्वात् । नापि सत्यादिपदानां पर्यायतापत्तिः । वाच्यार्थभेदात् । सत्यत्वं ह्यस्मन्मते त्रिकालाबाध्यत्वम् । परमते कुम्भादिसाधारणी परजातिः सत्यपदप्रवृत्तिनिमित्तम् । ज्ञानपदानन्दपदयोरप्यस्मन्मतेऽन्तःकरण-वृत्त्युपधानलब्धभेदचिदानन्दविशेषानुगते ज्ञानत्वानन्दत्वे । परमते तु स्वभावलब्धभेदज्ञानानन्दनिष्ठे अपरजाती प्रवृत्तिनिमित्ते । तथा च लक्ष्यार्थाभेदेऽपि न पर्यायताशङ्का ।

ननु कुम्भाद्यनुगतसत्ताया ब्रह्मलक्षणत्वायोगः । मिथ्यासत्यानुगतसामान्याभावात् । तथा चानृताद् व्यावृत्त्यसिद्धिः । त्रिकालाबाध्यत्वं ब्रह्मणि श्रौतमिति त्वन्मतहानापत्तिश्चेति चेन्न, ब्रह्मणः सर्वाधिष्ठानतया तद्रूपसत्तायाः सर्वानुस्यूतत्वेन जातित्वव्यपदेशात्, कल्पितधर्मत्वमादाय ब्रह्मव्यक्ति-कत्वाच्च । तच्च सत्त्वं त्रिकालाबाध्यत्वमेवेति न तस्य श्रौतत्वहानिः । तस्यानृतं प्रत्यधिष्ठानत्वेऽपि अनृताश्रितत्वाभावेन तद्व्यावर्तकत्वसम्भवात् । आनन्दत्वादिकल्पितजातिसाहित्येन लक्षणोक्तिः पररीत्या । न च धर्मिसमानसत्ताकभेदं विनैवौपाधिकभेदमात्रेणाकाशत्वादेरिव ज्ञानत्वादेरपि जातित्वायोग इति वाच्यम् । ज्ञानत्वादीनां धर्मिसमसत्ताकभेदवदुपहितवृत्तित्वात् । तर्हि शुद्धस्य कथं ज्ञानत्वादि लक्षणम् ? न हि गन्धो जलस्य लक्षणमिति चेन्न, उपहितवृत्तित्वेऽप्युपधेयवृत्तित्वा-नपायात् । तदुक्तं– ‘सत्यत्वादिविशिष्टशबलब्रह्मवाचिनां सत्यादिपदानां शुद्धे ब्रह्मणि लक्षणा’ इति । न च अनृतस्वरूपे शबले सत्यत्वायोगः । योगे वा ततो नानृतव्यावृत्तिरिति वाच्यम् । शबले हि सत्यता एषैव यत्परमार्थसंसर्गेण प्रतीयमाने तस्मिन्सत्यशब्दसङ्गतिग्रहः । तदुक्तं संक्षेपशारीरके–

आकाशादौ सत्यता तावदेका प्रत्यङ्मात्रे सत्यता काचिदन्या ।

तत्सम्पर्कात्सत्यता तत्र चान्या व्युत्पन्नोऽयं सत्यशब्दस्तु तत्र ॥ इति ।

एवमानन्दादिपदेष्वपि द्रष्टव्यम् । तथा च कथं तेषां नानृतादिव्यावर्तकत्वम् ? एतेन शुद्धादन्यत्र सत्यत्वाद्यसम्भवात् सत्यादिवाक्यस्य लक्षणया अखण्डार्थत्वे शुद्धे सत्यत्वादेरभानात् पर्यायत्वं दुर्वारमिति परास्तम् ।

### **न्यायामृततरङ्गिणी**

अभिधानेति । अभिधानम् अन्वयबोधनम् । नन्विदं घटः कर्मत्वमित्यादि– निराकाङ्क्षेऽप्यस्तीत्यत आह– यस्य चेति ॥ निराकाङ्क्षेऽन्वयाननुभावकत्वं स्वरूप–प्रयुक्तं न तु पदान्तरविरहप्रयुक्तम् । नन्वहो विमलं जलं नद्याः कच्छे महिषश्चरतीत्यादि यदा नदी कच्छान्वयपरतया प्रयुज्यते तदा तत्राव्याप्तिः । नदीपदस्य कच्छपदेन विनापि जलपदेन स्वार्थान्वयानुभावकत्वात् । मैवम् । तात्पर्यविषयेत्यन्वयविशेषणात् । ननु तर्ह्यन्वयांशो व्यर्थः । यस्य येन विना तात्पर्यविषयाननुभावकत्वमित्यस्यैव सामञ्जस्यात् । तात्पर्यविषयश्च क्वचित्संसृष्टः क्वचिदखण्ड इति नाखण्डार्थेऽप्याकाङ्क्षानुपपत्तिरिति । मैवम् । स्वरूपमात्रस्य ज्ञाततयाऽखण्डे तात्पर्याभावेन पदान्तरविरहप्रयुक्ततात्पर्यविषयाननुभावकत्वस्याखण्डार्थ-वाक्येष्वखण्डार्थानुभवजननात्प्रागसत्त्वात् ॥ सन्निधिस्त्विति ॥ ‘पदविशेषजन्यत्वम्’ उपस्थितौ विशेषणम् । अतः प्रत्यक्षादिजन्यकलापाद्युपस्थितौ वा ‘अग्निः करणत्वमोदनः कर्मता’ इत्यादिपदजन्योपस्थितौ वा नातिव्याप्तिः । यत्त्वव्यवधानेन शाब्दबोधानुकूलार्थेऽपि स्थितिमात्रमासत्तिर् न त्वन्वयप्रतियोगित्वविशेषिता गौरवात् । सा च संसर्गाबोधकेऽ-प्यस्त्येवेति ।

अत्र ब्रूमः । शब्दः पर्वतो गुणोऽग्निमानित्यादौ पदज्ञानत्वेन शाब्दबोधानुकूलां शब्दशब्दार्थ-भूतशब्दरूपपदोपस्थितिमादायातिव्याप्तिः । शब्दपदोपस्थितेः पर्वतोपस्थितिं प्रत्यासत्तित्वा-भावेऽप्युक्तविधया लक्षणसत्त्वात् ॥ इतरेति ॥ अत्र एकपदार्थसंसर्गे तदाश्रयत्वाभिमतनिष्ठ-विरोधिप्रतियोगित्वाभाव इति लक्षणम् । तेनेतरेत्यादि पदविशेषणं चेदेकपदोपस्थाप्ययोः प्रकृतिप्रत्ययार्थयोरेकप्रत्ययोपस्थाप्यकारकसङ्ख्यादेर्वा न योग्यता स्यात् । पदार्थविशेषणं चेत्प्रमेयत्वे प्रमेयत्वमित्यादौ सा न स्यादित्यादि दूषणं परास्तम् । संसर्गपदोपादानाच्च शब्दवदाकाशस्य शब्दनिष्ठात्यन्ताभावप्रतियोगित्वादव्याप्तिर्निरस्ता । विरोधीत्युक्त्या च रूपप्रागभावावच्छिन्नो घटो रूपवानित्यादौ विशिष्टवैशिष्ट्यसंसर्गे प्रागभावादेरपि विरोधित्वा-न्नातिव्याप्तिः । प्रतियोग्यसमानाधिकरणत्वमपि प्रवेश्यम् । तेन दण्डी पुरुष इत्यादौ नाव्याप्तिः । संयोगाभावस्य प्रतियोगिसमानाधिकरणभिन्नत्वाभावात् । धूमवह्न्योः सामान्य व्याप्तिवत्सर्वसेकव्यक्तेः सामान्यतः पयसा समं योग्यतेति मते अवच्छेदकधर्मशून्यत्वमन्यत्व-मित्युक्तम् । तस्मिन्पक्षे संसर्गपदं संसर्गत्वपरम् । अवच्छेदकधर्मशब्देनावच्छेदकत्वं विवक्षितम् । तथा चैकपदार्थसंसर्गत्वे उक्तप्रतियोगितावच्छेदकत्वशून्यत्वमित्यर्थः । अत्र मते सेकानन्वितं जलम् अयोग्यमेव । सेकसंसर्गत्वस्य तन्निष्ठाभावप्रतियोगित्वावच्छेदकत्वात् ।

नन्वेवं ‘पयसा सिञ्चति’ इत्यत्र सर्वसेकव्यक्तेः सर्वपयसाऽन्वयः स्यात् । योग्यता-तज्ज्ञानयोरविशेषादिति चेत्पर्वते महानसीयवह्निवद्बाधेन प्रतिबंधादसंसर्गग्रहस्य विशिष्टज्ञानमात्रे हेतुत्वादिति केचित् । तन्न । सामान्ययोग्यतायां मानाभावादिति वयम् । उक्तलक्षणं त्ववच्छेदकत्वानन्तर्भावेनैव बोध्यम् । ननु स्वप्रकाशस्याप्यात्मनोऽविद्योपहितत्वेनास्फुरणा-द्वेदान्तविषयत्वं भविष्यतीत्यत आह– अविद्येति ॥ अधिष्ठानस्फुरणं विनाऽध्यासायोगात् । निर्विशेषे च साम्यविशेषस्फुरणास्फुरणयोरभावादात्मस्फुरणाभावान्नात्मनो विषयत्वमिति भावः । ननु ‘स यथा सैन्धवघनोऽनन्तरोऽबाह्यः कृत्स्नो रसघन एव स्यादेवं वा ओ इदं महद्भूतम् अनन्तमपारं कृत्स्नः प्रज्ञानघन एव’ इत्याद्येकरसत्वादिश्रुतिर्मुख्यार्थत्यागनिमित्त-मित्यत आह– एकरसत्वादीति ॥ विशेष्यपरस्परविशिष्टपरेणाविरोधादित्यर्थः । न च द्वारतयोपस्थितैकरसत्वादेर्बाधकत्वमिति वाच्यम् । सत्यादिवाक्याद्द्वारतयोपस्थित सत्यत्वादे-रेवैकरसत्वादिबाधकत्वं सुवचमित्युक्तत्वात् ॥ बुभुत्साया इति ॥ धर्मिणः प्रागेव ज्ञानात्तत्र बुभुत्साविरहादिति भावः । यत्त्वसाधारणस्वरूपे बुभुत्सेति । तन्न । स्वरूपद्वयाभावा-दित्युक्तत्वात् ॥ श्रोतव्य इति ॥ मतभेदेन श्रवणमननविध्योर्विचारविधित्वम् । न च वेदान्ततात्पर्यनिश्चयफलकतया निष्प्रत्यूहनिष्प्रकारकब्रह्मज्ञानार्थत्वाद्विचारो नायुक्त इति वाच्यम् । स्वरूपमात्रे तात्पर्याभावादित्युक्तत्वात् । विचारजन्यज्ञानत्वनिष्प्रकारकत्वयो-र्विरोधाच्च । इहैवाविरोधकल्पनेऽन्योन्याश्रयाच्च ।

॥ एकतरेति ॥ नन्वद्वैताद्युपलक्षिताखण्डार्थज्ञानं विषयनिर्धारणं तदधीनं च प्रयोजनं मुक्तिर् न त्वेकतरप्रकारनिर्धारणाधीनं प्रयोजनमिति । मैवम् । त्वदभिमताखण्डार्थज्ञानं प्रत्य-द्वैताद्युपलक्षणस्य प्रकाशे तस्य ज्ञानस्याखण्डार्थज्ञानत्वायोगात् । अप्रकाशे द्वैतस्य मिथ्यात्वेन स्वरूपस्य द्वैताद्युपलक्षिताविद्याधिष्ठानचिन्मात्रस्फुरणस्य सदा सत्त्वेऽपि मुक्तेरभावेन प्रयोजनस्य तदधीनत्वासम्भवात् ॥ यस्य कस्यचिदिति ॥ सत्यत्वादिविशिष्टस्य ब्रह्मत्वज्ञानं यदनुभव-सिद्धं तन्न स्यादित्यर्थः ॥ तात्पर्यविषयस्येत्यादि ॥ यत्किञ्चिदिति ज्ञाने सत्येव बुभुत्सा-प्रश्नयोरुदयात्सत्यादिवाक्यस्य ब्रह्मबुभुत्साप्रश्नौ प्रति हेतुभूताज्ज्ञानादनधिकविषयत्वेन सत्यादिवाक्यं ब्रह्मबुभुत्सानिवर्तकं ब्रह्मप्रश्नोत्तरं च न स्यादित्यर्थः । यत्त्वेकस्मिन्नपि कल्पितो-द्देश्यविधेयभावसम्भव इति । तन्न । अखण्डज्ञाने कल्पिताभानात् ॥ अप्राप्तेति ॥ अप्राप्तं यद् ब्रह्मस्वरूपं विधेयं तत्परत्वात् ॥ विधेयस्यापीति ॥ ब्रह्मपदाद् ब्रह्मणो ज्ञातत्वेन तस्याविधेयत्वाद्यत्सत्यं तद् ब्रह्मेत्युद्देश्यविधेयसंसर्गस्य विधेयतेत्यर्थः । यत्त्वसाधारणं स्वरूपं प्रमेयत्वाद्विधेयमिति । तन्न । व्यावर्तकादिवैशिष्ट्यातिरिक्तासाधारण्याभावात् ।

यत्तूद्देश्यता विधेयता च स्वरूपमात्रपर्यवसन्नेति । तन्न । प्रकारभेदं विना ज्ञातत्वा-ज्ञातत्वादिविरुद्धरूपोद्देश्यत्वविधेयत्वयोरेकत्रायोगात् ॥ बीजेति ॥ तात्पर्यानुपपत्तिरूपबीजं तु पूर्वमेव निरस्तमिति भावः ॥ सत्यादीति ॥ घटः कलश इतिवत्प्रवृत्तिनिमित्त-भेदाभावादित्यर्थः ॥ एवं चेति ॥ घटः पृथिवी, द्रव्यमित्यादिशब्दानामिव विशेष्याभेदेऽपि प्रकारभेदान्न पर्यायत्वम् ॥ कुम्भेति ॥ सत्यं ज्ञानमित्यत्र सत्यशब्दोक्तसत्ताया ब्रह्म-लक्षणत्वस्य त्वयाप्यङ्गीकारान्न तस्याः कुम्भादिसाधारण्यम् । अन्यथा लक्षणस्यातिव्याप्तिः स्यात् । तथा च न सत्यशब्दस्य कुम्भादिब्रह्मसाधारणसत्त्वजातिवाचित्वमित्यर्थः ॥ मिथ्येति ॥ कुम्भादिषु ब्रह्मणि चानुगतमेकं सत्त्वं सामान्यमङ्गीकृत्य सत्यपदेन तन्नोच्यत इत्युक्तं पूर्वम् इदानीं कुम्भादिब्रह्मानुगतं सत्त्वसामान्यमेव नास्तीत्युच्यत इति भेदः । ब्रह्मणि तत्स्वरूपमेव सत्ता । कुम्भादिषु तु सदधिष्ठानब्रह्मानुवेधमात्रमिति त्वन्म(तहानेश्च)ताच्च । कुम्भादिब्रह्मानुगतसत्त्वसामान्यस्य सत्यशब्दाभिधेयत्वे दोषान्तरमाह– तयेति । अनृत-साधारणस्यानृतादव्यावर्तकत्वात् ॥ कालत्रयेति ॥ सत्यं ज्ञानमिति श्रुत्यभिहितं तात्विकं सत्त्वं ब्रह्मण्येवेति त्वन्मतस्य कुम्भादिसाधारणसत्ताजातिः सत्यपदेनोच्यत इत्यङ्गीकारे भङ्गः स्यात् । जातित्वाभिमतज्ञानत्वाश्रयव्यक्तिरेका वाऽनेका वा । आद्ये दोषमाह– भेदं विनेति ॥ व्यक्तिभेदं विनेत्यर्थः ।

द्वितीयेऽप्युपहितानुपहितरूपेणानेका वोपहितरूपेणैव वा । नाद्य इत्याह– धर्मीति । धर्मिसमसत्ताकभेदं विनाप्युपहितानुपहितवृत्तिज्ञानत्वजातिरस्त्वित्यङ्गीकुर्वन्तं प्रत्याह– योगे वेति । घटाकाशाद्यभिव्याप्त्याकाशत्वस्य शुद्धाकाशलक्षणत्वाभाववत्तथा विज्ञानत्वस्यापि शुद्धलक्षणत्वं न स्यात् । ज्ञानत्वमुपहितवृत्त्येवेति द्वितीयपक्षं दूषयति– ज्ञानत्वादेरिति । धर्मिसमसत्ताकभेदवदुपहितवृत्तित्वेन ज्ञानत्वादेर्जातित्वसंभवेपि न तस्य शुद्धलक्षणत्वम् । शुद्धेऽसम्भवादित्यर्थः । यत्तूपहितवृत्तित्वेऽप्युपधेयवृत्तित्वानपायान्नासम्भव इति । तन्न । ज्ञानादिपदप्रवृत्तिनिमित्तस्य ज्ञानत्वादेरुपधेयस्य ज्ञानादिपदवाच्यताप्रसङ्गात् । उपहितस्य दृश्यत्वादिनोपधेयस्य दृश्यत्वादिकं स्यात् । एतेनेति । सत्यशब्दः कालत्रयाबाध्यत्व-रूपपारमार्थिकसत्त्वाभिधायक इति त्वदङ्गीकारेण । सत्त्वादीति । प्रवृत्तिनिमित्तभेदान्न पर्याय-त्वम् । सत्यत्वादेरिति । उक्तरूपस्य । यत्तु शबलेन सत्यत्वादेरयोग उक्तरूपसत्यत्वादेर-योगेऽपि सत्यत्वान्तरस्य तत्र सत्त्वात् । शबले ह्येषैव सत्यता यत्परमार्थसंसर्गे प्रतीयमाने तस्मिन्सत्यशब्दसङ्गतिग्रहः । तदुक्तं संक्षेपशारीरके ।

आकाशादौ सत्यता तावदेका प्रत्यङ्मात्रे सत्यता काचिदन्या ।

तत्संपर्कात्सत्यता तत्र चान्या व्युत्पन्नोऽयं सत्यशब्दस्तु तत्र ॥ इति ।

तत्र शबले । तथा च शबलेऽपि सत्यत्वादिकमस्तीति । तन्न । जपाकुसुमसंपर्का-त्स्फटिकलोहितिम्न इव परमार्थसत्संसर्गाच्छबले प्रतीयमानस्य सत्यत्वस्यापारमार्थिकत्वेन कालत्रयाबाध्यत्वरूपं पारमार्थिकं सत्यत्वं श्रौतसत्यपदेनोच्यत इति त्वन्मतभङ्गप्रसङ्गात् । लक्षणत्वेनाभिमतायाः प्रत्यङ्मात्रनिष्ठसत्यतायाः शबलेऽनुपपादनाच्च । यस्तु वैयात्याद् ब्रूते । सत्संसर्गेण प्रतीयमानत्वरूपं सत्त्वमेवात्र लक्षणमिति । तं प्रत्याह । योगे वेति । व्यावर्तक-व्यावृत्त्योः सामानाधिकरण्यनियमात् । न तु शुद्धस्येति । परमार्थसत्संसर्गस्य शुद्धेऽभावाच्छुद्धे विद्यमानस्याबाध्यत्वरूपपारमार्थिकसत्यत्वस्य सत्यपदेन शुद्धेऽभिधानस्य त्वयाऽनङ्गीकारात् । तस्मादिति । उक्तसत्यत्वादीनां सत्यादिवाक्येन शुद्धप्रतिपादनं संभावितम् । तत्त्वखण्डार्थ-वादिना नाभ्युपेयते । शुद्धादन्यत्र तु तत्प्रतिपादनसंभावनैव नास्ति । अतः सत्यादिपदं सत्यत्वादिकं सर्वथा न बोधयति । किन्तु विशेष्यमात्रमेव बोधयतीत्यर्थभेदाभावात्पर्यायत्वं सत्यादिपदस्य ।

### **न्यायामृतकण्टकोद्धारः**

यस्य चेति ॥ न च यस्य येन विना तात्पर्यविषयाननुभावकत्वम् इत्येवास्तु । अन्वयांश-प्रवेशे च गौरवमिति वाच्यम् । पदार्थस्य शक्तिग्रहसमय एवावबुद्धतया तदंशे तात्पर्यायोगेन अन्वयांश एव तात्पर्यस्य वक्तव्यतया खण्डांशबोधकत्वे आकाङ्क्षायोग एव । न च लाक्षणिकस्य पूर्वमनवबुद्धतया तत्र तात्पर्ययोग इति वाच्यम् । अनुपस्थिते लक्षणाया अदृष्टत्वेन लाक्षणिकस्यापि पूर्वमेव बुद्धतया तत्र तात्पर्यानुपपत्तेः ॥ सन्निधिस्त्विति ॥ न चाव्यवधानेन शाब्दबोधानु-कूलोपस्थितिरेवोत्पत्तिर् न त्वन्वयांशप्रवेशोऽपि, गौरवादिति वाच्यम् । उपस्थिते शाब्दबोधानुकूलता चान्वयप्रतियोग्युपस्थितित्वेन वाच्या । तथा च सैवासत्तिर्न तु तज्ज्ञानाधीनज्ञानाऽप्रकृता, गौरवात् ॥ योग्यता चेति ॥ न च यत्र बाधितसंसर्गद्वयसम्भवस्तत्र बाधिततात्पर्यविषयकेऽतिव्याप्तिरिति वाच्यम् । अबाधितसंसर्गांशयोग्यत्वादेव नातिव्याप्तिः । बाधितसंसर्गे तु तस्यायोग्यत्वेऽपि तत्र लक्षणाभावादेवातिव्याप्त्यसम्भवात् ॥ उक्तरीत्येति ॥ तथा च न पदार्थे तात्पर्यं न वा तत्र वाक्यसमाप्तिरिति भावः । न च पदार्थाज्ञाने तत्र तात्पर्याद्युपपत्तिरिति वाच्यम् । पदार्थाज्ञाने तत्र शक्तेरग्रहे वाक्यस्य तत्र मूकत्वात् । न चाभेदे रूपसंसर्गमादायाकाङ्क्षाद्युप पत्तिरिति वाच्यम् । संसर्गरूपेण तत्प्रतिपादने सखण्डार्थत्वापातात् । पदार्थतया प्रतिपादने त्वज्ञानासम्भवेन तात्पर्याद्ययोगादिति भावः ।

प्रतिकूलतर्कान्तरमाह– वेदान्तानामिति ॥ यदि संसृष्टार्थत्वं न चेदिति शेषः । न च स्वतः सिद्धत्वेऽपि स्वरूपज्ञप्तेरविद्याविषयत्वाभावात्प्रमाणवृत्तेरेव तद्विरोधित्वात् तदर्थं वेदान्ता इति वाच्यम् । स्वरूपज्ञप्तेरज्ञानविरोधित्वाभावे ज्ञानत्वमेव न स्यादित्यादेरुक्तत्वात् ॥ निर्निमित्त-मिति ॥ यदि लक्षणयाऽखण्डवस्तुमात्रपरं स्यादिति शेषः । ननु बाधकबलान्मुख्यार्थत्यागो युक्त एवेत्यत आह– एकरसत्वादिश्रुतीनामपीति ॥ न च द्वारतयोपस्थितस्यापि बाधकत्वादमुख्यार्थता युक्तेति वाच्यम् । तस्य तात्पर्याविषयत्वेनाबाधकत्वात् । अन्यथा गङ्गापदात्प्रवाहोपस्थितेरपि बाधकत्वप्रसङ्गात् ॥ वेदान्तेति ॥ न च व्याप्त्यसिद्धिः । तार्किकादिभिर्निर्विकल्पकाभ्युपगमादिति वाच्यम् । निरुपाधिकसहचारबलेन व्याप्तिस्वीकारात् तार्किकाभ्युपगमस्य निष्प्रमाणकत्वात्, शब्दजन्यज्ञानस्य सप्रकारकत्वे सर्वथा विवादाभावाच्च । न च स्वरूपपरवाक्याजन्यत्वमुपाधिः । तस्य पक्षेऽपि सत्वात्साधनव्यापकत्वात् । न च ज्ञानत्वस्येव शाब्दत्वस्यापि साध्यसविकल्प-कत्वव्याप्यत्वग्रहे मानाभाव इति वाच्यम् । निरुपाधिकसहचारग्रहभङ्गलक्षणप्रतिकूलतर्कसनाथस्य प्रत्यक्षस्यैव सत्त्वात् । ज्ञानत्वस्यापि सविकल्पकत्वव्याप्यत्वाच्च ।

वेदान्तानामिति ॥ यद्यखण्डार्थत्वं स्यादिति शेषः । न चासाधारणाकारस्वरूप-बुभुत्सैवोपपादितैवेति वाच्यम् । ब्रह्मणोऽखण्डत्वेन व्यावर्तकव्यावृत्यन्यतरवैशिष्ट्यरूपासाधारण-स्वरूपासम्भवात् । श्रोतव्य इति पूर्ववच्छेषः । न च विचारस्य तात्पर्यनिश्चयफलकत्वेन ब्रह्मज्ञानार्थत्वोपपत्तिरिति वाच्यम् । तात्पर्यनिश्चयस्य फलत्वेऽन्योन्याश्रयादेर्वक्ष्यमाणत्वेन तदयोगात् । श्रवणादेर्दर्शनार्थत्वस्यैव श्रुत्यादिसिद्धत्वात् । ‘तद्विजिज्ञासस्व’ इत्यादौ कामना-विषयत्वेन ज्ञानस्यैव फलत्वप्रतीतेश्च। किञ्च विचारविधेस्तात्पर्यनिश्चयफलकत्वे विचारिताद् वेदान्तात्तात्पर्यनिश्चयो भवतीति वक्तव्यम् । तथा चाखण्डार्थत्वविरोधः । तात्पर्यनिश्चयस्य सप्रकारकत्वनियमादिति दिक् । विपक्षे बाधकान्तरमाह– शुद्धेति ॥ अत्र शुद्धब्रह्मविचारकाद्याध्याय तृतीयपादीयाधिकरणविषयवाक्यं यद्यखण्डार्थं स्याद् अविचार्यं स्यादिति विवक्षितम् । तेन न वैयधिकरण्यादिदोषः । यद्वा व्याप्तौ सत्यां न वैयधिकरण्यादिदोष इत्यत्र तात्पर्यम् ॥ विशिष्येति ॥ न च व्यावृत्ताकारेणाज्ञातत्वमात्रेण विषयत्वं भविष्यतीति वाच्यम् । निर्विशेषे व्यावृत्ता-व्यावृत्तेत्याकारद्वयाभावात् ॥ साधारणेति ॥ न च कल्पितसाधारण धर्ममादाय संशयोपपत्तिरिति वाच्यम् । उभयोरपि कल्पितविषयत्वे पूर्वविषयत्वे पूर्वपक्ष्यभिप्रेतप्रकारस्य वास्तवत्वापत्तिः । विरुद्धयोरन्यतरमिथ्यात्वेऽन्यतरसत्यत्वनियमात् ॥ एकतरेति ॥ न च (स्व)रूपनिर्धारणेनैव प्रयोजनोपपत्तिरिति वाच्यम् । स्वरूपमात्रनिर्धारणस्य प्रागेव जातत्वेऽपि प्रयोजनादर्शनेन तन्मात्रनिर्धारणस्य प्रयोजनत्वासम्भवात् । अन्यथा संशयाद्यनुपपत्तेः ।

प्रतिकूलतर्कान्तरमाह– ब्रह्मेति ॥ सत्यादिवाक्यं यदि ब्रह्मस्वरूपमात्रपरं स्याद् व्यर्थं स्यात् । पूर्ववाक्येनैव ब्रह्मस्वरूपस्य सिद्धत्वादित्यापादनमभिप्रेतमतो न कश्चित् क्षुद्रोपद्रवः । न चासाधरणस्वरूपज्ञानार्थं तद्भविष्यतीति वाच्यम् । निर्विशेषस्वरूपद्वयाभावादित्युक्तत्वात् । प्रतिकूलतर्कान्तरमाह– सत्यादिवाक्यस्येति ॥ अत्र सत्यादिवाक्यं यदि सत्यत्वादिविशिष्टे तात्पर्यवन्न स्यात् तदा तद्बोध्यस्य ब्रह्मत्वं न स्यात् । प्रश्नोत्तरं च न स्यादित्यापादनीयम् । अत्राद्ये हेतुस् तात्पर्यत इति, द्वितीये तात्पर्यविषयस्य इति । न च लक्षणा तत्स्वरूपलाभो भविष्यतीति वाच्यम् । वाक्यस्याखण्डार्थत्वे लक्षणाभावस्य वक्ष्यमाणत्वात् । लक्षणयापि लक्ष्यता-वच्छेदकधर्मवैशिष्ट्यस्यैव बोधनात् । अखण्डार्थत्वविरोधित्वाच्च ॥ अप्राप्तेति ॥ अज्ञातेत्यर्थः ॥ विधेयस्यापीति ॥ उद्देश्यस्वरूपासंसृष्टस्याप्राप्तस्यैवाभावात् तत्संसृष्टतया बोधने सखण्डार्थत्व-मेवेति भावः । न चासाधारणस्वरूपस्याप्राप्तत्वसम्भव इति वाच्यम् । अखण्डे स्वरूप-द्वयाभावादित्युक्तत्वात् । प्रतिकूलतर्कान्तरमाह– सत्यादिपदानामिति । यद्यखण्डार्थत्वं स्यादिति शेषः ॥ अशक्येति । न च वृत्त्या पदार्थोपस्थितिः । न च सैव वृत्तिरिति वाच्यम् । अन्वयानुपपत्त्या तात्पर्यानुपपत्त्या वा तादृशोपस्थितेरेव वृत्तित्वाङ्गीकारात् । न च तात्पर्य-विषयानुकूलोपस्थितेरेव लक्षणात्वं न त्वन्वयप्रतियोग्युपस्थितेरिति वाच्यम् । पदार्थमात्रे तात्पर्याभावस्य प्रागेवोक्तत्वेनान्वयप्रतियोग्युपस्थितेरेव लक्षणात्वस्य स्वीकार्यत्वात् ॥ अन्वयेति ॥ सत्यत्वादिना धर्मधर्मिभावेनान्वयसम्भवात् । न च तात्पर्यानुपपत्तिरेव लक्षणाबीजमिति वाच्यम् । दत्तोत्तरत्वात् ।

प्रतिकूलतर्कान्तरमाह– सत्यादिवाक्यानामिति ॥ पूर्ववत् शेषः ॥ कुम्भेति ॥ न च ब्रह्मरूपैव सत्ता प्रपञ्चारोपाधिष्ठानत्वेन सर्वानुस्यूतत्वेन जातित्वेन व्यवह्रियते, न वस्तुतः सा ब्रह्मणो भिन्नेति वाच्यम् । सर्वानुस्यूतत्वमात्रेण जातित्वव्यवहारे देशकालादावपि तथा व्यवहारः स्यात् । अस्तु वा स्वरूपे जातित्वव्यवहारस् तथापि पर्यायत्वम् । एकार्थत्वात् । न हि जातित्वेन सत्ताप्रतिपादकत्वं सत्यशब्दस्य । तथाऽननुभवात् । सत्ताया ब्रह्मत्वे लक्षणत्वायोगात् । न च कल्पितधर्मत्वेन लक्षणत्वं, वैपरीत्यापत्तेः । निर्विशेष एकस्मिन् प्रसिद्ध्यप्रसिद्धिनिबन्धन-लक्ष्यलक्षणभावायोगाच्च । त्रिकालाबाध्यत्वरूपस्य सत्यत्वस्य सोपाधिकत्वेन ब्रह्मरूपत्वायोगाच्च । सर्वानुस्यूतत्वे यथाकथञ्चित् सर्वाश्रितत्वेन सर्वस्यानृताद्व्यावर्तकत्वापाताच्च । वस्तुतः स्वाश्रितत्व-स्याप्यभावेन स्वस्यानृतादव्यावर्तकत्वापत्तेश्च ॥ शुद्धेति ॥ न चोपहितवृत्तित्वेऽपि उपधेयवृत्तित्वम् अविरुद्धमिति वाच्यम् । घटाकाशत्वादेरनवच्छिन्नाकाशवृत्तित्वादृष्टेः । उभयोरप्यनृतजडादे-र्व्यावृत्यापत्तेश्च । एतेन शुद्धसत्त्वाद्यसिद्ध्यापत्तिदूषणेनेत्यर्थः ॥ अनृतेति ॥ न च शबले सत्यता परमार्थसंसर्गेण प्रतीयमाने सत्यशब्दसङ्गतिग्रहो न वस्तुतः सत्त्वमस्तीति वाच्यम् । अस्याः कल्पनायाः शुद्धे एव परमार्थसत्त्वं नान्यत्रेत्येतत्सिद्ध्यधीनत्वेनान्योन्याश्रयात् । शुद्ध एव परमार्थसत्त्वमित्यत्र प्रमाणाभावाच्च । सत्त्वप्रतिपादकवाक्यानां लक्षणया स्वरूपमात्रपरत्वात् । एतदभिप्रायेणैवोपसंहरति– तस्मादिति ॥

### **न्यायामृतप्रकाशः**

द्विविधं पदार्थनिष्ठं वाक्यार्थनिष्ठं च । तद्दृष्टान्तीभूतम् उभयोरपि वाक्ययोरखण्डार्थत्वे दृष्टान्ती-भूतमित्यर्थः । कुत इत्यत आह– आकाङ्क्षेति ॥ आकाङ्क्षायोग्यतासन्निधिमतां पदानां समूहो वाक्यम् । आकाङ्क्षादित्रयं चान्वयापरपर्यायसंसर्गगर्भम् । सत्यादिवाक्यस्य च संसृष्टार्थत्वाभावे तद्गर्भाकाङ्क्षाद्यभावेन वाक्यत्वमेव न स्यादित्यर्थः । तत्राकाङ्क्षायाः कथमन्वयगर्भत्वमित्यत आह– आकाङ्क्षा हीति । ‘अभिधानम्’ अन्वयबोधनम् । नन्वेवं ‘गौरश्वः पुरुषो हस्ती, गौः कर्मत्वमानयनं कृतिः’ इत्यादावप्यन्वयबोधनस्यापर्यवसानादाकाङ्क्षा स्यादित्यतोऽपर्यवसानशब्दार्थमाह– यस्य चेति ॥ स्वार्थेऽन्वयः । नन्वेवं चेत् ‘अहो विमलं जलं नद्याः कच्छे महिषश्चरति’ इत्यत्र यदा नदीपदं कच्छान्वयपरतया प्रयुज्यते तदा तत्राव्याप्तिः । नदीपदस्य कच्छपदेन विनापि जलपदेन स्वार्थान्वयानु-भावकत्वेन निरुक्तापर्यवसानं नास्तीत्यव्याप्तिः स्यादिति चेन्न । स्वार्थशब्देनोक्तान्वये तात्पर्यविषयीभूतेति विशेषणदानान्नदीपदस्य जलपदेन स्वार्थान्वयानुभावकत्वेऽपि तस्य तात्पर्यविषयीभूतत्वाभावात् । कच्छपदेनान्वयस्यैव तात्पर्यविषयीभूतत्वात् । तथा च नदीपदस्य कच्छपदेन विना तात्पर्यविषयी-भूतान्वयानुभावकत्वाभावरूपापर्यवसानसद्भावान्नाव्याप्तिरित्यर्थः । सन्निधिरपि अन्वयगर्भेत्याह– सन्निधिस्त्विति । प्रहरे प्रहरे उच्चार्यमाणवाक्याज्जायमानान्वयप्रतियोग्युपस्थितेरपि सन्निधित्ववारणायोक्तम् ॥ अव्यवधानेनेति ॥

योग्यतापि संसर्गगर्भेत्याह– योग्यता चेति ॥ अयमत्र सम्प्रदायः । इतरपदार्थसंसर्गेऽपरपदार्थ-निष्ठात्यन्ताभावाप्रतियोगित्वं योग्यता । अस्ति चेयं ‘पयसा सिञ्चेत्’ इति वाक्ये । इतरपदार्थसंसर्गः सेकक्रियाकरणरूपस् तस्मिन् जलरूपापरपदार्थनिष्ठात्यन्ताभावाप्रतियोगित्वमस्ति । जले सेकक्रियाकरणत्वं नास्तीत्यप्रतीतेः । ‘अग्निना सिञ्चेत्’ इत्यत्र नास्त्यग्नौ सेकक्रियाकरणत्वम् । नास्तीति प्रतीत्या सेकक्रियाकरणत्वरूपेतरपदार्थसंसर्गस्य अग्निरूपापरपदार्थनिष्ठात्यन्ताभावप्रतियोगित्वम् । अत्र धूमवह्न्योः सामान्यव्याप्तिवत् सर्वसेकव्यक्तौ सामान्यतः पयसा समं योग्यता विवक्षिता । एवं चाव्याप्तिः । एतत्सेकक्रियाव्यक्तिविशेषसंसर्गे इतरपदार्थरूपकाशीस्थपयोनिष्ठात्यन्ताभावप्रतियोगित्वस्यैव सत्वात् । काशीस्थजले एतत्सेकक्रियाकरणत्वं नास्तीति प्रतीतेः । अत उक्तं प्रतियोगितावछेदकधर्म-शून्यत्वमिति । यथाऽयोग्ये वाक्ये सेकक्रियासंसर्गेऽग्निरूपापरपदार्थनिष्ठो योऽत्यन्ताभावः सेकक्रियासंसर्गात्यन्ताभावस्तत्प्रतियोगितावच्छेदको यो धर्मः संसर्गत्वरूपः । अग्नौ सेकक्रियासंसर्गो नास्तीति सामान्यतः संसर्गात्यन्ताभावप्रतीतेः । तादृशधर्मशून्यत्वं नास्ति । योग्ये वाक्ये तु सेकक्रिया-संसर्गे जलरूपापरपदार्थनिष्ठो योऽत्यन्ताभावः सामान्यतः सेकक्रियासंसर्गात्यन्ताभावो न भवति किन्तूदासीनात्यन्ता भावस्तत्प्रतियोगितावच्छेदकधर्मशून्यत्वमस्ति । संसर्गत्वस्य प्रतियोगितानवच्छेद-कत्वात् । तत्प्रतियोगितावच्छेदकं तदा स्याद् यदि जले सेकक्रियासंसर्गो नास्तीति सामान्यात्यन्ता-भावप्रतीतिः स्यात् । न चैवमस्त्यतो नाव्याप्तिः ।

नन्वथाप्यव्याप्तिरेव । सेकक्रियाव्यक्तिविशेषसंसर्गे काशीस्थजलनिष्ठात्यन्ताभावप्रतियोगितावच्छेदको यो धर्मः, तत्सेकक्रियासंसर्गत्वरूपस्तद्वत्वमेवास्ति न तु तच्छून्यत्वम् । काशीस्थजले एतत्सेकक्रियासंसर्गो नास्तीति प्रतीतेरिति चेद् उच्यते । अत्र संसर्गपदं संसर्गत्वपरम् । अवच्छेदक-धर्मपदेन च अवच्छेदकस्य धर्मो ऽवच्छेदकत्वं विवक्षितम् । एवं च इतरपदार्थसंसर्गत्वे अपरपदार्थ-निष्ठात्यन्ताभावप्रतियोगितावच्छेदकत्वाभावो योग्यतेत्यर्थः पर्यवसितः । अग्नौ सेकक्रियासंसर्गो नास्तीति प्रतीत्या सामान्यतः सेकक्रियासंसर्गत्वस्यैवाग्निनिष्ठात्यन्ताभावप्रतियोगितावच्छेदकत्वात् । इह तु सामान्यतो जले सेकक्रियासंसर्गो नास्तीति प्रतीत्यभावेन सामान्यतः सेकक्रियासंसर्गत्वस्य जल-निष्ठात्यन्ताभाव प्रतियोगितावच्छेदकत्वाभावात् । अतः सामान्यधर्मस्यैव सामान्यात्यन्ताभाव-प्रतियोगितावच्छेदकत्वाभावस्य विवक्षितत्वान्न विशेषधर्मं विशेषात्यन्ताभावं चादायाव्याप्तिर्देयेति भावः ।

ननु योग्यता नान्वयगर्भेत्याशङ्कते– प्रमाणेति ॥ प्रमाणाबाधः किं पदार्थमात्राणाम् उत संसर्गस्यापि । नाद्य इत्याह– पदार्थेति । वाक्याभासेऽपीति ॥ ‘अग्निना सिञ्चेत्’ इत्यत्रापि अग्न्यादिपदार्थानाम् अबाधितत्वादतिव्याप्तिरित्यर्थः ॥ इहापीति ॥ सत्यत्वादिसंसर्गस्य त्वया बाधितत्वाङ्गीकारादित्यर्थः । पुनरपि योग्यता नान्वयगर्भेत्याशङ्कते– तात्पर्येति ॥ अयोग्यस्थलेऽग्नि-करणकसेकक्रियासंसर्ग एव तात्पर्यविषयः । स च बाधित एवेति भावः । तात्पर्यविषयोऽपि पदार्थो वा वाक्यार्थो वा । नाद्य इत्याह– पदार्थेति ॥ संसर्गाबाधस्त्विह नास्तीति भावः । ननु पदार्थ-मात्रेऽपि वाक्यतात्पर्यं युक्तमित्याशङ्कते– नन्विति ॥ अन्यैर् विशेषणैः ॥ समाप्तेरिति ॥ योऽसिद्धस्तद्बोधनेनैव वाक्यस्य समाप्तत्वादित्यर्थः ॥ उक्तरीत्येति ॥ यत्र पदार्थः प्रमितस्तत्र स इतरपदार्थविशिष्टः प्रतिपाद्य इत्युक्तत्वेन प्रश्नधर्मित्वादिना चन्द्रादिप्रातिपदिकार्थस्यापि सामान्यतो जातत्वेनेतरव्यावृत्त्यर्थं प्रकृष्टत्वादीतर पदार्थविशिष्टत्वेनैव तद्बोधनमावश्यकमित्यर्थः ॥ नित्य-सिद्धत्वादिति ॥ अप्राप्त एव शास्त्रस्यार्थवत्त्वात्, अज्ञातस्यैव विषयत्वादिति भावः ।

ननु न निर्निमित्तं मुख्यार्थस्त्यज्यते । एकरसत्वादिश्रुतीनामेव सत्यत्वादिवैशिष्ट्यरूप मुख्यार्थत्यागे निमित्तत्वादिति चेत्तत्राह– एकरसत्वेति ॥ विशेष्येति ॥ लक्षणया चिन्मात्रपरत्वेनेत्यर्थः ॥ मुख्यार्थेति ॥ सत्यत्वादिवैशिष्ट्यरूपमुख्यार्थाङ्गीकारे बाधकाभावादित्यर्थः । तस्य विचारविधेः ॥ आपातदर्शनजन्येति ॥ समानधर्मदर्शनजन्येत्यर्थः । निष्प्रकारके ब्रह्मण्येतादृशविचारविध्यप्रवृत्तेरिति भावः । कुत इत्यत आह– विषयादीति ॥ ‘विषयो विशयश्चैव पूर्वपक्षस्तथोत्तरः । प्रयोजनं च वक्तव्यं पूर्वसिद्धान्तपक्षयोः’ इत्युक्तत्वेन प्रकृते तदभावादित्यर्थः ॥ यस्य कस्यचिदिति ॥ सत्यत्वादिविशिष्टस्य ब्रह्मत्वज्ञानं यदनुभवसिद्धं तन्न स्यादित्यर्थः । दूषणान्तरं चाह– तात्पर्येति ॥ विभागो भेदः ॥ तेन चेति ॥ यत्किञ्चिदिति बोधनेन । पूर्वमेव यत्किञ्चिदिति ज्ञाने सत्येव बुभुत्साप्रश्नयोरुदयात् तात्पर्यतो यत्किञ्चिदित्येव बोधकस्य सत्यत्वादिवाक्यस्य ब्रह्मबुभुत्साप्रश्नौ प्रति हेतुभूतज्ञानादनधिकविषयकत्वेन सत्यादिवाक्यं ब्रह्मबुभुत्सानिवर्तकं ब्रह्मप्रश्नोत्तरं च न स्यादित्यर्थः ।

यदुक्तं तात्पर्यविषयस्याखण्डार्थत्वेत्यादि, तदयुक्तम् । इदं ब्रह्मेत्युद्देश्यविधेयभावाङ्गीकारात् । न चाखण्डे उद्देश्यविधेयविभागायोग इत्युक्तमिति वाच्यम् । अप्राप्तं यद् ब्रह्मस्वरूपं तन्मात्रस्यैव विधेयत्वाङ्गीकारात् । तस्य चाखण्डत्वादित्याशङ्क्य निराकरोति– न चेति ॥ विधेयस्य ब्रह्मस्वरूपस्य । स्वरूपेण विशेषणाविशिष्टतया । तथा च स्वरूपमात्रस्य स्वप्रकाशत्वादिना नित्य-सिद्धत्वेन विधेयत्वाभावादिति भावः ॥ उद्देश्येति ॥ यत्सत्यं तद् ब्रह्मेति उद्देश्यभूतलक्षणसंसृष्टतयेत्यर्थः ॥ वाक्यान्तरवदिति ॥ संसर्गबोधकनीलोत्पलादिवाक्यवदित्यर्थः । शक्त्या जायमानान्वय-प्रतियोग्युपस्थितेर्लक्षणात्ववारणायाशक्येत्युक्तम् । गौणीवृत्त्या जायमानान्वयप्रतियोग्युपस्थितेर्लक्षणात्व-वारणायासदृशेत्युक्तम् ॥ असम्भवादिति ॥ लक्ष्यार्थस्य ब्रह्मण्यन्वयप्रतियोगित्वेनोपस्थित्यभावेन लक्षणाया अयोगात् । अन्वयप्रतियोगित्वेन तदुपस्थितौ च सखण्डार्थत्वापत्तिरिति भावः ॥ लक्षणाबीजेति ॥ यदनुपपत्त्या यत्कल्प्यते तस्य तदुपपादकताया रात्रिभोजनादौ दृष्टत्वात् प्रतीता-न्वयानुपपत्त्या कल्प्यमानलक्षणाया अमुख्यार्थान्वयमादाय पूर्वप्रतीतान्वयोपपादकत्वं च गङ्गायां घोष इत्यादौ दृष्टम् । इह च सत्यत्वाद्यन्वयानुपपत्त्या कल्प्यमानचिन्मात्रलक्षणाया न पूर्वप्रतीतान्वयो-पपादकत्वमस्ति । पूर्वप्रतीतसत्यत्वान्वयस्य सर्वथा परित्यक्तत्वादिति भावः ।

पर्यायत्वमिति ॥ घटः कलश इतिवत्प्रवृत्तिनिमित्तभेदाभावादिति भावः । सत्यादिपदानां लक्ष्यार्थाभेदेऽपि परापरजातिरूपवाच्यार्थभेदसद्भावान्न पर्यायत्वमित्याशङ्क्य निराकरोति– न चेति ॥ कुम्भादीति ॥ घटादीत्यर्थः । परा व्यापकजातिः सत्यशब्दार्थः । अन्तःकरणेत्यादि चिद्विशेष-विशेषणम् । तथा चान्तःकरणवृत्तिलक्षणं यदुपधानमुपाधिस् तल्लब्धभेदो यःकश्चिद्विशेषः स्वरूपज्ञानभिन्नान्तःकरणवृत्तिविशेषस् तदनुगतं ज्ञानत्वं, स्वरूपानन्दव्यतिरिक्तो वैषयिकानन्दस्तदनु-गतमानन्दरूपं सामान्यं चापरजातिस्तद्वाचिनौ ज्ञानानन्दशब्दावित्यर्थः ॥ एवं चेति ॥ घटः पृथिवी द्रव्यमित्यादिशब्दानामिव विशेष्याभेदोऽपि वाच्यः । जातिरूपप्रकारभेदान्न सत्यादिपदानां पर्यायत्व-मित्यर्थः ॥ कुम्भेति ॥ सत्यं ज्ञानमित्यत्र सत्यशब्दोक्तसत्ताया ब्रह्मलक्षणत्वस्य त्वयाप्यङ्गीकारान्न तस्याः कुम्भादिसाधारण्यम् । तथात्वे ब्रह्मलक्षणस्यातिव्याप्तिः स्यात् । तथा च न सत्यशब्दस्य कुम्भादिब्रह्मसाधारणसत्ताजातिवाचित्वमित्यर्थः ॥ मिथ्येति ॥ कुम्भादिषु ब्रह्मणि चानुगतम् एकसत्वसामान्यं नास्ति । कुम्भादीनां मिथ्यात्वादित्यर्थः ।

कुम्भादिब्रह्मानुगतसत्त्वसामान्यस्य सत्यशब्दाभिधेयत्वे दोषमाह– तयेति ॥ अनृतसाधारण-स्यानृतादिव्यावर्तकत्वायोगादिति भावः । कुम्भादिसाधारणसत्ताजातिः सत्त्वपदेनोच्यत इत्यङ्गीकारे कालत्रयाबाध्यत्वरूपं पारमार्थिकं सत्त्वं ‘सत्यं ज्ञानम्’ इति श्रुतौ सत्यपदेनोक्तमिति त्वन्मतहानिः स्यादित्याह– कालत्रयेति ॥ किञ्च ज्ञानत्वं न जातिस् तदाधारानेकव्यक्त्यभावात् । न चान्तःकरणो-पाधिकज्ञानान्यनन्तानि सन्तीति वाच्यम् । ज्ञानत्वादेर्ब्रह्म लक्षणत्वेन जातित्वापत्तिर् घटाद्युपाधि-भिन्नाकाशानां बहूनां सत्वादित्याह– धर्मीति ॥ योगे वेति ॥ जातित्वयोगे वा तदुपपत्त्यर्थं धर्मिसमसत्ताकभेदवदुपहितवृत्तिरूपज्ञानवृत्तित्वेऽङ्गीक्रियमाणे ज्ञानत्वस्यातिव्याप्त्यापत्त्या तस्य ब्रह्मलक्षणत्वायोगादित्यर्थः ॥ सत्वादीति ॥ कल्पतरुकारेण सत्यादिशब्दानां सत्तादिजातिवाचित्व-मुक्तम् । अनेन तु सत्त्वादिविशिष्टशबलब्रह्मवाचित्वमुच्यत इति भेदः । यथोक्तं संक्षेपशारीरके–

‘रूप्यादौ मे सत्यता तावदेका प्रत्यङ्मात्रे सत्यता काचिदन्या ।

तत्सम्पर्कात्सत्यता तत्र चान्या व्युत्पन्नोऽयं सत्यशब्दस्तु तत्र’ ॥ इति ।

तत्र शबले । सत्यत्वादेरित्यादिपदेन ज्ञानत्वानन्तत्वयोर्ग्रहणम् । तस्यैव शबलस्यैव । तथा च तस्यैवात्र प्रतिपाद्यत्वं स्यादित्यर्थः ॥ न त्विति ॥ न चेष्टापत्तिः । मोक्षजनकज्ञानविषय-शुद्धब्रह्मपरत्वादस्य वाक्यस्येति भावः । पर्यायत्वोपपादनमुपसंहरति– तस्मादिति ।

### **न्यायकल्पलता**

अभिधानेति । अभिधानम् अन्वयबोधनम् । नन्विदं घटः कर्मत्वमित्यादिनिराकाङ्क्षेऽप्यस्तीत्यत आह– यस्य चेति । निराकाङ्क्षेऽन्वयाननुभावकत्वं स्वरूपप्रयुक्तं न तु पदान्तरविरहप्रयुक्तम् । नन्वहो विमलं जलं, नद्याः कच्छे महिषश्चरतीत्यादि यदा नदी कच्छान्वयपरतया प्रयुज्यते तदा तत्राव्याप्तिः । नदीपदस्य कच्छपदेन विनापि जलपदेन स्वार्थान्वयानुभावकत्वात् । मैवम् । तात्पर्य-विषयेत्यन्वयविशेषणात् । ननु तर्ह्यन्वयांशो व्यर्थः । यस्य येन विना तात्पर्यविषयाननुभावकत्वमित्यस्यैव सामञ्जस्यात् । तात्पर्यविषयश्च क्वचित्संसृष्टः क्वचिदखण्ड इति नाखण्डार्थेऽप्याकाङ्क्षानुपपत्तिरिति । मैवम् । स्वरूपमात्रस्य ज्ञाततयाऽखण्डे तात्पर्याभावेन पदान्तरविरहप्रयुक्त तात्पर्यविषयाननु-भावकत्वस्याखण्डार्थवाक्येष्वखण्डार्थानुभवजननात्प्रागसत्त्वात् ॥ सन्निधिस्त्विति ॥ पदविशेषजन्यत्व-मुपस्थितौ विशेषणम् । अतः प्रत्यक्षादिजन्यकलापाद्युपस्थितौ वा, अग्निः करणत्वमोदनः कर्मतम’ इत्यादिपदजन्योपस्थितौ वा नातिव्याप्तिः । यत्त्वव्यवधानेन शाब्दबोधानुकूलार्थेऽपि स्थितिमात्रमासत्तिर् न त्वन्वय प्रतियोगित्वविशेषिता । गौरवात् । सा च संसर्गाबोधकेऽप्यस्त्येवेति ।

अत्र ब्रूमः । शब्दः पर्वतो गुणोऽग्निमानित्यादौ पदज्ञानत्वेन शाब्दबोधानुकूलां शब्दशब्दार्थ-भूतशब्दरूपपदोपस्थितिमादायातिव्याप्तिः । शब्दपदोपस्थितेः पर्वतोपस्थितिं प्रत्यासत्तित्वाभावेप्युक्तविधया लक्षणसत्त्वात् ॥ इतरेति ॥ अत्र एकपदार्थसंसर्गे तदाश्रयत्वाभिमतनिष्ठविरोधिप्रतियोगित्वाभाव इति लक्षणम् । तेनेतरेत्यादिपदविशेषणं चेदेकपदोपस्थाप्ययोः प्रकृतिप्रत्ययार्थयोरेकप्रत्ययोप-स्थाप्यकारकसङ्ख्यादेर्वा न योग्यता स्यात् । पदार्थविशेषणं चेत्प्रमेयत्वे प्रमेयत्वमित्यादौ सा न स्यादित्यादि दूषणं परास्तम् । संसर्गपदोपादानाच्च शब्दवदाकाशस्य शब्दनिष्ठात्यन्ताभावप्रतियोगित्वाद-व्याप्तिर्निरस्ता । विरोधीत्युक्त्या च रूपप्रागभावावच्छिन्नो घटो रूपवानित्यादौ विशिष्टवैशिष्ट्यसंसर्गे प्रागभावादेरपि विरोधित्वान्नातिव्याप्तिः । प्रतियोग्यसमानाधिकरणत्वमपि प्रवेश्यम् । तेन दण्डी पुरुष इत्यादौ नाव्याप्तिः । संयोगात्यन्ताभावस्य प्रतियोगिसमानाधिकरण भिन्नत्वाभावात् । धूमवह्न्योः सामान्यव्याप्तिवत्सर्वसेकव्यक्तेः सामान्यतः पयसा समं योग्यतेति मते अवच्छेदकधर्मशून्यत्वम् अन्यत्व-मित्युक्तम् । तस्मिन्पक्षे संसर्गपदं संसर्गत्वपरम् । अवच्छेदकधर्मशब्देनावच्छेदकस्य धर्मोऽवच्छेदकत्वं विवक्षितम् । तथा चैकपदार्थसंसर्गत्वे उक्तप्रतियोगितावच्छेदकत्वशून्यत्वमित्यर्थः । अत्र मते सेकानन्वितं जलमयोग्यमेव । सेकसंसर्गत्वस्य तन्निष्ठाभावप्रतियोगित्वावच्छेदकत्वात् ।

नन्वेवं ‘पयसा सिञ्चति’ इत्यत्र सर्वसेकव्यक्तेः सर्वपयसाऽन्वयः स्यात् । योग्यता-तज्ज्ञानयोरविशेषादिति चेत्पर्वते महानसीयवह्निवद्बाधेन प्रतिबन्धात् । असंसर्गाग्रहस्य विशिष्टज्ञानमात्रे हेतुत्वादिति केचित् । तन्न । सामान्ययोग्यतायां मानाभाव इत्यन्ये । उक्तलक्षणं त्ववच्छेदकत्वा-नन्तर्भावेनैव बोध्यम् । ननु स्वप्रकाशस्याप्यात्मनोऽविद्योपहितत्वेनास्फुरणाद्वेदान्त विषयत्वं भविष्यतीत्यत आह– अविद्येति । अधिष्ठानस्फुरणं विनाऽध्यासायोगात् । निर्विशेषे च सामान्यविशेष स्फुरणास्फुरणयोरयोगेनात्मस्फुरणाभावान्नात्मनो विषयत्वमिति भावः । ननु ‘स यथा सैन्धवघनोऽ-नन्तरोऽबाह्यः कृत्स्नो रसघन एव स्यादेवं वा ओ इदं महद्भूतमनन्तमपारं कृत्स्नः प्रज्ञानघन एव’ इत्याद्येकरसत्वादिश्रुतिर्मुख्यार्थत्यागनिमित्तमित्यत आह– एकरसत्वादीति । विशेष्यपरस्य विशिष्टपरेणाविरोधादित्यर्थः । न च द्वारतयोपस्थितैकरसत्वादेर्बाधकत्वमिति वाच्यम् । सत्यादि-वाक्याद्द्वारतयोपस्थितसत्यत्वादेरेवैकरसत्वादिबाधकत्वं सुवचमित्युक्तत्वात् ॥ बुभुत्साया इति ॥ धर्मिणः प्रागेव ज्ञानात्तत्र बुभुत्साविरहादिति भावः । यत्तु स्वरूपस्य ज्ञातत्वेऽस्य साधारणस्वरूपे बुभुत्सेति । तदसत् । स्वरूपद्वयाभावादित्युक्तत्वात् ॥ श्रोतव्य इति ॥ मतभेदेन श्रवणमनन-विध्योर्विचारविधित्वम् । ननु वेदान्ततात्पर्यनिश्चयफलकतया निष्प्रत्यूहनिष्प्रकारकब्रह्मज्ञानार्थत्वाद्विचारो नायुक्त इति चेन्न। स्वरूपमात्रे तात्पर्याभावादित्युक्तत्वात् । विचारजन्यज्ञानत्वनिष्प्रकारकत्वयो-र्विरोधाच्च । इहैवाविरोधकल्पनेऽन्योन्याश्रयाच्च ॥ एकतरेति ॥

नन्वद्वैताद्युपलक्षिताखण्डार्थज्ञानं विषयनिर्धारणम् । तदधीनं च प्रयोजनं मुक्तिर् न त्वेकतर-प्रकारनिर्धारणाधीनं प्रयोजनमिति । मैवम् । त्वदभिमताखण्डार्थज्ञानं प्रत्यद्वैताद्युपलक्षणस्य प्रकाशे तस्य ज्ञानस्याखण्डार्थज्ञानत्वायोगात् । अप्रकाशे द्वैतस्य मिथ्यात्वेन स्वरूपसदद्वैताद्युपलक्षिताविद्या-धिष्ठानचिन्मात्रस्फुरणस्य सदा सत्त्वेऽपि मुक्तेरभावेन प्रयोजनस्य तदधीनत्वासम्भवात् ॥ यस्य कस्यचिदिति ॥ सत्यत्वादिविशिष्टस्य ब्रह्मत्वज्ञानं यदनुभवसिद्धं तन्न स्यादित्यर्थः ॥ तात्पर्य-विषयस्येत्यादि ॥ यत्किञ्चिदिति ज्ञाने सत्येव बुभुत्साप्रश्नयोरुदयात्सत्यादिवाक्यस्य ब्रह्मबुभुत्साप्रश्नौ प्रति हेतुभूताज्ज्ञानादनधिकविषयत्वेन सत्यादिवाक्यं ब्रह्मबुभुत्सानिवर्तकं ब्रह्मप्रश्नोत्तरं च न स्यादित्यर्थः । यत्त्वेकस्मिन्नपि कल्पितोद्देश्यविधेयभावसम्भव इति । तदयुक्तम् । अखण्डज्ञाने कल्पिताभानात् ॥ अप्राप्तेति ॥ अप्राप्तं यद् ब्रह्मस्वरूपं विधेयं तत्परत्वात् ॥
विधेयस्यापीति ॥ ब्रह्मपदाद् ब्रह्मणो ज्ञातत्वेन तस्याविधेयत्वाद्यत्सत्यं तद् ब्रह्मेत्युद्देश्यविधेयसंसर्गस्य विधेयतेत्यर्थः । यत्त्वसाधारणं स्वरूपस्य प्रमेयतया विधेयत्वमिति । तन्न । व्यावर्तकादिवैशिष्ट्यातिरिक्तासाधारणरूपाभावात् । यदप्युद्देश्यता विधेयता च स्वरूपमात्रपर्यवसन्नेति । तदपेशलम् । प्रकारभेदं विना ज्ञातत्वाज्ञातत्वादि-रूपविरुद्धरूपोद्देश्यत्वविधेयत्वयोरेकत्रायोगात् ॥ बीजेति ॥ तात्पर्यानुपपत्तिरूपबीजं तु पूर्वमेव निरस्तमिति भावः ॥ सत्यादीति ॥ घटः कलश इतिवत्प्रवृत्तिनिमित्तभेदाभावादित्यर्थः ।

एवं चेति ॥ घटः पृथिवी द्रव्यमित्यादिशब्दानामिव विशेष्याभेदेति प्रकारभेदान्न पर्यायत्वम् ॥ कुम्भेति ॥ सत्यं ज्ञानमित्यत्र सत्यशब्दोक्तसत्ताया ब्रह्मलक्षणत्वस्य त्वयाप्यङ्गीकारान्न तस्याः कुम्भादिसाधारण्यम् । अन्यथा लक्षणस्यातिव्याप्तिः स्यात् । तथा च न सत्यशब्दस्य कुम्भादि-ब्रह्मसाधारणसत्ताजातिवाचित्वमित्यर्थः ॥ मिथ्येति ॥ कुम्भादिषु ब्रह्मणि चानुगतामेकां सत्ताजातिम् अङ्गीकृत्य सत्यपदेन सत्तासामान्यं दुर्वचमित्युक्तं पूर्वम् इदानीं कुम्भादिब्रह्मानुगतं सत्तासामान्यमेव नास्तीत्युच्यत इति भेदः । ब्रह्मणि तत्स्वरूपमेव सत्ता । कुम्भादिषु तु सदधिष्ठानब्रह्मानुवेधमात्रमिति त्वन्मतहानेश्च । कुम्भादिब्रह्मानुगतसत्तासामान्यस्य सत्यशब्दाभिधेयत्वे दोषान्तरमाह– तयेति ॥ अनृतसाधारणस्यानृतादव्यावर्तकत्वात् ॥ कालत्रयेति ॥ कुम्भादिसाधारणसत्ताजातिः सत्यपदेनोच्यत इत्यङ्गीकारे ‘सत्यं ज्ञानम्’ इति श्रुत्यभिहितं तात्विकं सत्त्वं ब्रह्मण्येवेति त्वन्मतस्य भङ्गः स्यात् । किञ्च जातित्वाभिमतज्ञानत्वाश्रयव्यक्तिरेका वाऽनेका वा । आद्ये दोषमाह– भेदं विनेति ॥ व्यक्तिभेदं विनेत्यर्थः । द्वितीयेऽप्युपहितानुपहितरूपेणानेका वोपहितरूपेणैव वा । नाद्य इत्याह– धर्मीति ॥ धर्मिसमसत्ताकभेदं विनाऽप्युपहितानुपहितवृत्तिज्ञानत्वं जातिरस्त्वित्यङ्गीकुव•णं प्रत्याह– योगे वेति । घटाकाशाद्यभिव्याप्ताऽऽकाशत्वस्य शुद्धाकाशलक्षणत्वाभाववत्तथाविधविज्ञानत्वस्यापि शुद्धलक्षणत्वं न स्यात् । ज्ञानत्वमुपहितवृत्त्येवेति द्वितीयपक्षं दूषयति– ज्ञानत्वादेरिति । धर्मिसमसत्ताक-भेदवदुपहितवृत्तित्वेन ज्ञानत्वादेर्जातित्वसम्भवेऽपि न तस्य शुद्धलक्षणत्वम् । शुद्धेऽसम्भवादित्यर्थः ।

यत्तूपहितवृत्तित्वेऽप्युपधेयवृत्तित्वानपायान्नासम्भव इति । तन्न । ज्ञानादिपदप्रवृत्तिनिमित्तस्य ज्ञानत्वादेरुपधेयवृत्तित्वेनोपधेयस्य शुद्धस्य ज्ञानादिपदवाच्यताप्रसङ्गात् । उपहितस्य दृश्यत्वादिनोपधेयस्य दृश्यत्वादिकं च स्यादिति ॥ एतेनेति ॥ सत्यशब्दः कालत्रयाबाध्यत्वरूपपारमार्थिकसत्त्वाभिधायक इति त्वदङ्गीकारेण ॥ सत्त्वादीति ॥ प्रवृत्तिनिमित्तभेदान्न पर्यायत्वम् ॥ सत्यत्वादेरिति ॥ उक्त-रूपस्य । यत्तु शबलेन सत्यत्वादेरयोगः । उक्तरूपसत्यत्वादेरयोगेऽपि सत्यत्वान्तरस्य तत्र सत्त्वात् । शबले ह्येषैव सत्यता यत्परमार्थसंसर्गे प्रतीयमाने तस्मिन्सत्यशब्दसङ्गतिग्रहः । तदुक्तं संक्षेपशारीरके–

आकाशादौ सत्यता तावदेका प्रत्यङ्मात्रे सत्यता काचिदन्या ।

तत्सम्पर्कात्सत्यता तत्र चान्या व्युत्पन्नोऽयं सत्यशब्दस्तु तत्र ॥ इति ।

तत्र शबले । तथा च शबलेऽपि सत्यत्वादिकमस्तीति । तन्न । जपाकुसुमसम्पर्कात्स्फटिक-लोहितिम्न इव परमार्थसत्संसर्गाच्छबले प्रतीयमानस्य सत्यत्वस्यापारमार्थिकत्वेन कालत्रयाबाध्यत्वरूपं पारमार्थिकं सत्यत्वं श्रौतसत्यपदेनोच्यत इति त्वन्मतभङ्गप्रसङ्गात् । लक्षणत्वेनाभिमतायाः प्रत्यङ्मात्रनिष्ठसत्यतायाः शबलेऽनुपपादनाच्च । यस्तु वैयात्याद् ब्रूते– सत्संसर्गेण प्रतीयमानत्वरूपं सत्त्वमेवात्र लक्षणमिति तं प्रत्याह– योगे वेति ॥ व्यावर्तकव्यावृत्त्योः सामानाधिकरण्यनियमात् ॥ न तु शुद्धस्येति ॥ परमार्थसत्संसर्गस्य शुद्धेऽभावाच्छुद्धे विद्यमानस्याबाध्यत्वरूपपारमार्थिक-सत्यत्वस्य सत्यपदेन शुद्धेऽभिधानस्य त्वयाऽनङ्गीकारादित्यर्थः ॥ तस्मादिति ॥ उक्तरूपसत्यत्वादीनां सत्यादिवाक्येन शुद्धप्रतिपादनं सम्भावितम् । तत्त्वखण्डार्थवादिना नाभ्युपेयते । शुद्धादन्यत्र तु तत्प्रतिपादनसम्भावनैव नास्ति । अतः सत्यादिपदं सत्यत्वादिकं सर्वथा न बोधयति किन्तु विशेष्यमात्रमेव बोधयतीत्यर्थभेदाभावात्पर्यायत्वं सत्यादिपदस्य ।

------------------------------------------------------------------------

पदान्तरवैयर्थ्यं च स्यात्

# **न्यायामृतम्**

पदान्तरवैयर्थ्यं च स्यात् । न च प्रातिपदिकप्रथमयोरिवैकार्थ्येऽपि पदान्तरा-वैयर्थ्यमिति वाच्यम् । तत्र महाभाष्य एव ‘किं पुनरत्र प्रथमया’ इति वैयथ्यमाशङ्क्य ‘ग्राम उच्चैस्ते स्वग्राम उच्चैस्तव स्वम्’ इत्यत्र ‘सपूर्वायाः प्रथमायाः’ इत्येष विधिर्यथा स्यादित्यर्थवत्त्वोक्तेः । न च प्रतिपदम् आरोपितासत्यत्वादिव्यावृत्तिरूपफलभेदाद-वैयर्थ्यम् । व्यावर्तकस्य सत्यत्वादेस्तात्पर्यतोऽनर्पणे व्यावृत्त्यसिद्धेः । न च सत्यत्वादेर-तात्पर्य विषयत्वेऽपि लक्षणातः प्रागभिधाकाले प्रतीतिमात्रेण तत्सिद्धिः । ‘नद्यां घोषः’ इत्यत्र तीरस्यानदीतः ‘यजमानः प्रस्तरः’ इत्यत्र प्रस्तरस्यायजमानाच्च व्यावृत्त्यापातात् । न चातात्पर्याविशेषेऽपि सत्यत्वादिकं व्यावहारिकं, यजमानत्वादिकं तु प्रातिभासिकमिति युक्तम् । न चौपनिषदे ब्रह्मणि सत्यत्वादिकं प्रत्यक्षादिप्राप्तं येन व्यावहारिकं स्यात् । न च तत्त्वपरात्प्रतीतं व्यावहारिकं १व्यावहारिकपरात्तु प्रतीतं प्रातिभासिकमिति व्यवस्था । ‘असद्धा इदमग्र आसीत्’ इति तत्त्वपरेण प्रतीतस्य मूलकारणासत्त्वस्य व्यावहारिकत्वापातात् ।

न च सत्यत्वादिकं तत्त्वावेदकबाधितत्वाद् व्यावहारिकं, यजमानत्वादिकं तु व्यावहारिकबाधितत्वात् प्रातिभासिकमिति युक्तम् । तत्त्वावेदकस्यापि विशेष्यमात्रपरत्वेन सत्यत्वाद्, व्यावहारिकबाधितस्याद्वैतवत् पारमार्थिकत्वोपपत्तेश्च । न च लक्षणाबीजे मुख्यार्थबाधके तुल्येऽपि सत्यादिपदस्य वाच्यार्थेऽवान्तरतात्पर्यं, यजमानपदस्य तु तन्नेत्यत्र हेतुरस्ति येनोक्तव्यवस्था स्यात् ।

किञ्च व्यावृत्तयः सत्या मिथ्या वा ? आद्ये व्यावर्तकानामपि सत्त्वं स्यात् । व्यावहारिकैर्व्यावर्तकैः पारमार्थिकव्यावृत्त्यसिद्धेः । किञ्च तासां ब्रह्माभेदे ब्रह्मपदेनैव तत्सिद्धेरितरवैयर्थ्यं, व्यावर्तकधर्माणामपि सत्त्वं ब्रह्माभिन्नत्वं च स्याद्, अविशेषात् । एवं व्यावृत्तीनामन्योन्यम् अभेदे सत्यपदेनैवाज्ञानादिव्यावृत्तिसिद्धेर्ज्ञानादिपदवैयर्थ्यम् । तासां ब्रह्मणा परस्परं भेदे चाद्वैतहानिः, अभावद्वैतस्य निरासात् । नान्त्यः, शुक्तेः शुक्तितो व्यावृत्तेर्मिथ्यात्वे शुक्तित्वस्य शुक्तिसमानसत्ताकत्ववदनृतव्यावृत्तेर्मिथ्यात्वेऽ-नृतत्वस्य ब्रह्मसम सत्ताकत्वापातात् । तत्त्वजिज्ञासुं मुमुक्षुं प्रति मिथ्याबोधनायोगात् । न चाऽनृतत्वादिभ्रान्तिनिवृत्त्यर्थं तद्बोधनम्, अधिष्ठानब्रह्मतत्त्वज्ञानेनैव तन्निवृत्तिसम्भवे भ्रान्त्यन्तरोत्पादायोगात् । न हि वल्मीके स्थाणुत्वभ्रान्तिः पुंस्त्वस्योपदेशेन निवर्त्या, किन्तु वल्मीकत्वस्य । न चात्मनि कल्पितेनापि ब्राह्मण्येन मिथ्याशङ्किता ब्राह्मण्यस्येव व्यावहारिक्या व्यावृत्त्या प्रातिभासिकानृतत्वभ्रान्तिनिवृत्तिरिति वाच्यम् । ब्राह्मण्यस्य देहविशेष सम्बन्धित्वे आत्मनि ब्राह्मण्यस्य जातिविशेषत्वेऽब्राह्मण्यस्य सत्यत्वेन द्वयोः कल्पितत्वायोगात् । असद्व्यावृत्तेर्व्यावहारिकत्वेऽनपोदितप्रामाण्येन ‘असद्वा इदमग्र आसीत्’ इति वाक्येनासत्त्वस्य पारमार्थिकत्वापत्तेश्च ।

ननु मीमांसकमतेऽनृतस्याप्यर्थवादार्थस्य सत्ये प्राशस्त्ये इव मिथ्याभूतानामपि व्यावृत्तीनां सत्ये ब्रह्मणि द्वारत्वेन बोधनं युक्तम् । उक्तं हि ‘सत्यादिशब्दा असत्यादि-व्यावृत्तिद्वारा लक्ष्ये पर्यवस्यन्ति’ इति चेन्न । ब्रह्मस्वरूपमात्रस्य श्रुतिं विना प्रागेवाविद्याद्यध्यासाधिष्ठानत्वादिना ज्ञातस्य पुनरपि ‘ब्रह्मविदाप्नोति’ इति पूर्ववाक्ये सामान्यतोऽत्र च सत्यादिशब्दैः सत्यत्वादिविशिष्टतया (व्यावृत्तिविशिष्टतया च)ज्ञात-(न)त्वे न तज्ज्ञानस्य व्यावृत्तिज्ञानासाध्यत्वाद् व्यावृत्तिज्ञानस्यैव च धर्मिज्ञानसाध्यत्वेन वैपरीत्यापाताच्च । शाब्देऽर्थे आर्थिकार्थस्य द्वारत्वानुपपत्तेश्च । ‘नीलमुत्पलम्’ इत्यादेरपि अनीलव्यावत्तिद्वारा स्वरूपमात्रपरत्वम् इत्यापाताच्च । न च प्रागज्ञातो व्यावृत्त्या ज्ञाप्यो विशेषस्त्वन्मतेऽस्ति । न च प्राग्ब्रह्मणो ज्ञानेऽप्यन्याविषयकं तज्ज्ञानम् असिद्धमिति वाच्यम् । व्यावृत्तिज्ञानस्यान्याज्ञाने द्वारत्वापत्त्या ब्रह्मज्ञाने द्वारत्वायोगात् । व्यावर्त्य-ज्ञानं व्यावृत्तिज्ञाने द्वारमिति वैपरीत्यापाताच्च । प्राचीने ब्रह्माज्ञाननिवर्तके ब्राह्मा-परोक्षज्ञाने तदज्ञानकार्यस्यान्यस्य भानायोगाच्च, ब्रह्मप्रातिपदिकार्थबुभुत्सायामेतद्वाक्यं प्रवृत्तमिति स्वप्रक्रियाविरोधाच्च ।

किञ्च सत्यशब्देनासद्व्यावृत्तिद्वारा यद्बोधितं तदेव ज्ञानादिपदेनाज्ञानादिव्यावृत्तिद्वारा बोध्यते ? अन्यद्वा । आद्ये ज्ञानादिपदवैयर्थ्यम् । द्वितीये सविशेषत्वम् । न च द्वार-विकल्पः । सत्यादिशब्दानां नित्यवच्छ्रवणात् । एकस्मिन्प्रयोगे व्रीहियवयोरिवैकस्मिन् वाक्ये सत्याद्यनेकपदोपादानायोगाच्च । अनृतत्वादिभ्रान्तिनिवृत्तिरूपदृष्टकार्याणां भिन्नत्वेन व्रीहियवादिवद्विकल्पप्रयोजकस्यैक(व) कार्यत्वस्याभावाच्च । नापि समुच्चितद्वारत्वं ‘विज्ञानमानन्दं ब्रह्म’ इत्यादौ अनृतव्यावृत्तेरबोधनेऽपि ब्रह्मप्रतीतेः, ‘आनन्दादयः प्रधानस्य’ इति सूत्रे त्वद्भाष्योक्तन्यायेनोपासनायां शाखान्तरोक्तगुणोपसंहारेऽपि ब्रह्मप्रमितौ वाक्यस्य शाखान्तरानपेक्षत्वाच्च । सत्यादिपदानां प्रत्येकं लक्षकत्वेन प्रत्येकं लक्ष्यब्रह्मबोधकत्वाच्च, सत्यत्वादेः प्रत्येकं लक्षणत्वाच्च । न हि प्रकृष्टत्वादिकमिव सत्यत्वादिकं प्रत्येकम् अतिव्याप्तं, तस्मान्न व्यावृत्तिर्द्वारम् । एतेन चन्द्रं शाखेव ब्रह्म व्यावृत्तिर्द्वारतया बोधयतीति निरस्तम् । एतेन सत्यत्वादिकं व्यावृत्तिर्वा ब्रह्मबोधने उपलक्षणतयोपादीयत इति निरस्तम् । ‘काकवद् गृहम्’ इत्यादिवत् सखण्डार्थत्वापत्तेः । उपलक्षणात्प्रागेव ब्रह्मणो ज्ञातत्वेनोपलक्ष्यत्वायोगाच्च । तदुक्तम्–

‘सत्यज्ञानादिकेऽप्येवं न व्यावृत्त्या प्रयोजनम् ।

व्यावर्त्यस्याविशेषत्वे तदखण्डं च खण्डितम्’ ॥ इति ।

व्यावृत्त्या द्वारभूतयेत्यर्थः । टीकायां तु ‘व्यावृत्तिः किं ब्रह्मविशेषणत्वेन बोध्या ? स्वतन्त्रा वा ? आद्ये सखण्डत्वम् । अन्त्ये ब्रह्मजिज्ञासुं प्रति तदुपदेशोऽसङ्गतः’ इति व्याख्यातम् । न चात्र व्यावृत्तिवैशिष्ट्यस्यार्थिकत्वेन शाब्दार्थस्य न सखण्डत्वं ‘यश्चार्थादर्थो न स चोदनार्थः’ इति न्यायात्, ‘मानान्तरादपोहस्तु न शाब्दस्तेन स स्मृतः’ इति सुरेश्वरोक्तेश्चेति वाच्यम् । आर्थिकेनापि विशेषणेन ब्रह्मणोऽखण्डत्वहानेः । अनन्तशब्देनान्तवद्व्यावृत्तेः साक्षादुक्तेश्च शब्दस्य व्यावर्तकवैशिष्ट्यातात्पर्ये आर्थिक-व्यावृत्त्याऽ(त्त्य)सिद्धेरुक्तत्वाच्च ।

एतेन–

‘लक्ष्यार्थभेदाभावेऽपि व्यवच्छेद्य(स्य भेदतः)विभेदतः ।

विज्ञानानन्दपदयोः पर्यायव्यर्थते कुतः’ ॥ इत्यानन्दबोधोक्तमपास्तम् ।

## **अद्वैतसिद्धिः**

स्वरूपमात्रपरत्वेऽपि न पदान्तरवैयर्थ्यं व्यावृत्तिभेदबोधनेन साफल्यादिति चोक्तमेव । न च व्यावर्तकस्य सत्यत्वादेस्तात्पर्यतोऽसमर्पणे व्यावृत्त्यसिद्धिरिति वाच्यम् । ‘गम्भीरायां नद्यां घोषः प्रतिवसति’ इत्यत्र यथा तीरे तात्पर्येऽपि नद्याम् अगम्भीरव्यावृत्तिरभिधाबलाल्लभ्यते । तात्पर्यविषया-गम्भीरनदीतीरव्यावृत्ततीरबुद्धावुपायत्वात्, तथाऽत्राप्यभिधाबलात्सत्यत्वादिविशिष्टे तात्पर्याभावेऽप्या-पाततस्तत्प्रतीतिमात्रेणैव व्यावृत्तिसिद्धिः । तात्पर्यविषयानृतादिव्यावृत्तस्वरूपबुद्धावुपायत्वस्य तुल्यत्वात् । न च नद्यादिपदलक्ष्ये तीरादावनदीत्वादिवत्सत्यत्वादिपदलक्ष्येऽपि ब्रह्मण्यसत्यत्वाद्यापत्तिः । जहल्लक्षणानभ्युपगमात् । यदि हि तीरादौ नदीत्वादिवद् ब्रह्मण्यपि सत्यत्वादिकम् अभिधाबलान्न प्रतीयेत तदैवं स्यात्, न त्वेवमस्ति । नद्यादौ नदीत्वादिवत् सत्यत्वादेर्ब्रह्मण्येव प्रतीतेः । न चैवं निर्धर्मकत्वव्याकोपः । व्यावहारिकस्य धर्मस्य सत्त्वेऽपि स्वसमानसत्ताकधर्मविरहेण तदुपपत्तेः । वाचकानामपि लक्षकत्वम् अन्यानुपरक्तस्वरूपभानायेत्यन्यत् । तदुक्तं कल्पतरुकृद्भिः–

‘सत्तादीनां तु जातीनां व्यक्तितादात्म्यकारणात् ।

लक्ष्यव्यक्तिरपि ब्रह्म सत्तादि न जहाति नः’ ॥ इति ।

‘गौर्नित्यो गौरनित्यः’ इत्युभयत्रापि एकदेशान्वयार्थं लक्षणाभ्युपगमेऽपि जातिव्यक्त्योरुभयोरपि तार्किकैर्गोपदार्थत्वाभ्युपगमाच्च । ननु औपनिषदे पुरुषे धर्मा न प्रत्यक्षेण प्राप्ताः, किन्तु तत्त्वावेदकेन वेदेन । तथा च कथं व्यावहारिका इति चेन्न वेदादापाततः प्रतीतानामपि वेदतात्पर्यविषयत्वा-भावादतात्त्विकत्वोपपत्तेः । तात्पर्यविषये हि वेदस्य प्रामाण्यम् । यत्र च तस्य प्रामाण्यं तदेव तात्त्विकमिति नियमात् । न च वेदस्यातत्परत्वमात्रेण कथं व्यावहारिकत्वम् ? बाध्यत्वेन चेत्, प्रस्तरेऽपि यजमानत्वं व्यावहारिकं स्यात् । यजमानत्वस्य तत्रानध्यासात् । अव्यावहारिकत्वे शुक्ति-रूप्यादेर्व्यावहारिकत्वापत्तिरिति वाच्यम् । वेदतात्पर्याविषयत्वेनातात्त्विकत्वे सिद्धे तत्त्वावेदक-बाध्यत्वव्यावहारिकावेदकबाध्यत्वाभ्यां व्यावहारिकप्रातिभासिकव्यवस्थोपपत्तेः । न च तत्त्वावेदकस्य विशेष्यमात्रपरत्वान्न बाधकत्वं, विशेषणबुद्धिद्वारकत्वेन तन्मात्रपरस्यापि बाधकत्वसम्भवाद्, विशेषणेऽप्यवान्तरतात्पर्याभ्युपगमाद्वा । ‘यजमानः प्रस्तरः’ इत्यादौ तु न विशेषणेऽवान्तरतात्पर्यं, तात्पर्यविषयसिद्धावनुपायत्वात् । महातात्पर्यविषयसिद्ध्युपाये हि अवान्तरतात्पर्यमिति सर्वमतसिद्धम् ।

ननु व्यावृत्तयः सत्या मिथ्या वा ? नाद्यः । व्यावर्तकानामपि सत्यत्वापत्तेः । व्यावहारिकाणां पारमार्थिकव्यावृत्त्यसाधकत्वात् । नान्त्यः । शुक्तेः शुक्तितो व्यावृत्तेर्मिथ्यात्वे शुक्तित्वस्य शुक्तिसमसत्ताकत्ववदनृतव्यावृत्तेर् ब्रह्मणि मिथ्यात्वेऽनृतत्वस्य ब्रह्मसमसत्ताकत्वापत्तेरिति चेन्न, उभयथाप्यदोषात् । तथा हि–

(१) व्यावृत्तेर्ब्रह्माभिन्नतया पारमार्थिकत्वेऽपि व्यावर्तकं पारमार्थिकमिति कुतः ? न हि यत् पारमार्थिकबोधकं, तत् पारमार्थिकमिति नियमोऽस्ति । बोध्यबोधकयोः समसत्ताकत्वस्य पदतदर्थादौ व्यभिचारेण प्रागेव निरस्तत्वात् । दोषाप्रयुक्तभानत्वस्य सत्त्वप्रयोजकत्वात् । नापि व्यावृत्तिबोधकं व्यावृत्तिसमसत्ताकमिति नियमः । स्वाप्नाङ्गनादेरपि स्वजन्यसुखापेक्षया सुखान्तरव्यावृत्तिबुद्धिजन-कत्वात् । कारणस्य कार्यव्यावर्तकत्वात् । सा च व्यावृत्तिस् तव मते पारमार्थिक्येव । मम तु मते व्यावहारिकी । सर्वथापि प्रातिभासिकव्यावर्तकापेक्षयाधिकसत्ताकैव । न च व्यावृत्तेर्ब्रह्माभिन्नत्वे ब्रह्मपदेनैव तल्लाभादितरपदवैयर्थ्यम्, सामान्यतस्तत्सिद्धावप्यनृतादिव्यावृत्त्याकारेण तत्सिद्धौ साफल्यात् । एवमज्ञानादिव्यावृत्तीनामन्योन्याभेदे सत्यपदेनैव चारितार्थ्यमिति अपास्तम् । तत्तदाकारेण सिद्धेस्तत्तत्पदं विनानुपपत्तेः । न चैवं सत्यत्वज्ञानत्वादिधर्माणामपि व्यावृत्तिवद् ब्रह्माभिन्नतया पारमार्थिकत्वमस्त्विति वाच्यम् । इष्टापत्तेः । तदेवं व्यावृत्तेः सत्यत्वे न कोऽपि दोषः ।

(२) व्यावृत्तेर्मिथ्यात्वपक्षेऽपि नानृतत्वस्य ब्रह्मसमसत्ताकत्वापत्तिः । एकबाधकबाध्यत्वस्योभयत्रापि तुल्यत्वात् । व्यावृत्तिबाधक•)बाध्यस्यैव प्रतियोगिनो व्यावृत्त्यधिकसत्ताकत्वं, न त्वेकबाधकबाध्य-स्यापि । कल्पितरजतव्यावृत्तेः कल्पितरजते मिथ्यात्वेऽपि तदपेक्षया तस्याधिकसत्ताकत्वाभावात् । अधिकं मिथ्यात्वमिथ्यात्वोपपादने द्रष्टव्यम् ।

ननु तत्त्वजिज्ञासुं मुमुक्षुं प्रति मिथ्याबोधनायोगः । न चानृतत्वादिभ्रान्तिनिवृत्त्यर्थं तत्, अधिष्ठान-ब्रह्मतत्त्वसाक्षात्कारेणैव तन्निवृत्तिसम्भवे भ्रान्त्यन्तरोत्पादनायोगात् । न हि वल्मीके स्थाणुरयमिति भ्राम्यतः पुरुषोऽयमित्युपदिश्यत इति चेन्न, निवर्तकाधिष्ठानतत्त्वसाक्षात्कार एव तस्योपायत्वात् । स्थूलारुन्धतीन्यायेन पूर्वपूर्वभ्रमनिवृत्तये काल्पनिकोपदेशस्य पञ्चकोशस्थले दर्शनाच्च । यथा चात्मनि कल्पितेन ब्राह्मण्येनाशङ्किता ब्राह्मण्यभ्रान्तिर्निवर्तते तथा व्यावहारिक्या व्यावृत्त्या प्रातिभासिक्य-नृतादिभ्रान्तिर्निवर्तते । न चासद्व्यावृत्तेर्व्यावहारिकत्वेऽनपोदितप्रामाण्येन ‘असद्वा इदमग्र आसीत्’ इति वाक्येनासत्त्वस्य पारमार्थिकत्वप्रसङ्गः । ‘नेह नाना’ इत्यनेन तस्य निषेधात् । असद्वा इत्यादेरन्यपरत्वस्य प्रागेव दर्शितत्वाच्च । तथा च मीमांसकमते अनृतस्याप्यर्थवादार्थस्य सत्ये प्राशस्त्य इव मिथ्याभूतानामपि व्यावृत्तीनां सत्ये ब्रह्मणि द्वारत्वेन बोधनं युक्तम् । उक्तं हि– ‘सत्ये ब्रह्मणि सत्यादिशब्दा व्यावृत्तिद्वारा पर्यवस्यन्ति’ इति । न च व्यावृत्तिज्ञानस्य धर्मिधीसाध्यत्वेन वैपरीत्या-पातः । धर्मविशिष्टधर्मिज्ञानसाध्याया व्यावृत्तेः शुद्धधर्मिज्ञाने द्वारत्वाङ्गीकारात् ।

न च शाब्दे अर्थे आर्थिकस्य द्वारत्वमनुपपन्नम् । अन्यथा ‘नीलमुत्पलम्’ इत्यादेरनील-व्यावृत्तिद्वारा स्वरूपमात्रपरत्वं स्यादिति वाच्यम् । नीलमुत्पलमित्यादौ स्वरूपमात्रबोधे तात्पर्याभावान्न शाब्देऽर्थे आर्थिकार्थापेक्षा । विशिष्टार्थतात्पर्यात् । अत्र तु स्वरूपमात्रे तात्पर्यम् । तच्चार्थिकार्थस्य द्वारत्वं विनाऽनुपपन्नम् । न च विशेषस्य त्वन्मतेऽभावात् किं प्रागज्ञातं व्यावृत्त्या ज्ञापनीयमिति वाच्यम् । अन्याविषयकस्य स्वरूपज्ञानस्य भ्रमविरोधिनः साध्यत्वात् । न चैवमन्याज्ञाने द्वारत्वम् । अन्यज्ञानप्रतिबन्धद्वारेण शुद्धज्ञान एव द्वारत्वसम्भवात् । न च व्यावृत्तिज्ञान एव स्वरूपज्ञानं द्वारमस्तु । तस्याभिधाबललब्धविशिष्टज्ञानादेवोपपत्तेः । न च प्राचीने ब्रह्माज्ञाननिवर्तक ब्रह्मापरोक्षज्ञाने तदज्ञानकार्यस्यान्यस्य भानायोगः । ब्रह्मप्रातिपदिकार्थबुभुत्सायामेव एतद्वाक्यप्रवृत्तिरिति स्वप्रक्रिया-विरोधश्चेति वाच्यम् । ब्रह्मापरोक्षज्ञानं हि तत्स्वरूपं वा वृत्तिरूपं वा ? आद्ये नान्यभानानुपपत्तिः । तस्याविद्यानिवर्तकत्वाभावात् । वृत्तिरूपमप्यापातदर्शनं नाविद्यानिवर्तकम् । तस्यासाक्षात्कारत्वाद्वा, साक्षात्कारत्वेऽपि प्रतिबद्धत्वाद्वा । विचारजन्यं तु फलीभूतं भवत्यविद्यानिवर्तकम्, न तु तत्प्राचीनमिति किमनुपपन्नम् ?

ननु सत्यशब्देनासद्व्यावृत्तिद्वारा यद्बोधितं तदेव ज्ञानादिपदैरज्ञानादिव्यावृत्तिद्वारा बोध्यमिति पदान्तरवैफल्यम् । न च द्वारविकल्पः । सत्यादिपदानां नित्यवच्छ्रवणादेकस्मिन् प्रयोगे व्रीहियवयोरि-वैकस्मिन् वाक्ये सत्याद्यनेकपदोपादानायोगात् । अनृतत्वादिभ्रान्तिनिवृत्तिरूपदृष्टकार्याणां भिन्नत्वेन व्रीहियवादिवद् विकल्पप्रयोजकस्यैककार्यत्वस्याप्यभावाच्चेति चेन्न, समुच्चितानां द्वारत्वेन सफलत्वात् । प्रधानस्य ब्रह्मणः प्रतिपत्त्युपयोगिनामानन्दादीनां भावरूपाणां ‘आनन्दादयः प्रधानस्य’ इत्यनेनास्थूल-त्वादीनामभावरूपाणाम् ‘अक्षरधियां त्ववरोधः सामान्यतद्भावाभ्यामौपसदवत्तदुक्तम्’ इत्यनेन च सूत्रेण निर्गुणब्रह्मप्रतिपत्तावेव सर्वशाखोपसंहारस्य प्रतिपादितत्वेन द्वारसमुच्चयस्यैवेष्टत्वात् ।

ननु– सगुणे ब्रह्मण्युपासनार्थं भवतु शाखान्तरीयगुणोपसंहारः । निर्गुणब्रह्मप्रतिपत्तौ तु किं शाखान्तरीयगुणोपसंहारेण ? सत्यादिपदानां प्रत्येकं लक्षकत्वेन लक्ष्यब्रह्मबोधने प्रत्येकमेव समर्थत्वात् । सत्यत्वादेश्च प्रत्येकं लक्षणत्वात् । न हि प्रकृष्टत्वादिकमिव सत्यत्वादिकमतिव्याप्तमिति चेत्, न । प्रकृष्टप्रकाशपदयोरिव सत्यादिपदानामपि कुमतप्राप्तातिव्याप्तिनिवृत्त्यर्थं समुच्चयापेक्षणात् । न ह्यनृत-व्यावृत्तिबोधनं विना ‘विज्ञानमानन्दं ब्रह्म’ इत्यत्र शून्यवादव्यावृत्तब्रह्मसिद्धिः । एवमेकैकपदाभावे सर्वत्रातिव्याप्तिरूहनीया । तथा च सत्यत्वादिकमनृतादिव्यावृत्तिद्वारा शून्यवादादिव्यावृत्तब्रह्मसिद्धेरुपायः ।

न च– व्यावृत्तिः किं ब्रह्मविशेषणत्वेन बोध्या स्वतन्त्रा वा ? आद्ये सखण्डार्थत्वम्, द्वितीये ब्रह्मजिज्ञासुं प्रति तदुपदेशोऽसङ्गत इति वाच्यम् । व्यावृत्तिर्यद्यपि विशेषणतयैवार्थिकबोधे भासते तथापि न शाब्दबोधे सखण्डार्थत्वम् । ‘यश्चार्थादर्थो न स चोदनार्थः’ इति न्यायात् । तदुक्तं वार्तिककारैः– ‘मानान्तरादपोहस्तु न शाब्दस्तेन स स्मृतः’ इति । न चार्थिकेनापि विशेषणेन ब्रह्मणः सखण्डत्वापत्तिः । निर्धर्मकत्वादिश्रुतेर्विशेषणस्य धर्म्यसमानसत्ताकत्वेन सखण्डत्वाप्रयोज-कत्वात् । न च अनन्तशब्देनान्तवद्व्यावृत्तेस्साक्षादेव बोधनान्न तस्य आर्थिकत्वम् । तथा चानन्तपदस्य सखण्डार्थत्वं स्यादिति वाच्यम् । यद्यपि–

‘तत्रानन्तोऽन्तवद्वस्तुव्यावृत्त्यैव विशेषणम् ।

स्वार्थार्पणप्राणाड्या तु परिशिष्टौ विशेषणम्’ ॥

इति तैत्तिरीयवार्तिकोक्तदिशा विधिपदानां स्वार्थार्पणप्रणाडिकया अर्थादितरनिवृत्तिबोधकत्वम् । निषेधपदानां तु साक्षादिति स्थितं, तथापि द्वारभूते ज्ञाने सखण्डार्थत्वेऽपि परमतात्पर्यविषय-ज्ञानेनाखण्डार्थत्वव्याघात इत्यसकृदुक्तम् । एतदेवोक्तमानन्दबोधाचार्यैः–

लक्ष्यार्थभेदाभावेऽपि व्यवच्छेद्यविभेदतः ।

विज्ञानानन्दपदयोः पर्यायव्यर्थते न हि ॥ इति ।

(१) एवं ‘पदे लक्षणा’ इति पक्षे समाहितम् ।

### **न्यायामृततरङ्गिणी**

अभिधेयभेदाभावमुक्त्वा प्रयोजनाभावमाह– पदान्तरेति ॥ महाभाष्य इति ॥ जात्यादिशब्दानाम् अधिकार्थत्वेन प्रातिपदिकार्थत्वाभावाद्, अव्ययेषु च ‘अव्ययादाप्सुपः’
इति लुको नित्यत्वेन विभक्तेरश्रवणात् ‘उच्चैर् नीचैः’ इत्यादौ च कर्मादिव्यतिरिक्तलक्ष्ये शेषे विहितया षष्ठ्यैव पदसंज्ञायां रुत्वविसर्गादिसिद्धेर्न प्रातिपदिकार्थे प्रथमा विधेयेत्याशङ्कितमित्यर्थः ॥ सपूर्वाया इति ॥ विद्यमानपूर्वात्प्रथमान्तात्परयोर्युष्मदस्मदोस्ते मे इत्येतावादेशौ भवत इति सूत्रार्थः । ‘ग्राम उच्चैः’ इत्यत्रोच्चैः शब्दस्य प्रथमान्तत्वे हि ततः परस्य तवेत्यस्य ते इत्ययमादेशो विभाषया भविष्यतीति प्रयोजनवत्येव प्रथमा भवति ॥ व्यावर्तकस्येति ॥ अन्यथा सत्यपदाप्रयोगेऽप्यसत्यादिव्यावृत्तिः स्यात् ॥ अभिधेति ॥ सत्यत्वविशिष्टोप-स्थितिकाले ॥ नद्यामिति ॥ न च तीरयजमानादेरनद्ययजमानादिप्रतियोगिकव्यावृत्तौ न तात्पर्यमतो नद्यां घोष इत्यादिवाक्यान्न तत्सिद्धिः । सत्यादिवाक्ये त्वनृतादिव्यावृत्तौ तात्पर्यमस्तीति वाच्यम् । व्यावर्तके तात्पर्यं विना तद्व्याप्यव्यावृत्तौ तात्पर्यानिर्वाहात् । ननु लक्षणातः प्राक् सत्यपदात्प्रतीतं सत्यत्वं व्यावहारिकम् । अतः सत्यत्वेन प्रतिद्वंद्विनः सकाशाद्व्यावृत्तिः सिध्यति । यजमानत्वं तु न व्यावहारिकमतस्तेनायजमानात्प्रस्तरस्य न व्यावृत्तिः सिध्यतीत्यत आह– न चेति ॥ सत्यपदयजमानपदयोः सत्यत्वयजमानत्ववैशिष्ट्येन ब्रह्मप्रस्तरबोधने तात्पर्याभावे समाने सतीत्यर्थः ।

ननु व्यवहारिकप्रमाणसिद्धत्वात्सत्यत्वं व्यावहारिकमित्युच्यत इत्यत आह– न चौपनिषद इति ॥ न च तत्वेति ॥ तात्पर्याविषयत्वेऽपीति शेषः ॥ न च लक्षणाबीज इति ॥ न च महातात्पर्यविषयसिध्द्युपाय एवावान्तरतात्पर्यं, सत्यत्वादिकं तु तथेति तत्रावान्तरतात्पर्यमिति वाच्यम् । व्यावर्तके महातात्पर्यं विना तद्व्याप्यव्यावृत्तौ महातात्पर्या-योगात् । व्यावर्तकानामपीति । व्यावृत्तिव्यावर्तकयोरेकसत्ताकत्वादित्यर्थः । ननु यत्पारमार्थिकबोधकं तत्पारमार्थिकमिति न नियमः । पारमार्थिकस्य ब्रह्मणो नैवंविधपदेन बोधनात् । त्वन्मतेऽसतोऽसत्पदादिबोध्यत्वाच्च व्यभिचारात् । नापि व्यावृत्तिबोधकं व्यावृत्तिसमसत्ताकमिति नियमः । स्वप्नाङ्गनादेरपि स्वजन्यसुखे सुखान्तरापेक्षया व्यावृत्ति-बुद्धिजनकत्वात् । कारणस्य कार्यव्यावर्तकत्वादित्यत आह– व्यावहारिकैरिति ॥ न वयं व्यावहारिकाणां पारमार्थिकज्ञापकत्वं ब्रूमः, किन्तु व्यावृत्तिव्यावर्तकयोः समव्याप्तयोरेकसत्ताम् । स्वप्नाङ्गनादावपि तज्ज्ञानं सुखहेतुः । अतः स्वप्नाङ्गनाज्ञानतज्जन्यसुखतद्गतव्यावृत्ती-नामेकसत्ताऽस्त्येवेति न तत्र दोषः ॥ व्यावर्तकेति ॥ पूर्वं व्यावृत्तिव्यावर्तकयोरेकसत्ताकत्वा-द्व्यावर्तकाणां पारमार्थिकत्वमुक्तम् । इदानीं सद् ब्रह्माभेदात्तेषां सत्त्वमुच्यत इति भेदः ।

यत्त्वज्ञानत्वादिधर्माणामपि व्यावृत्तिवद् ब्रह्माभिन्नतया पारमार्थिकत्वमिष्टमेवेति । तन्न । परस्यापसिद्धान्तात् । अभिन्नधर्माणां मयाऽङ्गीकृतत्वेन मन्मतप्रवेशाच्च ॥ शुक्तेरित्यादि ॥ अधिष्ठानज्ञानाबाध्यात्यन्ताभावप्रतियोगित्वं मिथ्यात्वम् । तदत्यन्ताभावप्रतियोगित्वस्य सत्यत्वेऽपि सत्वात् । शुक्तिव्यावृत्तेरनृतव्यावृत्तेश्चात्यन्ताभावः शुक्तित्वम् अनृतत्वमेव । अन्योन्याभावात्यन्ताभावस्य प्रतियोगितावच्छेदकधर्मरूपत्वात् । एवं च शुक्तौ शुक्तिज्ञानाबाध्यशुक्तित्वरूपशुक्तिव्यावृत्त्यन्ताभाववद्ब्रह्मणि ब्रह्मज्ञानाबाध्यानृतत्वरूपानृत-व्यावृत्त्यत्यन्ताभावः स्यादित्यर्थः । नन्वनृतव्यावृत्तेर्मिथ्यात्वेऽपि नानृतत्वस्य ब्रह्मसमसत्ता-कत्वापत्तिः । एकबाधकबाध्यत्वस्योभयत्रापि तुल्यत्वात् । व्यावृत्तिबाधकाबाध्यस्यैव व्यावृत्तिविरोधिनो व्यावृत्त्यधिकसत्ताकत्वम् । न त्वेकबाधकबाध्यस्यापि । कल्पित-रजतव्यावृत्तेः कल्पितरजते मिथ्यात्वेऽपि तदपेक्षया तस्याधिकसत्ताकत्वाभावादिति । मैवम् । परस्परात्यन्ताभावरूपयोरेकत्रैकावच्छेदेनैकबाध्यत्वस्य वक्तुमशक्यत्वात् । तथा हि । प्रतियोगिबाधो नाम प्रतिपन्नोपाधौ तदवच्छेदेन ग्राह्यसम्बन्धेन संसृष्टतदत्यन्ताभावविधानं तेनैव तदत्यन्ताभावबाधने तत्रैव तदवच्छेदेन ग्राह्यसम्बन्धेनात्यन्ताभावात्यन्ताभावस्य प्रतियोगिरूपस्य संसृष्टतया विधानमापद्येतेति विरोधः स्यात् ॥ भ्रान्त्यन्तरेति ॥ ब्रह्मण्य-विद्यमानस्यानृतव्यावृत्त्यादेरुपदेशेन ब्रह्मणि भ्रान्त्यन्तरं स्यात् ।

ननु भ्रमनिवर्तकाधिष्ठानतत्वसाक्षात्कारोपायत्वेनैवाविद्यमानमुपदिश्यते । स्थूलारुन्धती-न्यायेन पूर्वपूर्वभ्रमनिवृत्तये काल्पनिकोपदेशस्य पञ्चकोशस्थले दर्शनादित्यत आह– न हीति ॥ पुंस्त्वस्योपदेशेनाधिष्ठानतत्वज्ञानमुत्पाद्येति शेषः ॥ किन्त्विति ॥ वल्मीकत्वस्योपदेशेना-धिष्ठानतत्वज्ञानमुत्पाद्य निवर्तनीया, अधिष्ठानगतासाधारणधर्मोपदेशं विना भ्रमनिवर्तकाधिष्ठान-तत्वसाक्षात्काराभावादित्यर्थः । उभयताराप्यरुन्धतीत्वेन न निर्दिश्यते किन्तु प्रथमं स्थूलतारां पश्य, पश्चादरुन्धतीं दर्शयिष्यामीत्येतद्बुध्यैव । पञ्चकोशस्थलेऽपि न काल्पनिकोपदेशः किन्तु पञ्चानामप्यन्नमयादीनां ब्रह्मत्वमेव । यथा चैतत्तथा भाष्यादिषूक्तम् । व्यावृत्तीनां सत्यत्व-मिथ्यात्वे निराकृत्य व्यावहारिकत्वं निराकरोति– न चात्मनीति ॥ ब्राह्मण्यस्येति ॥ व्यावहारिकानृतव्यावृत्त्या प्रातिभासिकानृतत्वभ्रान्तिनिवृत्तावपि त्वन्मते प्रतियोगितदत्यन्ता-भावयोरेकसत्ताकयोरेव विरोधाद् ब्रह्मणि व्यावहारिकजगत्सत्त्वेऽपि तात्विकतदत्यन्ता-भाववद्व्यावहारिकानृतव्यावृत्तिसत्त्वेऽपि तात्विकमनृतव्यावृत्त्यत्यन्ताभावरूपमनृतत्वं स्यादेवेत्यपि बोध्यम् ॥ असद्व्यावृत्तेरिति ॥ ‘असद्वा इति वाक्यप्रतीतं मूलकारणासत्त्वं पारमार्थिकं, निरपवादप्रमाणप्रतीतत्वात्, सम्मतवत्’ ।

नन्वसद्व्यावृत्तिबोधकस्य सत्यादिवाक्यस्य बाधकस्य विद्यमानत्वाद्विशेषणासिद्धिरित्या-शङ्कापरिहारायोक्तं व्यावहारिकत्व इति ॥ मिथ्यात्वमानवत्तात्विकपरस्य व्यावहारिक-परेणाविरोधादित्यर्थः ॥ अनृतस्यापीति ॥ ‘सोऽरोदीद्यदरोदीत्तद्रुद्रस्य रुद्रत्वं यदश्वसीयत तद्रजतमभवत्’ इत्यर्थवादतः प्रतीतस्य रुद्रेण रुदिते सति यदश्रु गलितं तदेव रजतं जातमित्येवं बाधितार्थस्य सुवर्णप्राशस्त्ये यथा द्वारत्वं तथेत्यर्थः ॥ उक्तं हीति ॥ तत्व-प्रदीपिकादिषु ॥ शाब्देऽर्थ इति ॥ लक्षणया शब्दतः प्रतीयमाने ब्रह्मस्वरूपमात्रेऽर्थात्प्राप्त-स्यार्थिकस्यानृतव्यावृत्त्यादेः ॥ नीलमिति ॥ न च नीलमुत्पलमित्यादौ न स्वरूपमात्रे तात्पर्यम् अत्र तु स्वरूपमात्रे तात्पर्यं तच्चार्थिकार्थस्य द्वारत्वं विनाऽनुपपन्नमिति वाच्यम् । स्वरूपमात्रे तात्पर्यस्य निरासात् ॥ अन्याविषयकमिति ॥ तथा च व्यावृत्तीनाम् अन्यविषयकज्ञानप्रतिबन्धद्वारा शुद्धज्ञान एव द्वारत्वमित्यर्थः ॥ अन्याज्ञान इति ॥ अन्यविषयकज्ञानप्रतिबन्ध एवोपक्षयाद्व्यावृत्तीनां न शुद्धविषयकज्ञानपर्यन्तं तदुपयोग इत्यर्थः ॥ व्यावर्त्यज्ञानमिति ॥ स्वरूपज्ञानमित्यर्थः । पूर्वं स्वरूपज्ञानं व्यावृत्तिज्ञानसाध्यमत-स्तद्द्वारकमिति पराभिमते वैपरीत्यमुक्तम् । इदानीं साध्यसाधनभावमनादृत्यान्याविषयक-ब्रह्मज्ञाने व्यावृत्तिज्ञानस्य द्वारत्वाङ्गीकारे वैपरीत्यमापाद्यत इति भेदः । न चाभिधाबललब्ध-विशिष्टज्ञानादेव व्यावृत्तिज्ञानसिद्धेर्न तत्प्रति स्वरूपज्ञानं द्वारमिति वाच्यम् । अविद्याद्यध्या-साधिष्ठानतया ब्रह्मस्वरूपस्यापि व्यावृत्तिज्ञानं विना सिद्धत्वात् ॥ प्राचीन इति ॥ व्यावृत्ति-ज्ञानात्प्राचीने द्वारत्वाभिमतव्यावृत्तिज्ञानहेतौ सत्यत्वादिविशिष्टज्ञाने ब्रह्मज्ञानतयाऽविद्या निवर्तकत्वार्हेऽविद्याकार्यस्य सत्यत्वादेर्भानायोगेन विशिष्टज्ञानत्वाभिमतस्यैवान्याविषयक-ब्रह्मज्ञानत्वौचित्यात्तस्य व्यावृत्तिज्ञानासाध्यत्वमिति भावः ।

ननु प्राचीनज्ञानं ब्रह्मस्वरूपं वा वृत्तिरूपं वा । आद्ये नान्यभानानुपपत्तिः । तस्याविद्या-निवर्तकत्वाभावात् । वृत्तिरूपमपि नाविद्यानिवर्तकम् अपरोक्षत्वाभावात् । अपरोक्षत्वेऽपि प्रतिबद्धत्वात् । विचारजन्यं तु फलीभूतं भवत्यविद्यानिवर्तकं न तु तत्प्राचीनमिति । मैवम् । उपक्रमाद्यवधृततात्पर्यकब्रह्मपरवाक्यात् प्रथममुत्पन्नं सत्यादिविशिष्टबोधमपहाय निष्प्रकारकज्ञानं कल्पयित्वा तस्य विचारजन्यत्वादिकल्पनाया अयुक्तत्वात् । अन्यथा गान्धर्वशास्त्रादपि षड्जत्वादिविशिष्टज्ञानानन्तरं निष्प्रकारकं कल्पयित्वा तस्य गान्धर्वशास्त्रविचारजन्यत्वं कल्प्येत । ‘व्यावृत्तिज्ञानस्यान्याज्ञाने द्वारत्वमापद्येत’ इत्यत्र परस्येष्टापत्तिं परिहरति– ब्रह्मेति ॥ द्वारबुभुत्सायां सत्यादिवाक्यं प्रवृत्तमिति वक्तव्यम् । न तु ब्रह्मबुभुत्सायाम् ॥ न च द्वारेति ॥ अनृतव्यावृत्तिबोधनद्वारा सत्यशब्देन कदाचिद् ब्रह्म बोध्यते जडव्यावृत्तिद्वारा विज्ञानशब्देन कदाचित् ॥ नित्यवदिति ॥ विकल्पप्रतिद्वन्द्वि नित्यम् । तद्वद्वाशब्दादिराहित्येन श्रवणात् ।

एकस्मिन्निति ॥ सत्यज्ञानादिशब्दाः । न च विकल्पेन ब्रह्मज्ञानसाधनम् । एकस्मिं-स्तदुपाये उपादीयमानत्वात् । यदेकस्मिन्यदुपाये उपादीयते तत्तस्य विकल्पेन साध्यं न भवति । यथा प्रोक्षणाद्यवघातादि । व्यतिरेके व्रीहियवादिर्वेति ॥ विकल्पेति ॥ दृष्टकार्याणां समुच्चय एव । न तु विकल्पो न वैकेनान्यस्य निवृत्तिः । अत एव दशमाध्याये चतुर्थपादेऽ-भिहितम् । अस्त्यंजनाभ्यंजनं नाम सत्रम् । तत्र श्रूयते । गौग्गुलवेन प्रातः सवनेऽभ्यञ्जत इत्यादि । तत्किं प्राकृतस्य नवनीताभ्यञ्जनस्य निवर्तकं, नेति संशये दृष्टार्थत्वादञ्जनाभ्यञ्जनयोः प्राकृतस्य वैकृतेन निवृत्तिः । सत्यं दृष्टार्थम् अभ्यञ्जनम् । तथापि नैकार्थ्यं, नवनीताभ्यञ्जनस्य स्नेहनार्थत्वात् । गौग्गुलवादस्तु चन्दनानुलेपनवद्रूक्षीकरणार्थत्वाद्दृष्टप्रयोजनभेदेन समुच्चय एवेति ॥ विज्ञानमिति ॥ ‘विज्ञानमानन्दं ब्रह्म’ इत्यादौ सत्यपदाश्रवणादनृतव्यावृत्तेरप्रतीतिः । ‘सत्यं ज्ञानम्’ इत्यादावानन्दपदाश्रवणाद्दुःखव्यावृत्तेरप्रतीतिरित्यपि द्रष्टव्यम् ।

ननु यथा विभुत्वनित्यत्वादिरूपेण ब्रह्मण उपासार्थं तत्राश्रुता अप्यानन्दविज्ञानत्वादय उपसंह्रियन्ते तथा ब्रह्मप्रतिपत्त्यर्थमप्यश्रुता अपि सत्यत्वादिधर्मा उपसंहरिष्यन्त इति नानृत-व्यावृत्त्यादेरप्रतीतौ ब्रह्मप्रतीतिः । न चोपासनार्थं शाखान्तरोक्तगुणानामुपसंहारे सर्वज्ञत्वादि-रूपेण ब्रह्मोपासनार्थं तत्रानुक्तानां संयद्वामत्ववामनीत्वभामनीत्वादीनामप्युपसंहारः स्यादिति वाच्यम् । वास्तवविधेयत्वाभ्यामुपसंहारानुपसंहारयोरुपपत्तेः । वस्तुधर्मो हि यावद्वस्तु व्यवतिष्ठते । नासावेकत्रोक्तोऽन्यत्रानुक्तो नास्तीति शक्यं वक्तुम् । विधेयं पुरुषप्रयत्नतन्त्रम् । पुरुषप्रयत्नश्च यत्र यत्र यावद्गुणविशिष्टे ब्रह्मणि स तावत्येवावतिष्ठते । नाविहितमपि गुणं गोचरीकर्तुमर्हति । तस्मादानन्दविज्ञानादयो ब्रह्मतत्वात्मतयोक्ता यत्र यत्र ब्रह्म श्रूयते तत्र तत्रानुक्ता अपि लभ्यन्ते । संयद्वामत्वादयश्चोपासनाप्रयत्नविधिविषया यत्र विधिस्तत्रैवा-वतिष्ठन्तेऽत आह– आनन्दादय इति । उपासनार्थं प्रधानस्य ब्रह्मण आनन्दादयो गुणा उपसंहर्तव्या इति तदीयः सूत्रार्थः ॥ उपासनायामिति ॥ अभिन्नोपासनायाम् । या ह्युपासनाऽनेकशाखोक्ताऽप्यभिन्नत्वेन प्रत्यभिज्ञानसिद्धा तस्यामुपासनायामेकत्रानुक्ता अपि गुणा अन्यशाखोक्ततदुपासनागुणा उपसंह्रियन्ते । यथा छान्दोग्योक्तायां पञ्चाग्न्युपासना-यामनुक्तस्य षष्ठस्याग्नेर्वाजसनेयोक्तपञ्चाग्निविद्यान्तर्गतस्य षष्ठस्याग्नेरुपसंहारः ॥ ब्रह्मप्रमिता-विति ॥ सगुणे ब्रह्मण्युपासनार्थं शाखान्तरीयगुणोपसंहारेऽपि निर्गुणब्रह्मप्रमितौ न तदुपसंहारो युज्यत इत्यर्थः । ननु शाखान्तरोक्तगुणोपसंहारे विनोपासनया असिद्धिवत्पदान्तरं विना ब्रह्मप्रमित्यसिद्धेस्तत्सिद्धये पदान्तरोपसंहारोऽत्राप्यपेक्ष्यत इत्यत आह– सत्यादीति ॥ गुणोपसंहारस्य तद्गुणकोपासनार्थत्ववत्पदान्तरस्य तत्तत्प्रकारकप्रमित्यर्थत्वानङ्गीकाराद्विशेष्य-मात्रसिद्धेश्च लक्षणयैकपदेनापि सम्भवान्न पदान्तरोपसंहारापेक्षेत्यर्थः ।

ननु श्रृङ्गग्राहिकया ब्रह्मणोऽनुद्देश्यत्वाल्लक्षणमुखेन तदुपदेष्टव्यम् । सत्यादिकं च न प्रत्येकं लक्षणम् । घटादावतिव्याप्तेः । अतः समुच्चितमेव लक्षणम् । अतः समुच्चिता एव व्यावृत्तयो द्वारमित्यत आह– सत्यत्वादेरिति । न ह्यत्र घटाद्यनुगतसत्त्वं सत्यशब्दार्थः किन्त्व-बाध्यत्वमित्युक्तम् । तच्च नातिव्याप्तं सत्यत्वं ब्रह्मलक्षणतया सत्यपदेनोक्तमतो जगन्मिथ्येति त्वयोक्तत्वाच्चेत्यर्थः । एवं ज्ञानादिपदेऽपि बोध्यम् । ननु कुमतप्राप्तातिव्याप्तिनिवृत्त्यर्थं समुच्चयापेक्षा । न ह्यनृतव्यावृत्तिं विना ‘विज्ञानमानन्दं ब्रह्म’ इत्यत्र शून्यवादव्यावृत्त-ब्रह्मसिद्धिः । एवं पदान्तरेऽपि । मैवम् । व्यावर्तकार्पणं विना व्यावृत्तब्रह्मासिद्धेरुक्तत्वात् ॥ एतेनेति ॥ प्रत्येकं वा समुच्चितानां वा व्यावृत्तीनामद्वारत्वेन । ब्रह्मेति द्वितीयान्तम् ॥ तदुपदेश इति ॥ ब्रह्मासम्बन्धिन्या व्यावृत्तेः ॥ शाब्दार्थस्येति ॥ सत्यादिपदेन लक्षणया बोधितस्य ब्रह्मस्वरूपमात्रस्य ॥ मानान्तरादिति ॥ अपोहस्तु मानान्तरा-त्प्रतीयते । अतः स न शाब्द इत्यर्थः ॥ आर्थिकेनेति ॥ शाब्दज्ञानस्य विशेषणा-विषयकत्वेऽपि मानान्तरविरोधितद्विशेषणस्य वस्तुसद्विशेषणवतः स्वरूपस्य शब्देन बोधनात् शाब्दज्ञानविषयस्याखण्डत्वहानिः ॥ अनन्तेति ॥ अनन्तशब्दजन्यज्ञानस्यान्तवद्व्यावृत्ति-प्रकारतया तद्व्यावृत्तेः । शाब्दत्वं विधिपदानां स्वार्थार्पणप्रणाड्येतरनिवृत्तिबोधकत्वम् । निषेधपदानां तु साक्षादिति त्वदङ्गीकारात् । उक्तं च तैत्तरीयवार्तिके–

तत्रानन्तोन्तवद्वस्तुव्यावृत्त्यैव विशेषणम् ।

स्वार्थार्पणप्रणाड्या तु परिशिष्टौ विशेषणम् ॥ इति ।

॥ शब्दस्येति ॥ अन्यथा शब्दं विनापि व्यावृत्तिः सिध्येत् ॥ एतेनेति ॥ तात्पर्यतो व्यावर्तकवैशिष्ट्यार्पणं विना व्यावृत्तिसिध्द्यभावेन । पदार्थे तात्पर्यस्य वाऽन्वयस्य वाऽनुपपत्तेः पदलक्षणाबीजस्य सत्यादिपदेऽभावान्न तत्र लक्षणेत्युक्तम् ।

### **न्यायामृतकण्टकोद्धारः**

प्रतिकूलान्तरमाह– पदान्तरेति ॥ अत्रापि पूर्ववदेव शेषः ॥ नद्यामिति ॥ न च ‘गभीरायां नद्यां घोषः प्रतिवसति’ इत्यत्र तात्पर्याभावेऽपि अभिधाकाले प्रतीतिमात्रेणागभीरव्यावृत्तिवदिहापि स्यादिति वाच्यम् । तत्र वाच्यस्यैव प्रवाहस्यागभीरव्यावृत्तिवदिहापि वाच्यस्य शबलस्यैवा-नृताद्व्यावृत्त्यापत्तेः । न ह्यगभीरव्यावृत्तिस्तीरस्य प्रतीयते । न चागभीरनदीतीरव्यावृत्ति-स्तत्राप्यस्तीति वाच्यम् । इहाप्यनृतसम्बन्धिव्यावृत्त्यापातात्, न त्वनृतात् । न च जहल्लक्षणायां तथा प्रतीतावपि प्रकृतेऽजहल्लक्षणात्वाद् वाच्यतावच्छेदकानधिकरणाद् व्यावृत्तिप्रतीतिः । ब्रह्म तु वाच्यतावच्छेदकाधिकरणमेवेति वाच्यम् । तथा सति ‘काकेभ्यो दधि रक्ष्यताम्’ इत्यत्रापि अजहल्लक्षणात्वाद् लक्ष्यमात्रस्य काकत्वापत्याऽकाकाद् व्यावृत्त्यापत्तेः । ब्रह्मणो निर्धर्मकत्वेन सत्त्वानधिकरणत्वाच्च । न च परमार्थतस्तदनधिकरणत्वेऽपि व्यवहारतस्तदधि करणत्वमिति वाच्यम् । व्यावृत्तेरपि व्यावहारिकत्वप्रसङ्गात् । अखण्डार्थत्वस्याद्यप्यसिद्ध्याऽन्योन्याश्रयाच्च । यजमानत्वादेरपि व्यावहारिकत्वापाताच्च । न च सत्यत्वादाववान्तरं तात्पर्यं यजमानत्वे तु तन्नेति वाच्यम् । वेदतात्पर्यविषयत्वे तात्विकत्वापातात् । न च स्वरूपमात्रे महातात्पर्यं तद्विषयस्यैव तात्विकत्वमिति वाच्यम् । वेदतात्पर्यविषयत्वस्यैव तात्विकत्वप्रयोजकत्वे लाघवात् । अन्यथा गौरवात् । स्वरूपमात्रस्य नित्यसिद्धतया वेदतात्पर्यस्यैवायोगात् । सत्यत्वादिविशिष्ट एव महातात्पर्येण वैपरीत्याच्च । न च तत्वावेदकप्रमाणबाध्यत्वात् सत्यत्वादेर्व्यावहारिकत्वमिति वाच्यम् । ब्रह्मणोऽपि तथात्वस्य वक्तुं शक्यत्वेन व्यावहारिकत्वानुपपत्तेर्बाधकत्वानुपपत्तेर्मूल एव स्फुटत्वाच्चेति दिक् ।

ननु सत्यत्वादेः प्रत्यक्षादिप्राप्तत्वाद् व्यावहारिकत्वमित्यत आह– न चेति ॥ ब्रह्मण एव सत्तारूपेण ‘घटः सन्’ इत्यादिप्रतीतिविषयत्वेन त्वन्मते व्यावहारिकत्वापात इत्यपि द्रष्टव्यम् । नन्ववान्तरतात्पर्यविषयत्वाविषयत्वाभ्याम् उक्तव्यवस्थापत्तिरित्यत आह– न च लक्षणेति ॥ वेदतात्पर्यविषयत्वे तात्विकत्वं स्यादित्यपि द्रष्टव्यम् । किञ्च व्यावृत्तीनां सत्यत्वमिथ्यात्व-विकल्पयोरनुपपत्तेर्न तद्बोधनेन सत्यादिपदसार्थक्यमित्याह– किञ्चेति ॥ व्यावहारिकैरिति ॥ न च बोध्यबोधकयोर्न समसत्त्वनियमः । स्वाप्नाङ्गनादेः स्वजन्यसुखविषयसत्त्वादिति वाच्यम् । स्वाप्नाङ्गना तद्भानादेर्मन्मते स्वजन्यसमसत्त्वेन दृष्टान्तासम्प्रतिपत्तेः । साधितं च बोध्यबोधकयोः समसत्त्वमसतः साधकत्वभङ्गे ॥ इतरेति ॥ न चानृतादिव्यावृत्त्याकारेण ब्रह्मबोधनार्थमितरपदम् । अतो न वैयर्थ्यमिति वाच्यम् । निर्विशेषेऽखण्डे आकारद्वयाभावात् ॥ व्यावर्तकेति ॥ न चेष्टापत्तिः । ब्रह्माभिन्नमेव सत्यत्वादिकमादाय ब्रह्मणो वाच्यत्वस्यापातात् । एवञ्च सत्यत्वादेस्तात्विकत्वे तत्रापि वेदमहातात्पर्यापत्याऽखण्डार्थत्वभङ्गात् । एवमिति । न च जडादिव्यावृत्त्याकारेण ब्रह्मबोधनार्थं ज्ञानादिकमिति वाच्यम् । दत्तोत्तरत्वात् ।

नान्त्य इति ॥ व्यावृत्तयो मिथ्येति पक्षे इत्यर्थः ॥ शुक्तेरिति ॥ न च व्यावृत्ति-बाधकाबाध्यस्यैव प्रतियोगिनो व्यावृत्तसमसत्ताकत्वम् । प्रकृते तु व्यावृत्तितत्प्रतियोगिनोर् एकबाधकबाध्यत्वान्नानृतत्वादेर्ब्रह्मसमसत्त्वमिति वाच्यम् । व्यावृत्तितत्प्रतियोगिनोरेक-बाध्यत्वस्यासिद्धेः । न च कल्पितरजते कल्पितरजतव्यावृत्तेर्मिथ्यात्वेऽपि कल्पितरजतस्य न ततोऽधिकसत्त्वमिति वाच्यम् । सति धर्मिण्यतद्व्यावृत्तिर्मिथ्या । तत्र व्यावृत्तिप्रतियोगिन-स्तदधिकसत्त्वमित्यत्र व्यभिचाराभावात् । कल्पितरजतस्यासत्त्वात् । यत्र यद्व्यावृत्तिर्मिथ्या तत्र तत्त्वं धर्मिज्ञानाबाध्यमिति व्याप्तौ दोषाभावेन ब्रह्मणोऽनृतत्वादेस्तात्विकत्वापाताच्च ॥ अधिष्ठानेति ॥ न चाधिष्ठानतत्त्वसाक्षात्कारे उपायत्वेन तस्योपदेश इति वाच्यम् । मिथ्या-भूतोपदेशस्य तत्त्वसाक्षात्कार उपायत्वादर्शनात् । न हि स्थूलारुन्धत्यादिकमद्यापि मिथ्येति सिद्धम् । त्वन्मते चिन्मात्रस्यैवाधिष्ठानत्वेन तस्यापाततस्तत्वमस्यादिवाक्यैर्वा स्वप्रकाशतया वा सिद्धत्वेन तत्रोपायत्वायोगाच्च । अत एवाह– न हीति ॥ ब्राह्मण्यस्य सत्त्वेनेत्यन्वयः । द्वयोर्ब्राह्मण्ययोरित्यर्थः । परस्परविरुद्धयोरन्यतरस्य मिथ्यात्वेऽन्यतरस्य सत्यत्वनियमादित्यर्थः ॥ असद्व्यावृत्तेरिति ॥ न च ‘नेह नाना’ इत्यनेन तस्यापि निषेध इति वाच्यम् । तस्य लक्षणया स्वरूपमात्रपरत्वात् । वैपरीत्यस्यापि वक्तुं शक्यत्वाच्च । ‘असद्वा’ इत्यादेरत्यन्तापूर्वार्थत्वेन प्रबलत्वाच्च ।

नन्विति ॥ तथा च द्वारत्वेन सत्यत्वादिबोधनान्नाखण्डार्थत्वहानिरिति भावः । द्वारत्वं हि तदा स्याद् यदि व्यावृत्याज्ञानं विना स्वरूपज्ञानमेव न स्यात् । न चैतदस्ति । तस्य ततः पूर्वमेव सिद्धत्वादित्यत आह– ब्रह्मस्वरूपमात्रस्येति ॥ न च निष्प्रकारकब्रह्मज्ञानं पूर्वं न वृत्तं, व्यावृत्यादिज्ञानादिभिः साध्यत इति वाच्यम् । निष्प्रकारकज्ञानस्य खपुष्पाय मानत्वेन व्यावृत्तिज्ञानानपेक्षणात् । न हि निष्प्रकारकं ज्ञानं व्यावृत्तिज्ञानेन क्वापि भवतीति दृष्टमिति भावः ॥ शाब्देऽर्थे इति ॥ न च दृष्टान्तदार्ष्टान्तिकयोर्वैषम्यम् । दृष्टान्ते स्वरूपमात्रतात्पर्याभावाद् विशिष्टे तात्पर्यादार्थिकार्थस्य द्वारत्वम् । प्रकृते तु स्वरूपमात्रे तात्पर्यादार्थिकार्थं द्वारत्वमिति वाच्यम् । स्वरूपमात्रज्ञानस्यार्थिकार्थं विनाप्युपपत्तेरुक्तत्वात् ॥ व्यावृत्तिज्ञानस्येति ॥ न चान्यज्ञानप्रतिबन्धद्वारा शुद्धज्ञाने एव द्वारत्वमुक्तमिति वाच्यम् । अन्याज्ञानस्य ब्रह्मज्ञानकारणत्वे प्रमाणाभावेन तद्द्वारा ब्रह्मज्ञानद्वारत्वासम्भवात् ॥ व्यावृत्तिज्ञानमिति ॥ स्वस्य स्वाज्ञाने द्वारत्वस्यादर्शनादिति भावः ॥ प्राचीन इति ॥ न च तदपरोक्षज्ञानं ब्रह्मरूपं व्यावृत्तिरूपं वा ? नाद्यस् तस्याज्ञानाविरोधित्वात् । न द्वितीयः । आपातदर्शनजन्यस्य तस्याज्ञानाविरोधित्वात् । तथा च कथं तदज्ञानकार्यभानायोग इति वाच्यम् । उभयविधस्याप्यज्ञाननिवर्तकत्वम् आवश्यकम् । तदज्ञाननिवर्तकत्वे तत्साक्षात्कारत्वस्य तन्त्रत्वात् । तदन्याविषयत्वस्य गौरवेणातन्त्रत्वात् । तथा च कथं तदज्ञानकार्यभानम् ॥ ब्रह्मेति ॥ ब्रह्मणि पृष्टे व्यावृत्तिबोधने प्रश्नोत्तरयोर्वैयधिकरण्यमिति स्वोक्तदूषणस्य स्वस्मिन्नावेशादिति भावः ॥ अन्यद्वेति ॥ अन्यविशेषणविशिष्टमित्यर्थः । सविशेषत्वं सखण्डार्थत्वम् । वेदान्तानां स्यादिति शेषः ॥ न चेति ॥ कदाचिदसत्यव्यावृत्तिः कदाचिज्जडव्यावृत्तिर् द्वारमिति न पदान्तरवैयर्थ्यमिति भावः ॥ सत्यादिशब्दानामिति ॥ विकल्पसूचकवाशब्दादेरभावादिति भावः ॥ अनृतत्त्वादीति ॥ ‘एकार्थास्तु विकल्पेरन्’ इति सूत्रे एकार्थानामेव विकल्पाभिधानादिति भावः ।

व्रीहियववदिति ॥ द्वादशाध्याये तृतीयपादे तृतीयाधिकरणे चिन्तितम् । ‘एकार्थास्तु विकल्पेरन् समुच्चये त्वावृत्तिः स्यात् प्रधानस्य’ । दर्शपूर्णमासयोः श्रूयते ‘व्रीहिभिर्यजेत यवैर्यजेत’ इति । तत्र सन्देहः– व्रीहियवयोः किं समुच्चय उत विकल्प इति । पूर्वपक्षस्तु– समुच्चय एव युक्तः । सर्वाङ्गोपसंहारिप्रयोगवचनानुग्रहात्, अष्टदोष दुष्टविकल्पपरिहारसम्भवाच्च । न च समुच्चयोऽशक्य इति वाच्यम् । प्रधानाभ्यासेन वा मिश्रतासम्पादनेन वा समुच्चयसम्भवादिति । सिद्धान्तस्तु– न समुच्चयो युक्तः । स तु अभ्यासेन वा स्यान् मिश्रतासम्पादनेन वा ? नाद्यः । अङ्गानुरोधेन प्रधानावृत्तेरन्याय्यत्वात् । न द्वितीयः । नियमविधिलब्धनैरपेक्ष्यानुपपत्तेः । तथा हि । व्रीहियवशास्त्रे हि नियमविधिः । सर्वथाऽप्राप्तार्थत्वाभावेनापूर्वविधित्वाभावात् । तत्र चान्यत्र च प्राप्त्यभावेन परिसङ्ख्यानुपपत्तेः । नियमविधौ चाप्राप्तांशपूरणे नेतरव्यवच्छेदः फलम् । तथा च कपालेषु श्रयतीति विधानादेव श्रयणकर्मतया यत्किञ्चिद्द्रव्यप्राप्तौ ताभ्यां विधिभ्याम् अप्राप्तांशपूरणेन सामान्यतः प्राप्तद्रव्यान्तरव्यवच्छेदः क्रियते । तथा च यवशास्त्रे यवेतरद्रव्य-व्यवच्छेदः फलम् । तथा व्रीहिशास्त्रेऽपीति कथं मिश्रतासम्पादनेन समुच्चयः । किञ्च मिश्रतासंपादने न कोऽपि शास्त्रार्थोऽनुष्ठित इति व्रीहियवशास्त्रमत्यन्तम् अप्रमाणं स्यात् । न हि मिश्रैर्यजतीति विधिरस्ति । तस्माद् विकल्पः । प्रयोगवचनं तु पुरोडाशप्रकृतितया व्रीहियवौ गृह्णत् पर्यायेणैव गृह्णातीति सावकाशम् । अष्टदोषदुष्टत्वं च सह्यम् । अनन्यगतिकत्वात् । अष्टदोषाश्च व्रीहिशास्त्रानुष्ठानकाले यवशास्त्रे स्वीकृतप्रामाण्यत्यागो ऽस्वीकृताप्रामाण्यपरिकल्पनं व्रीहिशास्त्रे स्वीकृताप्रामाण्यत्यागोऽस्वीकृतप्रामाण्यपरिकल्पनमेवं यवशास्त्रानुष्ठानकालेऽपीति द्रष्टव्यम् ॥ विज्ञानमिति ॥ तथा च समुच्चितानां द्वारत्वकल्पनम् अप्रामाणिकमेवेति भावः ।

ननु आनन्दादय इति सूत्रे ब्रह्मप्रतीत्यर्थं शाखान्तरोपसंहारस्योक्तत्वेन तदभावे कथं ब्रह्मप्रतीतिरित्यत आह – आनन्दादय इति ॥ न च निर्गुणब्रह्मप्रतिपत्तावेव गुणोपसंहार इति वाच्यम् । उपसंहारस्योपासनार्थत्वेन प्रतिपत्त्यर्थत्वाभावात् । गुणोपसंहारेण गुणबुद्धया निर्गुणबुद्धिविरोधाच्च । न च मतान्तरप्राप्तातिव्याप्तिनिवृत्त्यर्थं समुच्चयापेक्षेति वाच्यम् । समुच्चयेऽपि मतान्तरातिव्याप्त्यनिरासात् । तदभावेऽपि सत्यत्वाभावप्रतिपादनेन अतिव्याप्तिनिराससम्भवाच्च । ननु सत्यत्वादिसमुदायस्य लक्षणत्वान्नोपसंहारेण विना ब्रह्मबुद्धिरित्यत आह– सत्यत्वादेरिति ॥ उपसंहरति– तस्मादिति ॥ एतेन व्यावृत्तेर्द्वारत्वाभावप्रतिपादनेनेत्यर्थः । एतेनेति परामृष्टं हेतुमाह– काकवदिति ॥ उपलक्षणस्य स्वप्रकारकस्वोपस्थाप्यधर्मप्रकारकबोधजनकत्वस्वभावाद् व्यावृत्यादे-रुपलक्षणत्वेन तत्प्रकारकस्य वा तदुपस्थाप्यधर्मप्रकारस्य वा बोधस्यावश्यकत्वेनाखण्डार्थत्व-हान्यापत्तिरित्यर्थः ।

किञ्च व्यावृत्तिज्ञाप्याभावाच्च न व्यावृत्तिरुपलक्षणमित्याह– उपलक्षणादिति ॥ स्वोक्तेऽर्थेऽनु-व्याख्यानसम्मतिमाह– तदुक्तमिति ॥ नन्वत्र व्यावृत्तेर्द्वारत्वखण्डनं न प्रतीयत इत्यत आह– व्यावृत्येति ॥ आर्थिकेनापीति ॥ यथा तार्किकाणां मते निर्विकल्पकेन स्वरूपमात्रविषयी-करणेऽपि न तस्याखण्डत्वं सविकल्पकेन तस्य सखण्डत्वसिद्धिस् तथेहापीत्यर्थः । न चेहार्थिक-बोधस्याप्रामाण्यं, व्यावृत्तिवैशिष्ट्यस्यासत्त्वेऽव्यावृत्तिप्रसङ्गादिति ॥ अनन्तेति ॥ न च व्यावृत्तेर्द्वारतया बोधनेऽपि तात्पर्यविषयबोधस्य न सखण्डविषयत्वमिति वाच्यम् । व्यावृत्तेर्द्वार-त्वानुपपत्तेरसकृदुक्तत्वात् स्वरूपमात्रे तात्पर्यायोगस्यापि असकृदुक्तत्वाच्च । सत्यादिवाक्यस्य सत्यत्वादिविशिष्टेऽवश्यं तात्पर्यं वक्तव्यम् । अन्यथा तेनासत्याद्व्यावृत्तिसिद्ध्ययोगादित्याह– शब्दस्येति ॥ एतेन व्यावृत्तेर्द्वारत्वानुपपत्तिप्रतिपादनेनेत्यर्थः ।

### **न्यायामृतप्रकाशः**

ननु न पदान्तरवैयर्थ्यम् । यथा हि उच्चैरित्यत्र उच्चैस् इति स्थिते ‘अव्ययादाप्सुपः’ इति अव्ययात्परस्य सोर्लुकि रुत्वे विसर्गे च सति उच्चैरिति जातमस्ति । तत्र स् इति प्रथमाया न किमपि प्रयोजनमस्ति । राम इत्यादौ कर्तृत्वार्थवदत्र कर्तृत्वादेस्तदर्थस्याभावात् । अत उच्चैस्त्व-रूपप्रातिपदिकार्थमात्र एव प्रथमा । एवं च प्रथमायाः कर्तृत्वार्थायोगेन प्रातिपदिकमात्रार्थत्वेन प्रातिपदिकप्रथमयोरैकार्थ्येऽपि प्रयोजनान्तराभावेऽपि उच्चैरित्यत्र स् इति प्रथमां व्यर्थामप्यङ्गीकृत्य तल्लोपोऽङ्गीकृतस्तद्वदिहापि ऐक्यार्थेऽपि न पदान्तरवैयर्थ्यमित्याशङ्क्य निराकरोति– न चेति ॥ तत्र प्रातिपदिकप्रथमयोरैकार्थ्यविषये । महाभाष्य एवार्थवत्त्वोक्तेरित्यन्वयः । ‘अत्र’ प्रातिपदिकार्थे ॥ सपूर्वाया इति ॥ ‘सपूर्वायाः प्रथमाया विभाषा’ विद्यमानपूर्वात् प्रथमान्तात्परयोर्युष्मदस्मदोस् ते मे इत्येतावादेशौ विकल्पेन भवत इति सूत्रार्थः । प्रातिपदिकार्थे प्रथमा न व्यर्था । कर्तृत्वार्थायोगेऽपि ग्राम उच्चैस्ते स्वमित्यत्र उच्चैरित्येतत्परस्य युष्मदस् तवेत्यस्य ते इत्यादेशार्थत्वात् । उच्चैरित्यत्र प्रातिपदिकार्थे प्रथमानङ्गीकारे तस्य प्रथमान्तत्वाभावेन पूर्वं विद्यमानग्रामपदादुच्चैरित्यस्मात्पर-युष्मदस्तवेत्यस्य ते इत्यादेशायोगेन ग्राम उच्चैस्त इति प्रयोगाद्ययोगात् । अतस्तत्र प्रातिपदिकार्थेऽपि प्रथमाऽङ्गीकृता । ग्राम उच्चैरित्यत्रोच्चैरित्यस्य प्रथमान्तत्वे हि ततः परस्य तवेत्यस्य ते इत्यादेशो विभाषा भवतीति प्रयोजनवत्त्वेन प्रथमा(या) वा न वैयर्थ्यमिति भावः । युष्मदस्मदादेशस्य ‘सपूर्वाया’ इत्यनेन सूत्रेण विकल्पेन विहितत्वाद् ग्राम उच्चैस्तव स्वमित्युक्तम् । प्रतिपदं फलभेदाद् इत्यन्वयः । अनर्पणे लक्ष्यब्रह्मणीति शेषः । अर्पणे तु सखण्डार्थत्वमिति भावः ॥ अतात्पर्येति ॥ लक्ष्यार्थ-ब्रह्मण्यनर्पणेऽपीत्यर्थः ॥ अभिधाकाल इति ॥ सत्यत्वविशिष्टरूपमुख्यार्थोपस्थितिकाले सत्यत्वादे-र्ब्रह्मणि प्रतीत्या तन्मात्रेण सत्यत्वादि व्यावृत्तिसिद्धिरित्यर्थः ।

अत्र विशिष्टस्यैवानृतादिव्यावृत्तिः स्यान्न तु शुद्धस्येत्युक्तदूषणे सत्येव दूषणान्तरमाह–नद्यामिति ॥ लक्षणातः प्रागभिधाकाले कुत्रचित्प्रतीतिमात्रेण लक्ष्ये व्यावृत्तिबोधाङ्गीकारे ‘नद्यां घोषः’ इत्यत्र लक्षणातः प्रागभिधया मुख्यार्थोपस्थितिकाले तात्पर्यविषयस्य नदीत्वस्य प्रवाहे प्रतीतत्वाल्लक्ष्ये तीरेऽप्यनदीव्यावृत्तिबुद्धिः स्यात् । तथा ‘यजमानः प्रस्तरः’ इत्यत्रापि तत्सिद्धिरूपगौणार्थोपस्थितेः पूर्वं मुख्यार्थोपस्थितिकाले प्रस्तरेऽतात्पर्यविषयस्य यजमानत्वस्य प्रतीत्या तन्मात्रेणायजमानाद् व्यावृत्तिः स्यादित्यतिप्रसङ्ग इत्यर्थः ॥ अतात्पर्याविशेषे इति ॥ सत्यपदयजमानपदयोः सत्यत्वयजमानत्व-वैशिष्ट्येन ब्रह्मप्रस्तरबोधने तात्पर्याभावे समाने सतीत्यर्थः । व्यावहारिकम् अतो न सत्यत्व-व्यावर्तकत्वं तस्येति भावः । प्रातिभासिकम् अतो न तस्यायजमानव्यावर्तकत्वमिति भावः ॥ न च युक्तमिति ॥ विशेषहेत्वभावादिति भावः ।

ननु व्यावहारिकप्रमाणसिद्धत्वाद् ब्रह्मसत्यत्वं व्यावहारिकमिति चेत्तत्राह– न चेति । तत्सत्यत्वस्य प्रत्यक्षादिनाऽप्राप्तौ औपनिषदत्वं हेतुरिति द्रष्टव्यम् । विशेषहेतुं शङ्कते– तत्त्वेति । वेदान्तानां तत्त्वपरत्वात्तत्त्वावेदकवेदान्तात्प्रतीतं सत्यत्वं व्यावहारिकं ‘यजमानः प्रस्तरः’ इत्यादेस्तु कर्मकाण्डस्थत्वेनातत्त्वावेदकत्वात्तादृशवाक्यात् प्रतीतं यजमानत्वं प्रातिभासिकमिति असत्यत्वादि-व्यावृत्तिरयजमानत्वं व्यावृत्त्यभावश्च युक्त इत्यर्थः । तत्त्वपरात्प्रतीतस्य व्यावहारिकत्वेऽतिप्रसङ्गमाह– असद्वा इति ॥ तत्त्वावेदकेति ॥ नेह नानेति श्रुतिरूपतत्त्वावेदकप्रमाणेत्यर्थः । व्यावहारिकेति । प्रत्यक्षादिप्रमाणेत्यर्थः ॥ तत्त्वेति ॥ तत्त्वावेदस्य ‘नेह नाने’ति वाक्यस्यापि त्वन्मते लक्षणया चिन्मात्रपरत्वेन सत्यत्वादिवैशिष्ट्यबाधकत्वायोगात् । न हि देवदत्त इति वाक्यं दण्डीति वाक्यबोध्यदण्डित्वस्य बाधकमिति भावः । यदप्युक्तं व्यावहारिकबाधितत्वाद्यजमानत्वादिकं प्राति-भासिकमिति तदयुक्तम् । भेदग्राहिणा व्यावहारिकत्वेन त्वदभिमतेन प्रत्यक्षेणेदानीं बाधितस्याप्यद्वैतस्य पारमार्थिकत्वाङ्गीकारात्तद्वद्व्यावहारिकप्रत्यक्षादिबाधितस्यापि यजमानत्वादेः पारमार्थिकत्वापातादित्याह– व्यावहारिकेति ॥ ननु सत्यादिपदस्य लक्ष्ये ब्रह्मणि महातात्पर्येऽपि वाच्यार्थे सत्यत्वादौ अवान्तर-तात्पर्यसद्भावेन व्यावहारिकत्वं यजमानपदस्य प्रस्तराधिकरणके यजमानत्वेऽवान्तरतात्पर्याभावा-त्तत्प्रातिभासिकमित्युच्यत इति चेत्तत्राह– न चेति ॥

आद्य इति ॥ व्यावृत्तिव्यावर्तकयोरेकसत्ताकत्वनियमादिति भावः । ननु व्यावहारिक-सत्ताकत्वाङ्गीकारादिष्टापत्तिरिति चेत्तत्राह– व्यावहारिकैरिति ॥ असिद्धेरिति ॥ न चेष्टापत्तिरिति वाच्यम् । अनृतव्यावृत्तेस्तात्विकत्वाङ्गीकारादिति भावः । तासां सत्यभूतानाम् असत्यत्वादि-व्यावृत्तीनाम् । तत्सिद्धेर् असत्यत्वादिव्यावृत्तिसिद्धेः । सत्यादिपदवैयर्थ्यमित्यर्थः । व्यावृत्तीनां सत्यत्वे ब्रह्माभेदे त्वयाऽङ्गीक्रियमाणे व्यावर्तमानमपि सत्यत्वं ब्रह्माभिन्नत्वं स्यात् । व्यावृत्तिव्यावर्तकयोः समानन्यायत्वादित्याह– व्यावर्तकेति ॥ अन्योन्यमिति ॥ असत्यव्यावृत्तेरज्ञानव्यावृत्त्याऽ-ज्ञानव्यावृत्तेरसत्य व्यावृत्त्येत्यन्योन्यमभेदे सतीत्यर्थः ॥ औतहानिरिति ॥ सत्यत्वाङ्गीकारादिति भावः ।

ननु व्यावृत्तेरभावरूपत्वात्सत्यत्वे ब्रह्मभिन्नत्वे च नाद्वैतहानिः । ‘अभावरूपधर्मा नाद्वैतं घ्नन्ति’ इति मण्डनोक्तेरिति चेत्तत्राह– अभावेति ॥ शुक्तिसमेति ॥ शुक्तिरूपधर्मिसमसत्यत्ववदित्यर्थः ॥ मिथ्येति ॥ व्यावृत्तिरूपमिथ्याभूतार्थेत्यर्थः ॥ तद्बोधनमिति ॥ सत्यादिपदेनानृतव्यावृत्तिबोधनं क्रियत इत्यर्थः ॥ भ्रान्त्यन्तरेति ॥ तत्त्वजिज्ञासुं मुमुक्षुं प्रतीति वर्तते । मुमुक्षोर्ब्रह्मणि अनृतत्वादि-भ्रान्तौ सत्याम् अधिष्ठानब्रह्मतत्त्वज्ञानेनैव सा भ्रान्तिर्निवर्तनीया न तु सत्यादिपदैः । असत्यादि-व्यावृत्तिबोधनेन व्यावृत्तेरपि मिथ्यात्वात्तद्बोधनेन पूर्वभ्रान्तिनिवृत्तावपि भ्रान्त्यन्तरोत्पत्तिरेव स्यात् । न ह्येवं मुमुक्षुं प्रति श्रुत्या भ्रान्त्यन्तरोत्पादनं युक्तमित्यर्थः । तत्र दृष्टान्तमाह– न हीति ॥ पुंस्त्वस्य इत्यनन्तरम् अधिष्ठानतत्त्वज्ञान(मनु)मुत्पाद्येति शेषः । तेनोत्तरज्ञानेन पूर्वज्ञाननिवृत्तेर्दर्शनात् कथमेतदिति चोद्यानवकाशः ।

तथा चायमर्थः– वल्मीके कस्यचित्स्थाणुत्वभ्रान्तिर्जाता । साऽधिष्ठानतत्त्वज्ञानमुत्पाद्य निवर्तनीया । तदर्थं तत्र पुंस्त्वोपदेशेनाधिष्ठानतत्त्वज्ञानमनुत्पाद्य स्थाणुत्वभ्रान्तिं निवर्तयन् कश्चिदाप्तो दृश्यते प्रत्युत भ्रांत्यन्तरोत्पत्तिरेव स्यान्नाधिष्ठानतत्त्वज्ञानम् । सत्यभूतवल्मीकत्वोपदेशे सति अधिष्ठानतत्त्वज्ञानोत्पत्त्या भ्रान्तिर्निवृत्ता भवति । एवं मुमुक्षोर्ब्रह्मणि जाता अनृतत्त्वादिभ्रान्तिः सत्यभूताधिष्ठानब्रह्मतत्त्व-ज्ञानोत्पादनेनैव निवर्तनीया न त्वनृतव्यावृत्तिबोधनरूपभ्रान्त्यन्तरोत्पादनेन । तेनाधिष्ठानतत्त्वज्ञाना-जननादिति भावः ॥ आत्मनीति ॥ जीव इत्यर्थः । यथा कस्यचिज्जीवे मिथ्याभूताब्राह्मण्यशङ्कायामयं ब्राह्मण इति कल्पितब्राह्मण्योपदेशेनापि साऽब्राह्मण्यशङ्का निवर्तते । प्रकृते तु अनृतव्यावृत्ते-र्व्यावहारिकत्वात्तद्बोधनेन प्रातिभासिकानृतत्वादिभ्रान्तिनिवृत्तिः सुतरां भविष्यतीति भावः । दृष्टान्त एवासम्प्रतिपन्न इत्याह– ब्राह्मण्यस्येति । ब्राह्मण्यं नाम ‘देहभेदयुतो यस्माद् ब्राह्मणादिपदोदितः’ इत्युक्तरीत्या देहविशेषसम्बन्धरूपत्वं जातिविशेषो वा । नाद्यः । देहविशेषसम्बन्धवत्त्वरूपब्राह्मण्यस्य जीवे सत्त्वेन कल्पितत्वायोगात् । तथा च कल्पितेनापि ब्राह्मण्येनेत्युक्तमसत् । न द्वितीयः । मन्मते जातेरप्रामाणिकत्वेन जाति विशेषरूपब्राह्मण्याभावरूपं यदब्राह्मण्यं तस्यैव जीवे सत्यत्वेन ब्राह्मण्यस्यैव कल्पितत्वेन मिथ्याशङ्किताऽब्राह्मण्यस्येत्युक्तम् असदिति भावः । असद्व्यावृत्तेर्व्यावहारिकत्वे दोषान्तरमाह– असदिति ।

नन्वसद्व्यावृत्तेर्व्यावहारिकत्वे ‘असद्वा’ इत्यादिश्रुतिसिद्धासत्त्वस्य पारमार्थिकत्वं कुतः, प्रतियोगि-तदभावयोर्भिन्नसत्ताकत्वनियमादिति चेन्न असत्त्वस्य प्रातिभासिकत्वेऽपि तदुपपत्तेरित्यत उक्तम् अनपोदितेति ॥ श्रुतिसिद्धस्य प्रातिभासिकत्वे प्रातिभासिकस्य बाधितत्वनियमेन तद्बोधकश्रुतेरप्रामाण्यं स्यान्न तद्युक्तं, श्रुतिप्रामाण्यस्यानपोदितत्वादित्यर्थः । व्यावृत्तीनां मिथ्यात्वे तत्त्वजिज्ञासुं मुमुक्षुं प्रति मिथ्याबोधनायोगाद् इत्युक्तमयुक्तमित्याशङ्कते– नन्विति ॥ बोधनं मुमुक्षुं प्रतीति शेषः । मिथ्याभूतस्य सत्यार्थबोधने कथं द्वारत्वमित्यत उक्तम् मीमांसकमत इति । ‘सोरोदीत्तद्रुद्रस्य रुद्रत्वं यदश्वासी-त्तद्रजतम् अभवत्’ इत्यर्थवादतः प्रतीतस्य रुद्ररोदे सति यदश्रुगलितं तदेव रजतं जातमित्येवं बाधितार्थस्य सत्ये सुवर्णप्राशस्त्ये द्वारत्वं तथेत्यर्थः ॥ उक्तं हीति ॥ व्यावृत्तीनां द्वारत्वमित्यर्थः । स्थूलारुन्धत्यादिस्थूलेऽपि पूर्वमज्ञातस्वरूपं द्वारेण ज्ञाप्यमानं दृष्टम् । न ह्येवं प्रकृते सम्भवति । ब्रह्मणः पूर्वमेव ज्ञाततया तद्भाने व्यावृत्तीनां द्वारत्वायोगादित्याह– ब्रह्मस्वरूपेति ॥ श्रुतिं विनेति ॥ सत्यादिपदबोध्यव्यावृत्तिरूपद्वारं विनेत्यर्थः ।

पूर्वेति ॥ सत्यज्ञानादिवाक्यात्पूर्ववाक्य इत्यर्थः । सामान्यतो ज्ञातत्वेनेत्यन्वयः । अत्र च सत्यादिवाक्ये च । तज्ज्ञानस्य स्वरूपमात्रज्ञानस्य । तथा च स्वरूपमात्रबोधने व्यावृत्तीनां द्वारत्व-मयुक्तमिति भावः ॥ व्यावृत्तीति ॥ अभावज्ञानेऽधिकरणज्ञानस्य कारणत्वादिति भावः ॥ वैपरीत्येति ॥ व्यावृत्तिस्वरूपबोधन एव ब्रह्मस्वरूपबोधनस्य द्वारत्वापातादित्यर्थः । इतोऽपि न ब्रह्मस्वरूपबोधने व्यावृत्तेर्द्वारत्वमित्याह– शाब्द इति ॥ ब्रह्मणः शब्दलक्ष्यतया शब्दार्थत्वात्तत्र शब्दार्थ एव द्वारत्वेन वाच्यः । न तु व्यावृत्तिः । आदौ सत्यादिपदैः सत्यत्वादि विशिष्टं बोध्यते । अनन्तरं निर्गुणश्रुत्यन्यथानुपपत्त्या तत्परित्यागेन कल्प्यमानाया अनृतादिव्यावृत्तेर् अशाब्दत्वात् ‘यश्चार्थादर्थो न स चोदनार्थः’ इति न्यायात् । अतो न शाब्देऽर्थे आर्थिकार्थस्य द्वारत्वं युक्तमिति भावः ।

किञ्चानेनैव न्यायेन नीलोत्पलमित्यादेरप्यखण्डार्थत्वं स्यात् । न च नीलत्वसंसर्गबोधनान्ना-खण्डार्थत्वमिति वाच्यम् । तत्रापि नीलपदस्य न नीलत्वसंसर्गबोधने तात्पर्यं किन्तु अनीलव्यावृत्ति-बोधनद्वारा स्वरूपमात्रबोधन एवेति वक्तुं सुवचत्वादित्याह– नीलमिति ॥ किञ्च प्रकृतज्ञानेऽपि व्यावृत्तीनां द्वारत्वं वदता ब्रह्मस्वरूपे पूर्वाज्ञातः कश्चन विशेषो व्यावृत्त्या ज्ञाप्यत इति वक्तव्यम् । अन्यथा स्वरूपमात्रस्य सिद्धत्वेन तत्र द्वारानपेक्षणात् । तथा च पूर्वमज्ञातस्य द्वारीभूतव्यावृत्त्या ज्ञापनीयस्य विशेषस्य त्वन्मतेऽभावान्न व्यावृत्तेर्द्वारत्वमित्याशयेनाह– न चेति ॥ प्राक् द्वारभूत-व्यावृत्तिबोधनात् प्राक् ।

॥ अन्येति ॥ अन्याविषयकं यद् ब्रह्मज्ञानं निष्प्रकारकं तदसिद्धम् । अतस्तत्र व्यावृत्तेर्द्वारत्व-मित्यर्थः । व्यावृत्तिबोधात्प्रागध्यासाधिष्ठानत्वादिना रूपेण विद्यमानं च ब्रह्मज्ञानं नान्याविषयकम् । अधिष्ठानत्वादिधर्मावगाहित्वेनान्यविषयकत्वादिति भावः । अन्याविषयकब्रह्मज्ञाने व्यावृत्तेर्द्वारत्वं वदता तावदन्यविषयकं ब्रह्मज्ञानं नाम किमिति वक्तव्यम् । ब्रह्मज्ञानमन्याविषयकं चेत् तत्र द्व्यंशोऽस्ति अन्याविषयकं ब्रह्मज्ञानं व्यावृत्त्या भवति अन्यज्ञानं न भवति अन्याज्ञानं भवतीति यावदिति पर्यवसितव्यम् । तत्र व्यावृत्तेः किं ब्रह्मज्ञाने द्वारत्वम् अन्याज्ञाने वा । नाद्यः । तस्य पूर्वमेव सिद्धत्वेन तत्र द्वारत्वायोगात् । व्यावृत्तिज्ञानस्य धर्मिज्ञानसाध्यत्वेन व्यावर्त्यस्य स्वरूपस्य ज्ञानमेव व्यावृत्तिज्ञाने द्वारमिति वैपरीत्यापाताच्च । अतो द्वितीयपक्ष एव स्वीकार्य इत्याह– व्यावृत्तीति ॥ व्यावर्त्यज्ञानं स्वरूपज्ञानम् । अस्तु तर्हि व्यावृत्तेरन्याज्ञान एव द्वारत्वमित्यत आह– प्राचीन इति ॥ द्वारीभूत-व्यावृत्तिज्ञानात्प्राचीने । इदानीं विद्यमाने सतीति यावत् । अयं भावः । व्यावृत्तेरन्याज्ञानेपि द्वारत्वं न युक्तम् । व्यावृत्तिबोधात्प्रागप्यन्याज्ञानसद्भावात् । तथा हि– सन् घट इत्यादि ब्रह्मापरोक्षज्ञानं तावदिदानीं व्यावृत्तिबोधात्प्रागप्यस्ति । ब्रह्मापरोक्षज्ञानं चाज्ञाननिवर्तकम् इत्यङ्गीकारात् । एवं चेदानीन्तनेनापि ब्रह्मापरोक्षज्ञानेनाज्ञाननिवृत्तिः स्यात् । ततश्चोपादानभूतज्ञाननिवृत्त्या तत्कार्यस्याप्य-न्यस्य निवृत्तिः स्यात् । ततश्चान्यस्येदानीमपि भानाभावसम्भवेन अन्याज्ञानस्य व्यावृत्तिबोधात्प्रागेव सिद्धतया न तत्र व्यावृत्तेर्द्वारत्वमित्यापाद्य दूषणमिति सम्प्रदायविदः । सत्यादिपदबोधिताया असत्त्वादिव्यावृत्तेरन्याज्ञाने द्वारत्वोक्तौ ब्रह्मज्ञानार्थत्वाभावप्रसङ्गः । इष्टापत्तिरिति चेत्तत्राह– ब्रह्मेति ॥ सविशेषत्वमिति ॥ सत्यपदेनासत्यव्यावृत्तिद्वाराय यद्बोधितं ब्रह्मस्वरूपं तदेव ज्ञानपदेनाज्ञान-व्यावृत्तिद्वारा बोध्यत इत्यङ्गीकारे सविशेषत्वमित्यर्थः ।

नन्वाद्यपक्ष एवाङ्गीक्रियते तर्हि ज्ञानादिपदवैयर्थ्यमित्युक्तमिति चेन्न । कदाचिद् ब्रह्मस्वरूपम् अनृतव्यावृत्तिबोधनद्वारा सत्यशब्देन बोध्यते कदाचिच्चाज्ञानव्यावृत्तिद्वारा ज्ञानशब्देन । एवं कदाचिद् अनन्तादिपदेनेत्येवं ब्रह्मस्वरूपबोधने द्वाराणां व्यावृत्तीनां विकल्पाङ्गीकारान्न ज्ञानादिपदवैयर्थ्यमित्या-शङ्क्य निषेधति– न चेति ॥ नित्यवदिति ॥ विकल्पप्रतिद्वन्द्वि नित्यं तद्वत् । वाशब्दादिराहित्येन श्रवणादित्यर्थः । सत्यादिवाक्ये व्रीहियवादिवाक्य इव विकल्पसूचकपदाभावादिति भावः । किञ्च न द्वारविकल्पो युक्तः । तथा हि व्रीहियवादिविकल्पस्थले यदा व्रीहिपुरोडाशानुष्ठानं तदा न यवो-पादानम् । यवपुरोडाशानुष्ठानकाले च न व्रीह्युपादानमिति दर्शनेनैकस्मिन्ननुष्ठाने उभयोपादानं तावन्नास्ति तद्वदिहाप्येकस्मिन्वाक्येऽनेकोपादानमयुक्तमित्याह– एकस्मिन्निति ॥ मीमांसकप्रसिद्ध्या प्रयोगो ऽनुष्ठानम् । अत्र प्रयोगस्थानीयं च सत्यादिवाक्यम् । किञ्च न द्वाराणां विकल्पो युक्तः विकल्प-प्रयोजकं ह्येककार्यकारित्वम् । तच्चाऽस्ति व्रीहियवयोः । तयोरेकयागस्वरूपनिर्वर्तकत्वात् । न चैतदस्ति प्रकृते । सत्यादिपदबोध्यासत्यादिव्यावृत्ति प्रयोजनानाम् अनृतत्वादिभ्रान्तिनिवृत्तिरूपकार्याणां भिन्नभिन्नत्वेन सत्यादिपदबोध्यव्यावृत्तीनाम् एककार्यकारित्वाभावात् । अतो न विकल्पो युक्त इत्याह– अनृतत्वादीति ॥

ननु समुच्चितानामेव सत्यादिपदबोध्यानां व्यावृत्तीनां ब्रह्मस्वरूपबोधने द्वारत्वाङ्गीकारान्न पदान्तर-वैयर्थ्यमित्याशङ्क्य निराकरोति– नापीति । अबोधनेऽपीति ॥ सत्यपदाभावादिति भावः ॥ प्रतीते-रिति ॥ तथा च तत्र सत्यज्ञानादिवाक्योक्तद्वारसमुच्चयाभावेति ब्रह्मप्रतीत्या न समुच्चितद्वारत्व-मित्युक्तनियम इति भावः । ननु ‘विज्ञानमानन्दं ब्रह्म, ‘रातिर्दातुः परायणम्’ इति बृहदारण्यकेऽनृत-व्यावृत्तिरूपद्वारलाभाय सत्यं ज्ञानमिति तैत्तिरीयशाखोक्तसत्यपदस्योपसंहारः कार्य इति चेन्न । सगुणे ब्रह्मण्युपासनार्थं शाखान्तरोक्तगुणोपसंहारेऽपि निर्गुणब्रह्मप्रमितौ वाक्येन जननीयायां शाखान्तरोक्त-पदानपेक्षत्वात् कुत एतदिति चेत् त्वद्भाष्ये तथा भाषितत्वादित्याह– आनन्दादय इति ॥ प्रधानस्य सगुणस्य ब्रह्मण उपासनार्थमेव आनन्दादयो गुणा उपसंहर्तव्या न तु प्रधानस्य निर्गुणस्य ब्रह्मणः प्रमितौ शाखान्तरीयपदापेक्षेति तदीयः सूत्रार्थः ॥ प्रमिताविति ॥ उपासनाया मिथ्यात्वेनाविद्यमानगुणविषयकत्वात्प्रमितेस्तु तदभावादिति भावः ।

ननु शाखान्तरोक्तगुणोपसंहारं विना उपासनाया असिद्धिवत् पदान्तरं विना ब्रह्मप्रमित्य-सिद्धेस्तत्सिद्धये पदान्तरोपसंहारोऽप्यत्रापेक्ष्यत इत्यत आह– सत्यादीति ॥ गुणोपसंहारस्य तत्तद्गुणो-पासनार्थत्ववत्पदान्तरस्य तत्तत्प्रकारकप्रमित्यर्थत्वानङ्गीकाराद् विशेष्यमात्रसिद्धेश्च लक्षणयैकेनापि पदेन सम्भवान्न पदान्तरोपसंहारापेक्षेत्यर्थः । ननु शृङ्गग्राहिकया ब्रह्मणोऽनुद्देश्यत्वाल्लक्षणमुखेन तदुपदेष्टव्यं सत्यत्वादिकं च न प्रत्येकं ब्रह्मलक्षणम् । घटादावतिव्याप्तेः । अतः समुच्चितमेव लक्षणम् । अतः समुच्चितमेव व्यावृत्तितया द्वारमित्यत आह– सत्यत्वादेरिति ॥ ननु सत्यत्वादेर्घटादावपि सत्वेनाति-व्याप्तत्वान्न प्रत्येकं ब्रह्मलक्षणत्वमिति चेत्तत्राह– न हीति ॥ यथा प्रकृष्टत्वादिकम् अतिव्याप्तत्वात्तन्न प्रत्येकं लक्षणं किन्तु मिलितमेव एवं सत्वादीनां प्रत्येकं ब्रह्मलक्षणत्वेऽपि नातिव्याप्तिः । अत्र ह्यबाध्यत्वादिरूपपारमार्थिकत्वमेव सत्वशब्दार्थो न तु कुम्भाद्यनुगता जातिरतो न तस्यातिव्याप्ति-प्रसक्तिः । एवं ज्ञानादिपदेऽपि बोद्धव्यमिति भावः ।

एतेनेति ॥ प्रत्येकं समुच्चितानां वा व्यावृत्तीनामद्वारत्वेनेत्यर्थः । ब्रह्मेति द्वितीयान्तम् । द्वारतया द्वारीभूय ॥ उपलक्षणतयेति ॥ न विशेषणतया, येन सखण्डार्थत्वं स्यादिति भावः । एतेनेत्युक्तं विशदयति– काकवदिति ॥ उपलक्षणस्यैव प्रकारत्वादिति भावः ॥ ज्ञातत्वेनेति ॥ अविद्याद्य-ध्यासाधिष्ठानत्वादिनेत्यर्थः । स्वप्रतिपादिते व्यावृत्तेर्द्वारत्वाभावरूपार्थेऽनुव्याख्यानं सम्मतित्वेनोदाहरति– तदुक्तमिति ॥ अत्र व्यावृत्तेर्द्वारत्वनिराकरणाप्रतीतेर्व्यावृत्त्येतिपदं व्याचष्टे– व्यावृत्त्येति ॥ तदुपदेश इति ॥ स्वतन्त्राया व्यावृत्तेरुपदेश इत्यर्थः । तत्र प्राप्तानुपपत्तिपरिहारेण तद्व्याख्यानमुपपादयति– न चेति ॥ यदुक्तं व्यावृत्तेर्ब्रह्मविशेषणत्वेन बोधने ब्रह्मणः सखण्डत्वमिति, तदयुक्तम् । सत्यादिपदै-स्तावत्सत्यत्वादिविशिष्टं बोध्यते तच्च निर्गुणत्वश्रुतिविरुद्धमिति तदन्यथानुपपत्त्या कल्प्यमानाया व्यावृत्तेः शाब्दत्वाभावेन आर्थिकत्वात् । आर्थिकव्यावृत्त्या सत्यादिपदैर्लक्षणया बोधितब्रह्मस्वरूपमात्रस्य सखण्डत्वायोगात् । शाब्दबोधे शब्दवृत्त्युपस्थापितार्थस्यैव विशेषणत्वात् । अत आद्ये सखण्डत्व-मित्येतदयुक्तमित्यर्थः ॥ अर्थादिति ॥ अर्थादन्यथानुपपत्त्या प्राप्तो योऽर्थः स चोदनार्थो वाक्यार्थो नेत्यर्थः ॥ मानान्तरादिति ॥ ‘अपोहो’ऽन्यापोहो ‘मानान्तरात्’ अन्यथानुपपत्तिरूपात् प्रतीयते न शब्दवृत्त्या यतस्तेन कारणेनापोहः शाब्दो न भवतीत्यर्थः ॥ आर्थिकेनापीति ॥ शाब्दज्ञानस्य आर्थिकविशेषणाविषयत्वेऽपि शब्दबोध्यस्य ब्रह्मणो वस्तुगत्याऽन्यथानुपपत्तिरूपमानान्तर-लभ्यविशेषणवत्त्वेन निर्विशेषत्वरूपाखण्डार्थत्वहानिरेवेति टीकाभिप्रायः ॥ साक्षादुक्तेश्चेति ॥ उक्तं चैतत्तैत्तिरीयवार्तिके ‘अनन्तेनान्तवद्वस्तु व्यावृत्त्यैव विशेषितम्’ इति । बोध्यत इति शेषः ।

किञ्च व्यावृत्तेर्ब्रह्मविशेषणत्वेन बोधपक्षे आर्थिकव्यावृत्त्या सखण्डार्थत्वाभावेऽपि सत्यादिपदस्य व्यावर्तक सत्यत्वाद्यनर्पणेऽसत्यत्वादिव्यावर्तकत्वानुपपत्तेस्तदर्थं सत्यत्वादिविशेषणेऽङ्गीकार्ये सखण्डत्वमिति टीकार्थ इत्याशयेनाह– शब्दस्येति ॥ एतेनेति ॥ तात्पर्यतो व्यावर्तकवैशिष्ट्यार्पणं विना व्यावृत्तिसिद्ध्यभावेनेत्यर्थः ॥ लक्ष्यार्थेति ॥ विज्ञानानन्दपदयोर्लक्ष्यार्थभेदाभावेऽपि तद्व्यवच्छेद्यस्य अज्ञानत्वव्यावृत्तेरनानन्दत्वव्यावृत्तेश्च भेदत इत्यर्थः । तथा चाज्ञानत्वानानन्दत्व-व्यावृत्त्योर्भिन्नयोः सत्त्वान्न पर्यायत्वं, नापि व्यर्थत्वम् । अज्ञानत्वादिव्यावृत्त्या व्यवच्छेद्य स्याज्ञानत्वादिभ्रमस्य भिन्नस्य सत्त्वेन फलभेदादित्यर्थः ।

### **न्यायकल्पलता**

(इत आरभ्य अग्रिमसार्धप्रकरणपर्यन्ता **न्यायकल्पलता**व्याख्या मातृकायां लुप्ता, न दृश्यते)

------------------------------------------------------------------------

‘नवीनास्तु गम्भीरायां नद्यां घोषः’ इत्यत्र ..

# **न्यायामृतम्**

‘नवीनास्तु गम्भीरायां नद्यां घोषः’ इत्यत्र गम्भीरनद्योरन्योन्यमन्वयबोधानन्तरं गम्भीरनदीपदयोरिव समुदितानां सत्यादिपदानां लक्षकत्वान्न वैयर्थ्यम्, तस्याप्येकैकस्यैव लक्षकत्वे शक्यासम्बन्धिनो गम्भीरनदीतीरस्याप्रतीतिप्रसङ्गादित्याहुः । तन्न । तत्र गम्भीरनद्योरिवेह सत्यज्ञानयोरन्योन्यमन्वयाबोधनात् । ‘सत्यं ज्ञानम्’ ‘विज्ञानमानन्दं ब्रह्म’ इत्यादावन्योन्यानपेक्षाणामेव सत्यादिपदानां ब्रह्मलक्षकत्वदर्शनाच्च । गम्भीरपदेन गम्भीरसम्बन्धितीरस्येव इह पदान्तरेणाधिकस्यालाभाच्च । तत्रापि गम्भीरनद्योरन्वय-बोधानन्तरं गम्भीरान्वितनदीबोधके नदीपद एव लक्षणया सर्वोपपत्तौ पदद्वये एकस्या लक्षणाया लक्षणाद्वयस्य वाऽकल्प्यत्वाच्च । लक्षणापि हि पदवृत्तिः, वृत्तित्वात्, शक्तिवद् एवमन्यत्राप्यूह्यम् । ‘गच्छ गच्छसि चेत्कान्ता’ इत्यत्र तु जन्मना मृत्यनुमितिः प्रियामृतिहेतुत्वाच्च गमनं न कार्यमित्यनुमितानुमितिरेव, न तु वाक्ये लक्षणा । अनन्य-लभ्यो हि शब्दार्थः । ‘विषं भुंक्ष्व’ इत्यादावपि प्रकृताच्छत्रुगृहभोजनाद् विषभक्षणस्येष्ट-साधनतोक्त्या भोजनस्यानिष्टसाधनता आक्षिप्यते, न तु वाक्येन भोजनाकर्तव्यता लक्ष्यते ।

यद्वा तत्र विषशब्देनानिष्टसाधने विधिप्रत्ययेन च निषेधे लक्षिते निषेध्ये भोजने भुजिर्धातुर्मुख्य एवेति न सर्वपदानामेकार्थलक्षकता । वस्तुतस्तु ‘अयमिदानीं मह्यं क्रुद्धः, आप्तत्वे सति प्रमाणविरुद्धकर्तव्यताभिधायित्वात् । क्रोधश्चास्य सन्निहितभोजनादेव । दृष्टहेतुत्यागेनादृष्टकल्पनायोगात् । अतो मयेदं न कार्यमित्यनुमितिरेवात्र, न लक्षणा । ‘अर्धमन्तर्गृहम् अर्धं बहिर्गृहम्’ इत्यत्रापि धूमेनाग्निरिवार्धस्य अन्तस्त्वे सति अर्धस्य बहिष्ट्वेन वाक्यार्थेनान्तरालप्रदेश आक्षिप्यते, न तु समुदाये लक्षणा । अनन्यलभ्यत्वा-भावात् । एवम् ‘अर्धमन्तर्वेदि मातव्यमर्धं बहिर्वेदि’ इति वैदिकोदाहरणमपि नेयम् । तत्राप्यन्ततो लिङ्गादेरभिधायकत्वाच्च ।

‘वायुर्वै क्षेपिष्ठा’ इत्याद्यार्थवादिकपदसङ्घस्याप्यावयोर्मते कर्मणि क्षिप्रदेवता-प्रसादहेतुत्वरूपतत्तत्पदार्थसंसर्गबोधकत्वमेव, न तु तदन्यप्राशस्त्यलक्षकत्वम् । किञ्च तत्र लिङ्गाद्यभिधेयकार्यान्वयानुपपत्तिरिवेह सर्वपदानामपि लक्षकत्वान्नाभिधेयान्वयानु-पपत्तिरूपं लक्षणाबीजमस्ति । अपि च सर्वपदानां लक्षकत्वे लक्षकपदान्यननुभावकानीति पक्षे सत्यादिवाक्यस्यानुभावकत्वं न स्यात् । यदि च लक्ष्यपरं ब्रह्मपदं वाचकं तर्हि यौगिकं तदेव सखण्डार्थं स्यात् । ब्रह्मपदस्य पदार्थान्तरान्वयार्थमेव लक्षणाश्रयणेन पदार्थान्तरान्वितस्वार्थपरं च स्यात् । न च ‘यष्टीः प्रवेशय’ इत्यादाविव तात्पर्यानुपपत्त्यैव लक्षणा न त्वन्वयानुपपत्त्येति वाच्यम् । तत्रापि भोजनादिकर्तृत्वेन प्रकृतानां प्रवेशनान्वयानुपपत्तेरेव तद्बीजत्वात् । इह प्राप्ते पदार्थमात्रे तात्पर्यायोगा-दित्युक्तत्वाच्च । एतेन वाक्यप्रामाण्यानुपपत्तिर्लक्षणाबीजमिति निरस्तम् । वाक्यस्यान्वय-लक्षकता तु न सम्मता, अन्विताभिधानाङ्गीकारात् । अभिहितान्वयवादिभि-स्तार्किकैरप्यन्वये लक्षणानङ्गीकाराच्च ।

अन्वय उपलक्ष्यत इति पक्षेऽपि पदान्तरैः प्रतियोग्युपस्थितौ प्रधानस्यैकपदस्य अन्वयलक्षकत्वोपपत्तेश्च गामानयेत्यस्माद् गामानय शुक्लां दण्डेनेति वाक्यस्येवेह पदान्तरप्रयुक्तस्य अधिकलक्षकत्वाभावाच्च । अस्तु वाऽन्यत्र पदसङ्घे लक्षणा, इह तु न । तथा हि– यदि कृत्स्रं सत्यादिवाक्यं लक्षकं तर्हि तस्य विशिष्टार्थत्वेऽनन्त-ब्रह्मशब्दविरोधोक्तिः । सत्यादिपदैरनृतादिव्यवच्छेदोक्तिः, ‘विज्ञानमानन्दं ब्रह्म’ ‘सत्यं ज्ञानम्’ इत्यादिश्रुतिर्ब्रह्मणो विज्ञानाद्यात्मकत्वे प्रमाणमित्युक्तिः, ‘एकमेवाद्वितीयम्’ इत्यादौ सजातीयविजातीयस्वगतनानात्वनिषेधोक्तिरित्याद्ययुक्तं स्यात् । सत्त्वाद्युद्देशेन ब्रह्मत्वाविधानाद् ब्रह्मबुभुत्सानिवृत्तिश्च न स्यात् । सगुणसप्रपंचवाक्ययेरपि लक्षणयाऽ-खण्डार्थपरत्वसम्भवेन सगुणनिर्गुणादि विद्याविभागः, निर्गुणादिवाक्यैः सगुणादिवाक्यानां बाध इत्यादि चासङ्गतं स्यात् । ‘तदैक्षत स एषोऽनन्तः’ इत्यादीनामपि वाक्यलक्षणयाऽ-खण्डपरत्वेनेक्षणादौ तात्पर्याभावेनेक्षणानन्तत्वादिलिङ्गैः प्रधानाकाशादिनिरासके सत्या-द्यधिकरणानारम्भश्च स्यात् । कृत्स्नस्य ब्रह्मकाण्डस्य वाक्यलक्षणया शून्यादिपरत्वं कृत्स्नस्य च कर्मकाण्डस्य चैत्यवन्दनादिपरत्वं निर्विशेषधर्मिपरत्वं वा स्यादित्यलम् । तस्मादखण्डार्थत्वे पदान्तरवैयर्थ्यं दुर्वारम् ।

## **अद्वैतसिद्धिः**

केचित्त्वत्र वाक्ये लक्षणामाहुर् न पदे । तथा हि– यथा ‘गम्भीरायां नद्यां घोषः’ इत्यत्र गम्भीर-नद्योः परस्परमन्वयबोधानन्तरं विशिष्टार्थसम्बन्धि तीरं लक्ष्यते तथा प्रकृते परस्परविशिष्टार्थबोधानन्तरं तत्सम्बन्ध्यखण्डं लक्ष्यते । तथा च न पदवैयर्थ्यम् । न च तत्रापि प्रत्येकं लक्षणा । तथा सति गम्भीरनदीतीरादिलाभेन विशिष्टतीरबुद्धिर्न स्यात् । न च तत्र गम्भीरनदीपदयोरिव इह सत्यादिपदानां परस्परम् अन्वयबोधकत्वं त्वन्मते नास्तीति वाच्यम् । एकस्मिन् ब्रह्मणि द्वारीभूतस्य परस्परार्थान्वय-बोधस्य सत्यादिपदैर् मिलित्वा जननाद्, उत्तरकाल एव लक्षणया अखण्डबोधस्याभ्युपगमात् । न च‘सत्यं ज्ञानं’‘विज्ञानमानन्दम्’ इत्यादौ अन्योन्यानपेक्षाणां सत्यादिपदानां ब्रह्मलक्षकत्वादर्शनात्कथं गम्भीरायामित्यादितुल्यन्यायतेति वाच्यम् । यत्र वस्तुगत्या गम्भीरनद्यभिप्रायेणैव नद्यां घोष इत्युक्तं तत्र परस्परनिरपेक्षलक्षकत्वस्य, गम्भीरायामित्युक्तौ च मिलितलक्षकत्वस्य दर्शनाद्, गुणोपसंहारन्यायेन द्वारसमुच्चयस्य स्थापितत्वाच्च । न च परस्परपदसाहित्येन तत्र गम्भीरनदीसम्बन्धि तीरं लक्ष्यते । अन्यथा त्वेकैकसम्बन्धि । प्रकृते त्वधिकलाभो न पदान्तरेणापीति वाच्यम् । तत्रापि युगपद्वृत्तिद्वय-विरोधापत्त्या गम्भीरनदीतीरत्वेन लक्षणानभ्युपगमात् । वस्तुगत्या विशिष्टसम्बन्धिनः प्रत्येकपदादपि लाभात् । अथ विशिष्टबुद्धिद्वारत्वाद्वारत्वाभ्यां विशेषः, प्रकृतेऽपि स तुल्य एव ।

ननु गम्भीरायामित्यत्रापि न मिलिते लक्षणा, किन्तु नदीपद एव । परस्परसाहित्येन विशिष्ट-बोधानन्तरं स्वज्ञाप्यविशिष्टसम्बन्धिनि लक्षणासम्भवात् । स्वज्ञाप्यसम्बन्ध एव हि लक्षणा । लाघवात्, न तु तद्विशेषः शक्यसम्बन्धः । गौरवात् । तथा च पदद्वये लक्षणा, लक्षणाद्वयं वा न युक्तम् । एवं च वृत्तेः पदवृत्तित्वनियमोऽपि सङ्गच्छत इति चेत्, नैतत्सारम्, स्वज्ञाप्यसंबन्धो हि लक्षणेति त्वयोच्यते, तच्च ज्ञाप्यं प्रकृते विशिष्टम्, तज्ज्ञापकत्वं चोभयोः साधारणमिति कथं नदीपद एव लक्षणा ? न गम्भीरपदे, विनिगमकाभावात् । न च गाम्भीर्येण सह तीरस्य परम्परया सम्बन्धः नद्याः साक्षात्सम्बन्ध एव विनिगमक इति वाच्यम् । ‘निम्नं गभीरं गम्भीरम्’ इति कोशाद् गम्भीर-पदस्य निम्नरूपनदीद्रव्यवाचित्वेन साक्षात्सम्बन्धस्यापि साधारणत्वात् । न च विशेषणविभक्तेः साधुत्वार्थकत्वाद् गम्भीरपदलक्षणायां विभक्त्यर्थानन्वय इति वाच्यम् । विशिष्टबोधसमये गम्भीरपदस्य विशेषणपदत्वेऽपि विशिष्टसम्बन्धिलक्षणासमये विशेष्यपदत्वात् । विशेषणविभक्तेः साधुत्वार्थकत्व-मित्यप्यसम्बद्धम् । अभेदार्थकत्वस्य नैयायिकैः प्रत्येकमन्वयस्य च मीमांसकैररुणाधिकरणसिद्धस्य चाभ्युपगमात् ।

(२-३) एवमन्यदपि वाक्यलक्षणोदाहरणमनुसन्धेयम्– ‘गच्छ गच्छसि चेत् कान्त’ इत्यादि, विषं भुङ्क्ष्वेत्यादि च । ननु अत्र जन्मना मरणानुमानम्, तेन च तत्साधनीभूताया गतेरकर्तव्य-तानुमानमित्यनुमानपरम्परैव, न लक्षणा । अनन्यलभ्यस्यैव शब्दार्थत्वात् । न हि धूमोऽस्तीति वाक्यं वह्निलक्षकम् । विषमित्यादावपि विषभोजनस्येष्टसाधनतोक्त्या शत्रुगृहान्नभोजनस्यानिष्टसाधनत्व-माक्षिप्यते । यद्वा– आप्तस्य प्रमाणविरुद्धोपदेष्टृत्वेन कोपोऽनुमीयते । तत्र च प्रसक्तशत्रुगृहान्नभोजनस्य हेतुत्वं कल्पयित्वा तत्राकर्तव्यतानुमानम्, न लक्षणेति चेन् नैतत्साधु । जन्मना मरणाक्षेपेऽपि तन्मरणे गमनस्य हेतुत्वानाक्षेपात् । शतवर्षानन्तरं जरादिनापि तदुपपत्तेः । तथा च प्रियामरणे हेतुत्वं गमनस्य न लक्षणां विनाऽवगन्तुं शक्यम् । नापि प्रियामरणहेतुत्वेन गमनस्याकर्तव्यत्वानुमानम् । प्रियामरण-हेतोरपि तत्त्वेनाज्ञानदशायां गुरुनिदेशाद्वा आत्मत्राणार्थं वा कुलापकीर्तिपरिहारार्थं वा कर्तव्यत्वदर्शनेन व्यभिचारात् । तथा च गमनस्य प्रियामरणहेतुत्वं तादृशस्य चाकर्तव्यत्वमित्युभयमपि लक्षणाधीनम् । जन्मनिर्देशस्य च प्रकृतेऽनुपयोगात् । तेन प्रकृतोपयोगिन्यगमने तात्पर्यं ज्ञाप्यते समुदायस्य । तथा च समुदाय एव लक्षणा, न प्रत्येकपदे । प्रत्येकं तात्पर्यज्ञापकाभावात् । तथा च नात्रानुमितिपरम्परा न वा प्रत्येकपदे लक्षणा ।

एवं ‘विषं भुङ्क्ष्व’ इत्यत्रापि विषभोजनेष्टसाधनत्वेन शत्रुगृहान्नभोजनानिष्टसाधनत्वं नाक्षेप्तुं शक्यते । व्यधिकरणत्वात् । तेन विनाप्युभयोरपीष्टसाधनतयोपपत्तिसम्भवाच्च । न हि येन केनचिद्यत्किञ्चिदाक्षिप्यते किन्त्वनुपपद्यमानेनोपपादकम् । नाप्याप्तत्वे सति प्रमाणविरुद्धोपदेष्टृत्वेन कोपानुमानम् । कोपेन च तद्धेतौ शत्रुगृहान्नभोजने अकर्तव्यतानुमानम् । आप्तस्यापि पित्रादेर्भ्रमादिना विनापि कोपं प्रमाणविरुद्धोपदेष्टृत्वदर्शनेन व्यभिचारादाप्तकोपहेतोरपि भ्रमादिना प्रियामरणहेतोरिव कर्तव्यत्वदर्शनेन तत्रापि व्यभिचाराच्च । तथा चाप्रसक्तप्रतिपादनेन प्रसक्तवारणे तात्पर्यं ज्ञात्वा तेनाकल्पितपदविभागे समुदाय एव लक्षणां कल्पयति न तु प्रत्येकपदे । तत्र तत्र विशिष्य तात्पर्यज्ञापकाभावात् । तथा च पदार्थे तात्पर्यान्वयानुपपत्तिभ्यां लक्षणा पदे । वाक्यार्थे तद्द्वयानुपपत्त्या लक्षणा वाक्ये । वाक्यार्थान्वयानुपपत्त्यनिबन्धनत्वं च लक्षणाया पदवृत्तित्वसाधने उपाधिरित्यवधेयम् ।

(४) एवमेवार्धमन्तरर्धं बहिरित्यादौ लोके अर्धमन्तर्वेद्यर्धं बहिर्वेदीति वेदेऽपि वाक्य एव लक्षणा । न च– तत्राप्यर्धस्यान्तस्त्वे सत्यर्धस्य बहिष्ट्वेनान्तरालानुमानं, न लक्षणेति वाच्यम् । छिन्ने गृहे अन्तरालराहित्येऽपि तद्द्वयदर्शनेन व्यभिचाराद् यथाकथञ्चिदनुमानसम्भवे वा सर्वत्र शब्दप्रमाणोच्छेदा-पाताच्च ।

(५-६) एवं च ब्रह्मजिज्ञासापदेन विचारो लक्ष्यत इति विवरणकारोक्तं यज्ञायुधपदेन यजमानो लक्ष्यत इति संक्षेपशारीरकोक्तं च वाक्यलक्षणयोपपन्नम् । ब्रह्मजिज्ञासायज्ञायुधशब्दयोः सुबन्तत्व-लक्षणपदत्वेऽपि शक्तत्वलक्षणपदत्वाभावेन शक्यसम्बन्धरूपाया लक्षणाया अयोगात् । स्वज्ञाप्य-सम्बन्धरूपा तु लक्षणा यौगिकपदसमुदायेऽपि वाक्यस्थानीये नानुपपन्ना ।

(७) एवं ‘वायुर्वै क्षेपिष्ठा देवता’ इत्यादौ अर्थवादेऽपि प्राशस्त्यप्रतिपत्तये वाक्य एव लक्षणाऽङ्गीकार्या । प्रत्येकपदात्तदनुपपत्तेः । न च तत्र कर्मणि क्षिप्रदेवताप्रसादहेतुत्वरूपतत्पदार्थ-सम्बन्धबोधकत्वमेव न तु तदन्यप्राशस्त्यलक्षकत्वमिति वाच्यम् । पदार्थमात्रसंसर्गबोधे वायुः शीघ्रतम इत्येव धीः स्यात्, न कर्मप्राशस्त्यविषया सा स्यात् । न च लिङ्गाद्यभिधेयकार्यस्यान्वयानुपपत्तिस्तत्र लक्षणाबीजमस्ति । प्रकृते च सर्वपदानां लक्षकत्वादभिधेयान्वयानुपपत्तिर्नास्तीति वाच्यम् । केन तुभ्यमभाणि अभिधेयानुपपत्त्या लक्षणेति ? किन्तु तात्पर्यानुपपत्त्या । तच्च तात्पर्यमभिधेयान्वय-विषयमन्वयसामान्यविषयं स्वरूपमात्रविषयं वेति न कश्चिद्विशेषः । अन्यथा ‘यष्टीः प्रवेशय’ इत्यत्र लक्षणा न स्यात् । न च भोजनप्रयोजनकप्रवेशनस्य यष्टिष्वन्वयानुपपत्तिरेवास्तीति वाच्यम् । एवमपि प्रवेशनविशेषे तात्पर्यग्रह एवोपजीव्य इति तदनुपपत्तिरेव लक्षणाबीजमस्तु । विनिगमनाविरहेण द्वयोरपि व्यवस्थितविकल्पेऽप्यस्माकं न क्षतिरित्यवधेयम् ।

ननु सर्वपदानां लाक्षणिकत्वे वाक्यार्थानुभवो न स्यात् । लाक्षणिकस्याननुभावकत्वादिति चेन्न, लाक्षणिकत्वेऽप्यनुभावकत्वोपपत्तेः । शक्तत्वेन ह्यनुभावकत्वं न तु तच्छक्तत्वेन गौरवात् । लाक्षणिकमपि क्वचिच्छक्तमेव। भट्टाचार्यैर्वाक्यार्थस्य सर्वपदलक्ष्यत्वाभ्युपगमाच्च । तथा हि– अभिहितान्वयवादे पदैः स्वशक्तिवशात् पदार्था अभिधीयन्ते न तु स्मार्यन्ते । स्मार्यस्मारक-सम्बन्धातिरिक्तमूलसम्बन्धकल्पनापत्तेः । एकसम्बन्धिज्ञानं ह्यपरसम्बन्धिस्मारकम्, न तु स्मारकत्वमेव सम्बन्धः, हस्तिपकादिषु तथा दर्शनात् । अत एवोक्तं– ‘पदमभ्यधिकाभावात्स्मारकान्न विशिष्यते’ इति । अज्ञातज्ञापकत्वाभावान्नानुभावकम् । सम्बन्धान्तराभावाच्च न स्मारकम् । किन्तु शक्त्या ज्ञातज्ञापकमिति स्मारकसदृशमित्यर्थः । स्मृत्यनुभवातिरिक्तं च ज्ञानं प्रमाणबलादायातमङ्गीकार्यमेव । पदार्थज्ञाने तत्तानुल्लेखाच्च । तत्तोल्लेखनियमभङ्गेनात्र तत्प्रमोषकल्पने चातिगौरवात् । तथा च पदजन्यस्मृत्यनुभवविलक्षणज्ञानविषयीभूताः पदार्था अभिहिता इत्युच्यन्ते । तादृशाश्चाकाङ्क्षाद्यनुसारेण स्वान्वयमनुभावयन्तीति वाक्यार्थो लक्ष्य इत्युच्यते । पदेन यद् बोध्यते तच्छक्यम् । पदार्थेन यद् बोध्यते तल्लक्ष्यमिति नियमात् । अत एवोक्तं ‘वाक्यार्थो लक्ष्यमाणो हि सर्वत्रैवेति नः स्थितम्’ इति । यद्यपि पदाभिहितपदार्थस्मार्यत्वं तीरादौ लक्ष्यत्वम्, वाक्यार्थे तु तदनुभाव्यत्वमिति विशेषः, तथापि पदार्थबोध्यत्वमादाय लक्ष्यत्वव्यपदेशः । अत एव पदार्थेन पदार्थलक्षणायां पूर्वसम्बन्धज्ञानापेक्षा, तस्य स्मार्यत्वात् । वाक्यर्थलक्षणायां तु न तदपेक्षा । तस्यानुभाव्यत्वेन पूर्वसम्बन्धज्ञानानपेक्षत्वात् । पदार्थलक्षणायां पूर्वसम्बन्धज्ञानमेव, वाक्यार्थलक्षणायामाकाङ्क्षादिकमेवेति परस्परनिरपेक्षमुभयं नियामकम् । अतोऽपूर्वे वाक्यार्थे शक्यसम्बन्धितया ज्ञातुमशक्ये कथं लक्षणेत्यपास्तम् । पदार्थलक्षणाया एव तथात्वात् । एवं च पदशक्तेः पदार्थोपस्थितावेवोपक्षयादुपस्थितानां च पदार्थानाम् अन्वयानुभावकत्वात् सर्वपदलाक्षणिकत्वेऽपि न वेदान्तवाक्यानाम् अन्वयानुभावकत्वानुपपत्तिः ।

स्यादेतत्– अभिहितान्वयवादे मा भूदनुपपत्तिः । अन्विताभिधाने तु भवति । तथा हि– पदानाम् अन्वयानुभवजननसामर्थ्यमेव शक्तिरित्युच्यते । एकैकपदार्थोपस्थितिस्तु स्मृतिरूपा, न शक्तिसाध्या । एकसम्बन्धिज्ञानादपरसम्बन्धिस्मरणस्य हस्तिपकादिसाधारणत्वात्, अन्वयानुभवजननसामर्थ्यरूपस्य च मूलसम्बन्धस्य विद्यमानत्वात् । अत एव पदशक्त्यसाध्यत्वात् पदार्थोपस्थितेः स्मृत्यन्तर-साधारणायास्तद्वैजात्यकल्पने च मानाभावादर्थाध्याहार एवासति बाधके, न पदाध्याहारः । पुष्पेभ्य इत्यत्र साधुत्वार्थं स्पृहयतिपदस्य ‘विश्वजिता यजेत’ इत्यत्र नियोज्यलाभार्थं स्वर्गकामपदस्य सौर्ये चरावतिदेशप्राप्ते ‘अग्नये जुष्टं निर्वपामि’ इति मन्त्रे प्रकृतौ वाचकपदवत्तया क्लृप्तोपकारेऽग्निपदबाधेन वाचकपदलाभाय सूर्यपदस्य चाध्याहारेऽपि पदार्थस्मरणाय वाक्यार्थानुभवाय वा तदनपेक्षणात् । शाब्दत्वं च पदजन्यान्वयानुभवत्वेनैव न पदजन्योपस्थितिजन्यान्वयानुभवत्वेन, गौरवात् । अत एव योग्यता-वच्छेदकस्य छिद्रेतरत्वादेः पदादनुपस्थितस्यापि पदजन्यान्वयानुभवविषयत्वाच्छाब्दत्वम् । अन्यैरप्यनु-कूलत्व प्रतियोगित्वादीनां तथात्वाभ्युपगमात् । एवं च चैत्रोऽयमित्यादौ लोके ‘उद्भिदा यजेत पशुकाम’ इत्यादौ च वेदे प्रत्यक्षोपस्थितानामेव चैत्रोद्भिदादिपदानां नामत्वेनान्वयः । अन्यथा चैत्रपद-वाच्योऽयम् उद्भित्पदवाच्येन यागेनेत्यादिकल्पने लक्षणाप्रसङ्गात् । अगृहीतसङ्गतिके पदे तदयोगात् । ‘घटः पटो न’ इत्यत्र नञन्वय इव चैत्रोऽयमित्यादिनामधेयान्वयेऽपि विभक्त्यर्थद्वारत्वानपेक्षणेन व्युत्पत्त्यन्तरकल्पनान् नञन्वये विभक्त्यर्थापेक्षायां जितमद्वैतवादिभिः । नीलं सुगन्धि महदुत्पलमितिवद् घटपटनञर्थानामभेदान्वयोपपत्तेः । नामधेये विभक्त्यर्थापेक्षायां वेदे नामधेयत्वं न सिद्ध्येदिति जितं पूर्वपक्षिणा । ‘सोमेन यजेत’ इत्यत्रेव मत्वर्थलक्षणया ‘उद्भिदा यजेत’ इत्यादावपि विशिष्टविधित्वो-पपत्तेः । उभयत्र लक्षणायास्तुल्यत्वेऽपि प्रवृत्तिविशेषकरत्वेन विधित्वस्यैवोचितत्वात् । वार्तिककाराणां तु पदार्थोपस्थितेः पदशक्तिसाध्यत्वात्तदर्थं सर्वत्र पदाध्याहाराङ्गीकारेऽपि नामधेयान्वये व्युत्पत्त्यन्त-राश्रयणमस्त्येव । तथा च स्वयमेव व्युत्पादितं नामधेयाधिकरण इत्यलं प्रसक्तानुप्रसक्त्या ।

प्रकृतमनुसरामः– एवं स्थिते लाक्षणिकमप्यन्वयानुभावकं चेदन्वयानुभवजननसामर्थ्यमेव शक्तिरिति लाक्षणिकस्यापि तद्वत्त्वान्मुख्यजघन्यविभागो न स्यात् । तथा च लिङ्गाधिकरणविरोधः । तत्र हि ‘बर्हिर्देवसदनं दामी’ त्यादिमन्त्राणां मुख्ये जघन्ये चार्थे लिङ्गाद्विनियोग उत मुख्य एवेति संशय्य उभयोरपि शाब्दत्वादुभयत्रापि विनियोग इति प्राप्ते मुख्य एवेति सिद्धान्तितम् । ‘अर्थाभिधानसंयोगा-न्मन्त्रेषु शेषभावः स्यात्तस्मादुत्पत्तिसम्बन्धोऽर्थेन नित्यसंयोगात्’ इति । अर्थाभिधानसामर्थ्यरूपाल्लिङ्गात् श्रुत्यविनियुक्तेषु ‘बर्हिर्देवसदनं दामी’त्यादिमन्त्रेषु शेषभावो विनियोगः स्यात् । तच्च सामर्थ्यं मुख्ये, न जघन्ये । शब्दसामर्थ्यादुपस्थितो ह्यर्थो मुखमिवाव्यवहितो भवतीति मुख्य उच्यते । मुख्यार्थ-सम्बन्धादुपस्थितस्तु जघनमिव व्यवहितो भवतीति जघन्य उच्यते । तथा च जघन्येऽर्थे विनियोगं ब्रुवतापि तदुपस्थितये मुख्योपस्थितिर्वक्तव्या । तथा चोत्पत्तिसम्बन्धः स्वभावसम्बन्धोऽर्थाभिधानसम्बन्ध एव विनियोजकः स्यात् । तस्यार्थनियतत्वात् । तावतैव स्वाध्यायविधेश्चरितार्थत्वात् । मुख्यसम्बन्धस्तु न लिङ्गम् । अनेकेषां मुख्यसम्बन्धित्वेनार्थानियमाच्चरमत्वाच्चेति सूत्रार्थः । अत एव मुख्यसम्भवे लक्षणा नोपादेयेति सर्वतन्त्रसिद्धान्तः । पदवृत्तिर्हि शक्तिः पदार्थवृत्तिश्च लक्षणा । सा च बहुप्रकारे-त्यन्यत् । लाक्षणिकपदेनान्वयप्रतियोग्युपस्थितौ कृतायां यदवशिष्टं शक्तं तदेवान्वयानुभावकम् । अर्थवादपदानां सर्वेषां लाक्षणिकत्वेऽपि तदेकवाक्यतापन्नं विधिपदमेवानुभावकम् । ‘विधिना त्वेक-वाक्यत्वात् स्तुत्यर्थेन विधीनां स्युः’ इति न्यायात् । तथा च सत्यादिपदानां सर्वेषामपि लाक्षणिकत्वे कथमन्वयानुभवोपपत्तिरिति चेत्, नैष दोषः । शक्यस्यैवान्वयानुभवाभ्युपगमात् । लक्षणा त्वेकदेश-त्यागमात्रस्य, न त्वशक्यार्थोपस्थितये गौर्नित्य इत्यादिवत् । अत एव वाचकानामेव स्वार्थे लक्षणेय-मित्युक्तं प्राक् । ननु जहल्लक्षणाभ्युपगमे कथमन्वयानुभवः ? शक्यैकदेशस्यापि तत्राभावात् । तथा चोक्तं संक्षेपशारीरके–

‘साभासाज्ञानवाची यदि भवति पुनर्ब्रह्मशब्दस्तथाऽहंशब्दोऽहङ्कारवाची भवति तु जहती लक्षणा तत्र पक्षे’ इति । अस्मिन्पक्षेऽन्विताभिधानवादानभ्युपगमान्न दोषः । पक्षद्वयाश्रयणं तु जहदजह-ल्लक्षणापक्ष एव । तथा च दर्शितं तत्रैव–

‘अभिहितघटना यदा तदानीं स्मृतिसमबुद्धियुगं पदे विधत्तः ।

परदृशि पुनरन्विताभिधाने पदयुगलात् स्मृतियुगमेव पूर्वम् ॥ इति ।

तत्त्वप्रदीपिकाकृदादयस्तु अभिहितान्वयपक्षमेवोररीचक्रुः । सर्वथापि सिद्धान्तानुकूलत्वादिति न किञ्चिदवद्यम् । तार्किकमतस्योभयपक्षबहिर्भावादिकं च वेदान्तकल्पलतायां व्युत्पादितमित्युपरम्यते । इत्यद्वैतसिद्धौ सत्याद्यवान्तरवाक्याखण्डार्थतोपत्तिः ॥ २ ॥

### **न्यायामृततरङ्गिणी**

केचित्तु वाक्यार्थे तद्द्वानुपपत्त्या वाक्ये लक्षणामाहुस्तत्पक्षमपि दूषयितुमाह– नवीना-स्त्विति ॥ ननु–

गच्छ गच्छसि चेत्कान्त पन्थानः सन्तु ते शिवाः ।

भूयान्ममापि तत्रैव जन्म यत्र गतो भवान् ॥

इत्यादौ जन्मना मृत्यनुमानेऽपि गमनस्य मृतिहेतुत्वमशक्यावगमम् । शतवर्षानन्तरं जरादिनापि तदुपपत्तेः । मृतिहेतुत्वेनावगतस्यापि गमनस्य नाकर्तव्यत्वेन व्याप्तिः । गुरु-निर्देशादिना प्रियामृतिहेतोरपि कर्तव्यत्वदर्शनेन व्यभिचारात् । किन्तु जन्मनिर्देशस्य प्रकृतेऽ-नुपयोगात्तेन प्रकृतोपयोगिन्यगमने तात्पर्यं ज्ञाप्यते समुदायस्य । तथा च समुदाय एव लक्षणा । न प्रत्येकपदे । प्रत्येकं तात्पर्यज्ञापकाभावादतस्तत्र लक्षणायामेकपदवृत्तित्वं बाधितम् । वृत्तित्वस्य हेतोर्व्यभिचारश्चेत्यत आह– गच्छ गच्छसीति ।

‘विज्ञानं ब्रह्म चेद्वेद तस्माच्चेन्न प्रमाद्यति शरीरे पाप्मनो हित्वा सर्वान्कामान्समश्नुत’ इति ।

‘असन्नेव स भवति असद् ब्रह्मेति वेद् चेद् अस्ति ब्रह्मेति चेद्वेद सन्तमेनं ततो विदुः’ इति ।

इत्यादौ वेदे विज्ञानात्मकब्रह्मवेदनाविस्मरणयोः पापराहित्यकामभोगौ प्रति, ब्रह्मसत्त्वा-सत्त्ववेदनयोः शुभाशुभफले प्रति लोके च वृष्टिश्चेद्भवति सुभिक्षं भवेदित्यादौ वृष्टेः सुभिक्षं प्रति हेतुत्वस्य चेच्छब्देन बोधनवदिहापि गमनस्य जन्म प्रति हेतुत्वबोधनं युज्यते । देहान्तर-संयोगश्च जन्म । स चैकस्मिन्देहसम्बन्धे सति न युज्यत इति पूर्वदेहसम्बन्धाभावद्वारेति गम्यते । न चोक्तव्यभिचारः । प्रकृतगमनं न कर्तव्यं नाश्यमानेष्टाधिकेष्टाहेतुत्वे सतीष्टनाश-हेतुत्वात् । सन्तवत् । गुरुनिर्देशादौ तु नाश्यमानेष्टाद्भार्यादेः सकाशादधिकस्य गुरुनिर्देशकरण-जन्येष्टस्य सत्त्वेन तत्र हेतुत्वावगमात् । अतो नोक्तबाधादिरिति भावः ॥ जन्मनेति ॥ गमनजन्यतयाऽवधृतेनेति शेषः । पक्षे इष्टनाशहेतुत्वमुपपादयति– प्रियेति । ननु ‘विषं भुंक्ष्व’ इत्यत्र विषभोजनेष्टसाधनत्वेन शत्रुगृहान्नभोजनस्यानिष्टसाधनत्वं नाक्षेप्तुं शक्यते । शत्रुगृहान्न-भोजनानिष्टसाधनत्वं विना विषभोजनेष्टसाधनताया अनुपपत्त्यभावात् । उभयोरपीष्टसाधन-तयोपपत्तेः । तस्मादप्रसक्तोपपादनेन प्रसक्तवारणे तात्पर्यं ज्ञात्वा श्रुतपदसमुदाये लक्षणा कल्प्यते न तु प्रत्येकपदे । तत्र विशिष्यतात्पर्यज्ञापकाभावादतस्तत्र लक्षणायामेकपदवृत्तित्वं बाधितमित्यत आह– विषं भुंक्ष्वेति ॥ शत्रुगृहभोजनापेक्षया विषभक्षणस्येष्टसाधनत्वोत्कर्षो गम्यते । यथा देवदत्ताद्यज्ञदत्तो विद्वानित्यत्र देवदत्तविद्वत्त्वापेक्षया यज्ञदत्तविद्वत्त्वस्य । अतः शत्रुगृहभोजनस्य बलवत्तरानिष्टसाधनताक्षिप्यते ।

अयमाशयः । शत्रुगृहान्नभोजने प्रसक्तः कश्चिद् ‘विषं भुंक्ष्व’ इत्याप्तेनोच्यमानो वितर्कयति– विषभोजननिष्ठमिष्टसाधनत्वं शत्रुगृहान्नभोजननिष्ठेष्टसाधनत्वादुत्कृष्टं तदवधिमत्त्वे-नाप्तेनोच्यमानत्वात् । यद्यदवधिमत्त्वेनाप्तेनोच्यते तत्तत उत्कृष्टम् । यथाऽन्येषां बलाद्धनु-मद्बलम् । भोजननिष्ठतया शत्रुगृहान्नभोजननिष्ठस्य विषभोजननिष्ठस्य च तृप्तिरूपेष्टसाधनत्वस्य समानत्वेन शत्रुगृहान्नभोजननिष्ठेष्टसाधनत्वस्य बलवत्तरानिष्टानुबन्धित्वरूपापकर्षमन्तरेण विषभोजननिष्ठेष्टसाधनत्वस्य तदवधिकोत्कर्षानुपपत्तेः शत्रुगृहान्नभोजननिष्ठेष्टसाधनत्वस्य बलवत्तरानिष्टानुबन्धित्वमनुसन्धत्ते । ततः शत्रुगृहान्नभोजनस्यानिष्टसाधनत्वमाक्षिपतीति । पूर्वोक्तं बाधं परिहरति– न त्विति ॥ यद्वेति ॥ अनिष्टसाधनं भोजनं माकार्षीरिति वाक्यार्थः ॥ आप्तत्वे सतीति ॥ भ्रमादिशून्यत्वे सतीत्यर्थः । एतेन आप्तस्यापि पित्रादे-र्भ्रमादिना कोपमन्तरेणापि प्रमाणविरुद्धोपदेष्टृत्वदर्शनेन व्यभिचार इति परास्तम् ॥ अत इति ॥ आप्तस्य कोपहेतुत्वादित्यर्थः ॥ मयेति ॥ विवेकवता । एतच्च साध्यविशेषणम् । तेनाप्तकोपहेतोरप्यविवेकिकर्तव्यत्वदर्शनाद्व्यभिचार इति परास्तम् । इदमिति पक्षनिर्देशः ।

अर्धमन्तर्वेदीति ॥ तृतीयस्य सप्तमे स्थितम् । ‘तथा यूपस्य वेदिः’ । अग्नीषोमीयपशौ यूपं प्रकृत्य श्रूयते ‘अर्धमन्तर्वेदि मिनोत्यर्धं बहिर्वेदि’ इति । तत्र किमन्तर्वेद्येकदेशो यूपाङ्गत्वेन विधीयते किं वा बहिर्वेदिदेशमिश्रः सन्धिदेशो लक्ष्यत इति सन्देहः । ननु इयति शक्ष्यामह इति वचनाद्वेदेः सर्वार्थत्वम् । न यूपमात्रार्थत्वम् । न । तस्य सामान्यशास्त्रस्य यूपविषय-तयैवोपसंहर्तव्यत्वात् । इयति एतावति प्रदेशे कर्तुं शक्ता भवाम इत्यर्थः । पूर्वपक्षस्तु । सत्यपि यूपप्रकरणे तद्बाधित्वा वाक्येन यूपाङ्गत्वं भविष्यति । वेदेरन्तः प्रदेशस्य देशविशेषार्थत्वे हि लक्षणा स्यात् । अर्धेऽन्तः प्रक्षिप्यमाणेऽर्धान्तरं बर्हिभवतीति । तदनूद्यते ‘अर्धं बहिर्वेदि’ इत्यनेन । न तु तदपि विधीयते । अतो न वाक्यभेदो न वा मिनोत्याख्यानानुषङ्गक्लेश इति । सिद्धान्तस्तु । ‘अर्धमन्तर्वेदि मिनोति’ इत्येतावन्मात्रविधाने अर्धान्तरं बहिरित्यपि विधौ वाक्यभेदापत्तिः । अर्धान्तरस्य बहिष्ट्वनिषेधाभावे च तस्यान्तर्बहिर्वा मानं स्यात् । तथा च पाक्षिकस्य बहिष्ट्वस्य नित्यवदनुवादो न युज्येत । तस्मादुभाभ्यामप्यन्तर्वेदिशब्दाभ्यां मध्यदेशो लक्ष्यत इति ।

अत्र ब्रूमः । विनैव लक्षणां सन्धिदेशविशेषसिद्धिः । अर्धमेवान्तर्वेदीति नियमाश्रवणात् । ननु समस्तस्य यूपस्यान्तर्वेदिप्रसङ्गे हि सत्यर्धपुनर्वचनसामर्थ्यात्परिसङ्ख्ययेतरस्य बहिर्मानं गम्येत । न त्वेतदस्ति । अर्धशब्दानन्तर्भावेनैतद्वाक्यात् प्रकरणयुक्तादस्ति कथं तर्हि समस्त-स्यान्तर्वेदि न मानम् । अर्धशब्दश्रवणात् । यदि समस्तस्य यूपस्यान्तर्वेदि मानमभिमतं स्यात्ततोऽर्धमन्तर्वेदीत्येवं विधिनैव कुर्यात् । अन्तर्वेदि मिनोतीत्येतावतैव प्रकरणा-द्विपरिवर्तमानस्य यूपस्यान्तर्वेदिमानसिद्धेः । प्रकरणाद्यूपविपरिवृत्तिश्चावश्यं वाच्या । अन्यथा कस्यार्धो गृह्येतेति । एतेन विवरणोक्ता जिज्ञासाशब्दे विचारलक्षणा, संक्षेपशारीरकोक्ता च यज्ञायुधिशब्दे यजमानलक्षणा च निरस्ता । ननु ‘वायुर्वै क्षेपिष्ठा देवता’ इत्याद्यर्थवादे प्राशस्त्यप्रतिपत्तये वाक्य एव लक्षणाऽङ्गीकार्या । प्रत्येकपदात्तदनुपस्थितेरित्याशङ्क्याह– वायुर्वा इति । ननु पदार्थसंसर्गबोधे वायुः शीघ्रतम इत्येव धीः स्यान्न तु कर्मप्राशस्त्यविषया सेत्यत आह– न त्विति । पदार्थसंसर्गातिरिक्तप्राशस्त्यस्याभावादित्यर्थः ।

अयमाशयः । ‘वायव्यं श्वेतमालभेत भूतिकामो वायुर्वै क्षेपिष्ठा देवता वायुमेव स्वेन भागधेयेनोपधावति स एवैनं भूतिं गमयति’ । वायुः शीघ्रतमा देवता तं वायुं प्रति यजमानः स्वेन स्वदत्तेन हविर्लक्षणेन भागेन गच्छति । स्वयमेव यजमानो हविर्भागरूपेण देवतां प्रति गच्छति । स च वायुर् एनं यजमानं भूतिं गमयति । यथा कश्चिद्गृहस्थोऽभ्यागताय सत्कारं करोति तद्वत् । अत्र वायूद्देशकत्यक्तहविर्लक्षणयागस्य क्षिप्रफलप्रदवायुप्रसादहेतुत्वमेव प्राशस्त्यं न त्वन्यत् । ननु यत्रार्थवादे देवताप्रसादहेतुत्वं कर्मणो नोच्यते तत्र तदतिरिक्तप्राशस्त्य-लक्षकत्वमर्थवादस्याङ्गीकार्यमित्यत आह– तत्रेति ॥ अभिधेयानां पदार्थानां योऽन्वय-स्तदनुपपत्तिरिह नास्ति ॥ सर्वपदानामिति ॥ ननु लक्षणपदत्वाद्विशेषणपदेष्वेव लक्षणा न तु लक्ष्यपरे विशेष्यपदे । तथा च तदभिधेयान्वयानुपपत्तिरस्त्येवात्र लक्षणाबीजं विशेष्यपद-मेवानुभावकं च स्यादित्यत आह– यदि चेति । सत्यादिपदेषु मुख्यार्थतयाऽवधृतब्रह्म-शब्दार्थान्वयानुपपत्तिर्नास्ति चेन्न तर्हि तेषु लक्षणा । तद्बीजाभावात् । यदि साऽस्ति तर्हि ब्रह्मपदं सत्यादिपदार्थान्वितस्वार्थबोधकमवश्यं स्यात् । अन्वयाबोधे प्रसक्तेऽन्वयबोधार्थं सत्यादिपदेषु लक्षणायाः कल्पितत्वादित्याह– ब्रह्मपदस्येति ॥ लक्षणेति ॥ सत्यादिपदेषु लक्षणाश्रयणेनेत्यर्थः ॥ पदार्थान्तरेति ॥ पदान्तराणां सत्यादिपदानां लक्ष्या येऽर्था-स्तदन्वितस्वार्थपरं ब्रह्मपदं स्यादित्यर्थः ।

नन्वभिधेयान्वयानुपपत्तिर्न लक्षणाबीजम् । जातिः शक्या व्यक्तिर्लक्ष्येति भवन्मते गङ्गा-पदादौ लक्षणाभावप्रसङ्गात् । किन्तु तात्पर्यानुपपत्तिरेव । तच्च तात्पर्यमभिधेयान्वयविषयं वाऽन्वयसामान्यविषयं वा स्वरूपमात्रविषयं वा । प्रकृते तु स्वरूपमात्रतात्पर्यानुपपत्तिरेव तद्बीजमित्यत आह– न च यष्टीरिति ॥ तत्रापीति ॥ न चैवमपि प्रवेशनविशेषे तात्पर्यग्रह एवोपजीव्य इति तदनुपपत्तिरेव लक्षणाबीजमस्त्विति वाच्यम् । भोक्तृकर्तृकप्रवेशन-प्रतीतीच्छयोच्चरितत्व रूपतात्पर्यानुपपत्त्यपेक्षया तादृशप्रवेशनान्वयानुपपत्तेरेव लघुत्वेन तद्बीजत्वौचित्यात् । स्वरूपमात्रतात्पर्यानुपपत्तिर्न लक्षणाबीजम् । कुत्राप्यदर्शनादित्याह– इहेति ॥ एतेनेति ॥ पदार्थमात्रे तात्पर्यायोगवद्वाक्यप्रामाण्यस्याप्ययोगेन । वाक्येति ॥ ‘केवलो निर्गुणश्च’ इति श्रुत्या केवलतया सिद्धं ब्रह्म विशिष्टतया बोधयतो वाक्यस्याप्रामाण्यम् ॥ निरस्तमिति ॥ प्रामाण्यस्यानुपपत्त्यादि तदुपपादकं कल्पनीयम् । न च पदार्थमात्र-लक्षणया वाक्यप्रामाण्यमुपपद्यते । तथा पदार्थमात्रस्य सिद्धस्यैवोपस्थितेः । बाधितेऽपि पदार्थमात्रस्य सत्वाच्चेत्यर्थः ।

यदीति ॥ सर्वेषां सत्यादिपदानां लक्षकत्वे तन्मध्यगतस्यानन्तादिशब्दस्यापि लक्षणया स्वरूपमात्रपरत्वेन सर्वतोऽनवच्छिन्नवस्तुपरत्वाभावात् परोदीरित सत्यादिपदविशिष्टार्थत्वं प्रत्यनन्तादिशब्दस्य बाधकत्वायोगेन तद्बाधकत्वोक्तिरयुक्ता स्यादित्यर्थः ॥ सत्यादिपदै-रिति ॥ व्यावर्तकस्य सत्यत्वादेर्ब्रह्मण्यबोधने तस्मिन्ननृतव्यावृत्त्यसिद्धिः ॥ विज्ञानेति ॥ विज्ञानादिपदानां विज्ञानत्वाद्यबोधकत्वात् ॥ एकमिति ॥ एकादिपदानां विशेष्यमात्रपरत्वेन नानात्वानिषेधकत्वात् ॥ सत्यादीति ॥ बुभुत्साप्रयोजकज्ञानानधिकविषयत्वात् ॥ सगुणादीति ॥ एकार्थत्वेनाविरोधात् ॥ तदैक्षतेति ॥ ‘सदेव सोम्येदमग्र आसीदेकमेवा-द्वितीयं तदैक्षत तत्तेजोऽसृजत’ इत्यत्र सच्छब्दं प्रधानं वा ब्रह्म वेति विशये सच्छब्दनिर्दिष्टे ईक्षणश्रवणात्तस्य च जडेऽसम्भवाद् ब्रह्मैव सच्छब्दमितीक्षत्यधिकरणे विचारितम् । तथा ‘आकाशादेव समुत्पद्यन्ते स एषोऽनन्तः’ इत्यत्राकाशश(ब्दितं)ब्दं भूतं वा परमात्मा वेति संशयेऽनन्तत्वलिङ्गेन परमात्मैवेत्याकाशाधिकरणे निर्णीतम् । तदेतत्सर्वं सर्वपदलक्षणायामयुक्तं स्यादित्यर्थः ।

### **न्यायामृतकण्टकोद्धारः**

वाक्ये लक्षणा स्वीक्रियते । वाक्यं तु पदसङ्घातरूपम् । यथा मीमांसकमते कृत्स्नेनार्थवाद-वाक्येन प्राशस्त्यं लक्ष्यते तथा प्रकृतेऽपीत्याह– नवीनास्त्विति ॥ ननु तत्रापि न वाक्ये लक्षणा किन्त्वेकपद एवेत्यत आह–तत्रापीति ॥ तथा च गभीरनदीसम्बन्धितीरप्रतीत्यर्थं वाक्यलक्षणाया एव न्याय्यत्वादिति भावः ॥ तत्रेति ॥ न चैकस्मिन् ब्रह्मणि द्वारीभूतस्य परस्परार्थान्वयबोधस्य सत्यादिपदैर्जननाद् उत्तरकालमेव लक्षणयाऽखण्डार्थबोधस्याङ्गीगीकारादत्रापि परस्परान्वय-बोधोऽस्तीति वाच्यम् । गभीरा या नदीतिवत् सत्यं यज्ज्ञानमिति सत्यज्ञानपदयोरन्वयाभावात् । सर्वेषां विशेषपदत्वेन विशेष्यब्रह्मणैवान्वयात् । ब्रह्मस्वरूपबोधस्य प्रागेव वृत्तत्वेन तत्र विशिष्टबोधस्य द्वारत्वानुपपत्तेश्च ॥ सत्यमिति ॥ न च गम्भीरनद्यभिप्रायेण यत्र नद्यां घोष इति वा गभीरायामित्येव वोक्तं तत्र सर्वत्र प्रत्येकं लक्षकत्वात्, अनपेक्षता तु कल्प्येति वाच्यम् । तत्रापि विशिष्टलक्षणानभ्युपगमात् ॥ गम्भीरपदेनेति ॥ न च गम्भीरनदीसम्बन्धित्वेन न लक्षणा, युगपद्वृत्तिद्वयविरोधापत्तेः । वस्तुतो विशिष्टसम्बन्धिनः प्रत्येकपदादपि लाभात् कथमधिक-लाभ इति वाच्यम् । विशिष्टाप्रयोगे विशिष्टार्थप्रतीत्यभावेन तत्र तात्पर्यग्रहे विशिष्टप्रयोगे विशिष्टलक्षणयैव गम्भीरनदीसम्बन्धितीरप्रतीत्या युगपद्वृत्तिविरोधाभावात् । मणिकारमते तस्या-दोषत्वाच्च । अन्यथा प्रत्येकपदादधिकलाभासम्भवाद् दृष्टान्ते पदान्तरसार्थक्यम् । प्रकृते केवलगङ्गापदाद् गम्भीरगङ्गासम्बन्धितीरप्रतीतिः स्यात् । तथा च तदभावाद्वैयर्थ्यमिति भावः ।

तत्रापीति ॥ न च विनिगमकत्वसम्भवाच्च, अत एव गङ्गेशेन पदद्वयलक्षणापक्षमुक्त्वा विशेष्यपद एव लक्षणोक्ता । प्रमाणविरोधाच्च न लक्षणाया वाक्यवृत्तित्वमित्याह । लक्षणापि हीति । न च वाक्यार्थान्वयानुपपत्यनिबन्धनत्वमुपाधिरिति वाच्यम् । वाच्यार्थान्वयेति विशेषणस्य पक्षमात्रव्यावृत्यर्थत्वेन पक्षेतरत्वात् । न च गौणी व्यावृत्तिः प्रयोजनम् । तस्या अपि पक्ष-तुल्यत्वात् । वाक्ये लक्षणायाः कुत्राप्यभावेन व्यभिचारोन्नायकत्वरूपदूषकताबीजाभावाच्च । उक्तन्यायमन्यत्रातिदिशति– एवमिति ॥ अन्यत्र वाक्यलक्षणोदाहरणे इत्यर्थः । तदेवाह– गच्छ गच्छसीति ॥ नन्वत्र जन्मना मरणाक्षेपेऽपि न मरणे गमनहेतुत्वाक्षेपकत्वम् । शतवर्षानन्तरं जरादिनापि तदुपपत्तेरिति चेन्न । मरणसामान्यस्य गमनहेतुत्वानाक्षेपकत्वेऽपि जराद्यभावे यन्मरणं तस्य गमनहेतुत्वाक्षेपकत्वसम्भवात् । न च न प्रियामरणहेतुत्वाद् गमनाकर्तव्यत्वानुमानं, तद्धेतोरपि तत्वज्ञानदशायां गुरुनिदेशादात्मत्राणार्थं वा कुलापकीर्तिपरिहारार्थं वा कर्तव्यत्वसम्भवेन व्यभिचारादिति वाच्यम् । आज्ञादिप्रतिबन्धकाभावे प्रियामरणहेतुत्वस्य गमनाकर्तव्यत्वं प्रति हेतुत्वे व्यभिचाराभावात् । तथा च गमनस्य प्रियामरणहेतुत्वं गमनाकर्तव्यत्वं चोभयमानुमानिकमिति न लक्षणाकल्पनम् । अन्यथा वह्न्यभिप्रायेण धूमोऽस्तीत्युक्तेर् धूमपदस्य वह्नौ लक्षणा स्यात् ।

किञ्च जन्मविशेषेण गमनहेतुभूतो मरणविशेष एवाक्षिप्यते । अन्यथा तत्प्रत्यायकजन्मपद-प्रयोगवैयर्थ्यं स्यात् । जन्मविशेषश्च प्रकरणादेवावधार्यत इति न कश्चिद्दोषः । वस्तुतः बलवद्बाधकोपनिपाताभावे प्रियामरणकारणीभूतं प्रेक्षावता न कर्तव्यमेवेति व्याप्तौ न कश्चिद्दोष इति ॥ विषमिति ॥ न च विषभोजनेष्टसाधनत्वेनशत्रुगृहान्नभोजनानिष्टसाधनत्वं नाक्षेप्तुं शक्यम् । व्यधिकरणत्वात् । विषभोजनेष्टसाधनत्वेन विनापि यो शत्रुगृहान्नभोजनस्यानिष्टसाधनता-सम्भवेनोपपाद्योपपादकभावाभावाच्चेति वाच्यम् । शत्रुगृहान्नभोजने प्रसक्तेऽप्रसक्तस्यानिष्टसाधनस्य आप्तीया या इष्टसाधतोक्तिः सा प्रसक्तानिष्टसाधनत्वं विना नोपपद्यते । न ह्याप्तः वृथैवानिष्ट-साधनस्येष्टसाधनत्वमाक्षिप्यत इत्युक्तम् । अस्तु वा लक्षणा तथापि पदद्वयलक्षणयैव शत्रुगृह-भोजनस्यानिष्टसाधनत्वे लब्धे नानेकपदसमुदायरूपे वाक्ये लक्षणा । अनन्यलभ्यत्वाच्छब्दार्थ-स्येत्याह– यद्वेति ॥ ननु पदद्वये लक्षणाद्वयं स्वीकर्तव्यम् । ततो वरं वाक्यलक्षणैव । एकत्वा-दित्यत आह– वस्तुत इति ॥ नन्वेतावता आप्तकोपहेतुत्वात् परगृहभोजनं न कर्तव्यमित्युक्तम् । न च तद्युक्तम् । भ्रान्तादिना क्रियमाणे व्यभिचारादिति चेन्न । प्रेक्षावता न कर्तव्यमिति साध्यकरणात् । तथा च कथं व्यभिचारः । बलवद्बाधकाभावे सतीति वा विशेषणम् । तेन नोक्तदोषः । तत्र भ्रान्त्यादेरेव बलवद्बाधकस्य सत्त्वात् ॥ अर्धमिति ॥ न च छिन्ने गृहे अन्तरालराहित्येऽपि तद्द्वयदर्शनाद्व्यभिचार इति वाच्यम् । अन्तरालवत्येव तादृशप्रयोगेन छिन्नत्वादिराहित्ये सति यत्रार्धस्यान्तस्त्वे सति अर्धस्य बहिस्त्वे तेन तादृशानुमाने बाधकाभावात् । उक्तन्यायं वैदिकोदाहरणेऽप्यतिदिशति– एवमिति ॥ तथा च न क्वापि वाक्यलक्षणेति भावः ।

तृतीयाध्याये सप्तमपादे षष्ठाधिकरणे चिन्तितम् । ‘तथा यूपस्य वेदिः’ । यूपे श्रूयते । ‘अर्धमन्तर्वेदि मिनोति, अर्धं बहिर्वेदि’ इति । तत्र संशयः– किमन्तर्वेद्येकदेशो (असंस्कृतो) यूपाङ्गत्वेन चोद्यते उत बहिर्वेदिसहितो यूपस्य मानदेशं लक्षयतीति । पूर्वपक्षस्तु– लक्षणाया अन्याय्यत्वाद् वेद्येकदेशस्य श्रुतस्य यूपाङ्गत्वेन विधिः । अर्धे च तत्र मीयमाने अर्धान्तरं बहिरेव भवतीति अर्धं बहिर्वेदि इत्यनुवाद इति । सिद्धान्तस्तु– स्यादेवं यद्यर्धमेव अन्तर्वेदीति वाक्यार्थः स्यात्, न त्वेवम् । परिसङ्ख्यादोषात् । किन्त्वर्धं तावदन्तर्वेदि मातव्यमिति । ततश्चार्धान्तरं न विहितं न प्रतिषिद्धम् । तथा च तस्यान्तर्बहिर्वा मानं स्यात् । तत्रार्धं बहिर्वेदि इत्यपि विधातव्यम् । तत्र वाक्यभेदः । पाक्षिकानुवादत्वे नित्यवच्छ्रवणविरोधः । न चार्धमिति विशेषणाद् अर्धान्तरस्य व्यावृत्तिः स्यात् । अस्तु विधितो व्यावृत्तिः । यत्र विशेषणं श्रुतं तत एवान्यव्यावृत्तिर्भविष्यति । वेदिमानविधेरर्धमिति विशेषणविधानादेवार्धान्तरं व्यावर्तते । इच्छातस्तु वेद्यामेव मानमर्धान्तरस्य को वारयेत् । तस्मात् तदर्थं बहिर्वेदीत्यपि विधातव्यमिति वाक्यभेदः । तस्माद् यत्र देशे मीयमानस्यार्धमन्तर्वेदि भवत्यर्धं बहिर्वेदि तत्र मिनुयादिति उभयलक्षितान्तराल-देशविधिरिति । अत्र यद्यपि मीमांसकैरन्तरालदेशस्य लक्ष्यत्वमुक्तं तथाप्यनुमानेनैव तद्देशलाभसम्भवे लक्षणा न युक्ता । अनन्यलभ्यत्वाच्छब्दार्थस्य । तथा च नात्रापि वाक्यलक्षणेत्यभिप्रायः । अत एव जिज्ञासापदेन विचारो लक्ष्यत इति विवरणोक्तं, यज्ञायुधिशब्देन यजमानो लक्ष्यत इति संक्षेपशारीरोक्तं चायुक्तमिति द्रष्टव्यम् । वाक्यलक्षणायाः सर्वत्राप्ययुक्तत्वात् ।

नन्वर्थवादवाक्यस्य प्राशस्त्यलक्षकत्वात् कथं वाक्ये लक्षणाभाव इत्यत आह– वायुर्वा इति ॥ न च पदार्थसंसर्गमात्रबोधकत्वे ‘वायुः शीघ्रतमः’ इत्येव बोधः स्यात् । न कर्मप्राशस्त्य-बोध इति वाच्यम् । ‘इदं कर्म प्रशस्तं, शीघ्रतमफलप्रदवायुदेवताकत्वात्’ इत्यनुमानादेव प्राशस्त्य-ज्ञानसम्भवात् । तथा च न लक्षणा अनन्यलभ्यत्वाच्छब्दार्थस्येति भावः । अङ्गीकृत्य प्राशस्त्य-लक्षकत्वमाह– किञ्चेति ॥ न च तात्पर्यानुपपत्तिरेव लक्षणाबीजम् । सा चेह प्रकृतेऽप्यस्तीति वाच्यम् । स्वरूपमात्रे तात्पर्यायोगस्य बहुवारमुक्तत्वात् । कार्यान्वयेति परमताभिप्रायेण । ननु तच्छक्तत्वं वाऽनुभावकतावच्छेदकं शक्तत्वमात्रं वा ? नाद्यः । गौरवात् । न द्वितीयः । लाक्षणिकस्यापि यत्र कुत्रचिच्छक्तत्वादिति चेन्न । शक्तत्वस्यानुभावकतावच्छेदकत्वेऽपि विशेषकारणताया आवश्यकत्वात् । अन्यथा विशेष्यसन्निकर्षत्वेन प्रत्यक्षकारणत्वे यत्किञ्चित्सन्नि-कर्षाद् यत्किञ्चित्प्रत्यक्षं स्यात् । न च यत्सामान्य इति न्यायान् नातिप्रसङ्ग इति यदि तदा प्रकृतेऽपि तुल्यमिति । न च पदानामननुभावकत्वेऽपि पदैरभिहितपदार्थस्यैव तत्स्यादिति वाच्यम् । वाक्यार्थान्वयबोधस्यानङ्गीकारात् । प्रकृतानुपयुक्तत्वाच्च । लक्ष्यार्थस्य शुद्धस्यानुभावकत्वा-सम्भवाच्च । पदार्थानामनुभावकत्वे शब्दादर्थं प्रत्येमीत्यनुभवविरोधः । अतीतानागतानाञ्चानुभव-प्राक्कालेऽसत्त्वेनानुभावकत्वासम्भवाच्च । परम्परया शब्दमूलत्वेनानुभवोपपादने इन्द्रियादेरपि कारणत्वं न स्यादिति बहुविप्लवापत्तेरिति दिक् ।

ननु ‘नद्यां घोषः’ इत्यत्र घोषपदवद् ब्रह्मपदस्य वाचकस्य सद्भावादनुभवो भविष्यतीत्यत आह– यदि चेति । तत्रापीति । न च भोजनादिप्रयोजनकप्रवेशनज्ञान एव तात्पर्यज्ञानमुप-जीव्यमिति वाच्यम् । तद्धेतुत्वेनावश्यकप्रकरणादिनैव तदुपपत्तेरिति । अस्तु तात्पर्यानुपपत्तिर्बीजं सापि प्रकृते न सम्भवतीत्याह– इहेति । एतेन स्वरूपमात्रे तात्पर्यासम्भवव्युत्पादनेनेत्यर्थः । ननु भाट्टैर्वाक्यलक्षणाङ्गीकाराद् अनेकपदसमूहात्मकत्वाद्वाक्यस्य कथं लाक्षणिकस्याननुभावकत्व-मित्यत आह– वाक्येति । ननु तर्हि कथमन्वयलाभ इत्यत आह– अन्वितेति । यथा च न वाक्यलक्षणा तथोक्तम् । नन्वभिहितान्वयवादिभिस्तार्किकैरन्वयलक्षणा स्वीकर्तव्यैव । तथा च कथं लाक्षणिकस्याननुभावकत्वमित्यत आह– अभिहितेति ॥ समभिव्याहारादेवान्वयलाभसम्भवात् तार्किकैरन्वयलक्षणा न स्वीक्रियत इति भावः । अन्वय इति प्रकृते च न प्रतियोग्युपस्थितिरिति भावः ॥ गामिति ॥ तथा चाधिकपदवैयर्थ्यमेवेति भावः ।

एवं सर्वत्र वाक्यलक्षणां दूषयित्वा सत्यादिवाक्यस्य कृत्स्नस्य लक्षकत्वनिष्ठप्रसङ्गमाह– अस्तु चेति ॥ न च मुख्यार्थबोधापेक्षया तदुक्तिरिति वाच्यम् । मुख्यार्थे तात्पर्याभावेन तेन तदसिद्धेः । तात्पर्ये वाऽखण्डार्थत्वव्याघातात् । लक्षणा च न स्यात् । विशिष्टार्थे तात्पर्ये तस्य तात्विकत्वं च स्यात् । वेदतात्पर्यविषयत्वात् । अनिष्टान्तरमाह । सत्त्वादीति । सगुणेति । न च तत्र मुख्यार्थ एव तात्पर्यमतो न लक्षणादिकमिति वाच्यम् । प्रश्नादिके समाने विनिगन्तुमशक्यत्वात् । अनिष्टान्तरमाह– तदैक्षतेति ॥ अवान्तरार्थविवक्षया तथोक्तिरित्यादि तु निरस्तम् । अनिष्टान्तरा-ण्याह– कृत्स्नस्येति ॥ न च शून्यादिपरत्वे वेदाप्रामाण्यापत्तिरिति वाच्यम् । शुद्धपरत्वेऽपि तदापत्तेर्वज्रलेपत्वात् । तस्मान्न कृत्स्नं सत्यादिवाक्यं लक्षकमिति । एवमुपपादनसिद्धमर्थमुपसंहरति– तस्मादिति ॥

### **न्यायामृतप्रकाशः**

वेदान्तानाम् अखण्डार्थत्वे पदान्तरवैयर्थ्यपरिहारप्रकारं दूषयितुमनुवदति– नवीनास्त्विति । सत्यादिपदानां तावल्लक्षणया ब्रह्मबोधकत्वमस्ति । तत्र लक्षणा पदसमुदाय एवाङ्गीकृता नैकस्मिन्पदे । अतः समुदितानामेव सत्यादिपदानां लक्षकत्वान्न पदान्तराणां वैयर्थ्यम् । ननु पदसमुदाये लक्षणा कुत्र दृष्टेति चेन्न ‘गम्भीरायां नद्यां घोषः’ इत्यत्र गम्भीरनदीपदयोर्विशेषणविशेष्यभावेनादावन्वय-बोधानन्तरं समुदितयोर्गम्भीरनदीपदयोरेव तीरलक्षकत्वमङ्गीकृत्य पदान्तरवैयर्थ्यं परिह्रियते तत्राप्येकस्यैव पदस्य लक्षकत्वम् अङ्गीकृत्य पदान्तरवैयर्थ्याङ्गीकारे उद्देश्याया गम्भीरनदीसम्बन्धितीरप्रतीतेर-भावप्रसङ्गात् । एवं प्रकृतेऽपीत्याह– गम्भीरायामिति ॥ गम्भीरनदीपदयोरन्योन्यम् अन्वयबोधानन्तर-मित्येतदुत्तरत्र दार्ष्टान्तिके एतन्न्यायासम्भवमुपपादयितुमिति द्रष्टव्यम् ।

वाक्यस्य लक्षकत्वादित्यनुक्त्वा समुदितानामित्युक्तौ किं निमित्तम्, एवमपि वाक्यस्यैव लक्षकत्व-प्राप्तेरिति चेत्, न, ‘गम्भीरायां नद्यां घोषः’ इत्यत्र वाक्यलक्षकत्वोक्तौ तदन्तर्गतघोषपदस्यापि लक्षकत्वापत्तेः । तच्चानिष्टम् । घोषपदस्य मुख्यार्थात्यागात् । गम्भीरनदीपदयोर्लक्षकत्वोक्तौ च पदसमुदायस्य लाक्षणिकत्वलाभ इति सम्प्रदायोऽवगन्तव्यः ॥ एकैकस्यैवेति ॥ गम्भीरपदस्य वा नदीपदस्य वेत्यर्थः ॥ शक्यासम्बन्धिन इति ॥ उद्देश्यप्रतीतिविषयगम्भीरनदीसम्बन्धितीरस्य नदीपद-शक्यकेवलनदीसम्बन्धित्वाभावात्, गम्भीरपदशक्यकेवलगम्भीरसम्बन्धित्वाभावाच्चेत्यर्थः ॥ तत्रेति ॥ गम्भीरायां नद्यां घोष इत्यत्रादौ गम्भीरनदीपदयोरन्योन्यम् अन्वयबोधवदिह सत्यज्ञानपदयोस्तदभावा-दित्यर्थः । सत्यं ज्ञानम् अनन्तम् इति पदानां त्रयाणां समुदितानां लक्षकत्वोक्तौ यत्रैतत्पदत्रयं तत्रैव लक्षणया ब्रह्मोपस्थितिरन्यत्र तु नास्तीत्युक्तं स्यात् । अस्त्विति चेत्तत्राह– सत्यमिति । अन्येति ॥ अनन्तानन्दपदेत्यर्थः । विज्ञानमानन्दमित्यत्र सत्यपदानपेक्षाणांं विज्ञानादिपदानामित्यपि द्रष्टव्यम् । ‘आनन्दादयः प्रधानस्ये ’ति सूत्रे त्वद्भाष्योक्तन्यायेन पदान्तरोपसंहारस्यानङ्गीकारादिति भावः । ननु यत्र वाक्ये यावन्ति पदानि तत्र तावतां पदानां समुदायस्य लक्षकत्वमङ्गीकृतमिति न दोष इत्यस्वरसादाह– गम्भीरेति ॥ तथा च दृष्टान्तवैषम्यमिति भावः ॥ गम्भीरान्वितनदीबोधक इति ॥ पदानाम् अन्विताभिधानाङ्गीकारादिति भावः ॥ सर्वेति ॥ गम्भीरनदीसम्बन्धितीरप्रतीत्युप पत्तावित्यर्थः । पदद्वये एकस्या लक्षणाया वा पदद्वये लक्षणाद्वयस्य वेति मतभेदेनोक्तमिति ज्ञातव्यम् ।

किञ्च पदसमुदाये लक्षणाङ्गीकारे वाक्ये लक्षणाङ्गीकारप्राप्त्या लक्षणायाः पदवृत्तित्वसाधकानुमान-विरोध इत्याह– लक्षणापि हीति ॥ दार्ष्टान्तिकेऽपि सत्यान्वितार्थबोधके ज्ञानपद एव लक्षणाऽस्तु न पदसमुदाय इत्यर्थः । ननु–

‘गच्छ गच्छसि चेत्कान्त पन्थानः सन्तु ते शिवाः ।

 भूयान्ममापि तत्रैव जन्म यत्र गतो भवान्’ ॥

इति वाक्ये न प्रियाया मरणं प्रतीयते । तत्र लक्षणैवेति वक्तव्यं, तद्वाचकपदाभावात् । अतः पदसमुदाये लक्षणासिद्धिरिति चेत्तत्राह– गच्छेति ॥ अनुमितमर्थं लिङ्गीकृत्य पुनर्जायमानानुमिते-रनुमितानुमितित्वम् । नन्वनुमितिलभ्येऽप्यर्थे लक्षणाप्यस्त्वित्यत आह– अनन्येति ॥ शब्दार्थः शब्दवृत्तिलभ्यार्थः । अन्यथा अपूर्वताभङ्ग इति भावः । ननु ‘विषं भुङ्क्ष्व’ इति वाक्येन ‘द्विषदन्नं न भोक्तव्यम्’ इति ज्ञानं जायते । तथा च वाक्ये लक्षणासिद्धिः । एवं सत्यज्ञानादिवाक्येऽपीत्याह– विषमिति ॥ प्रकृतात् प्रसक्तात् ॥ भोजनादिति ॥ भोजनापेक्षयेत्यर्थः ॥ उक्त्येति ॥ इष्टसाधन-त्वोक्त्यन्यथानुपपत्त्येत्यर्थः ॥ न त्विति ॥ अनन्यलभ्यो हि शब्दार्थ इति भावः । भोजनस्य शत्रुगृहभोजनस्य ।

अस्तु वा ‘विषं भुङ्क्ष्व’ इत्यत्र वाक्ये लक्षणा तथापि तन्मध्ये एकं पदं वाचकमेवाङ्गीक्रियते न सर्वेषामपि पदानामेकार्थलक्षकत्वम् । न हि सत्यादिवाक्ये त्वयैवं वक्तुं शक्यमित्याह– यद्वेति । विधिप्रत्ययः ‘भुङ्क्ष्व’ इत्यत्र विद्यमानो लोड्रूपः । निषेधे कर्तव्यत्वनिषेधे ॥ मुख्य एवेति ॥ तथा चानिष्टसाधनं भोजनं न कर्तव्यमिति वाक्यार्थो द्रष्टव्यः । ‘क्रुधद्रुहेर्ष्यासूयार्थानां यं प्रति कोपः’ इति क्रुधधातुयोग्यचतुर्थीविधानात् ‘मह्यं क्रुद्धः’ इत्युक्तम् ॥ अनुमितिरेवेति ॥ अनुमितं क्रोधं हेतूकृत्याकर्तव्यात्वानुमितिरित्यर्थः ॥ न लक्षणेति ॥ अनन्यलक्ष्यत्वाभावादिति भावः । ननु लोके अर्धमन्तर्गृहम्, अर्धं बहिर्गृहमित्युच्यते । वेदेऽपि ‘अर्धमन्तर्वेदि मातव्यमर्धं बहिर्वेदि’ इति । उभयत्रापि गृहान्तरालप्रदेशो वेद्यन्तरालप्रदेशश्च वाक्येन लक्ष्यमाणो दृष्ट इति वाक्यलक्षणेति चेत्तत्राह– अर्धमिति ॥ देवदत्तस्य अर्धमर्धभागो ऽन्तर्गृहं गृहस्यान्तरस्ति अर्धं बहिर्गृहं गृहाद्बहिरस्तीत्यर्थः । अन्तस्त्वेनान्तर्विद्यमानत्वेन, बहिष्ट्वेन बहिर्विद्यमानत्वेन आक्षिप्यते । अर्धस्यान्तस्त्वम् अर्धस्य बहिष्ट्वम् अन्तरालप्रदेशं विनाऽनुपपद्यमानं तं गमयतीत्यर्थः ॥ एवमिति ॥ मापने क्रियमाणे सति अर्धं वेद्यन्तः यथा स्याद् अर्धं वेद्या बहिर्यथा स्यात्तथा मातव्यमित्यर्थः ॥ नेयमिति ॥ तत्राप्यर्ध-स्यान्तस्त्वेन अर्धस्य बहिष्ट्वेन वेद्यन्तरालप्रदेश आक्षिप्यते न तु पदसमुदाये लक्षणेत्यर्थः ।

किञ्च वैदिकोदाहरणस्थलेऽपि न सर्वपदसमुदायवाक्यस्य लक्षकता । एकस्य मातव्यमिति पदस्य मुख्यार्थाङ्गीकारात् । सत्यादिवाक्ये त्वयैवमङ्गीकर्तुमशक्यत्वादित्याह– तत्रापीति । ननु ‘वायुर्वै क्षेपिष्ठा देवता’ इत्याद्यर्थवादे प्राशस्त्यप्रतिपत्तये वाक्य एव लक्षणाऽङ्गीकार्या प्रत्येकं पदात्तदनु-पस्थितेरित्याशङ्क्याह– वायुर्वा इति ॥ न त्विति ॥ पदार्थसंसर्गातिरिक्तस्य प्राशस्त्यस्याभावा-दित्यर्थः । अयमाशयः ‘वायव्यं श्वेतमालभेत भूतिकामो वायुर्वै क्षेपिष्ठा देवता वायुमेव स्वेन भागधेयेनोपधावति स एवैनं भूतिं गमयति’ इत्यर्थवादस्यायमर्थः– वायुः शीघ्रतमा देवता । तं वायुं प्रति यजमानः स्वेन दत्तेन हविर्लक्षणेन भागेन गच्छति स्वयमेव यजमानो हविर्भागरूपेण देवतां प्रति गच्छति । स एव यजमानं भूतिं गमयति । यथा कश्चिद्गृहस्थोऽभ्यागताय सत्कारं करोति तद्वदिति । अत्र वायूद्देश्यकस्य हविस्त्यागलक्षणस्य यागस्य क्षिप्रफलप्रदवायुप्रसादहेतुत्वमेव प्राशस्त्यम् । इदं च तत्तत्पदार्थसंसर्गरूपमेवेति । नन्वर्थवादे देवताप्रसादहेतुत्वं कर्मणो नोच्यते । अतस्तदतिरिक्त-प्राशस्त्यलक्षकत्वम् अर्थवादवाक्यस्याङ्गीकार्यमित्यत आह– किञ्चेति ॥ तादृशस्थले लिङ्गाद्यभिधेय-कार्यान्वयानुपपत्त्या हि प्राशस्त्यलक्षणाऽङ्गीकार्या । एवं च तत्रैकस्य लिङः कार्यवाचकत्वाङ्गीकारान्न सर्वपदानां लक्षकत्वमङ्गीक्रियते । न चेह सत्यादिवाक्ये तथाऽङ्गीकर्तुं शक्यमिति भावः ।

ननु सर्वपदानां लक्षकत्वेऽपि सत्यादिवाक्यस्याननुभावकत्वं कुतः । लक्षकपदानामपि लक्ष्यार्थानुभावकत्वाङ्गीकारादित्यत उक्तं लक्षकपदान्यननुभावकानीति पक्ष इति ॥ ननु मयापि सत्यज्ञानादिवाक्ये लक्ष्यपरस्य ब्रह्मपदस्य वाचकत्वाङ्गीकारान्न सर्वपदानामपि लक्षकत्वमङ्गीकृतमिति चेत्तत्राह– यदि चेति ॥ ननु ब्रह्मपदस्य धर्मसंसर्गाप्रतिपादकत्वात्तद्वाच्यत्वाङ्गीकारे कथं सखण्डार्थत्व-मित्यत उक्तम्– यौगिकमिति ॥ ‘अथ कस्मादुच्यते ब्रह्मेति बृहन्तो ह्यस्मिन्गुणाः’ इति श्रुत्या तस्य योगवृत्त्या गुणसंसर्गप्रतिपादकत्वावगमादिति भावः । किञ्च ब्रह्मपदम् अयौगिकमेवास्तु तथापि सखण्डार्थत्वमेव । तथा हि सत्यादिपदेषु मुख्यार्थतयाऽवधृतब्रह्मशब्दार्थान्वयानुपपत्तिर्नास्ति अस्ति वा । आद्ये न तर्हि तेषु लक्षणा । तद्बीजाभावात् । यदि साऽस्ति तर्हि ब्रह्मपदे सत्यादिपदान्वितार्थ-बोधकत्वम् आवश्यकं स्यात् । अन्वयाबोधे प्रसक्ते तद्बोधोपपत्त्यर्थमेव सत्यादिपदेषु लक्षणायाः कल्पितत्वात् । अतो ब्रह्मपदं सत्यादिपदान्तरान्वितस्वार्थपरम् । तथा च सखण्डार्थमेवेत्याह– ब्रह्मपदस्येति ॥

नन्वभिधेयान्वयानुपपत्त्यैव न लक्षणा । तथात्वे ‘यष्टीः प्रवेशय’ इत्यादौ तदभावप्रसङ्गात् । किंनाम तात्पर्यानुपपत्त्यापि । प्रकृते च स्वरूपमात्रतात्पर्यस्य सर्वपदानां लक्षणां विनाऽसम्भवा-त्सर्वपदानामपि लक्षकत्वमेव नाभिधेयान्वयानुपपत्त्या । लक्षणायामिव कस्यचित्पदस्य वाचकत्वा-वश्यम्भाव इत्याशङङ्क्य निराकरोति– न चेति ॥ ‘यष्टीः प्रवेशय’ इत्यादावपि न तात्पर्यानुपपत्त्या लक्षणा किन्त्वन्यथानुपपत्त्यैवेत्याह– तत्रापीति ॥ प्रकृतानां भोजनप्रकरणप्रसक्तानाम् । ननु कथमत्रान्वयानुपपत्त्या लक्षणा । ‘गङ्गायां घोषः’ इत्यादौ समभिव्याहृतपदार्थान्वयानुपपत्त्या लक्षणा दृष्टा । यष्टीः प्रवेशयेत्यत्र च भोक्तृपदसमभिव्याहाराभावेन समभिव्याहृतपदार्थान्वयानुपपत्तिर्नास्तीति चेत्, अस्त्यत्र सम्प्रदायविशेषः । यथा ‘गङ्गायां घोषः’ इत्यत्र समभिव्याहृतपदार्थान्वयस्य प्रत्यक्ष-बाधितत्वाल्लक्षणा एवमिहापि समभिव्याहृतपदार्थान्वयस्य यष्टिकर्मकप्रवेशनक्रियासंसर्गस्य प्रकरण-बाधितत्वेनान्वयानुपपत्त्यैव लक्षणा । तथा च भोजनादिकर्तृत्वेन प्रकृतानां प्रवेशनेनान्वयानुपपत्तेरेव तद्बीजत्वादिति वाक्यमित्थं योज्यम् । अत्र यष्टिकर्मकप्रवेशनक्रियासंसर्गरूपपदार्थसंसर्गस्येति शेषः । एवं च यष्टिकर्मकप्रवेशनक्रियासंसर्गरूपसमभिव्याहृतपदार्थान्वयस्य भोजनकर्तृत्वेन प्रकृता ये भोक्तारस् तत्कर्मकप्रवेशनान्वयेन प्रकरणसिद्धेनानुपपत्तेर्बाधस्य सत्त्वेन समभिव्याहृतपदार्थान्वयानुपपत्तेरेव लक्षणाबीजत्वादिति भावः ।

किञ्च स्वरूपमात्रे तात्पर्यसिद्धौ तदन्यथानुपपत्त्या सत्यादिपदानां लक्षणा स्यात् । न चैवमस्तीत्याह– इहेति ॥ पदार्थमात्रस्य सिद्धत्वेन तत्प्रतीतीच्छयोच्चरितत्वरूपतात्पर्यस्य तत्रायोगादित्यर्थः ॥ एतेनेति ॥ स्वरूपमात्रे तात्पर्यायोगवत् स्वरूपमात्रे वाक्यप्रामाण्यस्याप्य-योगेनेत्यर्थः ॥ वाक्येति ॥ ‘केवलो निर्गुणश्च’ इति श्रुतिसिद्ध ब्रह्मसत्यत्वादिविशिष्टतया बोधयतो वाक्यस्य प्रामाण्यानुपपत्तेस्तदन्यथानुपपत्त्या सत्यादिपदानां स्वरूपमात्रे लक्षणेत्यर्थः ॥ निरस्तमिति ॥ प्रामाण्यस्यानुपपत्त्या हि तदुपपादकं कल्प्यम् । न च पदार्थमात्रलक्षणया वाक्यप्रामाण्यमुपपद्यते । पदार्थमात्रस्यान्यत एव सिद्धत्वेनानधिगतार्थगन्तृत्वरूपप्रामाण्यायोगाद्, बाधितेऽपि पदार्थमात्रस्य सत्वाच्चेत्यर्थः । ननु गामानयेति वाक्ये न गोकर्मकानयनक्रियाकः संसर्गो लक्ष्यते । अन्यथा तदनुपस्थितिरेव स्यात् । अतो वाक्ये लक्षणासिद्धिरिति चेत्तत्राह– वाक्यस्येति ॥ तर्हि कथं तद्बोध इत्यत आह– अन्वितेति ॥ पदानामितरान्वितस्वार्थ एव शक्त्यङ्गीकारेणान्वयस्यापि पदशक्तिविषयत्वेन लक्ष्यत्वाभावादित्यर्थः ॥ अभिहितेति ॥ पदैरभिहिता अन्योन्यान्विताः पदार्था एवान्योन्यम् अन्वयं बोधयन्तीत्यङ्गीकारेणान्वितपदार्थानामेव पदैरभिहितत्वाङ्गीकारात्तन्मतेऽपि नान्वयो लक्ष्य इत्यर्थः । अन्वयो लक्ष्यत इति पक्षेऽपि न वाक्यस्यान्वयलक्षकत्वं किं नाम पदस्यैवेत्याह– अन्वय इति ॥

नन्वेकेनैव पदेन कथमन्वयबोध इत्यत उक्तम् पदान्तरैरिति ॥ प्रतियोगीति ॥ अन्वय-निरूपकपदार्थेत्यर्थः । अस्तु वाक्यस्य लक्षकत्वं तथापि प्रकृते सत्यादिवाक्ये तन्न सम्भवति । तथा हि गामानयेत्यस्माद्गोकर्मकानयनक्रियाकसंसर्गलक्षकाद् ‘गामानय शुक्लां दण्डेन’ इत्यधिकपदप्रयोगे सति शुक्लगोकर्मकदण्डकरणकानयनक्रियाकसंसर्गोऽधिकः प्रतीयते । प्रकृते तु ‘विज्ञानमानन्दं ब्रह्म’ इति वाक्यापेक्षयाऽधिकपदान्तरयुक्तस्यापि सत्यज्ञानादिवाक्यस्य स्वरूपमात्रबोधकत्वेनाधिकलक्षकत्वा-भावाद्वाक्ये लक्षणाङ्गीकारो वृथैवेत्याह– गामानयेत्यस्मादिति ॥ इह सत्यज्ञानादिवाक्ये ॥ तर्हि तस्येति ॥ सर्वेषां सत्यादिपदानां लक्षकत्वात्तन्मध्यगतयोरनन्तब्रह्मशब्दयोरपि लक्षणया स्वरूपमात्र-परत्वेन सर्वतो व्यावृत्तवस्तुपरत्वाभावात् तस्य सत्यज्ञानादिवाक्यस्य सत्यत्वादिविशिष्टार्थ प्रतिपाद-कत्वेऽनन्तब्रह्मशब्दयोर्बाधकत्वायोगेन तच्छब्दविरोधोक्तिरयुक्ता स्यादित्यर्थः ॥ सत्यादीति ॥ व्यावर्तकस्य सत्यत्वादेर्ब्रह्मण्यबोधने तस्मिन्ननृतादिव्यावृत्त्यसिद्धेरित्यर्थः ॥ विज्ञानमिति ॥ विज्ञानादिपदानां विज्ञानस्वरूपाद्यबोधकत्वादिति भावः ॥ एकमेवेति ॥ एकादिपदानां विज्ञानस्वरूप-त्वाद्यबोधकविशेष्यमात्रपरत्वेन नानात्वानिषेधकत्वादित्यर्थः ॥ सत्वादीति ॥ बुभुत्साप्रयोजक-धर्मिज्ञानानधिकविषयकत्वात् सत्यज्ञानादिवाक्यजन्य ज्ञानस्येत्यर्थः ॥ सगुणेत्यादि ॥ एकार्थत्वेनाविरोधादिति भावः ।

तदैक्षतेत्यादि ॥ ‘सदेव सोम्येदमग्र आसीदेकमेवाद्वितीयं, तदैक्षत तत्तेजोऽसृजत’ इत्यत्र सच्छब्दं प्रधानं ब्रह्म वेति विशये प्रधानमेवेति प्राप्ते सच्छब्दनिर्दिष्टे ईक्षणकर्तृत्वश्रवणात्तस्य च जडेऽ-सम्भवाद् ब्रह्मैव सच्छब्दमितीक्षत्यधिकरणे निर्णीतम् । तथा ‘सर्वाणि ह वा इमानि भूतान्याकाशादेव समुत्पद्यन्ते, स एषोऽनन्तः’ इत्यत्र आकाशो भूतं परमात्मा वेति संशये भूतमिति प्राप्तेऽनन्तत्वादि-लिङ्गेन परमात्मैवेत्याकाशाधिकरणे निर्णीतं तदेतत्सर्वमप्ययुक्तं स्यात् । ‘तदैक्षत स एषोऽनन्त’ इत्यादीनामपि वाक्यानां लक्षणया चिन्मात्रपरत्वेन ईक्षणानन्तत्वादिलिङ्गानर्पकत्वादिति भावः । कृत्स्नस्यापि वेदान्तस्य लक्षणया चिन्मात्रपरत्वेऽतिप्रसङ्गमाह– कृत्स्नस्येति ॥ शून्यादीति ॥ तत्वतया शून्यवाद्याद्यभिमतशून्यादिपरत्वं स्यादित्यर्थः ॥ चैत्येति ॥ कर्तव्यत्वेन बौद्धाभिमत-चैत्यवन्दनादिपरत्वं स्यादित्यर्थः । एवमखण्डार्थत्वे पदान्तरवैयर्थ्यमुपपाद्योपसंहरति– तस्मादिति ॥

[Load More](javaऽcriptःvoid(0))
