+++
title = "०१ वेदापौरुषेयत्वे अनुमानानि"
upstream_url = "https://dvaitavedanta.in/category-details/12608/4780/sharav/taraka/parath/vathap/vathap"
+++
## ननु कथं वेदस्यापौरुषेयत्वम्

**वेदापौरुषेयत्ववादः**

## **तर्कताण्डवम्**

**वेदापौरुषेयत्वे अनुमानानि**

ननु कथं वेदस्यापौरुषेयत्वम् । तत्रप्रमाणाभावात् । वाक्यत्वा-द्यनुमानेन ‘‘च्छन्दांसि जज्ञिरे’’ इत्यादिश्रुत्या ‘‘प्रतिमन्वन्तरं चैषां श्रुतिरन्या विधीयते’’ इत्यादिस्मृत्या च पौरुषेयत्वसिद्धेश्चेति चेत् ।

उच्यते । ज्योतिष्टोमस्य स्वर्गसाधनत्वं वेदतात्पर्यविषयो वा पौरुषेयशब्देतरप्रमाणकः पौरुषेयशब्दाप्रमाणकत्वे सति सप्रमाणक-त्वात् । यद्यदप्रमाणकत्वे सति सप्रमाणकं तत्तदितरप्रमाणकम् । यथा संमतम् । वक्ष्यमाणरीत्या पक्षधर्मताबलादपौरुषेयशब्दसिद्धिः ।

### **न्यायदीपः**

एवं ‘‘नविलक्षणत्वादस्य’’ इति नयसिद्धं ‘‘स्वतःप्रमाणैः’’ इति श्लोकोक्तं प्रामाण्यस्वतस्त्वं समर्थ्य अधुना विलक्षणत्वादिति हेतोर-पौरुषेयत्वरूपवैलक्षण्यवत्वादित्यर्थान्तरोपगमेन ब्रह्मसूत्राभिमतमादिवर्जितैरिति श्लोकोक्तमपौरुषेयत्वं साधयितुं मणिकृदाद्युक्तमाशङ्कते ॥ नन्विति१ ॥ वाक्यत्वादीत्यादिपदार्थव्यक्तिरग्रे परोक्तानुमानखण्डनप्रस्तावे ज्ञेया । २मण्याद्युदाहृतश्रुतिस्मृती चाह ॥ च्छन्दांसीति ॥

‘‘न चापौरुषेयं वाक्यमेव नास्तीति वाच्यम् । तदभावे सर्वसमयाभि-मतधर्माद्यसिद्धेः’’ इति विष्णुतत्त्वनिर्णयवाक्यसूचितानां धर्माधर्मस्वर्ग-नरकादिकंप्रमाणोपेतं वस्तुत्वादित्यादिना जिज्ञासाधिकरणसुधोक्तसामान्य-परिशेषनिष्कर्षभूतानामुक्त्याप्रमाणाभावादिति हेतुं तावन्निराह ॥ ज्योति-ष्टोमस्येति ॥ विशिष्यैवं पक्षनिर्देशे तद्बोधकैकवाक्यस्यापौरुषेयत्वसिद्धिर्न तु सर्वस्यापि वेदस्येत्यतः सामान्यपक्षनिर्देशमाह ॥ वेदेति ॥ यद्वा ‘‘यः शब्दो वक्त्त्रा यदिच्छयाप्रयुक्तः स तत्पर’’ इति तदिच्छया वक्तृप्रयुक्त-शब्दगोचरत्वमेव शब्दतात्पर्यविषयत्वमिति वेदगततात्पर्यपर्यालोचनया तस्य पौरुषेयत्वम् इति मणिकृदुक्तिखण्डनाय वेदतात्पर्यविषय इति सामान्य-पक्षनिर्देशः । यद्वा अस्मिन्पक्षे सप्रमाणकत्वादिति हेतुर्वस्तुत्वादिहेतुनाप्रसाध्याङ्गक इति भावेनाह ॥ वेदेति ॥ आपातप्रतिपाद्ये बाधवारणाय ॥ तात्पर्येति ॥ लौकिकशब्दतात्पर्यविषये बाधवारणाय ॥ वेदेति ॥

३ननु कोयं वेदो नाम (१) यदि वेदपदार्थो वेदस्तर्हि इतिहासपुराण-तात्पर्यविषये बाधः । ‘‘इतिहासपुराणः पञ्चमो वेदानां वेदः’’ इति तयोरपि वेदपदार्थत्वात् । (२) नापि वेदशब्दमुख्यार्थो वेदः । मुख्यत्वप्रयोजक-प्रवृत्तिनिमित्तस्येतिहासादिव्यावृत्तस्यानिरूपणात् । (३) नापि शाखासमुदायो वेदः । शाखाया वेदैकदेशत्वेनान्योन्याश्रयात् । (४) नापि सन्दिग्धकर्तृकं वाक्यं वेदः । वादिप्रतिवादिनोर्निश्चयात् । मध्यस्थसन्देहेन पक्षतावच्छेदक-करणे अन्योन्याश्रयात् । वादिप्रतिवाद्यनुमानान्तरभावित्वान्मध्यस्थसन्देहस्य । (५) नापिप्रमाणशब्दो वेद इति युक्तम् । भारतादौ गतत्वात् । (६) नापि यथार्थवाक्यार्थज्ञानाजन्यप्रमाणशब्दो वेद इति । परमतेऽप्रसिद्धेः ।प्रमाणशब्दमात्रस्य तादृशेश्वरज्ञानजन्यत्वात् । (७) न च जन्ययथार्थ-वाक्यार्थज्ञानाजन्यप्रमाणशब्दो वेद इति युक्तम् । संवादिशुकबालादिवाक्येऽपि गतत्वेन बाधापत्तेः । सिद्धान्तिमते नित्यज्ञानव्यासप्रणीतभारतादावपि गतत्वाच्चेति चेत् ।

उच्यते । (१) ‘‘शब्दतदुपजीविप्रमाणातिरिक्तप्रमाणजन्यप्रमित्य-विषयार्थकत्वे सति शब्दजन्ययथार्थवाक्यार्थज्ञानाजन्यप्रमाणशब्दत्वं वेदत्वं’’ इति मण्युक्तरीत्या वा (२) ‘‘क्रमविशिष्टा वर्णा वेदः’’ इति सुधोक्तदिशा वा (३) वक्ष्यमाणदिशा ‘‘साक्षाद्धर्मादिबोधकशब्दो वेद’’ इति वा (४)प्रमाकरणामूलकत्वे सतिप्रमाणशब्दो वेद इति वा (५) पूर्वतन्त्रे विधिमन्त्राधिकरणे मन्त्रपदार्थोक्तरीत्या (६) ‘‘वेद इत्यभियुक्तप्रयोगविषयो वा वेद’’ इति तन्निरुक्त्युपपत्तेः ।

आद्ये सत्यन्तमात्रस्य वेदसमानार्थस्मृतौ गतत्वाद्विशेष्यम् । वेदार्थस्य शब्दतदुपजीव्यनुमानविषयकत्वादसम्भववारणाय शब्दतदुपजीविप्रमाणाति-रिक्तेत्युक्तिरिति । तात्पर्यं च तत्प्रमितिशेषत्वमित्यग्रे व्यक्तम् । तद्विषयो ज्योतिष्टोमादिरित्यर्थः । साध्ये बाधवारणाय पौरुषेयेत्युक्तिः । स्वतन्त्रपुरुष-पूर्वकशब्देत्यर्थः । पौरुषेयेतरेत्येवोक्तौ यत्किञ्चित्प्रत्यक्षादिरूपपौरुषेयेतर-प्रमाणकत्वेनापि उपपत्तेः । पौरुषेयशब्दसिद्ध्याऽर्थान्तरवारणाय शब्दपदम् । पौरुषेयशब्दार्थे व्यभिचारनिरासाय हेतौ सत्यन्तम् । अप्रयोजकतानिरासाय विशेष्यम् ॥ यथासम्मतमिति ॥ श्रोत्राद्यप्रमाणकत्वे सति सप्रमाणकं रूपं श्रोत्रादीतरचक्षुःप्रमाणकमित्यर्थः ।

ननुप्रत्यक्षादिप्रमाणकत्वेनापि साध्योपपत्त्यार्थान्तरमित्यत आह ॥ वक्ष्यमाणेति ॥ ‘‘न चात्र हेतुत्रयेऽपि विशेषणासिद्धिः’’ इत्यादौ वक्ष्यमाणदिशाप्रत्यक्षानुमानावेद्ये पक्षे उक्तरूपसप्रमाणकत्वाख्यहेतोः पक्षनिष्ठताया अपौरुषेयप्रमाणकत्वेन विना पर्यवसानाभावादिति भावः ।

------------------------------------------------------------------------

अपौरुषेयशब्दप्रमाणकत्वं वा साध्यम्

## **तर्कताण्डवम्**

अपौरुषेयशब्दप्रमाणकत्वं वा साध्यम् । तत्र चेन्द्रियलिङ्ग-पौरुषेयशब्दाप्रमाणकत्वे सति सप्रमाणकत्वं हेतुः । पूर्ववत्सामान्य-व्याप्तिः । अप्रसिद्धविशेषणता तु व्याप्तौ सत्यां न दोषः । त्वन्मते अभावसाध्यके व्यतिरेकिणि हेत्वभावेन साध्याभावरूपस्य भावस्य व्याप्तिग्रहरूपानुमितिकरणस्येव इहापि साध्यप्रसिद्धिं विनैव सामान्यव्याप्तिग्रहरूपस्य अनुमितिकरणस्य निष्पन्नत्वात् ।

न च तन्निष्पत्तावपि विशेषणज्ञानरूपसहकारिविरहादनुमिति-रूपविशिष्टज्ञानानुत्पत्तिरिति वाच्यम् । मन्मते तस्य विशिष्ट-ज्ञाना-हेतुत्वात् । त्वन्मतेऽप्यभावसाध्यकव्यतिरेकिणीवात्राप्यादौ साध्य-विशेष्यिकाया एवानुमितेः सम्भवात् ।

### **न्यायदीपः**

ननु पक्षधर्मताबलादपि साध्यं सिध्यद् व्यापकतावच्छेदकधर्मप्रकारेणैव सिध्यति न त्वन्यथा । अतिप्रसङ्गादसामर्थ्याच्च । अन्यथा प्रामाण्याभाव-साध्यकमण्युक्तव्यतिरेकिखण्डनायोगादिति वदन्तंप्रत्याह ॥ अपौरुषेयेति ॥

नन्वेवं प्रागुक्तहेतोरिन्द्रियलिङ्गविषये व्यभिचार इत्यत आह ॥ तत्र चेति ॥ उक्तरूपसाध्य इत्यर्थः । पूर्वत्रात्र च विशेषणासिद्धिनिरासाय पौरुषेयेत्युक्तिः । ‘‘आश्रयसाध्यव्यधिकरणासिद्धयो न दूषणम्’’ इत्यादि-प्रमाणलक्षणं हृदि कृत्वाऽह ॥ न दोष इति ॥

सा किं साध्याज्ञाने तन्निरूपितव्याप्तिग्रहायोगाद्व्याप्तिज्ञानरूपकरण-विघटकत्वेन दोष उत विशिष्टज्ञाने विशेषणज्ञानस्य कारणत्वेनानुमितिरूप-विशिष्टज्ञानानुत्पादकत्वेन । नाद्य इत्याह ॥ त्वन्मत इति ॥ अयं वह्नित्वेनानुभवो वह्नित्वप्रकारकत्वे सति वह्नित्वाभाववद्विशेष्यको न समर्थ-प्रवृत्तिजनकत्वादिति व्यतिरेकिणीत्यर्थः । उक्तमेतत्पूर्वं परतस्त्वे प्रामाण्यानु-मित्यसम्भववादे ।

द्वितीयमाशङ्क्य निराह ॥ न चेति ॥ तस्येति ॥ विशेषण-ज्ञानस्येत्यर्थः । उपपादयिष्यते चैतन्निर्विकल्पकभङ्ग इति भावः । परमते-प्यनुमित्युत्पादप्रकारमाह ॥ त्वन्मतेऽऽपीति ॥ विशेषणज्ञान-हेतुकत्वमतेऽपीत्यर्थः ॥ अभावसाध्यकेति ॥ प्रागुक्तव्यतिरेकिणीत्यर्थः । मणिकृता ज्ञप्तिप्रामाण्यवादे ‘‘विशेषणज्ञानं विना कथं प्रामाण्य-विशिष्टानुमितिरिति चेत् ।प्रथमं न कथञ्चिज् ज्ञाने प्रामाण्यमित्यनुमित्यनन्तरं तेनैव हेतुना तत्रैव प्रामाण्यविशिष्टानुमितिः । अभावविशेष्यकप्रतीत्य-नन्तरमभाववद्भूतलमिति ज्ञानवत्’’ इत्युक्तेरिति भावः ।

------------------------------------------------------------------------

यद्वा वेदत्वमपौरुषेयवृत्ति

## **तर्कताण्डवम्**

यद्वा वेदत्वमपौरुषेयवृत्ति । तदितरावृत्तित्वे सति वृत्तिमत्वात् । यदेवं तदेवम् । यथा सम्मतम् ।

न चात्र हेतुत्रयेऽपि विशेषणासिद्धिः । वेदार्थे धर्माधर्मा-दावस्मदादिप्रत्यक्षस्याप्रवृत्तेः । ईश्वरयोगिप्रत्यक्षयोश्च धर्मादिवद्वेदं विना असिद्धेः । धर्मादिकं कस्यचित्प्रत्यक्षं वस्तुत्वाद्घटवदित्यादावद्यापि धर्माद्यसिद्ध्याऽन्योन्याश्रयात् । ताभ्यामस्मदादीन्प्रति धर्माद्यसिद्धेश्च । इष्टापूर्तयोः प्रेक्षावत्प्रवृत्त्यन्यथानुपपत्त्या फलवत्त्वमात्रानुमानेऽप्यस्य यागहोमदानादेरिदं फलमित्यस्यातिसूक्ष्मस्य विशेषस्यानुमाना-योग्यत्वात् ।

फलविशेषोद्देशेन ज्योतिष्टोमादिकर्मविशेषे बहूनां प्रेक्षावतांप्रवृत्तिस्तु चैत्यवन्दनादाविवोपपन्ना । तदुक्तं भगवत्पादैः ‘‘तदभावे सर्वसमयाभिमतधर्माद्यसिद्धेः’’ इति ।

### **न्यायदीपः**

अप्रसिद्धिदोषहीनंप्रयोगान्तरमाह ॥ यद्वा वेदत्वमिति ॥ पक्ष-निरुक्तिः पूर्ववत्साक्षाद्धर्मबोधकशब्दत्वादिरूपेण ध्येया । साध्यस्य गगनादिवृत्तित्वे बाधादपौरुषेयशब्दवृत्तित्वेनैव पर्यवसानमिति भावः । हेतौ तदित्यपौरुषेयपरामर्शः । सत्यन्तमात्रस्यावृत्तिमद्गगनादौ व्यभिचारनिरासाय विशेष्यम् । घटत्वादौ तन्निरासाय सत्यन्तम् । न च सिद्धान्ते

‘‘एकत्राप्यनवस्थस्य सर्वत्रावस्थितिः कथम्’’

इत्यादिना वैशेषिकनयानुव्याख्याने गगनादेर्वृत्तिमत्वोक्तेर्विशेष्यं व्यर्थमिति शङ्क्यम् । असति शशशृृङ्गादौ स्वमते व्यभिचारवारकत्वात् । वृत्तिमत्त्वं च समवायादिवृत्त्येति ज्ञेयम् । तेन जगदाधारताप्रयोजकसम्बन्धेनेदानीं वेदत्वमिदानीं घटत्वमित्यादिप्रतीत्या कालेऽपि वेदत्वादेर्वृत्तिमत्त्वेनार्थान्तरत्वं हेतौ विशेष्यवैयर्थ्यमिति च शङ्कानवकाशः ।

॥ यदेवमिति ॥ यद्यदितरावृत्तित्वे सति वृत्तिमत् तत्तद्वृत्ति । यथा घटेतरावृत्तित्वे सति वृत्तिमद्घटत्वं घटवृत्तीत्यर्थः । आद्ये हेतौ विशेषणासिद्धिं न चेत्यादिना ग्रन्थेनोद्धरिष्यन् द्वितीयहेतावुपात्तस्य इन्द्रियलिङ्गाप्रमाणकत्व-रूपाधिकविशेषणस्यासिद्धिं सुधोक्तविवरणेन तावदुद्घरन्निन्द्रियपदेनाभिमतंप्रत्यक्षं किमस्मदादिप्रत्यक्षमुतेश्वरयोगिप्रत्यक्षे इति विकल्पौ मनसि निधाय आद्ये आह ॥ वेदार्थ इति ॥ तस्यैव विवरणम् ॥ धर्मेत्यादि ॥ ज्योति-ष्टोमादिर्धर्मः । श्येनयागादिरधर्मः । आदिपदेन स्वर्गनरकाद्यतीन्द्रियवेदैक-वेद्यार्थग्रहः । अन्त्य आह ॥ ईश्वरेति ॥ असिद्धेरिति ॥ ईश्वरप्रत्यक्षेण योगिप्रत्यक्षेण वा धर्मादिकं सिद्धमित्यस्यास्मदाद्यप्रत्यक्षत्वेन वेदेनैव तस्यावगन्तव्यत्वात् तथा च वेदेनेश्वरादिप्रत्यक्षं विज्ञाय तेन धर्मादिस्वरूपावगत्यपेक्षया ‘‘चोदनालक्षणोऽर्थो धर्मः’’ इति जैमिन्युक्तदिशा वेदेनैव तन्निर्णयोस्तु किं बकबन्धप्रयासेनेतिप्रत्यक्षाविषयत्वं तस्येति भावः ।

अस्तु तर्ह्यनुमानेन धर्मादिगोचरेश्वरादिप्रत्यक्षसिद्धिरित्यत आह ॥ धर्मादिकमिति ॥प्रमेयत्वादिहेतुरादिपदार्थः ॥ अद्यापीति ॥ वेदेन विना धर्मादिसिद्धिर्नेति वदन्तंप्रति धर्मादिसाधकतयोपन्यस्तेश्वरादिप्रत्यक्ष-साधकानुमानोपन्यासवेलायामपि । न केवलं पूर्वमित्यर्थः ॥ अन्योन्येति ॥ धर्मादिसिद्धौ तत्पक्षीकारेणेश्वरादिप्रत्यक्षसाधकानुमानसिद्धिः । अनुमानसिद्धौ च तत्सिद्धप्रत्यक्षेण धर्मादिसिद्धिरित्यन्योन्याश्रयादित्यर्थः ।

अस्तु वा वेदानुमानाभ्यां धर्मादिगोचरेश्वरप्रत्यक्षसिद्धिस् तथाप्यस्मदादे-रनुष्ठानोपयोगिधर्मादिनिश्चयो नेश्वरयोगिप्रत्यक्षाभ्यां सिध्यतीति दोषान्तरं चाह ॥ ताभ्यामिति ॥ तथाचास्मदादिज्ञानोपायो वेद एवैष्टव्य इति किमीश्वरादि-प्रत्यक्षोपन्यासेनेति भावः ।

एवमिन्द्रियाप्रमाणकत्वरूपविशेषणं समर्थ्य लिङ्गाप्रमाणकत्वरूप-विशेषणासिद्धिमुद्धरति ॥ इष्टेति ॥ इष्टं यागः, पूर्तं तटाकादि, ‘‘अन्ये-भ्योऽपि दृश्यते’’ इति दीर्घविधानादिष्टापूर्तयोरिति साधु ॥ इत्यस्येति ॥ तज्ज्ञानस्यैवानुष्ठानोपयोगित्वादिति भावः ।

प्रवृत्तिविशेषेण विशेषसिद्धिरस्त्वित्यत आह ॥ फलविशेषेति ॥ स्वर्गादिरूपेत्यर्थः ॥ चैत्येति ॥ यथा वेदबाह्यानामनेकेषामधर्मे च फलाहेतौ धर्मत्वादिभ्रान्त्याप्रवृत्तिस्तथान्धपरम्परयोपपन्ना । न तु धर्मादि-स्वरूपं निर्णाययतीत्यर्थः ॥ तदुक्तमिति ॥ अपौरुषेयवाक्यादन्येनप्रत्यक्षेणानुमानेन वा धर्मादिसिद्धिर्नेत्येतत् तत्त्वनिर्णये उक्तमित्यर्थः । तदभावे अपौरुषेयवाक्याभाव इत्यर्थः ।

एवमिन्द्रियलिङ्गाप्रमाणकत्वरूपविशेषणसमर्थनपरग्रन्थेनैवाद्यसाध्ये अपौरुषेयशब्दसिद्धिर्हेतोः पक्षधर्मताबलादित्येतदप्युपपादितं ज्ञेयम् ।

------------------------------------------------------------------------

न च पौरुषेयवाक्येन तत्सिद्धिः

## **तर्कताण्डवम्**

न च पौरुषेयवाक्येन तत्सिद्धिः । पुरुषेष्वज्ञानमिथ्याज्ञान-विप्रलम्भप्रमादकरणापाटवादीनां सम्भावितत्वेन अनाश्वासात् ।

तन्निवृत्त्यर्थमीश्वरस्य नित्यसार्वज्ञ्याद्यङ्गीकारे च तदर्थं धर्मबोधके शब्द एवापौरुषेयत्वमात्रं कल्प्यताम् । अर्थापत्तेरुत्सर्गतः साक्षादु-पपादकविषयत्वात् । न तु परम्परयोपपादकं वक्तरि सार्वज्ञ्यादिकम् । अन्यथा वेदस्यासर्वज्ञ्यप्रणीतत्वमङ्गीकृत्याश्वासार्थं तस्य सर्वज्ञप्रणीत-शब्दान्तरमूलत्वं कल्प्यं स्यात् ।

तदुक्तं भगवत्पादैः ‘‘अपौरुषेयवाक्याङ्गीकारे न किञ्चित् कल्प्यम्’’ इति । साक्षाद्बोधके वाक्येऽपौरुषेयत्वमात्राङ्गीकार इत्यर्थः ।

### **न्यायदीपः**

यदप्याद्यद्वितीयहेत्वोः पौरुषेयशब्दाप्रमाणकत्वे सतीति विशेषणं यच्च तृतीयहेतावपौरुषेयेतरावृत्तित्वे सतीति विशेषणं तदसिद्धिं ‘‘न च पौरुषेयवाक्येन तत्सिद्धिः । अज्ञानविप्रलम्भयोः प्राप्ते’’रित्यादितत्त्वनिर्णय-वाक्यार्थव्यक्तीकरणेनोद्धरति ॥ न चेत्यादिना ॥ पौरुषेयेति ॥ ईश्वर-कृतेत्यर्थः । तत्सिद्धिर् धर्मादिनिश्चयः ॥ अज्ञानम् ॥ विवक्षितार्थतत्व-ज्ञानाभावः । ज्ञात्वापि परप्रतारणं विप्रलम्भः । घटोऽस्तीति वाच्ये पटोऽस्तीत्युक्तिःप्रमादः ॥ तन्निवृत्त्यर्थमिति ॥ पुरुषेषु सम्भाविता-ज्ञानादिदोषनिमित्तकानाश्वासाभावसिद्ध्यर्थमित्यर्थः ॥ नित्येति ॥ दोषजन्यत्वेन भ्रमत्वनिवृत्यर्थं नित्येति सार्वज्ञ्यविशेषणम् । शब्द एवेत्यत्र सप्तम्यन्तं शब्दपदम् । को विशेष इत्यत उक्तम् ॥ मात्रमिति ॥ तत्र तु सार्वज्ञ्यादिकं बह्वित्यग्रे व्यक्तम् ।

विशेषान्तरं चाह ॥ अर्थापत्तेरिति ॥ धर्मादिनिश्चयरूपस्योपपादक-प्रमाणेन विनानुपपद्यमानस्य अर्थापत्तिशब्दितस्य साक्षादुपपादकं हि धर्मादि-प्रमापकशब्दे अपौरुषेयत्वम् । नित्यसार्वज्ञ्यादिकं तु तत्र धर्मादिनिश्चाय-कत्वोपपादकोपपादकम् । अज्ञानादिदोषहीनपुरुषकृतत्वं तदुपपादकम् । तदुपपादकं च सार्वज्ञ्यमिति परम्परयोपपादकं बहु च तत्कल्प्यम् । तथाचाल्पत्वात्साक्षादुपपादकत्वात्तदेव कल्प्यमिति भावः ।

ननु लोके क्वापि शब्देऽपौरुषेयत्वादृष्टेः परम्परा युक्तैवेत्यत आह ॥ अन्यथेति ॥ एवं साक्षादुपपादके सम्भवति १शब्दत्वापौरुषेयत्वयोः सहदर्शनमात्रेण परम्पराश्रयण इत्यर्थः ॥ अङ्गीकृत्येति ॥ शब्दमात्रेऽ-सर्वज्ञप्रणीतत्वस्य लोके दर्शनादिति भावः ॥ तदुक्तमिति ॥ अपौरुषेयत्व-मात्रकल्पनं लध्वित्येतत्तत्त्वनिर्णये उक्तमित्यर्थः ।

यद्वाऽभ्युपेत्योक्तमपौरुषेयत्वमात्रं कल्प्यतामिति तदपि न कल्प्यमेवेत्ये-तत्सम्मत्युक्तिव्याजेनाह ॥ तदुक्तमिति ॥ न किञ्चदिति ॥ अपौरु-षेयत्वमपि वेदकर्तुरप्रसिद्धेरेव सिद्धमिति भावः ।

वेदकर्तृपुरुषगतदोषहीनत्वोपपादकवक्त्तृसार्वज्ञ्यप्रतिपादकतया परम्परया धर्मादिबोधकापौरुषेयवाक्याङ्गीकार इति भ्रान्तिनिरासायप्रकृतोपयोगितयार्थ-माह ॥ साक्षादिति ॥ साक्षाद्धर्मादिबोधक इत्यर्थः ।

------------------------------------------------------------------------

किञ्चाप्रामाणिकानां सार्वज्ञ्याविप्रलम्भकत्व..

## **तर्कताण्डवम्**

किञ्चाप्रामाणिकानां सार्वज्ञ्याविप्रलम्भकत्वाप्रमादकरणपाट-वोपदेष्टृत्वादीनां, वेदे तत्कृतत्वस्य च कल्पनीयत्वे कल्पनागौरवं स्यात् ।

न च सार्वज्ञ्येनैवाविप्रलम्भादिसिद्धिः । सर्वज्ञेश्वरावतारेष्वपि बुद्धादिषु विप्रलम्भादिदर्शनात् । सर्वज्ञस्य शरीरेऽपि शरीरत्वकृत-करणापाटवादेरवर्जनीयत्वात् । ज्ञानिनामप्युपदेशवैमुख्यदर्शनात् । वेदे तत्कृतत्वप्रसिद्ध्यभावेन तस्यापि कल्प्यत्वात् । कार्यत्वाद्यनुमाने-नेश्वरस्य सार्वज्ञ्यसिद्धिस्तु निरसिष्यते ।

न च वेदादेव तस्य सार्वज्ञ्यादिसिद्धिः । वेदप्रामाण्यस्य ईश्वर-सार्वज्ञ्यादिसिद्ध्यधीनत्वेनान्योन्याश्रयात् । अन्यथा बुद्धाद्यागमा-त्तस्यापि सार्वज्ञ्यादिकं सिद्ध्येत् । तदुक्तं भगवत्पादैः

‘‘अविप्रलम्भस्तज्ज्ञानं तत्कृतत्वादयोऽपि च ।

कल्प्या गौरवदोषेण पुंवाक्यं ज्ञापकं न तत्’’ इति ।

तस्मान्न विशेषणासिद्धिः ।

### **न्यायदीपः**

एवं स्वपक्षे लाघवोपपादनेन पौरुषेयशब्दाप्रमाणकत्वादिरूपम् अपौरुषे-येतरावृत्तित्वरूपं विशेषणं च समर्थ्य परपक्षे वक्ष्यमाणानुव्याख्यानोक्त-गौरवोपपादनेन च समर्थयते ॥ किञ्चेति ॥ यद्वा न किञ्चित्कल्प्यमित्ययुक्तम् अपौरुषेयत्वस्य कल्प्यत्वादित्यतोऽस्तु तावदेतावत् तथापि न तवेव बह्विति भावेनाह ॥ किञ्चेति ॥

ननु सार्वज्ञ्यादिकं नाप्रामाणिकं कार्यत्वाद्यनुमानेन सिद्धेः । सार्वज्ञ्येनैव च सर्वदोषहीनता सिध्यति । तथाहि । धर्मादिसाक्षात्कारवतो न रागादिदोषाः सम्भवन्ति । ‘‘अविद्याक्षेत्रत्वमुत्तरेषाम्’’ इति पतञ्जल्युक्त्या तेषामज्ञान-मूलत्वात् । सर्वज्ञेऽज्ञानायोगात् । रागादिरहितस्य च तत्कार्यविप्रलम्भा-योगात् । एवम्भूतमहानुभावस्य करणापाटवादेरनाशङ्क्यत्वात् । ज्ञानी सन्नज्ञलोकाय कुतो नोपदिशेत् ।प्रसिद्धवेदे तदुपदेशकल्पनस्य लघुत्वा-च्चेत्याशङ्क्यप्रत्याह ॥ न चेत्यादिना निरसिष्यत इत्यन्तेन । आदिपदेन अप्रमादादिकम् उपदेष्टृत्वं वेदे तत्कृतत्वं च गृह्यते ॥ शरीरेऽपीति ॥ त्वन्मते सर्वज्ञस्येश्वरस्य नास्ति शरीरं, उपदेशौपयिकतया शरीरेऽङ्गी-कृतेऽपीत्यर्थः ॥ ज्ञानिनामपीति ॥ सिद्धानामित्यर्थः । व्यक्तमेतत्सर्वं तत्त्वनिर्णयटीकायाम् ।

॥ अन्योन्येति ॥ सिद्धे सार्वज्ञ्ये तत्प्रणीतत्वेन वदेप्रामाण्यसिद्धिस् तत्सिद्धौ च तेन सार्वज्ञ्यसिद्धिरित्यर्थः ।

॥ तदुक्तमिति ॥ जिज्ञासाधिकरणानुव्याख्यान इत्यर्थः । तज्ज्ञानं धर्मादिप्रमितिः । तत्कृतत्वं तेन पुरुषेण कृतत्वम् । आदिपदात्करण-पाटवादिग्रहः । ज्ञापकं निश्चायकं, धर्मादेरित्यर्थः । चो यत इत्यर्थे । तत् तस्मादित्यर्थः ।

------------------------------------------------------------------------

यद्वा ईश्वरज्ञानं नप्रमेति मते..

## **तर्कताण्डवम्**

यद्वा ईश्वरज्ञानं नप्रमेति मते वेदः कालभेदेनानियतानुपूर्वीको न दोषामूलकत्वे सतिप्रमामूलकत्वरहितत्वाद् गगनवत् ।प्रमेति मते दोषामूलकत्वे सतिप्रमाकरणामूलकत्वं हेतुः ।

यद्यप्यानुपूर्व्यगर्भितस्वरूपे गगने शश्वदेकप्रकारानुपूर्वीकत्व-मपौरुषेयत्वं नास्ति । तथाप्यनियतानुपूर्वीराहित्यरूपं तदस्त्येव ।

यद्यपीदमनित्याद्घटादेर्न व्यावृत्तम् । तथापि पौरुषेयवाक्याद् व्यावृत्तत्वात् परोक्तं यद्बुद्धिपूर्वकाबुद्धिपूर्वकवाक्यसाधारणं पौरुषेयत्वं तदभावरूपत्वाच्च न तद्व्यतिरेकसाधनेऽर्थान्तरम् ।

### **न्यायदीपः**

नियतैकप्रकारत्वमपौरुषेयत्वमिति सुधोक्तिमनुरुध्याह ॥ यद्वेति ॥ हेतोरसिद्धिनिरासायोक्तम् ॥ नप्रमेति ॥ मम इति ॥ गुणजन्यस्यैवप्रमात्वेनेश्वरज्ञानस्य तदजन्यत्वान्नप्रमेति मत इत्यर्थः । सिद्धसाधन-तानिरासाय साध्ये कालभेदेनेत्युक्तिः । पूर्वोत्तरकल्पभेदेनेत्यर्थः । नियतानु-पूर्विक इत्युक्तावेकप्रकारानुपूर्वीकत्वस्य साध्यत्वप्राप्तौ दृष्टान्ते साध्यवैकल्येन परस्याप्रसिद्धेः परोक्तसाध्यनिरासलाभाय च नञ्द्वयम् ।

‘‘प्रत्यक्षादिप्रमाणं वा विप्रलम्भादिकं वाऽस्य मूलं नोपलभ्यत इतिप्रसिद्धिविषयत्वं वेदत्वम्’’ इति तत्वनिर्णयटीकायांप्रमाणपदंप्रमित्यर्थक-मुपेत्य तदर्थमेव निष्कृष्य हेतुमाह ॥ दोषेति ॥ विप्रलम्भादिदोषेत्यर्थः । भ्रान्तिमूलकवाक्येप्रमितिमूलकपुंवाक्ये च व्यभिचारवारणाय क्रमेण विशेषणविशेष्ययोरुक्तिः ॥प्रमेतीति ॥ गुणाजन्यत्वेऽपि दोषाजन्यज्ञानत्वा-त्तद्वति तत्प्रकारकत्वाच्च । ज्ञानत्वस्यप्रमात्वभ्रमत्वान्यतरव्याप्यतया भ्रमत्वहीनस्यप्रमात्वाभावे ज्ञानत्वाभावप्रसङ्गाच्चप्रमेति मत इत्यर्थः ।

इदानींप्रमाणपदंप्रमितिकरणार्थमुपेत्याह ॥प्रमाकरणेति ॥ परमते वेदस्येश्वरज्ञानमूलकत्वेऽपि तस्याजन्यतया करणाभावात्स्वयमकरणत्वाच्च नासिद्धिरिति भावः ।

यद्यप्येतन्मतेऽपि पूर्वोक्तदिशा भ्रमसाधारणोपादानादिगोचरज्ञानत्वेनैवेश्वर-ज्ञानस्य सर्वत्र हेतुतयाप्रमात्वेनाहेतुत्वात्प्राचीनहेतूक्तावपि नासिद्धिः । तथाप्यभ्युपेत्यवादेन वाप्रमात्वेनप्रमामूलकत्वविवक्षायाः प्रागुनुक्तेर्वा हेत्वन्तरोक्तिः ।

पर्यवसितसाध्ये साध्यवैकल्यमाशङ्क्य निराह ॥ यद्यपीति ॥ ननूक्त-रूपहेतुद्वयस्य घटादावपि सतस्तत्रानित्यत्वेनेव पक्षेऽप्यनित्यत्वेनैव पर्यवसानसम्भवान्न शश्वदेकप्रकारानुपूर्वीकत्वरूपसाध्यसिद्धिः स्यात् । विशेष्याभावमात्रेण विशिष्टाभावोपपत्तेरिति भावेनाशङ्क्य निराह ॥ यद्यपीति ॥ पौरुषेयेति ॥ तथाच पुंवाक्यव्यावृत्तत्वस्यानुपूर्वीगतानैयत्या-भावनिमित्तत्वस्यैव वाच्यत्वात् ।प्रकृतेऽपि पक्षे हेतुसत्त्वस्यानुपूर्वीयुक्ते तदभावेन पर्यवसाने बाधात् । तद्गतानैयत्याभावेनैव पर्यवसानमिति भावः ॥ परोक्तमिति ॥ ‘‘सजातीयोच्चारणानपेक्षोच्चरितजातीयत्वं पौरुषेयत्वम्’’ इति मण्युक्तमित्यर्थः ॥ बुद्धीति ॥ चैत्रादिवाक्यं बुद्धिपूर्वकं शुकबालादिवाक्यं चाबुद्धिपूर्वकम् । तदुभयसाधारणं यन्नियतानुपूर्वीकत्वा-भावरूपं तत्परोक्तमित्यर्थः ।

------------------------------------------------------------------------

यद्वा स्वप्रतिपाद्यगोचरज्ञानत्वावच्छिन्नकारणताप्रतियोगिक-कार्यतानाश्रय..

## **तर्कताण्डवम्**

यद्वा स्वप्रतिपाद्यगोचरज्ञानत्वावच्छिन्नकारणताप्रतियोगिक-कार्यतानाश्रय इति साध्यम् । तत्र भ्रमामूलकत्वे सतिप्रमाकरणा-मूलकत्वं हेतुः । अपौरुषेयत्वपक्षेऽपि वेदस्य पदावलीगोचरज्ञानत्वा-वच्छिन्नकारणताप्रतियोगिककार्यताश्रयत्वात् तदभावसाधने बाधः । तन्निवृत्यर्थं स्वप्रतिपाद्येत्युक्तम् । स्वप्रतिपाद्यज्ञानाजन्य इत्येवोक्ते पदावलीगोचरमेवेश्वरनिष्ठं ज्ञानं वेदप्रतिपाद्यगोचरमपि भवतीति पुनरपि बाधः । तन्निवृत्त्यर्थं ज्ञानत्वावच्छिन्नेत्याद्युक्तम् ।

इदमपि साध्यं परोक्तस्यप्रमाप्रमामूलकवाक्यसाधारणस्य पौरुषेय-त्वस्याभावरूपम् । न च शुकबालादिवाक्ये पररीत्या व्यभिचारः । तस्यापि पक्षतुल्यत्वात् ।

यद्वा स्वप्रतिपाद्यगोचरयथार्थज्ञानत्वावच्छिन्नकारणताप्रतियोगिक-कार्यतानाश्रय इति साध्यम् । तत्र चप्रमाकरणामूलकत्वमात्रं हेतुः ।

इदमपि साध्यं परोक्तस्यप्रमाणवाक्यमात्रासाधारणपौरुषेय-त्वस्याभावरूपम् । विपक्षे सर्वसमयाभिमतधर्माद्यसिद्धेरुक्तत्वादनुकूल-तर्काणां च वक्ष्यमाणत्वान्नाप्रयोजकता ।

### **न्यायदीपः**

वाक्यार्थगोचरज्ञानजन्यत्वं पौरुषेयत्वम् इति मते तदभावसाधकमनुमानमाह ॥ यद्वा स्वेति ॥ ईश्वरज्ञानंप्रमेति मत इति ज्ञेयम् । वेद इत्यनुकर्षः । स्वेन वेदेनप्रतिपाद्यो योऽर्थो धर्मादिस् तद्गोचरं यज्ज्ञानं तत्त्वावच्छिन्नकारणतानिरूपिता या कार्यता तदनाश्रय इत्यर्थः । गगनमेव दृष्टान्त इति भावः ।

साध्यगतविशेषणयोः कृत्यं व्यनक्ति ॥ अपौरुषेयत्वेति ॥ वेदस्येति ॥ क्रमविशेषविशिष्टवर्णानां वेदत्वात्क्रमस्य च कृतकत्वात् कार्यताश्रयत्वमस्तीति भावः ॥ इत्युक्तमिति ॥प्रतिपाद्येत्युक्तावपि पदावलीत्यादिशब्दप्रतिपाद्यत्वं पदावल्या अप्यस्तीत्युक्तदोषनिरासायैव स्वेत्यप्युक्तिरिति भावः ।

नन्वत्राप्युक्तसाध्यवतो गगनघटादितोऽव्यावृत्तोयं हेतुस्तत्रेवोक्त-रूपज्ञानाजन्यत्वेनैवोपपन्नः सन् शश्वदेकप्रकारानुपूर्वीकत्वरूपविवक्षिता-पौरुषेयत्वं न साधयतीत्यर्थान्तरमित्यत आह ॥ इदमपीति ॥ परोक्त-स्येति ॥ चिरन्तनोक्तस्येत्यर्थः ॥ पौरुषेयत्वस्येति ॥ तथाच पौरुषेयवाक्यादुक्तरूपसाध्यहीनाद् व्यावृत्तोयं हेतुस्तादृशज्ञानाजन्यत्वरूप-साध्यमादाय पर्यवस्यन्नपि पराभिमतपौरुषेयत्वाभावरूपत्वात्तस्य नार्थान्तरम् । शश्वदेकप्रकारानुपूर्वीकत्वमिवेदमपि पारिभाषिकं किञ्चिदपौरुषेयत्वमिति भावः । एवमग्रेऽपि ॥ पररीत्येति ॥ तन्मते वाक्यमात्रस्येश्वरज्ञानजन्य-तयोक्तरूपसाध्याभावेऽपि तत्र हेतुसत्त्वादिति भावः ॥ पक्षेति ॥ तस्येश-ज्ञानजन्यत्वेऽपि घटादिसाधारणोपादानादिगोचरज्ञानत्वेनैव तज्जन्यतया स्वप्रतिपाद्यगोचरज्ञानत्वावच्छिन्नेत्यादिरूपसाध्यस्यापि सत्त्वेन तदभावा-सम्मतेरिति भावः ।

‘‘वेदाः शब्दजन्यवाक्यार्थगोचरयथार्थज्ञानजन्याःप्रमाणशब्दत्वात्’’ इति मण्युक्तसाध्यस्य अभावसाधकमाह ॥ यद्वा स्वेति ॥ वेद इत्यनुकर्षोऽत्रापि ध्येयः । प्रागुक्तमेव साध्यपदकृत्यं ध्येयम् ।

भ्रान्तवाक्ये उक्तरूपसाध्यस्यापि सत्वेन विशेष्यमात्रस्याव्यभिचारा-द्दोषामूलकत्वविशेषणस्य व्यर्थत्वमुपेत्याह ॥ तत्र चेति ॥ निरुक्तसाध्य इत्यर्थः । पूर्ववदर्थान्तरताव्युदासायाह ॥ इदमपीति ॥ उक्तहेतूनाम-पौरुषेयत्वं विनाप्युपपत्तिमाशङ्क्याह ॥ विपक्ष इति ॥

------------------------------------------------------------------------

एतेन वेदस्यानादित्वरूपमपौरुषेयत्वं बाधितं सिद्धान्तविरुद्धञ्च

## **तर्कताण्डवम्**

एतेन वेदस्यानादित्वरूपमपौरुषेयत्वं बाधितं सिद्धान्तविरुद्धञ्च । क्रमविशेषविशिष्टानां वर्णानां वेदत्वान्नित्यानां सर्वगतानां च तेषां स्वतः क्रमस्यायोगेनाभिव्यक्तिगतस्यैव तस्य वक्तव्यत्वादभिव्यक्तेश्च जन्यत्वेन तद्गतस्य क्रमस्यापि जन्यत्वाट् टीकायां ‘‘क्रमस्य कृतकत्वेऽपि’’ इत्युक्तेश्चेति निरस्तम् । क्रमस्य कृतकत्वेऽ-प्याधुनिकाध्यापकेन स्वबुद्धिस्थपूर्वपूर्वदिवसीयक्रमानुसारेणैवोत्तर-दिवसेष्विव ईश्वरेणापि स्वबुद्धिस्थप्रवाहानादिपूर्वपूर्वकल्पीयक्रमानु-सारेणैवोत्तरोत्तरकल्पेष्वपि वेदस्योच्चरितत्वेन १स्वातन्त्र्याभावेना-नियतानुपूर्वीरहितत्वादिरूपोक्तत्रिविधापौरुषेयत्वे बाधाद्यभावात् ।

उक्तञ्च सुधायाम् ‘‘नियतैकप्रकारत्वमपौरुषेयत्वम्’’ इति । एतदप्युक्तं ‘‘गौरवदोषेण’’ इति । क्रमाकृतकत्वस्याप्यपौरुषेयत्व-प्रवेशे गौरवदोषेणेत्यर्थः ।

यद्वा वेद आप्ताप्रणीतःप्रमाकरणामूलकत्वात् । गगनवत् शुकादिवाक्यवद् वा । अत्र च पक्षतावच्छेदकं वेदत्वंप्रमाकरणा-मूलकत्वे सतिप्रमाणशब्दत्वं, न तु हेतुमात्रम् ।प्रत्यक्षाभासादि-मूलकशब्दाभासेऽतिव्याप्तेः । येन पक्षतावच्छेदकस्यैव हेतुत्वे तत्समानाधिकरणसाध्यप्रतीतिरूपस्य अनुमानफलस्य व्याप्तिग्रहकाल एव सिद्धत्वादनुमानवैयर्थ्यमिति शङ्क्येत ।

### **न्यायदीपः**

॥ एतेनेति ॥ २यद्वेश्वरज्ञानमित्यादिनोक्तपक्षत्रयेणेत्यर्थः ।प्रतिज्ञातं द्वयमपि क्रमेण व्यनक्ति ॥ क्रमेत्यादिना ॥ टीकायामिति ॥ तत्वनिर्णयटीकायामित्यर्थः । एतेनेत्युक्तं व्यनक्ति ॥ क्रमस्येति ॥ उक्तञ्चेति ॥ जिज्ञासानये ‘‘न मानमपि वेदानाम्’’ इत्यत्र ।प्रकृतोप-योगितया अर्थमाह ॥ क्रमाकृतकत्वस्येति ॥

‘‘वेद आप्तप्रणीतः वेदत्वाद्व्यतिरेकेण लौकिकवाक्यवत्’’ इति परोक्तस्यप्रत्यनुमानमाह ॥ यद्वा वेद इति ॥ वाक्यार्थप्रमावत्वे सति विप्रलम्भादिदोषहीनो ह्याप्तः । तदप्रणीत इत्यर्थः । भ्रान्ताप्रणीतत्वेनार्था-न्तरतानिरासायाप्तेत्युक्तिः ॥प्रमाकरणेति ॥ परमते वेदस्येश्वरप्रमामूल-कत्वेऽपि तत्करणामूलकत्वस्य नासिद्धिरिति भावः ।

अन्तरङ्गदृष्टान्तमाह ॥ शुकादीति ॥ शुकबालादिवाक्यवदित्यर्थः ।प्रणीतत्वस्योच्चारणघटितत्वेन वा वाक्यार्थप्रमात्वेन रूपेण आप्तप्रमामूलकत्वेन वा विवक्षितत्वाच्छुकादिवाक्येऽपीश्वरप्रणीतत्वं नेति न साध्यवैकल्यम् । परमतेऽपि तत्रेश्वरज्ञानस्य भ्रमसाधारण्येनैव हेतुत्वस्य प्रागुपपादनादिति भावः ।

पक्षतावच्छेदकहेत्वोरैक्यमाशङ्क्य निराह ॥ अत्र चेति ॥ अकर्तृकत्व-प्रसिद्धिमत्वं वेदत्वम् । १अकर्तृकप्रसिद्धिमत्वं नामप्रत्यक्षादिप्रमाणं वा विप्रलम्भादिकं वाऽस्य मूलं नोपलभ्यत इतिप्रसिद्धिविषयत्वम्’’ इति तत्वनिर्णयटीकोक्तस्य निष्कृष्टार्थमाह ॥प्रमेति ॥

ननु न हेतुमात्रमित्ययुक्तं तथात्वेऽपि दोषाभावात्किमधिकप्रवेशेनेत्यत आह ॥प्रत्यक्षेति ॥ तथाच वेदपदेन शब्दाभासस्यापि पक्षतापत्तावंशे सिद्धसाधनता स्यादिति भावः । दोषान्तरञ्चाह ॥ येनेति ॥ तन्मात्रस्य पक्षताच्छेदकीकरणेनेत्यर्थः ॥ तदिति ॥ पक्षतावच्छेदकसमानाधिकरणं यत्साध्यं तत्प्रतीतिरूपस्येत्यर्थः । यत्रप्रमाकरणामूलकत्वं तत्राप्ताप्रणी-तत्वमिति गगनादौ व्याप्तिग्रहदशायामेव हेतुसामानाधिकरण्येन तत्साध्य-ज्ञानस्य जातत्वात् । हेतोरेव पक्षतावच्छेदकत्वेनानुमानफलस्य सिद्ध-त्वादित्यर्थः ।

यद्यपि साध्यविशेष्यकप्रतीतेर्व्याप्तिग्रहणदशायां जातत्वेऽपि साध्य-विशेषणकप्रतीतेरुद्देश्यायास्तादानीमभावेन नानुमानवैयर्थ्यम् । तथाप्यतिशया-भावेन तादृशप्रतीतेरुद्देश्यत्वस्यैवायोगाद् यत्प्रमाकरणामूलकत्ववत् तदाप्ता-प्रणीतत्ववदित्यपि व्याप्तिग्रहसम्भवाच्चैवमुक्तमिति ज्ञेयम् ।

------------------------------------------------------------------------

यद्वा वेदानुपूर्वींनिष्ठादृष्टादिकारणता ..

## **तर्कताण्डवम्**

यद्वा वेदानुपूर्वींनिष्ठादृष्टादिकारणता केनचिदवच्छिन्ना कारण-तात्मकत्वाद् दण्डगतकरणतावत् ।

न च कप्तमानुपूर्वीगतनियततत्तद्वर्णपदादिनिरूप्यत्वं विनान्यद-वच्छेदकमस्ति । न चेश्वरविरचितत्वमेव तदवच्छेदकम् । तस्य वेदानुपूर्वीमात्रसाधारण्येन सूक्तविशेषजपादिना फलविशषानुपपत्तेरिति नियतानुपूर्वींकत्वरूपापौरुषेयत्वसिद्धिः ।

अन्यथैतत्कल्पेऽनर्थहेतुभूताया अन्यादृश्या आनुपूर्व्याः कल्पान्तरे श्रेयःसाधनत्वम् एतत्कल्पेऽनर्थहेतोर्ज्योतिष्टोमाद्यङ्गव्युत्क्रमस्य ब्रह्महत्यादेश्च कल्पान्तरे श्रेयःसाधनत्वम् एतत्कल्पे दाहकत्वादि-स्वभावस्य वह्न्यादेः कल्पान्तरेष्वदाहकत्वादिकं च कल्प्यं स्यात् । एतदप्युक्तम् ‘‘गौरवदोषेण’’ इति ।

### **न्यायदीपः**

सामान्यपरिशेषाभ्यामप्यपौरुषेयत्वं साधयति ॥ यद्वा वेदेति ॥ आनुपूर्वी नाम वर्णानां क्रमविशेषः स च नित्यसर्वगतानां वर्णानामुच्चारण-घटितो वा बुद्धिघटितो वा वाच्यः । न तु स्वतः । तथाच तादृशानुपूर्वी दृष्टरूपार्थज्ञानार्थापि नियमादृष्टार्था । जपेन चादृष्टार्था सर्ववादिसम्मतेत्य-दृष्टजनिका भवतीति तत्र विद्यमानादृष्टकारणतापक्ष इत्यर्थः । आदिपदेनार्थ-ज्ञानकारणताग्रहः ।

एवं सामान्यतः कारणतावच्छेदकसिद्धौप्रसक्तमीश्वररचितत्वं निरसिष्यन् स्वाभिमतमवच्छेदकमाह ॥ न च कप्तमिति ॥ पक्षान्तरं निराह ॥ न चेश्वरेति ॥ सूक्तविशेषेति ॥ पवमानसूक्तपुरुषसूक्तादिजपेन पठनादिना च श्रुतफलविशेषो न स्यादित्यर्थः । श्रूयते च फलविशेषः

‘‘यन्मे गर्भे वसतः पापमुग्रं यज्जायमानस्य च किञ्चिदन्यत् ।

 जातस्य च यच्चापि च वर्धतो मे तत्पावमानीभिरहं पुनामि’’ ।

इत्यादिना । आनुपूर्वीगतेत्यादिनोक्तमेवावच्छेदकं न त्वीश्वर-रचितत्वमित्येतदेवानेकविपक्षबाधकोक्त्या द्रढयति ॥ अन्यथेति ॥ एतदप्युक्तमिति ॥ अन्यथेत्यादिनोक्तमित्यर्थः ।

[Load More](javaऽcriptःvoid(0))
