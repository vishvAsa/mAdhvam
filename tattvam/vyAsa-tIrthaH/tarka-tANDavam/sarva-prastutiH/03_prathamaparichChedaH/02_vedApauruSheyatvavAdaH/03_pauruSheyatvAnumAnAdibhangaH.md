+++
title = "०३ पौरुषेयत्वानुमानादिभङ्गः"
upstream_url = "https://dvaitavedanta.in/category-details/12610/4780/sharav/taraka/parath/vathap/parash"
+++
## न चोक्तानुमानानां सत्प्रतिपक्षत्वं शङ्क्यम्

**पौरुषेयत्वानुमानादिभङ्गः**

## **तर्कताण्डवम्**

न चोक्तानुमानानां सत्प्रतिपक्षत्वं शङ्क्यम् । वेदः पौरुषेयो वाक्यत्वाल्लौकिकवाक्यवदित्यत्र पुरुषाधीनोत्पत्तिकत्वरूपे सकर्तृकत्वे साध्ये उक्तरीत्या क्रमस्य कृतकत्वेन सिद्धसाधनात् । अर्थमुपलभ्य रचितत्वरूपे विप्रतिपन्ने पौरुषेयत्वे साध्ये च अबुद्धिपूर्वकत्वेऽपि रेखाविशेषवत्त्वेनैव पिपीलिकादिलिपेर्लिपित्ववत्, १गुणाजन्ययोः साक्षिज्ञानेश्वरज्ञानयोर्याथार्थ्यवत्, आकाङ्क्षादिमत्त्वेनैव आकाङ्क्षादि-मत्स्वप्नादिवाक्यस्य वाक्यत्ववच्च वेदस्यापि वाक्यत्वस्य उपपत्त्या गौरवेणोक्तसाध्यंप्रत्यप्रयोजकत्वात् ।

अन्यथा वेदो ज्ञानकरणेनार्थमुपलभ्य रचितो वाक्यत्वादित्यपि स्यात् । अर्थानभिज्ञोच्चारिते आधुनिके वेदे विसंवादिनि शुकादिवाक्ये च व्यभिचाराच्च । उक्तश्रुत्यादिबाधप्रतिकूलतर्कपराहत्यादिसाधारण-दोषाच्च ।

अत्रोक्तं मणौ वेदः सजातीयोच्चारणानपेक्षोच्चरितजातीयो वाक्यत्वात् सम्मतवत् । अत्र साध्ये सजातीयपदं शब्दमूलकशब्दे व्यभिचारपरिहारार्थम् । शब्दस्यार्थैक्यमात्रेण मूलत्वोपपत्त्योच्चारण-साजात्यस्यानपेक्षितत्वात् । जातीयपदं त्वाधुनिकवेदे बाध-निरासार्थम् । तत्र च न सिद्धसाधनम् । अपौरुषेयत्वपक्षे सर्वस्यापि वेदाध्ययनस्य गुर्वध्ययनपूर्वकत्वेन सजातीयोच्चारणसापेक्षत्वात् । न चाप्रयोजकता । उक्तसाध्ये वेदातिरिक्तवाक्यत्वापेक्षया लघुत्वेन वाक्यत्वस्यैवप्रयोजकत्वादिति ।

मैवम् । मीमांसकंप्रति सिद्धसधनाभावेऽपि मांप्रति, सर्गादावीश्वरेण स्वबुद्धिस्थपूर्वपूर्वकल्पक्रमेणोच्चारणेऽपि तस्यो-च्चारणन्तरानपेक्षत्वेन सिद्धसाधनात् । व्याप्य इव व्यापकेऽप्य-वच्छेदकलाघवस्यादरणीयत्वेनोच्चरितत्वस्यैव व्यापकतया हेतोरुक्त-साध्यंप्रति गौरवेणाप्रयोजकत्वाच्च । आकाङ्क्षादिमत्त्वं तु त्वयाप्या-हर्तव्यम्१ । स्वयम्प्रतिभातानां वेदवाक्यानां सजातीयोच्चारणा-नपेक्षत्वेनांशे सिद्धसाधनाच्च ।

### **न्यायदीपः**

पञ्चमस्तबके कुसुमाञ्जल्याद्युक्तमनुमानमाशङ्क्यप्रतिज्ञादोषेण निराह ॥ वेद इति ॥प्रमाकरणामूलकत्वे सतिप्रमाणशब्दरूपो वेद इत्यर्थः ॥ उक्तरीत्येति ॥ १वेदापौरुषेयत्वानुमानवादे क्रमविशेषविशिष्टानां वर्णना-मित्यादिनोक्तरीत्येत्यर्थः । ‘‘न च लौकिकवाक्यवत्सकर्तृकत्वम् । तस्या-कर्तृकत्वप्रसिध्यभावात्’’ इत्यादिना तत्त्वनिर्णयतट्टीकयोरभिमतमप्रयोजकत्वं व्यनक्ति ॥ अर्थमुपलभ्येत्यादिना ॥ विप्रतिपन्न इति ॥ तथाच न सिद्धसाधनतादोष इति भावः । अबुद्धिपूर्वकत्वेऽपीत्यस्य वाक्य-त्वस्योपपत्त्येत्यनेनान्वयः । तत्र दृष्टान्तत्रयोक्तिः ॥ रेखेत्यादि स्वमते-नोक्तिः ॥ साक्षीति शुकादिवाक्येपीश्वररचितत्वेन साध्यसत्त्वनिरासाय ॥ विसंवादिनीति विशेषणोक्तिः ।

‘‘तर्कपराहतं च वाक्यत्वानुमानं श्रुतिपुराणविरुद्धं चे’’ति तत्त्वनिर्णय-टीकोक्तमाह ॥ उक्तेति ॥ एतच्चप्रतिकूलतर्कपदेनाप्यन्वेति । वेदापौरुषेय-त्वानुमाने येऽनुकलूतर्का उक्तास्ते सर्वे पौरुषेयत्वेप्रतिकूलतर्का इत्यर्थः । आदिपदेनानुकूलतर्कराहित्यग्रहः ॥ साधारणेति ॥ पौरुषेयत्वानुमानमात्र-साधारणेत्यर्थः ॥ अत्रेति ॥ वाक्यत्वहेतुदूषणविषये तत्परिहारार्थमन्यथानु-मानमुक्तं शब्दखण्डे वेदपौरुषेयत्ववाद इत्यर्थः । वेदः पौरुषेयो वाक्य-त्वादित्यत्र सजातीयोच्चारणानपेक्षोच्चरितजातीयत्वं पौरुषेयत्वमिति साध्यस्य निरुक्तत्वादेवंप्रयोग उक्तः सजातीयपदं समानजातीयानुपूर्वीकशब्दपरम् । सजातीयोच्चारणानपेक्षया तदपेक्षां विनैवोच्चरितो यस्तज्जातीय इत्यर्थः । सर्गादावीश्वरोच्चरितत्वं पर्यवस्यतीति विवक्षितसिद्धिरिति भावः ।

अस्फुटत्वात्पदकृत्यं व्यनक्ति ॥ अत्रेति ॥ पक्षधराद्युक्तमाह ॥ बाधेति ॥ तस्याध्यापकोच्चारणापेक्षयैवोच्चरितत्वाद् बाधः । जातीयपदे दत्ते तु तादृशादिकालीनजातीयत्वान्न बाध इति भावः । रुचिदत्तस्तु पठ्यमानभारतादौ सम्प्रदायमते हेतुनिश्चये साध्यसन्देहे सन्दिग्धानैकान्त्यमिति जातीयपदमित्यवोचत् ।

॥ मीमांसकंप्रतीति ॥ तस्य निरीश्वरवादित्वादिति भावः । ‘‘पौरुषेयत्वानुमानानामप्रयोजकत्वात्’’ इति सुधोक्तिमनुरुध्याप्रयोजकत्वं व्यनक्ति ॥ व्याप्य इवेति ॥ यथा धूमादौ नीलधूमत्वादिकं न व्याप्यता-वच्छेदकं किन्तु लाघवाद्धूमत्वादिकमित्युच्यते तथा व्यापकेऽपि पीतवह्नि-त्वादिकं न व्यापकतावच्छेदकं किन्तु वह्नित्वादिकमेव तद्वदिहापि वेदातिरिक्तवाक्यत्वापेक्षया वाक्यत्वं लघ्वितिवत् साध्ये वाक्यत्वनिरूपित-व्यापकतावच्छेदकं न सजातीयोच्चारणानपेक्षोच्चरितजातीयत्वं किन्तु लाघवा-दुच्चरितत्वमेवेत्युक्तसाध्ये वाक्यत्वहेतुर्गौरवपराहतः सन्नप्रयोजको भवतीत्यर्थः ।

नन्वेवं वेदे आकाङ्क्षायोग्यताऽऽसत्त्यादिमत्त्वमपि न सिध्येत् । लाघवेनोच्चरितत्वमात्रेण वाक्यत्वस्योपपत्त्या गौरवेणाकाङ्क्षादिमत्त्वंप्रत्य-प्रयोजकत्वादित्यत आह ॥ आकाङ्क्षादीति ॥ त्वयापि ॥ पौरुषेयत्व-वादिनापीत्यर्थः । वाक्यत्वस्याकाङ्क्षादिमच्छब्दत्वरूपतया तदभावे वाक्य-त्वस्य स्वरूपोच्छित्तेरुभयसम्मततया तत्र गौरवदोषाभावात् । इह च त्वदुक्तगुरुभूतसाध्येन विनाप्यस्तु वाक्यत्वमित्युक्तौ बाधकाभावादप्रयोज-कत्वमेव वाक्यत्वस्येति भावः ॥ स्वयमिति ॥ गुरुमुखोच्चारणापेक्षां विनैवेत्यर्थः ।

‘‘जन्मान्तरे श्रुतास्तास्तु वासुदेवप्रसादतः ।

मुनीनांप्रतिभास्यन्ति भागेनैव न सर्वशः’’ ।

इति स्मृत्या जन्मान्तरेऽधीतानामस्मिञ्जन्मनि गुरुमुखोच्चारणापेक्षां विनैव कदाचित्कालविशेषेप्रतीतानां वेदवाक्यानामित्यर्थः ।

यदत्रोक्तं रुचिदत्तादिना तद्भिन्नत्वेन पक्षो विशेषणीय इति तन्न । वेदः पौरुषेयो न वेति कृत्स्नवेदविषयपौरुषेयत्वविमत्यनानुगुण्येनार्थान्तरात् ।

------------------------------------------------------------------------

एतेन वेदत्वं सजातीयोच्चारणानपेक्षोच्चरितवृत्ति ..

## **तर्कताण्डवम्**

एतेन वेदत्वं सजातीयोच्चारणानपेक्षोच्चरितवृत्ति महाजन-परिग्राह्यतावच्छेदकत्वे सति वाक्यवृत्तित्वात् । स्वाधिकरणसमानानु-पूर्वीकसकलवृत्तित्वाद्वा । भारतत्ववत् । अत्र च पक्षस्यैकत्वेन नांशे सिद्धासाधनम् ।

आद्ये हेतावेतद्वेदत्वादौ व्यभिचारपरिहाराय महाजनेत्यादिसत्यन्तं विशेषणम् । एतद्वेदत्वं तु न तदवच्छेदकम् । लाघवेन धूमत्ववद् वेदत्वस्यैव तदवच्छेदकत्वात् । यागत्वादौ व्यभिचारवारणाय वाक्यवृत्तित्वादित्युक्तम् ।

द्वितीये सकलपदेनैवैतद्वेदत्वादौ व्यभिचारनिरासः । एतद्वेदत्वस्य स्वाधिकरणेनैतद्वेदेन समानानुपूर्वीके पूर्ववेदे वृत्त्यभावादिति निरस्तम् ।

उक्तरीत्या वेदत्वस्य सजातीयोच्चारणानपेक्षेणेश्वरेण स्वयंप्रतिभातवेदैर्वसिष्ठादिभिश्चोच्चरिते वृत्त्या सिद्धसाधनात् । वाक्यवृत्ति-त्वस्योच्चरितवृत्तित्वेन महाजनपरिग्राह्यतावच्छेदकत्वस्य च धर्मादि-प्रमापकवृत्तित्वेनैव उपपत्त्योक्तं साध्यंप्रति गौरवेणाप्रयोजकत्वाच्च ।

द्वितीयहेतोरपि स्वाधिकरणे सर्वत्र तुल्यानुपूर्वीप्रयोजककण्ठ-ताल्वादिरूपतुल्यकारणेनैवोपपत्त्या गौरवेणोक्तसाध्यंप्रत्यप्रयोज-कत्वात् ।

### **न्यायदीपः**

मण्युक्तप्रयोगान्तरं निराह ॥ एतेनेति ॥ निरस्तमित्यन्वयः । अत्रापि साध्ये सजातीयपदं पूर्ववच्छब्दमूलकस्मृतित्वे व्यभिचारवारकं ध्येयम् । पठ्यमानवेदे बाधाप्रसक्तेर्न जातीयपदोक्तिः ।

॥ महाजनेति ॥ यद्यपि मणौप्रमाणतावच्छेदकवाक्यधर्मत्वादित्येव हेतुरुक्तस्तथापिप्रमाणतावच्छेदकत्वस्यप्रमाणमात्रवृत्तित्वरूपत्वेऽद्यतन-वेदत्वे व्यभिचारात् । तदवच्छित्तिप्रत्ययजनकत्वे त्वसिद्धिः । मणिकृन्नि-रुक्तवेदत्वस्य गुरुत्वेनावच्छित्तिप्रत्ययाजनकत्वेन स्मृतिसाधारणस्यान्यस्यैव वाच्यत्वादित्यतः पक्षधराद्युक्तविवक्षानुरोधेन महाजनेत्याद्युक्तम् ।

नरहर्युक्तविवक्षानुरोधेनाह ॥ स्वेति ॥ स्वस्य वेदत्वस्य यदधिकरणं सर्गादिकालीनो वाऽद्यतनैः पठ्यमानो वा वेदस् तत्समानानुपूर्वीकाः सर्वैः पाठ्यमाना वेदास् तत्सकलवृत्तित्वादित्यर्थः ॥ भारतत्ववदिति ॥ तस्य तादृशाद्यभारतवृत्तित्वात्साध्यवत्त्वं साधनवत्वं च व्यक्तमिति भावः ॥ अंश इति ॥ स्वयम्प्रतिभातवेदांश इत्यर्थः ॥ एतद्वेदत्वेति ॥ बुद्धिस्थं किञ्चिच् चैत्रादिना पठ्यमानवेदत्वमेतद्वेदत्वपदेन गृह्यते । सत्यन्तेनोक्तदोषनिरासं व्यनक्ति ॥ एतद्वेदत्वं त्विति ॥ धूमत्ववदिति ॥ धूमत्वं यथा वह्निव्याप्यत्वावच्छेदकं न त्वेतद्धूमत्वं तथेत्यर्थः ॥ द्वितीय इति ॥ हेतावित्यर्थः । व्यभिचारनिरासं व्यनक्ति ॥ एतद्वेदत्वस्येति ॥ इतीति ॥ मणावुक्तमेतेन निरस्तमित्यर्थः । एतेनेत्युक्तं व्यनक्ति ॥ उक्तरीत्येति ॥ १मांप्रतीत्यादिनोक्तरीत्येत्यर्थः ॥ स्वयम्प्रतिभातवेदैरिति ॥ बहुव्रीहिः ।

हेतौ विशेष्यविशेषणरूपांशद्वयस्याप्युक्तसाध्येन विनाऽन्यथोपपत्त्याऽ-प्रयोजकत्वमाह ॥ वाक्येत्यादिना ॥ उच्चरितवृत्तित्वेनोपपत्त्येत्यन्वयः । गौरवेणेत्युपलक्षणम् । विपक्षे बाधकाभावेन चेत्यपि ध्येयम् । श्रुत्यादि-बाधादिरूपप्रागुक्तसाधारणदोषोऽप्यत्रानुसन्धेयः ॥ तुल्यकारणेनेति ॥ येन कारणेन वेदत्वाश्रयव्यक्तिषु सर्वत्र तुल्यानुपूर्वी भवति तादृशकारणेनैव हेतुरुपपन्नः । न त्वन्येन । तच्च कारणं कण्ठताल्वादिकं न तु तल-ताडनादिरूपम् । तथा च सजातीयोच्चारणानपेक्षोच्चरितवृत्तित्वप्रयुक्तत्वा-भावादप्रयोजकत्वं हेतोरित्यर्थः ।

------------------------------------------------------------------------

एतेन बुबोधयिषुपठितो वेदः स्वानपेक्षस्वसमानविषयक-ज्ञानपूर्वकः..

## **तर्कताण्डवम्**

एतेन बुबोधयिषुपठितो वेदः स्वानपेक्षस्वसमानविषयक-ज्ञानपूर्वकः । बुबोधयिषुवाक्यत्वाद् लौकिकवाक्यवदिति निरस्तम् । स्वसमानविषयकज्ञानपूर्वकत्वमात्रेण बुबोधयिषुवाक्यत्वस्योपपन्नत्वेन गौरवेण स्वानपेक्षज्ञानंप्रत्यप्रयोजकत्वात् । अन्यथोक्तेनैव हेतुना स्वानपेक्षस्वसमानविषयकज्ञानकरणसापेक्षत्वमपि सिद्ध्येत् । मन्मते ईश्वरज्ञानस्य वेदानपेक्षत्वेन सिद्धसाधनाच्च ।

नापि वेदो वाक्यार्थगोचरयथार्थज्ञानजन्यः ।प्रमाणशब्दत्वात् । भारतवदिति वाच्यम् । यथार्थज्ञानमात्रस्य हेतुत्वविवक्षायामर्थ-बुबोधयिषया पठिते आधुनिकवेदांशे सिद्धसाधनात् । तन्निरासाय शब्दाजन्यत्वेन ज्ञानस्य विशेषणे च शब्दमूलकशब्दे व्यभिचारात् ।

सोऽपि पक्षतुल्य इति चेन्न । प्रामाण्यस्य स्वतस्त्वेन परतस्त्वेऽपि यादृच्छिकसंवादिवाक्य इवावश्यकयोग्यतादिनोपपन्नत्वेन गौरवेणोक्त-साध्यंप्रत्यप्रयोजकत्वात् । अन्यथोक्तेनैव हेतुना वाक्यार्थगोचर-प्रमाकरणपूर्वकत्वमपि सिद्ध्येत् ।

एतेन यथार्थज्ञानत्वस्य कारणतावच्छेदकत्वं विवक्ष्यत इति निरस्तम् । प्रामाण्यस्य स्वतस्त्वेन परतस्त्वेऽपि नित्यत्वेन ईश्वर-ज्ञानस्यप्रमात्ववद्वेदस्यापि नित्यत्वेनप्रमाणशब्दत्वोपपत्तेः ।

### **न्यायदीपः**

॥ बुबोधयिष्विति ॥ शिष्यान्बोधयितुमिच्छताऽध्यापकेन पठितो वेद इत्यर्थः । इदानीन्तनाज्ञपठितवेदे बाधवारणाय बुबोधयिषुपठितेत्युक्तिः । स्वेति सन्निहितो बुबोधयिषुपठितो वेद उच्यते । तदनपेक्षं तदजन्यमित्यर्थः । तत्समानविषयकं च यद्ज्ञानं तत्पूर्वक इत्यर्थः । तादृशं च ज्ञानमीश्वर-निष्ठमिति तज्जन्यत्वेन साध्यसिद्धिरिति भावः । अज्ञोच्चरितवाक्ये वाक्यत्वस्य व्यभिचारनिरासाय बुबोधयिष्विति हेतौ विशेषणम् ।

‘‘अनुमानानामप्रयोजकत्वात्’’ इति सुधोक्तिमनुरुध्याह ॥ स्वसमानेति ॥ मण्युक्तंप्रयोगान्तरंप्रत्याचष्टे ॥ नापि वेद इति ॥ मणौ वेदा इति पक्षनिर्देशेऽपि तत्रैव पठ्यमानवेदस्य पक्षसमत्वोक्तेर् यत्किञ्चिद्वेदपक्षकत्वेऽपीष्टसिद्धेर्बहुवचनमविवेकमूलमिति सूचनाय वेद इत्येव पक्षनिर्देशः कृतः । अध्यापकानुपूर्व्यादिज्ञानजन्यत्वेनार्थान्तरवारणाय साध्ये वाक्यार्थगोचरेत्युक्तिः । वाक्यार्थगोचरज्ञानजन्य इत्येवोक्तौ ईश्वरे भ्रमसिद्धावपि नेष्टसिद्धिरिति ताद्रूप्यसिद्धये यथार्थपदम् ॥ भारतवदिति ॥प्रत्यक्ष-मूलाद्यभारतवदित्यर्थः ॥ मात्रस्येति ॥ शब्दाजन्यत्वविशेषणहीनस्येत्यर्थः ॥ हेतुत्वेति ॥ जनकत्वेत्यर्थः ।

नन्वेतद्दोषनिरासायैव शब्दाजन्येति ज्ञानविशेषणमुक्तं मणावित्यत आह ॥ तन्निरासायेति ॥ १‘‘तादृशस्यापि द्विकर्तृकत्वादिति’’ मण्युक्तेर्भावमा-शङ्क्याह ॥ सोऽपीति ॥ प्राचीनमते पक्षसमेऽपि सन्दिग्धसाध्यवति हेतुनिश्चयेन व्यभिचारस्य दोषत्वेऽप्याधुनिकमते दोषत्वाभावस्येश्वरवादे मणावेव व्यक्तत्वादिति ॥ प्रामाण्यस्येति ॥ हेतौ विशेष्यस्य विशेषणस्य वोक्तरूपसाध्येन विनाऽनुपपत्त्या विशिष्टहेतुना साध्यसिद्धिर्वाच्या । तत्र विशेष्यं शब्दत्वं तावन्नानुपपन्नम् । शब्दाभासेऽपि तस्य सत्त्वात् । किन्तु विशेषणस्यप्रमाजनकत्वरूपप्रामाण्यस्यैवानुपपत्त्या साध्यसिद्धिर्वाच्या । तस्याप्यन्यथोपपत्त्याऽप्रयोजकत्वमित्यर्थः । स्वतस्त्वेनेत्यस्य ज्ञानजनकत्व-शक्त्यैवेत्यर्थः । उपपन्नत्वेनेत्यन्वयः ॥ परतस्त्वेऽपीति ॥ गुणप्रयुक्त-त्वेऽपीत्यर्थः । योग्यतादीत्यादिपदेन योग्यताज्ञानदोषाभावादिग्रहः ॥ अप्रयोजकत्वादिति ॥ त्वदुक्तसाध्यंप्रतीत्यर्थः ॥ विवक्ष्यत इति ॥ प्रागुक्तांशतः सिद्धसाधनतानिरासायेति योज्यम् ।

------------------------------------------------------------------------

एतेन वेदस्य यथार्थज्ञानपूर्वकत्वाभावेऽन्धपरम्परा स्यादिति निरस्तम् ..

## **तर्कताण्डवम्**

एतेन वेदस्य यथार्थज्ञानपूर्वकत्वाभावेऽन्धपरम्परा स्यादिति निरस्तम् ।प्रत्यक्षवद्गुणाजन्येश्वरज्ञानवच्च तदपूर्वकत्वेऽप्यन्ध-परम्पराभावोपपत्तेः ।

अत एव च वेदजन्याप्रमा करणगुणपूर्विका जन्यप्रमात्वाच् चाक्षुषप्रमावदिति निरस्तम् । अप्रयोजकत्वात् । नापि वेदाः सर्वज्ञ-प्रणीता वेदत्वाद् व्यतिरेकेण लौकिकवाक्यवदिति वाच्यम् । अप्रसिद्धविशेषणत्वात् ।

ननु तर्ह्यसंसारिप्रणीता इति साध्यते । न चैवमप्रसिद्धविशेषण-त्वम् । आत्मत्वमसंसारिनिष्ठं जातित्वाद् घटत्ववदित्यनेनासं-सारिप्रणीतत्वसिद्धेरिति चेन्न । उक्तरीत्या गौरवेण वेदस्वरूपत-त्प्रामाण्ययोरसंसारिप्रणीतत्वं विनाप्युपपत्त्याऽप्रयोजकत्वात् ।

नापि वैदिकमहम्पदं स्वतन्त्रवक्तृपरम् अहम्पदत्वात् सम्मतवदित्य-नेन पौरुषेयत्वसिद्धिरिति वाच्यम् । तथात्वे त्वन्मते वेेदे ‘‘शरीरं मे विचर्षणम् । जिह्वा मे मधुमत्तम’’ इत्यादौ स्वतन्त्रवक्तुरीश्वरस्यैव, भारतादौ च ‘‘किं नो राज्येन गोविन्द’’ ‘‘शिष्यस्तेऽहं शाधि मां त्वांप्रपन्नम्’’ इत्यादौ व्यासस्यैव, लोके च ‘‘वाच्यस्त्वया मद्वचनात्स राजा’’ इत्यादौ कालिदासादेरेवाहंशब्दार्थत्वापातात् ।

### **न्यायदीपः**

वेदनित्यत्वे मण्याद्युक्तं बाधकान्तरं निराह ॥ एतेन वेदस्येति ॥ अन्धपरम्परेति ॥ तथाच वेदेऽनाश्वासः स्यादिति भावः ॥ अत एवेति ॥ गुणाभावेपिप्रमात्वस्योपपन्नत्वादेवेत्यर्थः । तदेव व्यनक्ति ॥ अप्रयोजकत्वादिति ॥

चिरन्तनानुमानान्तरमाशङ्क्य तत्त्वनिर्णयटीकोक्तदोषेण निराह ॥ नापि वेदा इति ॥ टीकोक्तमुपलक्षणमुपेत्य परोक्तमन्यदप्याशङ्क्य निराह ॥ ननु तर्हीत्यादिना ॥ उक्तरीत्येति ॥प्रत्यक्षवद् गुणाजन्येश्वरज्ञान-वच्चेत्यादिनोक्तरीत्योपपत्येत्यन्वयः ।

उदयनोक्तंप्रयोगान्तरमाशङ्क्य निराह ॥ नापीति ॥ ‘‘तद् ब्रह्मावेदहं ब्रह्मास्मीति’’ ‘‘अहमेव स्वयमिदं वदामि’’ इत्यादौ श्रुताहमाद्यस्मदादेश-पदमित्यर्थः ।

‘‘तथात्त्वे सङ्कल्पप्रार्थनादिवाक्यानामनर्थकत्वप्रसङ्गात्’’ इति तत्व-निर्णयटीकां विवृण्वन्नेव हेतुमाह ॥ तथात्व इति ॥ तैत्तिरीयोपनिषदि श्रुते प्रार्थनावाक्ये मे मम शरीरं विशिष्टाश्चर्षण्यःप्रजा यस्य तद् विशिष्टप्रजायुक्तमस्तु मे मम जिह्वा मधुमत्तमा अतिशयेन स्वादुमती भवत्विति प्रार्थनाकर्तृयजमानवाचित्वेन श्रुतास्मदादेशरूपमदिति शब्दार्थत्व-मीश्वरस्य स्यात् । तथा

‘‘किं नो राज्येन गोविन्द किं भोगैर्जीवितेन वा’’ । इति विषाद-परगीतावाक्ये तथा–

‘‘पृच्छामि त्वां धर्मसम्मूढचेताः ।

यच्छ्रेयः स्यान्निश्चितं ब्रूहि तन्मे शिष्यस्तेहं’’

इति शिक्षाप्रार्थनापरे अर्जुनकर्तृकवाक्ये व्यासस्यैव न इत्यहमिति च श्रुतास्मच्छब्दार्थत्वप्रसङ्गात् । तथा रघुवंशे च मद्वचनादिति सीता-प्रयुक्तास्मच्छब्दार्थत्वं कालिदासस्य स्यादित्यर्थः ।

------------------------------------------------------------------------

ननु ‘‘शरीरं मे’’ इत्यादावीश्वरादेरेव..

## **तर्कताण्डवम्**

ननु ‘‘शरीरं मे’’ इत्यादावीश्वरादेरेव स्वतन्त्रवक्तृत्वेऽपि मन्त्रलिङ्गप्रकरणादिना यजमानाद्यभिप्रायानुप्रवेशाङ्गीकाराद्यजमाना-र्जुनसीतादिरेवाहंशब्दार्थ इति चेत्तर्हि वेदापौरुषेयत्वेऽपि ‘‘शरीरं मे’’ इत्यादिप्रार्थनादिमन्त्रेषु मन्त्रलिङ्गादिना यजमानेश्वराद्यभिप्रायानुप्रवेशस्य मयापि स्वीकृतत्वात्तत्र यजमान एवाहंशब्दार्थः ‘‘मामुपास्व’’ इत्यादौ त्वीश्वर इत्यस्तु । किञ्च मन्मते ईश्वरस्य अन्योच्चारणानपेक्षमेवोच्चार-यितृत्वेन स्वतन्त्रवक्तृत्वमप्यस्ति ।

एतेन वैदिकेन स्यामाभूमेत्याद्युत्तमपुरुषेण पौरुषेयत्वसिद्धिः । तदभिधेयायाः सङ्ख्यायाः स्वतन्त्रवक्त्रन्वयादिति निरस्तम् । तस्याः ‘‘गृभ्णामि ते सौभगत्वाय हस्तं’’ इत्यादौ परतन्त्रवक्त्रन्वयस्यापि दर्शनात् ।प्रत्युत त्वत्पक्ष एव ‘‘वयं स्याम पतयो रयीणां’’ ‘‘भूयिष्टां ते नम उक्तिं विधेम’’ इत्यादौ बहुवचनादिकमयुक्तम् । स्वतन्त्रवक्तु-रीश्वरस्यैकत्वात् ।

एतेन वैदिकेन युष्मच्छब्देन पौरुषेयत्वसिद्धिः । तस्य स्वतन्त्र-वक्तृसम्बोध्यवाचकत्वादिति निरस्तम् । ‘‘त्वांप्रपन्नं’’ ‘‘वाच्य-स्त्वया’’ इत्यादौ परतन्त्रवक्तृसम्बोध्येऽपि तत्प्रयोगात् ।

एतेनैव वैदिकाभ्यां यत्तच्छब्दाभ्यां पौरुषेयत्वसिद्धिः । तयो-र्यथाक्रमं स्वतन्त्रवक्तृनिष्ठबुद्धिविषये तादृशपरामर्शोपहिते च शक्त-त्वादिति निरस्तम् । ‘‘योऽस्मान् द्वेष्टि’’ ‘‘स राजा’’ इत्यादौ चास्वतन्त्रवक्तृबुद्धिविषयादावपिप्रयोगदर्शनात् ।

अन्यथा वैदिकानां किमहोबतधिगादिशब्दानामपि स्वतन्त्रवक्तृ-निष्ठसंशयसुखदुःखोपहितार्थत्वाद्वेदस्य नित्यसंशयाद्याधारकृतत्वमपि स्यात् । तत्र संशयादिकमाहार्यं चेदिहापि स्वातन्त्र्यमाहार्यमस्तु । एतदप्युक्तं गौरवदोषेणेति ।

### **न्यायदीपः**

‘‘न हि वयं वेदे पुरषाभिप्रायप्रवेश एव नास्तीति वदामः’’ इति टीकोक्तसमाधिं परमुखेनैव वाचयनन्नाह ॥ ननु शरीरमित्यादिना ॥ मन्त्रलिङ्गेति ॥ मन्त्राणामर्थप्रतिपादनसामर्थ्यं हि मन्त्रलिङ्गमिति मीमांसकादिपरिभाषा । व्यक्तमेतल्लिङ्गप्रकरणादिस्वरूपमग्रे द्वितीयपरिच्छेदे । यस्मिन्मन्त्रे यदर्थप्रतिपादनसामर्थ्यंप्रकरणस्थानादिकं वा विद्यते तदभिप्रायानुप्रवेशस्य तत्राङ्गीकारादित्यर्थः ।

तर्हि ‘‘मामुपास्व’’ इत्यादावनन्यपरे स्वतन्त्रवक्तृपरता स्यादित्यतः सिद्धसाधनत्वं चाह ॥ किञ्चेति ॥ स्यामेति ॥ ‘‘वयं स्याम पतयो रयीणां, अपाम सोमममृता अभूम, अभूमानागसो वयं’’ इत्यादौ श्रुतोत्तम-पुरुषस्य ‘‘द्व्येकयोर्द्विवचनैकवचने’’ ‘‘बहुषु बहुवचनं’’ इत्युक्तवचनरूपतया सङ्ख्यावाचित्वात्तदभिधेयायाः सङ्ख्याया इत्युक्तम् ॥ तस्या इति ॥ सङ्ख्याया इत्यर्थः । ‘‘गृभ्णामि ते सौभगत्वाय हस्तं मया पत्या जरदष्टिर्यथा सः’’ इति बह्वृचवाक्ये उद्वोढुपुरुषेण ते तव हस्तं सौभाग्याय गृभ्णामि ‘‘हृग्रहोर्भश्च्छन्दसि’’ इति भादेशः गृह्णामीति कन्यांप्रत्युच्चार्यमाणे श्रुतोत्तम-पुरुषोक्तसङ्ख्यायास्तद्वाक्यंप्रत्यस्वतन्त्रवक्त्रन्वयदर्शनादित्यर्थः । एकत्वा-दित्युपलक्षणम् । सर्वनम्यत्वात्प्रणामोक्तिश्च न युक्तेत्यपि ध्येयम् ॥ इत्या-दाविति ॥ पूर्वोक्तगीतारधुवंशवाक्यादौ व्यासकालिदासादेरेव स्वतन्त्रवक्त्तृ-तयाऽर्जुनसीतादेरेतादृशवक्त्तृत्वात्तत्सम्बोध्येऽपि कृष्णादौ युष्मत्पदादेश-प्रयोगदर्शनाद्व्यभिचार इत्यर्थः ॥

॥ वैदिकाभ्यामिति ॥ ‘‘यश्छन्दसामृषभो विश्वरूपश् च्छन्दोभ्योध्य-मृतात्सम्बभूव समेन्द्रो मेधया स्पृणोतु’’ इत्यादौ श्रुताभ्यामित्यर्थः ॥ यथा-क्रममिति ॥ स्वतन्त्रवक्त्तृनिष्ठबुद्धिविषये यच्छब्दस् तादृशपरामर्शोपहिते विषये च तच्छब्द इत्यर्थः । पूर्ववदेव वेदे लोके च व्यभिचारमाह ॥ य इति ॥ ‘‘अप्रतिष्ठो स भूयाद्योस्मान्द्वेष्टि यं च वयं द्विष्म’’ इत्यत्र यो द्वेष्टि सो ऽप्रतिष्ठो भूयादिति ‘‘वाच्यस्त्वया मद्वचनात्स राजा’’ इति रघुवंशे चप्रयोगदर्शनादित्यर्थः ।

स्वोक्तगत्यन्तरपक्षे अनुकूलतर्कं परपक्षे बाधकं चाह ॥ अन्यथेति ॥ स्वतन्त्रवक्तृपरत्वादिकमेव अहमादिपदानामिति पक्षे इत्यर्थः । ‘‘किं स्विद्धिमस्य भेषजं’’ ‘‘को न आत्मा किं ब्रह्म’’ इत्यादौ च किं शब्द इत्यादावहोशब्दः१ ‘‘अहो बतासि यमेनैव ते मनोहृदयं विदाम’’ इत्यादौ बतशब्दश् च्छन्दोगोपनिषदि सप्तमे ‘‘आचार्यं वा ब्राह्मणं वा किञ्चिद्भृशमिवप्रत्याह धिक्त्वाऽस्त्वित्येनमाहुः’’ इत्यादौ च धिक्छब्दः श्रुतः । तत्र किंशब्देन संशयो ऽहो इति सुखं बत धिगिति दुःखंप्रतीयत इतीश्वरो वेदकर्ता नित्यज्ञानादिमानिव नित्यसंशयादिमानपि तादृशवाक्यकर्तृत्वेन स्यादित्यर्थः ।

॥ आहार्यं चेदिति ॥ एतेन ‘‘न च जिज्ञासादयः सर्वज्ञे विप्रतिषिद्धा इति युक्तम् । शिष्यबोधनाय आहार्यत्वोपपत्तेः’’ इति कुसुमाञ्जल्युक्तं निरस्तम् । सुखदुःखादेरवर्जनीयत्वात् । तस्याप्याहार्यारोपत्वे तद्बोधक-वेदभागस्याप्रामाण्यापत्तेरिति भावः ॥ गौरवेति ॥ नित्यसंशयादि-मत्वरूपगौरवदोषेण पुंवाक्यं ज्ञापकं न तदित्यर्थः ।

------------------------------------------------------------------------

एतेनैव काठकं कालापकम् इत्यादि समाख्ययेश्वरसिद्धिः..

## **तर्कताण्डवम्**

एतेनैव काठकं कालापकम् इत्यादि समाख्ययेश्वरसिद्धिः । ईश्वरस्यैव कठादिकायपरिग्रहेण तत्तच्छाखानिर्मातृत्वात् । अध्ययन-मात्रस्य साधरण्यादिति निरस्तम् । कठादिऋषिधृतत्व२मात्रेण काठकादिसञ्ज्ञोपपत्तेः ।

### **न्यायदीपः**

॥ एतेनैवेति ॥ अन्यथोपपन्नत्वकथनेनैवेत्यर्थः ॥ समाख्ययेति ॥ ‘‘यौगिकी सञ्ज्ञा समाख्या’’ इति मीमांसकपरिभाषया कठेन कृतं काठक-मित्यादियौगिकसञ्ज्ञारूपसमाख्ययेत्यर्थः । तावता कथमीशकृतत्वमित्यत आह ॥ ईश्वरस्यैवेति ॥ कठादिमुनिनाधीतत्वात्काठकमित्यस्त्वित्यत आह ॥ अध्ययनमात्रस्येति ॥ अध्येत्रन्तरसाधारण्यादित्यर्थः ॥ कठादिॠषिधृतत्वेति ॥ तज्जन्मन्यश्रुतानां सुप्तप्रतिबुद्धैरिव कठादिभिर्दृष्ट-त्वस्य तन्निबन्धनत्वोपपत्तेः’’ इति तत्त्वनिर्णयटीकोक्तदिशा कठादिमुनिभि-र्जन्मान्तरेऽधीतशाखाविशेषस्यप्रतिभाबलेनेदानीं स्फुरितत्वेन तद्दृष्टत्वरूप-तद्बुद्धिधृतत्वेनोपपत्तेरित्यर्थः ।

------------------------------------------------------------------------

नापि वेदस्तात्पर्यपूर्वकःप्रमाणशब्दत्वाद् भारतवत्

## **तर्कताण्डवम्**

नापि वेदस्तात्पर्यपूर्वकःप्रमाणशब्दत्वाद् भारतवत् । न चाप्रयोजकता । तात्पर्यज्ञानस्य शाब्दज्ञानानियामकत्वे हि नानार्थे श्लिष्टे च विनिगमकाभावेनार्थविशेषधीर्न स्यात् । यष्टीःप्रवेशये-त्यादावन्वयानुपपत्त्यभावेन लक्षणा च न स्यादि१त्युक्तानुकूलतर्क-सद्भावात् । तात्पर्यस्य चार्थप्रत्यायनेच्छयोच्चरितत्वरूपत्वात् पौरुषेयत्वसिद्धिः । तस्माच्छ्रुतिकुमार्यास्तात्पर्यरूपो गर्भ एव पुंयोगे लिङ्गमिति वाच्यम् ।

तत्प्रमितिशेषत्वरूपस्य तात्पर्यस्येच्छाघटितत्वाभावात् । तद्घटितत्वेपि मन्मते सजातीयोच्चारणानपेक्षस्य इश्वरस्य अर्थप्रत्याय-नेच्छयोच्चारणेऽपि सर्वदाप्येकप्रकारानुपूर्विकत्वरूपापौरुषेयत्वाहानेश्च ।

अन्यथा त्वन्मतेऽप्याधुनिकेनार्थज्ञानवताध्यापकेन तदिच्छयो-च्चरितस्य वेदस्य आधुनिककृतत्वं स्यात् । यादृच्छिकसंवादि-शुकादिवाक्ये इच्छारूपतात्पर्याभावेऽपि शाब्दप्रमादर्शनेन हेतोरप्रयोज-कत्वाच्च ।

### **न्यायदीपः**

यत्तु मणौ ‘‘तत्प्रतीतीच्छयोच्चरितत्वं तात्पर्य’’मिति तात्पर्यस्वरूपं निरूप्यान्ते ‘‘लोके कप्तत्वाद्वेदेपीदं तात्पर्यमिति पौरुषेयत्वम्’’१ इत्यादि-नोक्तं तदाशङ्क्य निराह ॥ नापीति ॥ तात्पर्यपूर्वक इति ॥ अर्थप्रतीती-च्छया केनचिदुच्चरित इत्यर्थः । यद्वा अर्थप्रतीतीच्छयोच्चरितत्वरूपतात्पर्य-ज्ञानपूर्वक एवार्थप्रत्यायक इति साध्यार्थः ।प्रमादादिदोषपूर्वकशब्दाभासे व्यभिचारनिरासायप्रमाणेति हेतुविशेषणम् । अर्थप्रमितिजनकशब्द-त्वादित्यर्थः ।

मण्याद्युक्तमेवानुकूलतर्कं निष्कृष्याह ॥ तात्पर्यज्ञानस्येति ॥ नानार्थ इति ॥ अक्षमानयेत्यादौ ॥ श्लिष्ट इति ॥ राजा कुवलयोल्लासीत्यादौ पार्थिवचन्द्ररूपार्थद्वयश्लेषयुक्त इत्यर्थः ॥ अन्वयेति ॥ गङ्गायां घोष इत्यादौप्रवाहग्रामयोराधाराधेयभावरूपान्वयानुपपत्त्या गङ्गापदस्य तीरे लक्षणाऽश्रीयते । यष्टीःप्रवेशयेत्यादौ तु यष्टीनां गृहप्रवेशान्वयसम्भवेन लक्षणाबीजान्वयानुपपत्यभावाद् यष्टिपदस्य यष्टिमत्सु लक्षणा न स्यात् । तात्पर्यज्ञानस्य हेतुत्वे तु यष्टिमत्प्रवेशतात्पर्यानुपपत्तिरूपलक्षणाबीज-सम्भवाल्लक्षणा स्यादेवेति भावः ॥

तावता कथं पौरुषेयत्वमित्यत आह ॥ तात्पर्यस्य चेति ॥ श्रुतीति ॥ श्रुतिरूपकुमार्यास्तात्पर्यरूपो गर्भ इत्यर्थः । यथा कुमार्यां गर्भेण चिह्नेन पुंयोगोऽस्ति तस्या इति ज्ञायते तथा श्रुतेरपि तात्पर्यरूपलिङ्गेन पुरुष-कृतत्वरूपपुंयोगो ज्ञायत इत्यर्थः ।

अस्त्वेवं वेदस्य तात्पर्यपूर्वकत्वं तावता न पौरुषेयत्वसिद्धिरिति भावेनाह ॥ तत्प्रमितिशेषत्वेति ॥ ‘‘शेषः परार्थत्वात्’’ इति जैमिन्युक्तदिशा तत्प्रमित्येकोद्देश्यकत्वं तच्छेषत्वं तदेव तत्तात्पर्यमित्यर्थः ॥ अन्यथेति ॥ तत्प्रत्यायनेच्छयोच्चरितत्वमात्रेण तत्कृतत्व इत्यर्थः । पराभिमतेच्छाघटित-तात्पर्यरूपसाध्येप्रमाणशब्दत्वहेतोरप्रयोजकत्वं चाह ॥ यादृच्छिकेति ॥

------------------------------------------------------------------------

न च तत्रापीश्वरेच्छा कल्प्या

## **तर्कताण्डवम्**

न च तत्रापीश्वरेच्छा कल्प्या । अबाधितार्थत्वेन तत्कल्पनस्य शाब्दबोधानन्तरभावित्वेन तत्राहेतुत्वात् । ईश्वराभावं निश्चितवतोऽपि मीमांसकस्य शुकादिवाक्येन शाब्दप्रमादर्शनाच्च । नानार्थादावपि मन्मते नेच्छारूपं तात्पर्यं नियामकम् । किन्तु तत्प्रमितिशेषत्व-रूपम् । त्वन्मतेऽप्यावश्यकंप्रकरणादिकमेवार्थविशेषज्ञापकमस्तु । ज्ञापके च धूमालोकादाविवाननुगमो न दोषाय ।

यद्वा त्वन्मते काशीमरणश्रवणादिजन्यतत्त्वज्ञानेष्विवप्रकरणादि-जन्यशाब्दबोधेष्वपि वैजात्यं कल्प्यताम् ।

### **न्यायदीपः**

अबाधितेति ॥ शुकादिवाक्यं तदर्थप्रत्यायनेच्छयेश्वरेणोच्चरितम् अबाधितार्थत्वादित्यबाधितार्थत्वेन हेतुना तदिच्छयेश्वरोच्चरितत्वकल्पन-स्येत्यर्थः । तत्र शाब्दाबोधे । ईश्वरोच्चरितत्वरूपतात्पर्यज्ञानस्या हेतुत्वा-दित्यर्थः ।

अप्रयोजकत्वंप्रकारान्तरेण व्यनक्ति ॥ ईश्वराभावमिति ॥ यत्तु तात्पर्यज्ञानस्य शाब्दज्ञाननियामकत्वमुक्तं तत्तथैव । परन्तु न त्वदभिमत-तात्पर्यज्ञानं नियामकं किन्त्वन्यदेवेति भावेनाह ॥ नानार्थेति ॥ तत्प्रमितीति ॥ तात्पर्यं ज्ञातं सदिति शेषः । एतेन यष्टीःप्रवेशयेत्यादौ लक्षणा न स्यादिति दोषोऽपि नेति भावः ॥ आवश्यकमिति ॥ तत्प्रत्यायनेच्छयोच्चरितत्वस्यापिप्रकरणादिनैव ज्ञातव्यत्वेन तात्पर्य-ज्ञानहेतुतयाप्यावश्यकमित्यर्थः ।

नन्वेवं क्वचिल्लिङ्गं क्वचित्प्रकरणं क्वचित्समाख्येत्यननुगमोऽतोऽनुगतंप्रकरणादिजन्यं तात्पर्यज्ञानमेव हेतुरित्यत आह ॥ ज्ञापके चेति ॥

ननूक्तस्थले वह्निव्याप्यज्ञानत्वेन धूमालोकादिज्ञानानामनुगमो वा धूमादिज्ञापजकजन्यानुमितौ वैजात्येन वाऽस्तु । अन्यथा व्यतिरेक-व्यभिचारेणानुमितिहेतुतैव न स्यादित्यत आह ॥ यद्वेति ॥ काशीमरणेन श्रवणादिना च जन्येषु तत्त्वज्ञानेष्वित्यर्थः ।

------------------------------------------------------------------------

एतेन वैदिकानि निन्दावाक्यानि हानाभिप्रायपूर्वकाणि ..

## **तर्कताण्डवम्**

एतेन वैदिकानि निन्दावाक्यानि हानाभिप्रायपूर्वकाणि निन्दा-वाक्यत्वाद् लौकिकनिन्दावाक्यवत् । एवं स्तुतिवाक्यमपि पक्षीकृत्यप्रयोक्तव्यमिति निरस्तम् । अपौरुषेयत्वेऽपि मन्मते ईश्वराभिप्राय-पूर्वकत्वस्य मीमांसकमतेऽप्यनादौ संसारेऽर्थाभिज्ञाध्यापकाभिप्राय-पूर्वकत्वस्य सत्त्वेन सिद्धसाधनात् । स्वतन्त्रेति विशेषणे च गौरवात् । शुकादिवाक्यवदभिप्रायपूर्वकत्वाभावेऽपि गुणदोषबोधकत्वेनैव निन्दादि- वाक्यतोपपत्तेश्च ।

एतदप्युक्तं ‘‘गौरवदोषेण’’ इति । तस्मात्पौरुषेयत्वे नानुमानं मानम् ।

नापि ‘‘च्छन्दांसि जज्ञिरे’’ इत्यादिश्रुत्यादिकम् । तस्य

‘‘तदुत्पत्तिवचश्चैव भवेद् व्यक्तिमपेक्ष्य तु ।’’

‘‘अवान्तराभिमानानां देवानां वा व्यपेक्षया ।’’

‘‘नानित्यत्वात्कुतस्तेषामनित्यत्वं स्थिरात्मनाम्’’ ।

इत्यादिस्मृत्यैवाभिव्यक्तिपरत्वेन सम्प्रदायप्रवर्तकपरत्वेन च व्याख्यातत्वात् । तेनेश्वराधीनोत्पत्तिकत्वस्यैवोक्त्या मानान्तरेणार्थ-मुपलभ्य रचितत्वरूपस्यप्रणीतत्वस्यासिद्धेश्च ।

न ह्युक्तरीत्या क्रमविशेषघटितो वेद इदानीमप्यस्मदाद्यधी-नोत्पत्तिक इति वयमपि वेदप्रणेतारः ।

### **न्यायदीपः**

उदयनाद्युक्तमन्यदपि निराह ॥ एतेनेति ॥ १‘‘यदश्रुवशीय तद् रजतं हिरण्यमभवत्तस्माद्रजतं हिरण्यमदक्षिण्यमश्रुजं हि यो बर्हिर्ददाति पुरास्य संवत्सराद्गृहे रुदन्तीति’’ ‘‘यदभिघारयेद्रुद्रायास्ये पशून्निदध्यात्’’ इत्यादीनि निन्दावाक्यानीत्यर्थः ॥ स्तुतीति ॥ ‘‘वायुर्वै क्षेपिष्टा देवता वायुमेव स्वेन भागेनोपधावति’’ इत्यादि वाक्यमुपादेयाभिप्रायपूर्वकं स्तुतिवाक्यत्वा-ल्लौकिकस्तुतिवाक्यवदितिप्रयोक्तव्यमित्यर्थः ।

तत्वनिर्णयटीकोक्तमेव समाधिमाह ॥ अपौरुषेयत्वेऽपीति ॥ अप्रयोज-कत्वं हेतोराह ॥ शुकादीति ॥ तत्रापीश्वराभिप्रायकल्पनायां पूर्वोक्तदोषो ज्ञेय इति भावः । श्रुत्यादिकमित्यादिपदेन ‘‘प्रतिमन्वन्तरम्’’ इति प्रागुक्त-स्मृतिग्रहः ॥ तस्येति ॥ श्रुत्यादेरित्यर्थः । स्मृत्यैव व्याख्यातत्वादित्य-न्वयः ॥ तदुत्पत्तीति ॥ श्रुत्युत्पत्तिवचश्चेत्यर्थः । तुर्विशेषार्थः । आदि-कालीनां व्यक्तिन्त्विति । तेनप्रत्यहमुपाध्यायैर्व्यज्यमानत्वादुत्पत्तिव्यवहार-प्रसङ्ग इति निरस्तम् । अत एवावान्तराभिमानानामित्यस्मात्पूर्वार्ध एव

‘‘वेदानां सृष्टिवाक्यानि भवेयुर्व्यक्त्यपेक्षया’’ ।

इति गत्युक्तिसद्भावेपि तदनुदाहृत्य स्थलान्तरस्थमेव तदुत्पत्तीत्य-र्धमुदाहृतम् ॥ देवानां वेति ॥ देहजन्मापेक्षयेत्यर्थः । मुख्याभिमानिश्रिय-स्तन्नेत्यतोऽवान्तराभिमानानामिति । अमुख्याभिमानवतामित्यर्थः ॥ तेषामिति ॥ वेदानामित्यर्थः ॥ स्मृत्यैवेति ॥ तत्त्वनिर्णयोक्तब्रह्माण्ड-पुराणवचनेनैवेत्यर्थः ॥

‘‘अग्नेर्ऋग्वेदो वायोर्यजुर्वेदः’’ इत्यादिवाक्यगत्युक्तिपरतयापि तदुत्पत्ति-वचश्चेत्यर्धस्यार्थमुपेत्याह ॥ सम्प्रदायेति ॥ चिरकालविरतस्य वेदस्य शिष्यप्रशिष्येषुप्रख्यापनं हि सम्प्रदायः । तत्कारित्वेन चेत्यर्थः । श्रुत्यादे-रन्यथासिद्धिं चाह ॥ तेनेति ॥ श्रुत्यादिनेत्यर्थः । अस्तु तावतैवप्रणीतत्वमित्यत आह ॥ न ह्युक्तरीत्येति ॥ क्रमविशेषविशिष्टानां वर्णाना-मित्यादिनोक्तरीत्येत्यर्थः ॥

[Load More](javaऽcriptःvoid(0))
