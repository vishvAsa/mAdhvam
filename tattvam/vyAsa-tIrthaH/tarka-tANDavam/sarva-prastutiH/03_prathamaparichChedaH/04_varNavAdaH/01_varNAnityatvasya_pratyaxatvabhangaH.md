+++
title = "०१ वर्णानित्यत्वस्य प्रत्यक्षत्वभङ्गः"
upstream_url = "https://dvaitavedanta.in/category-details/12614/4780/sharav/taraka/parath/varana/varana"
+++
## ननु तथाऽपि वर्णसमुदायरूपस्य वेदस्य न नित्यत्वम्

**वर्णवादः**

## **तर्कताण्डवम्**

**वर्णानित्यत्वस्य प्रत्यक्षत्वभङ्गः**

ननु तथाऽपि वर्णसमुदायरूपस्य वेदस्य न नित्यत्वम् । शान्तः कोलाहलः श्रुतपूर्वो गकारो नास्तीत्यादिप्रत्यक्षेण, वर्णोऽनित्यः भावत्वे सति कृतकत्वादित्यनुमानेन च वर्णानामेवानित्यत्वादिति चेदुच्यते । शान्तः कोलाहल इति धीर् ध्वनिविषयैव । ध्वनिविशेष-स्यैव कोलाहलत्वात् । श्रुतपूर्वो गकारो नास्तीति धीस्तु नास्त्येव । श्रुत एव गकारः पुनः श्रूयते एक एव गकारोऽसकृदुच्चारित इत्यादि-प्रत्यभिज्ञाविरोधात् । किन्तूच्चारणेनोपलब्धवर्णस्यानुपलब्धिमात्रेण श्रुतपूर्वो गकारो न श्रूयत इत्येव धीः ।

उक्तं हि टीकाकारैः ‘‘प्रागुच्चारणादनुपलब्धा वर्णा उच्चारणे सत्युपलभ्यन्ते इत्येवानुभवसिद्धम् । न तु तेषामुत्पत्तिर्विनाशो वा’’ इति ।

### **न्यायदीपः**

॥ तथापीति ॥ पौरुषेयवाक्ेयन धर्माद्यसिद्धावपि, पौरुषेयत्वे कल्पनागौरवदोषभावेऽपि, वेदपौरुषेयत्वे मानाभावेऽपीत्यर्थः ॥ न नित्यत्वमिति ॥ नानादिनित्यत्वमित्यर्थः ।

द्वितीयस्तबके कुसुमाञ्जलावुदयनोक्तमाह ॥ शान्त इति ॥ श्रुतेति ॥ पूर्वं श्रुतः श्रुतपूर्व इत्यर्थः । शब्दोऽनित्य उत्पत्तिधर्मत्वादित्युदयनानुमानस्य परिष्कारपूर्वं मणावुक्तस्यायमनुवादो ॥ वर्ण इत्यादि ॥ मणौ वर्णात्मकशब्द इत्युक्तावपि मणिकृन्मतेंऽशतस्सिद्धसाधनस्यादोषत्वाद् वर्णपदानर्थक्यम् । वर्ण इत्येव वा पूर्तौ शब्दपदानर्थक्यम् । रूपादिनार्थान्तरवारकं तदिति तु च्छलत्वात्तथाशङ्कैव न युक्तेति वर्णोऽनित्य इत्येवानुवादः कृतः ।

वर्णानामनित्यत्वेऽपि न वेदनित्यत्वक्षतिः । तथाप्यभ्युपेत्य तत्समाधत्ते ॥ उच्यत इत्यादिना ॥ व्यक्तं चैतद्वादान्ते ग्रन्थ एव ।१

॥ ध्वनिशेषस्यैवेति ॥ यत्तु वर्धमाने अनभिव्यक्तवर्णत्वव्याप्यजाति-विशेषो वर्णसमूह एव कोलाहल इत्युक्तम् । तन्न । वर्णशून्यध्वनिविशेषेऽपि कोलाहलपदप्रयोगात् ॥प्रत्यभिज्ञेति ॥ तदभ्रान्तित्वं त्वग्रे निरसिष्यत इति भावः ॥ उक्तं हीति ॥ ‘‘न चोच्चारणकाल एव वर्णानामुत्पत्तिरिति वाच्य’’मिति तत्त्वनिर्णयवाक्यसम्बन्धिटीकायां वर्णजन्मवर्णाभावबुध्यो-रुच्चारणक्रियाविषयत्वम् इत्येतदुक्तमित्यर्थः ।

------------------------------------------------------------------------

अस्तु वा सा

## **तर्कताण्डवम्**

अस्तु वा सा । तथाऽपि घटो नास्तीतिवन्न विशेष्यमात्र-निषेधिका । श्रुतपूर्वत्वविशिष्टनिषेधस्त्वलंकृतपूर्वश्चैत्रो नास्तीतिव-त्पूर्वकालावच्छिन्नश्रवणरूपविशेषणनिषेधेनाप्युपपन्नः ।

अस्तु वा सा विशेष्यमात्रनिषेधिका । तथापि व्यञ्जक उच्चारणेऽ-व्यञ्जकत्वभ्रान्त्याऽलिङ्गेऽनुपलब्धिमात्रे योग्यानुपलब्धिरूपलिङ्गाभि-मानाद् भ्रान्तिरूपानुमितिरेव सा । न तुप्रत्यक्षा ।प्रत्यासत्त्यभावात् ।

### **न्यायदीपः**

अनुभवे विप्रतिपन्नंप्रत्याह ॥ अस्तु वा सेति ॥ श्रुतपूर्वो गकारो नास्तीति धीरित्यर्थः ॥ न विशेष्यमात्रेति ॥ घटस्य केवलत्वादस्य च सविशेषणत्वादिति भावः ॥ अलमिति ॥ पूर्वमलङ्कृतोऽलङ्कृतपूर्व इत्यर्थः ॥ विशेषणनिषेधेनेति ॥ ‘‘सविशेषणे हि विधिनिषेधौ विशेष्ये बाधे विशेषणमुपसङ्क्रामत’’ इति न्यायादिह च विशेष्यबाधस्य प्रागुक्तप्रत्यभिज्ञा-विरोधेन व्यक्तत्वादिति भावः ।

विशेष्यबाधे विवादिनंप्रत्याह ॥ अस्तु वा सेति ॥ धीरित्यर्थः ॥ तथापीति ॥ भ्रान्तिरूपेत्यादिनान्वयः । भ्रान्तिरूपत्वे बीजमाह ॥ व्यञ्जक इति ॥ वर्णो नास्ति अनुपलब्धेः स्तम्भादिवदिति लिङ्गा-भासजन्यानुमितिरेव । नप्रत्यक्षरूपा । नापिप्रमितिरूपा । परमाण्वादा-वनुपलम्भे सत्यपि नास्तित्वाभावेन व्यभिचारितयाऽनुपलब्धिमात्रस्यालिङ्गत्वेन तल्लिङ्गत्वस्याभिमानिकत्वात् । अलिङ्गे च लिङ्गत्वाभिमानो योग्यानुप-लब्धित्वभ्रममूलः । सोपि भ्रम उच्चारणस्य न वर्णाभिव्यञ्जकत्वम् । किन्तूत्पादकत्वमेवेति भ्रान्तिमूल एवेत्यर्थः ।

एतेन श्रुतपूर्वो गकारो नास्तीतिप्रतीतिरनुमानादित्यसत् । शब्दस्यैव पक्षीकरणे हेतोरनाश्रयत्वम् । आकाशस्य पक्षत्वे तद्वत्तयानुपलभ्यमानत्व-हेतोरनैकान्तिकत्वम् । शब्दसद्भावकालेपि तस्य सत्वात् । एवं कालपक्षेऽपि दोषात् । अहमिदानी निःशब्दश्रोत्रवान् शब्दोपलब्धिरहितत्वाद् बधिरवदिति चेन्न । दृष्टान्तस्य साध्यविकलत्वाद् व्याहतत्वाच्चेत्यादिखण्डनं निरस्तं ध्येयम् ॥ अतीतघटादौ ज्ञानविषयत्वाभावप्रतियोगित्वादिधर्मवदनुप-लभ्यमानत्वधर्मस्यापि सम्भवेनासिद्ध्यादेरनापत्तेरिति ॥ न तुप्रत्यक्षेति ॥ तादृशबुद्धेःप्रत्यक्षत्वेपि शुक्तिरूप्यादिप्रत्यक्षवत्प्रत्यभिज्ञारूपप्रबलप्रत्यक्ष-बाधाद्भ्रान्तिरेवेति सुवचम् । तथाप्युदयनोक्तप्रत्यक्षत्वोपपादनखण्डनायैव-मुक्तिः ।

------------------------------------------------------------------------

नचेन्द्रियविशेषणताप्रत्यासत्तिः

## **तर्कताण्डवम्**

नचेन्द्रियविशेषणताप्रत्यासत्तिः । चक्षुषा स्वविशेषणीभूतस्य घटनिष्ठरूपप्रतियोगिकाभावस्य ग्रहप्रसङ्गात् । त्वदभिमतस्य योग्येऽधि-करणेेऽनुपलब्धिरूपस्येन्द्रियसहकारिणो ऽसत्त्वाच्च । त्वन्मते चाधि-करणस्य गगनस्यायोग्यत्वात् ।

नचाधिकरणस्यायोग्यत्वेऽपिप्रतियोगिनो योग्यत्वात् तत्सह-कारिणी योग्यस्यानुपलब्धिरस्तीति वाच्यम् । पार्थिवपरमाणौ जलत्वाभावस्यप्रत्यक्षत्वप्रसङ्गात् ।

### **न्यायदीपः**

अस्ति हि श्रोत्रशब्दाभावयोर्विशेषणविशेष्यभाव इत्यादिनोदयनोक्त-माशङ्क्य निराह ॥ न चेन्द्रियेति ॥ श्रोत्ररूपेन्द्रिये शब्दाभावस्य सत्त्वेन तयोः सम्बन्धान्तरमन्तरेण तदुपश्लिष्टस्वभावत्वरूपविशेषणताप्रत्यासत्ति-रित्यर्थः । विशेषणविशेष्यभावेनैव समवायाभावयोर्ग्रहणादिति भावः ।

॥ चक्षुषेति ॥ १सम्बन्धिविशेषणतयैवाभावादेरिन्द्रियेण ग्रहणम् । न तु स्वविशेषणत्वेनैव । तथात्वे घटनिष्ठं यद्रूपं तत्प्रतियोगिकाभावस्य चक्षुष्यपि सत्त्वेन चक्षुषा विशेषणतारूपप्रत्यासत्त्या मम चक्षुषि घटरूपं नेति रूपाभावग्रहणप्रसङ्ग इत्यर्थः ।

ननुप्रत्यासत्तेः फलबलकल्प्यत्वाद्रूपाभावादिना विशेषणतारूपप्रत्या-सत्तिकल्पकं नेत्यतो दोषान्तरमाह ॥ योग्य इति ॥ यद्वा स्वसम्बन्धि-विशेषणतयैवाभावादेरिन्द्रियेण ग्रहणम् । चक्षुषा च घटादिरूपाभावो १रूपत्वादौ रूपं नेति गृह्यत एव ।प्रकृते च श्रोत्रसम्बन्ध्याकाशविशेषण-ताऽस्त्येव शब्दाभावस्येत्यतः किं योग्ये स्वसम्बन्धिनि विशेषणतयाभावग्रह उतायोग्ये? आद्य आह ॥ योग्य इति ॥ अनुपलब्धीति ॥प्रत्यक्ष-योग्यप्रतियोगिनोऽनुपलब्धीत्यर्थः । सिद्धान्ते साक्षिप्रत्यक्षत्वादाह ॥ त्वन्मत इति ॥ अन्त्योऽतिप्रसङ्गदुष्ट इति भावः ।

ननु नातिप्रसङ्गः ।प्रतियोगिनो योग्यत्वस्यातिप्रसङ्गभञ्जकत्वादिति भावेनाशङ्क्य निराह ॥ न चेति ॥ यद्वा अनुपलब्धिर्हिप्रत्यक्षस्याभावग्रहे सहकारिणी । सा च नानुपलब्धिमात्रम् । अतिप्रसङ्गात् । किन्तु योग्यानुपलब्धिः । सा च योग्येऽधिकरणेऽनुलब्धिरूपा वा, योग्यस्यप्रतियोगिनोऽनुपलब्धिरूपा वा, योग्यरूपानुपलब्धिरूपा वा? तत्रा-नुपलब्धेर्योग्यत्वं च किंप्रतियोगितद्व्याप्येतरेत्यादिरूपं वा,प्रतियोगिसत्त्वविरोधित्वरूपं वा,प्रतियोगिसत्त्वापादनेत्यादिरूपं वा? पक्षपञ्चकेऽपि न वर्णाभावस्यप्रत्यक्षतासिद्धिरिति भावेनाद्यं निराह ॥ योग्य इति ॥ द्वितीयमाशङ्क्य निराह ॥ न चेति ॥

------------------------------------------------------------------------

नचप्रतियोगितद्व्याप्येतरप्रतियोग्युपलम्भकसामग्रीरूपयोग्यता..

## **तर्कताण्डवम्**

नचप्रतियोगितद्व्याप्येतरप्रतियोग्युपलम्भकसामग्रीरूपयोग्यता-विशिष्टानुपलब्धिस्तत्सहकारिणी । एवं च जातिग्रहे व्यक्तियोग्यताया अपि कारणत्वात्परमाणोश्च अयोग्यत्वान्नोक्तदोषः । विशेषगुणग्रहे त्वाश्रययोग्यता न हेतुः । अन्यथा गन्धादिग्रहो न स्यादिति शब्दा-भावग्रह उक्तरूपानुपलब्धिरस्तीत्युदयनोक्तं युक्तम् । एकस्य संयोगि-नोऽपगमे सति संयोगध्वंसस्याप्रत्यक्षतापातात् । तत्रप्रतियोगिभूतात् संयोगात्तद्व्याप्यात्सन्निकर्षाच्चातिरिक्तस्य संयोगोपलम्भकस्यैकस्य संयोगिनोऽभावात् । वर्णोपलम्भकस्योच्चारणस्य अभावेनोपलम्भक-सामग्र्या असत्त्वाच्च ।

एतेनप्रतियोगिसत्त्वविरोध्यनुपलब्धिरूपा योग्यानुपलब्धि-स्तत्सहकारिणी, सा च शब्दाभावे संयोगध्वंसे चास्ति, शब्दादेः सत्त्वेऽनुपलब्ध्ययोगात्, पार्थिवपरमाणुगते जलत्वाभावे तु नास्ति, व्यक्तेरयोग्यत्वेन जलत्वानुपलब्धिसम्भवादिति मण्युक्तं निरस्तम् । उक्तप्रत्यभिज्ञया शब्दस्य सत्त्वेऽपि व्यञ्जकाभावेनानुपलम्भसम्भवात् ।

### **न्यायदीपः**

उक्तदोषनिरासाय तृतीयं पक्षं कुसुमाञ्जल्युक्तमाशङ्क्य निराह ॥ न चेति ॥प्रतियोगि घटादि, यच्च घटादिव्याप्यं सन्निकर्षादि, ताभ्यामितरा घटादिलक्षणप्रतियोग्युपलम्भकसामग्री सैवानुपलब्धेर्योग्यता । तद्विशिष्टा-नुपलब्धिरभावप्रत्यक्षे सहकारिणीत्यर्थः । घटाभावप्रत्यक्षे तथा दर्शनादिति भावः ।प्रतियोगिसत्त्वेऽनुपलब्धेरेवाभावः । तद्व्याप्ये सत्यपिप्रतियोगिनः सत्त्वनियमेनानुपलब्धिर्नेति ताभ्यामितरत्वेनोपलम्भकसामग्री विशेषिता ॥ नोक्तदोष इति ॥ उपलम्भकसामग्रीरूपयोग्यताभावेन पार्थिवपरमाणौ जलत्वाद्यभावप्रत्यक्षतापत्तिदोषो नेत्यर्थः । नन्वेवं शब्दाभावोऽपि नप्रत्यक्षः स्याज् जातिग्रह इव विशेषगुणग्रहेप्याश्रययोग्यत्वस्य तन्त्रत्वात्.... योग्यानुलब्ध्यभावादित्यत आह ॥ विशेषगुणेति ॥ शब्दरूपरसगन्धादि-विशेषगुणेत्यर्थः । तथा च गगनलक्षणाधिकरणस्य अयोग्यत्वेऽप्युक्त-रूपयोग्यताविशिष्टशब्दानुपलब्धेर्भावेन श्रोत्रेण गगने शब्दाभावग्रहो युक्त इति भावः । कुतोऽप्रत्यक्षत्वापात इत्यतः यावदुपलम्भकमेलनरूपसामग्र्य-भावादिति भावेनाह ॥ तत्रेति ॥ एकसंयोगिनोपगमस्थल इत्यर्थः । ननु संयोगाभावान्याभावप्रत्यक्षे सहकारिणीयमनुपलब्धेर् योग्यतेत्यत आह ॥ वर्णेति ॥

सन्निकर्षग्रन्थान्ते मण्युक्तदिशा शब्दाद्यभावप्रत्यक्षत्वानुकूलं चतुर्थपक्षभूतं योग्यत्वमनूद्य निराह ॥ एतेनेति ॥प्रतियोगिसत्त्वविरोधीति बहुव्रीहिः । यस्या अनुपलब्धेःप्रतियोगिसत्त्वं विरोधि सानुपलब्धिर्योग्यानुपलब्धिः । भूतले घटाद्यनुपलब्धिस्तादृशी । परमाण्वाद्यनुपलब्धिस्तु नैवम् । तत्सत्त्वे-प्यनुपलब्धिसम्भवादिति भावः ॥ तत्सहकारिणीति ॥ अभावप्रत्यक्ष-सहकारिणीत्यर्थः । अस्मिन्पक्षे उदयनपक्षोक्तं दोषद्वंय नेति व्यनक्ति ॥ सा चेति ॥ शब्दादेरित्यादिपदेन संयोगग्रहः । पूर्वोक्तदोषश्च नेत्याह ॥ पार्थिवेति ॥ उक्तेति ॥ एक एव गकारोऽसकृदुच्चरित इतिप्रगुक्त-प्रत्यभिज्ञयेत्यर्थः ॥

------------------------------------------------------------------------

एतेनैवप्रतियोगिसत्त्वासञ्जनप्रयुक्तासञ्जनविषयभूतोपलब्धेर-भावरूपा..

## **तर्कताण्डवम्**

एतेनैवप्रतियोगिसत्त्वासञ्जनप्रयुक्तासञ्जनविषयभूतोपलब्धेर-भावरूपा योग्यानुपलब्धिस्तत्सहकारिणी । अत एव पक्षिलभाष्ये यदि स्यात्तर्ह्युपलभ्येतेति तर्कपुरस्कारमेव अभावज्ञानं व्युत्पादितम् । नचैवं घटे मनस्त्वात्यन्ताभावो वायौ रूपवदन्योन्याभावश्चप्रत्यक्षः स्यात्; यदि घटे मनस्त्वं स्यात्तर्हि योग्यव्यक्तिवृत्तित्वाद् घटत्व-मिवोपलभ्येत; यदि महति वायौ रूपवत्तादात्म्यं स्यात् तर्हि पृथि-व्यामिव उपलभ्येतेत्यासञ्चनसम्भवादिति वाच्यम् । उक्तयोग्यानुपलब्धेः सत्त्वेनेष्टापत्तेरिति निरस्तम् ।

उक्तरीत्या शब्दस्य सत्त्वेप्यनुपलम्भसम्भवेन शब्दसत्त्वासञ्जने-नोपलब्ध्यासञ्जनासम्भवात् । कथं च विपर्यये पर्यवसानसहिते तर्के नियमेन सापेक्षस्याभावज्ञानस्याननुमितित्वम् । तस्मात् पररीत्यापि न वर्णध्वंस ऐन्द्रियकः । पराभिमतस्य सत्तयेन्द्रियसहकारिणोऽनुप-लम्भस्याभावात् ।

### **न्यायदीपः**

पञ्चमं पक्षमनूद्य निराह ॥ एतेनेति ॥प्रतियोगिसत्त्वासञ्जनेति ॥ आसञ्जनं देशविशेषे वर्तमानता । तत्प्रयुक्तासञ्जनविषयत्वं यस्या उपलब्धेस् तादृशोपलब्ध्यभावो योग्यानुपलब्धिः ।प्रतियोगिसत्त्वासञ्जनप्रसञ्जित-प्रतियोगिकत्वमनुपलब्धेर्योग्यत्वमित्यर्थः ॥ तत्सहकारिणी ॥ अभावप्रत्यक्षसहकारिणी ॥ उक्तेति ॥ व्यञ्जकाभावेनेत्युक्तरीत्येत्यर्थः । अस्मिन्पक्षेऽनुमितित्वं स्फुटमित्याह ॥ कथमिति ॥ यदीह शब्दः स्यादुप-लभ्येत नोपलभ्यते अतो नास्ति शब्द इति विपर्यये पर्यवसानसहिते । तर्क इति विषयसप्तमी । तादृशतर्कविषये नियमेनापेक्षासहित-स्येत्यर्थः । त्वन्मते तर्कस्यानुमानानुग्राहकमात्रत्वेनानुमितेरेव तर्कसापेक्षत्वादिति भावः ॥ पराभिमतस्येति ॥प्रतयिोगिसत्त्वप्रसञ्जितप्रतियोगिकत्वादिरूपयोग्य-त्वस्येत्यर्थः । अनुपलम्भस्येत्यन्वयः ॥ सत्तयेति ॥ स्वरूपसत्तया न तु ज्ञाततयेत्यर्थः । तथात्वे ह्यनुमानरूपतया पृथङ्मानत्वेनेन्द्रिय-सहकारित्वाभावादिति भावः ।

------------------------------------------------------------------------

मन्मते तु नेन्द्रियस्यानुपलब्धिः सहकारिणी

## **तर्कताण्डवम्**

मन्मते तु नेन्द्रियस्यानुपलब्धिः सहकारिणी । तथा हि । सहकारिण्या अनुपलब्धेःप्रत्यक्षाप्रत्यक्षसाधारणोपलब्धिसामान्या-भावरूपत्वे शङ्खे, शङ्खत्वेन लिङ्गेन श्वैत्येऽनुमिते श्वेतो नेत्यभावभ्रमा-नुदयप्रसङ्गः ।

नचोक्तरूपानुपलब्धिरभावप्रमाहेतुरिति वाच्यम् । गुञ्जापुञ्जे चक्षुषारोपितेन वह्नित्वेनोष्णस्पर्शानुमितौ सत्यां त्वचोष्णस्पर्शा-भावप्रमानुदयप्रसङ्गात् ।

नचप्रमात्वविशेषितोक्तरूपोपलब्धिसामान्याभावो ऽभावप्रमा-हेतुरिति वाच्यम् । शुक्तौ रूप्यभ्रमे सत्यपि रूप्यप्रमाभावस्य सत्त्वेन रूप्याभावप्रमाप्रसङ्गात् ।

नचोक्तरूपानुपलब्धिःप्रत्यक्षरूपोपलब्धिविशेषाभावरूपा, ततो नोक्तदोष इति वाच्यम् । तथापि मण्डूकवसाञ्जनदोषेण वंशमुरगत्वेन चक्षुषा पश्यतस्त्वचोरगत्वाभावाप्रमितिप्रसङ्गात् ।

### **न्यायदीपः**

ननु भवन्मते घटाभावादिग्रहे चक्षुरादेर्यादृशोऽनुपलम्भः सहकारी तादृश एव ममापि शब्दाभावग्रहेऽस्त्वित्यत आह ॥ मन्मते त्विति ॥ चक्षुरादिना घटादेरिव तदभावस्यापि साक्षात्संयोगसम्बन्धेनैव ग्रहणोपपत्तौ किमनुप-लब्धिसहकारेणेति भावेन सहकारिताखण्डनमारभते ॥ तथा हीति ॥

अनुपलब्धिरिन्द्रियसहकारिणीति वदन्प्रष्टव्यो ऽनुपलब्धिपदेनप्रत्यक्षादिसाधारणप्रतियोगिज्ञानसामान्याभावो वाप्रत्यक्षादिसाधारण-प्रतियोगिप्रमाभावो वा प्रतियोगिप्रत्यक्षाभावो वा अभावग्राहकेन्द्रियकरणक-प्रतियोगिप्रत्यक्षाभावो वा विवक्षितः । आद्येपि फलीभूताभावग्रहपदेना-भावज्ञानमात्रमुताभावप्रमेति ।

आद्य आह ॥ सहकारिण्या इति ॥ आद्यस्य द्वितीयमाशङ्क्य निराह ॥ न चेति ॥ वह्नित्वेनेत्यनन्तरं लिङ्गेनेति शेषः । द्वितीयमाशङ्क्य निराह ॥ न चप्रमात्वेति ॥ तृतीयमनूद्य निराह ॥ न चोक्तरूपेति ॥ अभावग्राहकेन्द्रियसहकारिरूपेत्यर्थः ।

------------------------------------------------------------------------

प्रत्यक्षशब्देनाभावग्राहकत्वेनाभिप्रेतेन्द्रियकरणकज्ञानविवक्षायामपि..

## **तर्कताण्डवम्**

प्रत्यक्षशब्देनाभावग्राहकत्वेनाभिप्रेतेन्द्रियकरणकज्ञानविवक्षायामपि कपाले घटोस्तीति चाक्षुषसाक्षात्कारस्य विनश्यदवस्थाऽऽपन्ने घटे उत्पन्नत्वाद्घटध्वंसानन्तरं चक्षुषा घटध्वंससाक्षात्कारो न स्यात् । ध्वंससाक्षात्कारोत्पत्त्यपेक्षया पूर्वक्षणरूपे ध्वंसोत्पत्तिक्षण उक्तरूपस्य घटसाक्षात्कारस्य स्थित्या तदभावरूपहेत्वभावात् ।

तस्माद् भावसाक्षात्कारेऽभावानुपलब्धिरिवाभावसाक्षात्कारेऽपि न भावानुपलब्धिः सहकारिणी । किं त्ववर्जनीयसन्निधिः । तदुक्तं पद्धतौ अनुपलब्धिस्त्ववर्जनीयसन्निधिरेवेति । अभावप्रत्यक्षतायां त्वधिकरणयोग्यता तन्त्रम् ।

अन्यथा परमाणौ जलत्वाभावग्रहप्रसङ्गस्यापरिहार्यत्वात् । इतरनिरूप्येषु ज्ञानेच्छादीर्घत्वपरत्वपृथक्त्वादिषु कप्तत्वाच्च । अन्योन्याभावग्रहे त्वयाऽपि स्वीकृतत्वाच्च । न तु त्वदुक्तानेक-विशेषणविशिष्टानुपलब्धिस्तन्त्रम् । अकप्तत्वात् । विशेषणप्रयोजन-स्यातिप्रसङ्गनिरासस्य दीर्घत्वादौ कप्ताधिकरणयोग्यतयैव सिद्धेश्च ॥

### **न्यायदीपः**

अन्त्यपक्षमनूद्य निराह ॥प्रत्यक्षेति ॥ चाक्षुषसाक्षात्कारस्येति ॥ विनश्यदवस्थापन्नघटविषये जातस्येति भावः ।

तर्ह्यभावप्रत्यक्षे किं तन्त्रमित्यतः ‘‘तत्प्रत्यक्षतायां धर्मिण एवप्रत्यक्षतोपयुज्यते’’ इति पृथगधिकरणीयसुधावाक्यं हृदिकृत्वाऽऽह ॥ अभावेति ॥ इतरेति ॥ ससम्बन्धिकपदार्थेष्वित्यर्थः ॥ अनेकेति ॥प्रतियोगिसत्त्वासञ्जनप्रसञ्जितप्रतियोगिकत्वादिरूपानेकविशेषणविशिष्टेत्यर्थः ।

नन्वनुपलब्धिमात्रस्य ग्राहकत्वे पार्थिवपरमाण्वादौ जलत्वाद्यभावःप्रत्यक्षः स्यादित्यतिप्रसङ्ग इत्यत आह ॥ विशेषणेति ॥ दीर्घत्वेति परिमाणविशेषः । आदिपदेन पृथक्त्वादिप्रागुक्तधर्मग्रहः ।

------------------------------------------------------------------------

नन्वभावप्रत्यक्षत्वप्रयोजकाधिकरणयोग्यता..

## **तर्कताण्डवम्**

नन्वभावप्रत्यक्षत्वप्रयोजकाधिकरणयोग्यता किमिन्द्रियग्राह्यत्व-मात्रं किं वाप्रतियोगिग्रहाकेन्द्रियग्रह्यत्वं यद्वा अभावग्रहकेन्द्रिय-ग्राह्यत्वम् ।

आद्येऽधिकरणंप्रतियोगिसमवायि चेदाश्रयनाशजन्यो भूतलनिष्ठो घटध्वंसःप्रत्यक्षो न स्यात् । आश्रयमात्रं चेच्छब्दाधिकरणमपि योग्यमेव । वने सिंहनाद इत्यादिप्रतीत्या विशेषणतारूपप्रत्या-सत्त्याऽधिकरणस्य वनस्यापिप्रत्यक्षत्वात् ।

न द्वितीयः । स्तम्भजीवनिष्ठयोः पिशाचेश्वरान्योन्याभावयोर-प्रत्यक्षत्वापातात् । न तृतीयः । वायुगुडपाषाणेषु रूपतिक्तरससौरभा-भावानामप्रत्यक्षत्वापातादिति चेन्न ॥

### **न्यायदीपः**

अस्तूक्तरीत्याऽभावप्रत्यक्षत्वेऽधिकरणयोग्यत्वमेव तन्त्रं तावताऽपि शब्दाद्यभावप्रत्यक्षता सेत्स्यतीति भावेन शङ्कते ॥ नन्विति ॥प्रत्यक्षो न स्यादिति ॥ तत्राश्रयीभूतसमवायिनोनाशेन ऐन्द्रियकत्वप्रयोजकाधिकरण-योग्यताभावात् । भूतलस्य चासमवायित्वादिति भावः ॥ वनस्यापिप्रत्यक्षत्वादिति ॥ तथा च तदभावस्यापिप्रत्यक्षत्वमेवेति भावः ।

॥ अप्रत्यक्षत्वेति ॥ मणौ हि सन्निकर्षग्रन्थान्ते स्तम्भे पिशाच-तादात्म्याभावःप्रत्यक्ष इतिप्रतियोगिसत्त्वविरोध्यनुपलब्धिरूपयोग्यानुप-लब्धिरभावप्रत्यक्षनियामिकेतिप्रत्यक्षे स्तम्भादौ पिशाचान्योन्याभावप्रत्यक्षत्व-मुपपादितं तन्न स्यात् । तत्र भवदभिमतप्रतियोगिग्राहकेन्द्रियग्राह्यत्व-रूपाधिकरणयोग्यताया अभावात् ।प्रतियोगिनस्तत्रातीन्द्रियत्वादिति भावः ॥

॥ वायुगुडेत्यादि ॥ तत्र यथाक्रमं रूपतिक्तरसगन्धाभावानां चक्षू-रसनघ्राणेन्द्रियग्राह्यत्वाद् वाय्वादीनं च क्रमेण चक्षूरसनघ्राणाविषयत्वेन तत्राभावग्राहकेन्द्रियग्राह्यत्वाभावादिति भावः ॥

------------------------------------------------------------------------

यन्निष्ठत्वेनाभावो ज्ञायते..

## **तर्कताण्डवम्**

यन्निष्ठत्वेनाभावो ज्ञायते तस्यप्रतियोगिसमवायिरूपस्य वाऽन्य-रूपस्य वाऽधिकरणस्याभावग्राहकत्वेनाभिमतेन्द्रिय-ग्राह्यत्वमधि-करणयोग्यतेति स्वीकारात् ।

एवं च कपालनाशजन्यस्य भूतलनिष्ठस्य घटध्वंसस्य स्तम्भ-जीवनिष्ठयोः पिशाचेश्वरान्योन्याभावयोश्चप्रत्यक्षता सिद्धा । भूतल-स्तम्भयोर्घटध्वंसपिशाचान्योन्याभावग्राहकचक्षुरादिग्राह्यत्वात् । जीवस्यापीश्वराद्भेदग्राहकसाक्षिग्राह्यत्वात् ।

अत एवोक्तमनुव्याख्याने ।

‘‘शास्रगम्यपरेशानाद्भेदः स्वात्मन ईयते ।

अनुभूतिविरोधेन कथमेकत्वमुच्यते’’ इति ।

### **न्यायदीपः**

अधिकरणपदेनाभावप्रतीत्यधिकरणमात्रमित्युपेत्य अन्त्यपक्षाङ्गीकारेण समाधिमाह ॥ यन्निष्ठत्वेनेति ॥ पूर्वोक्तदोषं निराह ॥ एवं चेति ॥ तार्किकरीत्या मानसत्वभ्रमनिरासायाह ॥ जीवस्येति ॥ यद्वा जीवेश्वरभेदस्य द्वासुपर्णेत्याद्यागमग्राह्यतया कथमिन्द्रियग्राह्यत्वमित्यत आह ॥ जीव-स्येति ॥ भेदान्योन्याभावयोरेकत्वाद्भेदेत्युक्तम् ॥ साक्षीति ॥ स्वरूपेन्द्रिय-ग्राह्यत्वादित्यर्थः ॥ अत एवेति ॥ उक्तरूपेन्द्रियग्राह्यत्वरूपाधिकरण-योग्यत्वस्याभावप्रत्यक्षे तन्त्रत्वादेव । द्वितीयाध्यायतृतीयपादे ‘‘पृथगुप-देशात्’’ इत्यत्र शास्त्रैकगम्येश्वरभेदो जीवे साक्षिप्रत्यक्षसिद्ध इत्युक्तमित्यर्थः ॥ ईयत ॥ साक्षिणा ज्ञायत इत्यर्थः ॥

------------------------------------------------------------------------

वनादिकं च शब्दाभावग्राहकत्वेनाभिमतश्रोत्राग्राह्यमिति..

## **तर्कताण्डवम्**

वनादिकं च शब्दाभावग्राहकत्वेनाभिमतश्रोत्राग्राह्यमिति न शब्दाभावस्य श्रावणता । यत्तु वाय्वादौ रूपाद्यभावानामप्रत्यक्षत्वा-पादनं, तन्न । तन्मते नीरूपो वायुः, गुडो न तिक्त इति वाय्वादि-विशेष्यकप्रतीतीनामिव मन्मतेऽपि वायौ न रूपं गुडे न तिक्ततेति वाय्वादिविशेषणकप्रत्ययानामपि लैङ्गिकत्वेनेष्टापत्तेः । तत्र विशेष्ययोग्यतारूपप्रत्यक्षत्वहेत्वभावेनेवप्रकृतेऽपि दीर्घत्वादौ कप्ताधिकरणयोग्यतारूपतद्धेत्वभावेन योग्यानुपलब्धिरूपलिङ्गाद्यनु-सन्धानकल्पनात् ।

नच भट्टमत इव मन्मतेऽनुपलब्धिरप्यनुमेया । येनानुपलब्धे-रप्यनुपलब्ध्यन्तरानुमेयत्वेनानवस्था स्यात् ।

नचैवं वाय्वादौ रूपाद्यभावस्यानुमेयत्वे चक्षुरादिव्यापारवैयर्थ्यम्, पक्षस्य वाय्वादेश्चक्षुराद्ययोग्यत्वात्, लिङ्गीभूताया अनुपलब्धेश्च साक्षिवेद्यत्वात्,प्रतियोगिनश्च स्मरणादिति वाच्यम् । लिङ्गीभूतानुप-लब्धिविशेषणयोग्यतान्तर्गतालोकादिग्रहार्थत्वात् ।

उक्तं हिप्रमाणलक्षणे ‘‘योग्यानुपलब्धेश्च लिङ्गत्वम्’’ इति । लिङ्गत्वेनोक्ता योग्यानुपलब्धिश्च न ग्राहकाभावप्रयुक्ता ।

### **न्यायदीपः**

शब्दाधिकरणमपि योग्यमेवेति प््र•ागुक्तं निराह ॥ वनादिकमिति ॥ प्रागुक्तं दोषान्तरं च निराह ॥ यत्त्विति ॥ ननु वाय्वादिविशेष्यक-प्रतीतावधिकरणयोग्यत्वाभावाल्लैङ्गिकत्वं युक्तमित्यत आह ॥ तत्र विशेष्येति ॥प्रकृतेपीति ॥ वाय्वादिविशेषणकरूपाद्यभावप्रतीतावित्यर्थः । स्यादित्यनन्तरं किन्तु साक्षिप्रत्यक्षेति योज्यम् । ‘‘अस्मत्पक्षेऽनुपलब्धेः स्वप्रकाशसाक्षिसिद्धत्वान्नानवस्थे’’तिप्रमाणलक्षणटीकोक्तेरिति भावः । वैयर्थ्यमित्युक्तं व्यनक्ति ॥ पक्षस्येत्यादिना ॥ रूपादिलक्षणप्रतियोगिज्ञानार्थं च नेत्याह ॥प्रतियोगिनश्चेति ॥ अनुपलब्धिविशेषणेति ॥ अनुपलब्धिमात्रं नाभावग्राहकं व्यभिचारात् । किन्तु योग्यानुपलब्धिरेव । योग्यता चप्रतियोग्युपलम्भकसामग्र्यादिरूपेति भावः ॥ योग्येति ॥ टीकोक्तरीत्या योग्यस्यानुपलब्धिर् योग्यानुपलब्धिरिति विग्रहः । संसर्गाभावग्रहेप्रतियोगियोग्यताऽपि तन्त्रमित्यग्रे व्यक्तत्वात् ॥

न चैवं ‘‘अनुपलब्धिस्त्वर्वजनीयसीन्नधि’’रिति प्रागुक्तपद्घतिवाक्य-विरोधः‘‘अभावोनुमाप्रत्यक्षं चे’’ तिप्रमाणलक्षणेऽभावद्वैविध्यस्याप्युक्त्याप्रत्यक्षेणाभावग्रहेऽनुपलब्धिरवर्जनीयसन्निधिर् अन्यत्र लिङ्गत्वेनेत्यविरोधात् ॥

नन्वनुपलब्धिलिङ्गतास्थेऽनुपलब्धेरुपलम्भकसामग्र्यभावनिमित्तकतया तत्साहित्यरूपयोग्यताख्यविशेषणाभावाद्धेतोरसिद्धिरित्यत आह ॥ लिङ्गत्वेनेति ॥

[Load More](javaऽcriptःvoid(0))
