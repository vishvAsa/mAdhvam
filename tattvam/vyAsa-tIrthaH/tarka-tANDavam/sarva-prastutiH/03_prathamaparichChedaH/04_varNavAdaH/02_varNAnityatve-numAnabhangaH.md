+++
title = "०२ वर्णानित्यत्वेऽनुमानभङ्गः"
upstream_url = "https://dvaitavedanta.in/category-details/12615/4780/sharav/taraka/parath/varana/varana"
+++
## ननु तर्हि योग्यानुपलब्धिरूपं..

**वर्णानित्यत्वेऽनुमानभङ्गः**

## **तर्कताण्डवम्**

ननु तर्हि योग्यानुपलब्धिरूपं लिङ्गं वर्णध्वंसादौ मानमस्त्विति चेन्न । व्यञ्जकाभावेनाप्यनुपलम्भसम्भवेन विशेषणासिद्धेः ।

एतेन वर्णःप्रयत्नोत्पाद्यस् तदनभिव्यङ्ग्यत्वे सति तदनन्तर-मुपलभ्यमानत्वाद् घटवद् इति निरस्तम् । विशेषणस्यापाततः सन्दिग्धासिद्धेः । विमर्शे वक्ष्यमाणरीत्या निश्चितासिद्धेश्च ।

### **न्यायदीपः**

‘‘व्यञ्जकभावाभावाभ्यामेवोपलम्भानुपलम्भा’’विति तत्त्वनिर्णयटीकां हृदि कृत्वाऽऽह ॥ व्यञ्जकेति ॥ ध्वनिरूपव्यञ्जकेत्यर्थः ॥ विशेषणेति ॥प्रतियोग्युपलम्भकसहितानुपलब्धेरेव योग्यानुपलब्धित्वाद्व्यञ्जकाभावनिबन्ध-नानुपलब्ध्या अभावनिश्चयेऽन्धकारावृते घटवति गेहे घटाभावप्रमापातादिति भावः ।

मणिकृदाद्यभिमतहेतूनाशङ्क्य निराह ॥ एतेनेति ॥प्रयत्नाभिव्यङ्ग्येप्रयत्नानन्तरमुपलभ्यमाने व्यभिचारनिरासाय हेतौ तदित्यादि सत्यन्तम् । गगनादौ तन्निरासाय विशेष्यम् ॥ आपातत इति ॥ नित्यत्वसाधक-विशेषादर्शनदशायामित्यर्थः ॥ विमर्श इति ॥ उत्तरभङ्गे वक्ष्यमाणदिशाप्रत्यभिज्ञाविरोधादनित्यो न भवतीति विशेषदर्शने सतीत्यर्थः ।

[Load More](javaऽcriptःvoid(0))
