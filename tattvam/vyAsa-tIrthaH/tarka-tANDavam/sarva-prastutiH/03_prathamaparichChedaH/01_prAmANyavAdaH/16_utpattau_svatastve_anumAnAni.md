+++
title = "१६ उत्पत्तौ स्वतस्त्वे अनुमानानि"
upstream_url = "https://dvaitavedanta.in/category-details/12604/4780/sharav/taraka/parath/parama/utapat"
+++
## स्वतस्त्वे तु..

**उत्पत्तौ स्वतस्त्वे अनुमानानि ।**

## **तर्कताण्डवम्**

स्वतस्त्वे तु अनित्यप्रमामात्रानुगतो गुण इति पक्षे अनित्य-यथार्थज्ञानत्वम् अनित्यज्ञानत्वानवच्छिन्नकार्यतानवच्छेदकम् अनित्य-ज्ञानावृत्तित्वरहितत्वाज् ज्ञानत्ववत् । तत्समनियतधर्मघटितत्वाद् यदेवं तदेवं यथा पृथुबुध्नोदराकारघटितं घटत्वं घटत्वान-वच्छिन्नकार्यतानवच्छेदकम् । भ्रमावृत्तिकार्यतानवच्छेदकं वा भ्रम-वृत्तित्वाद् भ्रमत्ववत् ।

न चैतेषां हेतूनामसिद्धिः । भ्रमेपि धर्म्यंशेप्रमात्वस्य सत्त्वात् ।प्रमात्वस्य ज्ञानत्वघटितत्वाच्च । नाप्यप्रयोजकता । समनियतयो-रेकस्यैव कार्यतावच्छेदकत्वे आवश्यके लघावर्थेप्रमाणप्रसराल्लघुनोऽ-नित्यज्ञानत्वस्यैव तदौचित्यात् । भ्रमे ज्ञानत्वप्रमात्वयोर्व्याप्य-वृत्तित्वाव्याप्यवृत्तित्वे त्वेकसामग्रीप्रयोज्यत्वेपि त्वन्मते वेगविभाग-योरिव युक्ते ।

मन्मते तुप्रकारांशेप्रमात्वापवादकस्य दोषस्य सत्वात् तद्भावो युक्तः ।

### **न्यायदीपः**

॥ स्वतस्त्वे त्विति ॥ मानमित्यनुकर्षः । उच्यत इत्यर्थः । अननु-गतगुणपक्षे सिद्धसाधनतावारणाय ‘इति पक्षे’ इति विवेकायोक्तम् । अनित्यप्रमात्वम् अनित्यज्ञानत्वावच्छिन्नकार्यत्वप्रतियोगिककारणताभिन्न-कारणताप्रतियोगिककार्यतावच्छेदकम् अनित्यज्ञानत्वव्याप्यकार्यतावच्छेदक-धर्मत्वादप्रमात्ववदिति मण्युक्तानुमानस्यप्रत्यनुमानमाह ॥ अनित्येति ॥ विशेष्यमात्रस्य नित्यवृत्तितया कार्यतानवच्छेदकत्वेन सिद्धसाधन-वारणायानित्येति पक्षविशेषणम् । यथार्थेत्युक्तिरपि तद्वारणार्थैव । साध्येऽ१नित्यज्ञाननिष्ठकार्यतानवच्छेदकत्वेन सिद्धसाधननिरासायानित्येत्यादि-कार्यताविशेषणम् ।प्रमानिष्ठेत्यपि योज्यम् । तेन घटादिनिष्ठकार्यता-नवच्छेदकत्वेन न सिद्धसाधनम् । हेताविन्द्रियत्वादिनेन्द्रियादिनिष्ठकारणता-प्रतियोगिककार्यतावच्छेदकेप्रत्यक्षत्वादौ व्यभिचारवारणाय नञ्द्वयम् । तत्रानित्यज्ञानवृत्तित्ववत्तदवृत्तित्वस्यापि सत्वेन तद्राहित्याभावात् । उक्तदोषनिरासायैवानित्यज्ञानेत्यप्युक्तिः । असिद्धिनिरासायानित्येति ॥ ज्ञानत्ववदिति ॥ तस्य नित्यवृत्तितया कार्यतानवच्छेदकत्वादनित्यज्ञान-वृत्तित्वाच्चेति भावः ॥ तत्समेति ॥ अनित्यप्रमात्वसमनियतो यो धर्मो अनित्यज्ञानत्वं तद्घटितत्वादित्यर्थः ।

भ्रमेपि धर्म्यंशेप्रमात्वेनानित्यप्रमात्वानित्यज्ञानत्वयोरन्योन्यं व्याप्य-व्यापकभावादिति भावः । अत एव तत्समनियतधर्मघटितत्वद्योतनायैव अनित्यप्रमात्वमिति पक्षनिर्देशमकृत्वाऽनित्ययथार्थज्ञानत्वमित्युक्तम् ॥ यदेवमिति ॥ यद्यत्समनियतधर्मघटितं तत्तदनवच्छिन्नकार्यता-नवच्छेदक-मित्यर्थः ॥ पृथुबध्नेति ॥ पृथुबुध्नोदराकारघटत्वं नाम धर्मः । स्वसमनियत-घटत्वधर्मघटितत्वात् तदनवच्छिन्नकार्यता पटादिनिष्ठा तदनवच्छेदक इत्यर्थः ।

प्राचीनपक्षनिर्देश एव साध्यान्तरमाह ॥ भ्रमावृत्तीति ॥ भ्रमावृत्ति-कार्यताप्रमादिनिष्ठा कार्यता तदनवच्छेदकमित्यर्थः । अनित्ययथार्थज्ञानत्वं तादृशज्ञाननिष्ठकार्यतानवच्छेदकमित्येव साध्यकरणे अनित्यज्ञानत्वे व्यभिचारः । तस्यात्ममनःसंयोगादिहेतुनिरूपितकार्यतावच्छेदकत्वात् । भ्रमवृत्तित्वाच्च । अतो भ्रमवृत्तीत्येवमुक्तिः । अनित्यज्ञानत्वस्य च तादृशघटादिनिष्ठकार्यतानवच्छेदकत्वान्न दोषः ॥ न चैषामिति ॥ त्रयाणामित्यर्थः । भ्रमेपीत्यनेनाद्यन्तयोरसिद्ध्युद्धारः ॥प्रमात्वस्येति ॥ अनित्यप्रमात्वस्यानित्यज्ञानत्वघटितत्वादित्यर्थः ।

यद्वाप्रमात्वस्य ज्ञानत्वघटितत्वेऽनित्यप्रमात्वस्यानित्यज्ञानत्व-घटितत्वमर्थसिद्धमितिप्रमात्वस्येत्येवोक्तं लघुन इति ॥प्रमात्वस्य विषयसत्वघटितत्वेन गुरुत्वमिति भावः ।

------------------------------------------------------------------------

ननु विभागस्याव्याप्यवृत्तित्वं स्वात्यन्ताभावसामानाधिकरण्यम्

## **तर्कताण्डवम्**

ननु विभागस्याव्याप्यवृत्तित्वं स्वात्यन्ताभावसामानाधिकरण्यम् । अत्यन्ताभावस्याधिकरणविशेषसम्बन्धः स्वरूपानतिरिक्त इति न हेतुसापेक्ष इति चेत्तुल्यंप्रमात्वेपि । अनित्यप्रमात्वं दोषविरोधिवृत्ति-धर्मावच्छिन्नकारणत्वप्रतियोगिककार्यतानवच्छेदकं दोषजन्यवृत्ति-त्वात् । भ्रमत्ववत् । दोषविरोधी गुणो दोषाभावश्चेति स्वतस्त्व-सिद्धिः । अनित्यप्रमात्वं न कार्यतावच्छेदकम् । तथात्वे बाधक-वत्त्वात् । घटज्ञानत्ववत् । न चासिद्धिः । अनुगतकारणाभावरूपस्य बाधकस्योक्तत्वात् ।

### **न्यायदीपः**

अनित्यप्रमात्वप्रमाकारणतानवच्छेदकरूपावच्छिन्नकारणताप्रतियोगिक-कार्यतावच्छेदकं भ्रमावृत्तिकार्यतावच्छेदकत्वाद् घटत्ववदिति मण्युक्तस्यप्रत्यनुमानमाह ॥ अनित्यप्रमात्वमिति ॥ दोषः पित्तादिः । तद्विरोधि-वृत्तिधर्मो गुणत्वादिरूपः । तदवच्छिन्नेत्यर्थः । दोषजन्यवृत्तित्वादिति हेतोरसिद्ध्युद्धारः प्राग्वत् ।

ननूक्तानुमानेन दोषविरोधिनो गुणस्याहेतुत्वलाभेपि दोषाभावस्य हेतुत्वानिवारणाज् ज्ञानहेत्वधिकजन्यत्वात्प्रमात्वस्य ज्ञानहेतुमात्र-जन्यत्वक्षतिरित्यत आह ॥ दोषविरोधीति ॥ विरोधित्वं च सहानव-स्थायित्वं वा तन्निश्चयप्रतिबन्धकनिश्चयविषयत्वं वोभयानुगतम् ।प्रतिबन्धकत्वं च तदनुत्पादव्याप्यत्वमिति भावः ।

अनित्यप्रमात्वं कार्यत्वच्छेदकं बाधकं विना कार्यमात्रवृत्तिधर्मत्वाद् अप्रमात्ववदिति मण्युक्तस्यप्रत्यनुमानमाह ॥ अनित्यप्रमात्वमिति ॥ अत्र पूर्वत्र च सिद्धसाधनताव्युदासायानित्येतिप्रमात्वविशेषणम् ॥ तथात्वे ॥ कार्यतावच्छेदकत्व इत्यर्थः ॥ बाधकेति ॥ स्वावच्छिन्न-कार्यताप्रतियोगिकानुगतैककारणासम्भवरूपबाधकवत्त्वादित्यर्थः ॥ घटेति ॥ घटज्ञानमात्रे अनुगतकारणाभावाद्घटज्ञानत्वं नावच्छेदकमित्युप-पादितमधस्तादिति भावः ॥ उक्तत्वादिति ॥प्रमामात्रानुगतगुणभङ्ग इत्यर्थः ॥ इति पक्ष इति ॥ विरोध्यनुमानमुच्यत इति योज्यम् ।

विषयसत्वं गुण इति पक्षमुपेत्याह ॥ न विषयेति ॥ इन्द्रियसन्निकर्षो गुण इति पक्ष आह ॥ न षड्विधेति ॥ अन्यतरेति ॥ अन्यतमेत्यर्थः । साधुत्वं पूर्वमुक्तं ध्येयम् । प्रागुपपादितमेव स्मारयति ॥ योगिप्रत्यक्षादे-रिति ॥ सामान्यप्रत्यासत्तिजप्रत्यक्षमादिपदार्थः ॥ अन्यतरेणेति ॥ अन्यतमेनेत्यर्थः । अनुमितिशाब्दप्रमयोरपि गुणजन्यत्वे क्रमेणानुमाने आह ॥ अनुमितीत्यादिना ॥ विवक्षितार्थतत्वज्ञानं गुण इति मत आह ॥ विवक्षितेति ॥

------------------------------------------------------------------------

प्रत्यक्षादिप्रमासुप्रत्येकानुगता गुणा इति पक्षे..

## **तर्कताण्डवम्**

प्रत्यक्षादिप्रमासुप्रत्येकानुगता गुणा इति पक्षे अनित्यप्रत्यक्ष-प्रमात्वं न विषयजन्यतावच्छेदकं, न षडि्वधसन्निकर्षान्यतरजन्यता-वच्छेदकं वा । तदजन्यवृत्तित्वात् । घटत्ववत् । न चासिद्धिः । योगिप्रत्यक्षादेर्विषयेण षडि्वधसन्निकर्षान्तरेण चाजन्यत्वात् । अनुमितिप्रमात्वं सत्यलिङ्गपरामर्शत्वावच्छिन्नकारणताप्रतियोगिक-कार्यतानवच्छेदकम् असत्यलिङ्गपरामर्शजन्यवृत्तित्वाद् भ्रमत्ववत् । शाब्दप्रमात्वं विवक्षितार्थतत्वज्ञानत्वावच्छिन्नकारणताप्रतियोगिक-कार्यतानवच्छेदकं विवक्षितार्थतत्वज्ञानाजन्यवृत्तित्वाद् भ्रमत्ववत् ॥

१(न च तर्ह्यावश्यकत्वाद्विषयसत्वमेवप्रमाप्रयोजकं न तु दोषाभावापेक्षेति वाच्यम् । शुक्तौ रूप्यभ्रमकाले शुक्तित्वादेर् विषयस्य सत्वेपि दोषरूपप्रतिबन्धेन शुक्तित्वादिप्रमाव्यतिरेकात् ॥)

२अनित्यप्रत्यक्षप्रमात्वानुमितिप्रमात्वशाब्दप्रमात्वानि दोष-विरोधिवृत्तिधर्मावच्छिन्नकारणताप्रतियोगिककार्यतानवच्छेदकानि दोषजन्यवृत्तित्वाद् भ्रमत्ववत् ।

नचासिद्धिः । करादौ चरणादिभ्रमजन्ये पुरुषज्ञानेप्रमात्वस्य सत्त्वात् । यथार्थयोग्यताज्ञानं च न शाब्दप्रमाजनकम् । तद्व्यतिरेका-पादनप्रयोजकापादनविषयव्यतिरेकाप्रतियोगित्वात् । पाकजगन्धे रसप्रागभाववत् ॥

न चात्रासिद्धिः । उक्तरीत्या योग्यतायां स्वरूपतः सत्यामनन्वय-निश्चयविरहेणैव शाब्दप्रमोपपत्त्या यदि यथार्थयोग्यताज्ञानं न स्यात्तर्हि शाब्दीप्रमा न स्यादित्यापादनासम्भवात् ।

### **न्यायदीपः**

प्रत्येेकमुक्त्वा मिलित्वापि दोषाभावस्याप्यहेतुत्वलाभायाह ॥प्रत्यक्षेति ॥ दोषविरोधीति ॥ स च गुणो दोषाभावश्चेति स्वतस्त्वसिद्धिरिति भावः ॥ असिद्धिरिति ॥ उक्तहेतूनामित्यर्थः । अन्त्यहेतोर्धम्यंश इत्यादिपूर्व-ग्रन्थेनासिद्ध्युद्घारप्रकारस्य द्वितीयहेतोरपि संवादिशुकादिवाक्यजन्यज्ञाने भ्रान्तप्रतारकवाक्यजन्यज्ञाने च पूर्वोक्तदिशा सत्त्वेन सिद्धत्वादाद्यस्य तं व्यनक्ति ॥ करेति ॥ नच शुकादिवाक्यजज्ञानेपि तादृशेश्वरज्ञानजन्यत्व-सत्त्वादसिद्धिरेवेति शङ्क्यम् । तस्य भ्रमसाधारणोपादनादिगोचरज्ञानत्वेनैव जनकतयात्राभिमतस्य विवक्षितार्थतत्त्वज्ञानत्वादिना रूपेणजनकत्वस्या-भावादित्युक्तत्वात् ।

योग्यताज्ञानं गुण इति मत आह ॥ यथार्थेति ॥ योग्यता च वाक्यार्थरूपसंसर्गसत्त्वं वा प्रागुक्तदिशा तद्व्याप्यमन्यद्वेति भावः ॥ तदिति ॥ शाब्दप्रमाव्यतिरेकापादनेप्रयोजकं निमित्तं यदापादनं तद्विषये-त्यर्थः । आपादनप्रकारश्चाग्रे व्यक्तः ॥ पाकजेति ॥ तत्र यदि रसप्रागभावो न स्यात्तदा गन्धो न स्यादिति नास्ति । रसप्रागभावस्य कारणतावादे मण्युक्तदिशा कप्तकारणगन्धप्रागभावसाहित्यरूपान्यथासिद्धत्वेन गन्ध-व्यतिरेकापादनप्रयोजक१व्यतिरेकाप्रतियोगित्वमत एव तदजनकत्वं चेति भावः ॥ उक्तरीत्येति ॥प्रत्यक्षादावनुगतगुणभङ्ग उक्तरीत्येत्यर्थः ।

------------------------------------------------------------------------

यज्ञपतिमते अनित्यप्रमात्वं न ..

## **तर्कताण्डवम्**

यज्ञपतिमते अनित्यप्रमात्वं न स्वाश्रयमात्रवृत्तिधर्मावच्छिन्ननाना-वृत्तिकार्यताश्रयमात्रवृत्ति । विषयमात्रोपाधिकधर्मत्वात् । घटज्ञानत्व-वत् ।

### **न्यायदीपः**

॥ यज्ञपतीति ॥ तन्मते हि स्वाश्रयमात्रवृत्तिधर्मावच्छिन्नकार्यता-श्रयमात्रवृत्तित्वमेवप्रमात्वस्य परतस्त्वमित्युपेत्याननुगतगुणजन्यत्वेनाप्ये-तत्सिध्यतीत्युक्त्वा अनित्यप्रमात्वं स्वाश्रयमात्रवृत्तिधर्मावच्छिन्नकार्यता-श्रयमात्रवृत्तीत्याद्यनुमानमुक्तम् । तत्प्रत्यनुमनमाह ॥ अनित्येति ॥ सिद्धसाधनतानिरासायानित्येत्युक्तिः ।

॥ स्वेति ॥ स्वस्यानित्यप्रमात्वस्य आश्रयमात्रवर्ती धर्मःप्रत्यक्ष-त्वादिस् तदवच्छिन्ना नानावृत्तिरनेकाश्रयवृत्तिश्च या कार्यता तदाश्रयमात्रवृत्ति न भवतीत्यर्थः । अत्राद्यं मात्रपदम् अनित्यप्रमात्वस्य स्वाधिकदेशवृत्तिनाऽ-नित्यज्ञानत्वेनावच्छिन्ननानावृत्तिकार्यताश्रय एव वर्तनाद् बाधनिरासाय । द्वितीयमपि तन्निरासायैव । अन्यथा अनित्यप्रमात्वस्य तादृशप्रत्यक्ष-त्वानुमितित्वचाक्षुषत्वादिधर्मावच्छिन्नकार्यताश्रयवृत्तितया बाधापत्तेः । अत्रानित्यप्रमात्वस्य स्वाश्रयमात्रवृत्तिप्रत्यक्षत्वादिधर्मसमानाधिकरण-कार्यताश्रय एव सत्वेन तद्वृत्तित्वाभावेन साध्यपर्यवसाने बाधाज् जन्यप्रत्यक्ष-प्रमात्वादेः पराभिमतावच्छेदकत्वस्याभावेनैव साध्यपर्यवसानमिति भावः । स्वपदं समभिव्याहृतपरम् । तेन अप्रमात्वे व्यभिचारवारणाय विषयमात्रो-पाधिकेति हेतौ विशेषणम् । अप्रमात्वस्याननुगतपित्तादिदोषजन्यतावच्छेदक-धर्मावच्छिन्ननानावृत्तिकार्यताश्रयमात्रवृत्तित्वेन विपक्षत्वेपि भ्रमाविषयतदभाव-घटितत्वेन हेत्वभावात् । विषयोपाधिकेत्युक्तावप्युक्तदोषतादवस्थ्यान् मात्रे-त्युक्तिः । विषयोपाधिकत्वे सति तदितरानुपाधिकत्वं हि तदर्थः । तत्र ज्ञानान्यतदितरानुपाधिकेत्यर्थो ध्येयः । तेन चप्रमात्वस्य विषयेतरज्ञानो-पाधिकत्वादसिद्धिर् दृष्टान्ते साधनवैकल्यमिति शङ्कानवकाशः । विषयपदं च स्वविषयपरम् । तेन घटपटान्यतरत्वे ज्ञानविषयघटपटमात्रोपाधिकहेतुमति स्वाश्रयमात्रवृत्तिघटत्वपटत्वावच्छिन्ननानावृत्तिकार्यताश्रय एव वर्तमाने साध्यभावाद्व्यभिचार इति शङ्कानवकाशः । यद्वा विषयतयोपाधित्वविवक्षाया अग्रे स्पष्टत्वात्स्वेति न देयम् । तावतोक्तस्थले व्यभिचारनिरासात् ।

॥ घटज्ञानत्ववदिति ॥ तत्र तद्व्याप्यस्य कार्यतावच्छेदकस्य कस्यचिदभावात् स्वाश्रयमात्रवृत्तिधर्मावच्छिन्नकार्यताश्रयमात्रवृत्तित्वाभाव-रूपसाध्यमस्ति । न च तत्रापि घटप्रत्यक्षत्वं घटानुमितित्वमित्यादिरेव तद्व्याप्योस्तीति शङ्क्यम् । घटप्रत्यक्षत्वाद्यवच्छिन्नकार्यताप्रतियोगिकानु-गतैककारणाभावान्न घटप्रत्यक्षत्वादिकमवच्छेदकम् । अस्तु वावच्छेदकत्वम् । अथापीश्वरज्ञानसाधारणं घटज्ञानत्वं न तन्मात्रवृत्तीति भावः ।

------------------------------------------------------------------------

तत्तत्प्रागभावनिरूपितकार्यताश्रयत्वेन बाध इति..

## **तर्कताण्डवम्**

तत्तत्प्रागभावनिरूपितकार्यताश्रयत्वेन बाध इति शङ्कानिरासाय नानावृत्तीत्युक्तम् । नात्रासिद्धिः ।प्रमात्वस्य विषयमात्रोपाधि-कत्वात् ।

न च विषयजनितं ज्ञानंप्रत्यक्षमिति मतेप्रत्यक्षज्ञानत्वे व्यभिचार इति वाच्यम् । विषयस्य विषयतयोपाधित्वस्य विवक्षितत्वात् ।प्रत्यक्षज्ञानत्वे च तस्य जनकतयोपाधित्वात् । यथावस्थितार्थविषयकत्वरूपेप्रमात्वे तु तस्य विषयतयोपाधित्वात् । अप्रमात्वोपाधिभूतं विषयान्यथात्वं तु नाप्रमाया विषय इति नाप्रमात्वे व्यभिचारः ।

भ्रमे पित्तादिरिवप्रमायामननुगता एव गुणा हेतव इति मते । संशयोत्तरप्रमात्वं सत्यविशेषदर्शनत्वावच्छिन्नकारणताप्रतियोगिक-कार्यतानवच्छेदकम् असत्यविशेषदर्शनजन्यवृत्तित्वाज् ज्ञानत्ववत् । संशयोत्तरप्रमा विशेषप्रमाजन्या न । तां विनाप्युपपन्नत्वाद् भ्रमवत् । अत्रासिद्धिः प्रागेवोद्धृता ।

### **न्यायदीपः**

ननु साध्ये परानुक्तं नानावृत्तीति कार्यताविशेषणमधिकं किमर्थमुपात्त-मित्यत आह ॥ तत्तदिति ॥ तत्तत्प्रमाव्यक्तिप्रागभावनिरूपितकार्यता-वच्छेदकं तत्तत्प्रमाव्यक्तित्वम् । तदवच्छिन्नकार्यता च तत्तद्व्यक्तिमात्रनिष्ठा न तु व्यक्तिद्वयनिष्ठा । तथाच तादृशकार्यताश्रयमात्रवृत्तित्वेन तदभावसाधने बाधः स्यात् । नानावृत्तीत्युक्त्या तदन्यकार्यतैव लभ्यत इति तदाश्रयमात्रवृत्तित्वाभावसाधने तु न बाध इति भावः ।

॥ इति मत इति ॥ विषयजन्यत्वंप्रत्यक्षलक्षणमिति मत इत्यर्थः ॥प्रत्यक्षेति ॥ तत्र स्वव्याप्यचाक्षुषत्वरासनत्वादिधर्मावच्छिन्ननानाधिकरण-निष्ठकार्यताश्रयवृत्तित्वस्यैव भावेन विपक्षे विषयमात्रोपाधिकधर्मत्वसत्वादिति भावः । अप्रमात्वस्य साध्याभाववत्वेपि हेतोरेवाभावान्न व्यभिचार इत्याह ॥ अप्रमात्वेति ॥

॥ इति मत इति ॥ विरोध्यनुमानं स्वतस्त्वसाधकमुच्यत इति योज्यम् । संशयाद्युत्तरप्रमायां विशेषप्रमा गुण इति वादिनंप्रत्याह ॥ संशयेति ॥ एतच्च सिद्धसाधनतावारणाय विशेषणम् । संशयोत्तरप्रमा-विशेषदर्शनजन्या नेत्येवोक्तौ ज्ञानवदिति दृष्टान्तोक्तौ च तत्र साध्यहीनता स्यादतस्तत्रप्रमात्वमित्युक्तिः ।

॥ सत्येति ॥ यथार्थेत्यर्थः । असत्यमयथार्थं यद्विशेषदर्शनं करादौ चरणादिभ्रमरूपं तज्जन्यसंशयोत्तरप्रमावृत्तित्वादित्यर्थः ।

ननु संशयोत्तरप्रमायां न सर्वत्र विशेषप्रमाहेतुः । करादौ चरणादि-भ्रमजन्यसंशयोत्तरप्रमादिभिन्नस्थल एवेत्यतस्तदनुरोधेनाप्यह ॥ संशयोत्तर-प्रमेति ॥ तां विनापीति ॥ दोषाभावे-प्युपपन्नत्वादित्यर्थः ॥ अत्रेति ॥ हेतुद्वय इत्यर्थः ॥ प्रागिति ॥ ‘‘करादौ चरणादिभ्रमजन्य’’ इत्यादिना ‘‘एवं भ्रमोत्तरप्रमायामपि’’ इत्यादिना च ग्रन्थेनानुगतगुणभङ्ग एवेत्यर्थः ।

[Load More](javaऽcriptःvoid(0))
