+++
title = "०३ प्रामाण्यस्वतस्त्वेऽनुमानानि"
upstream_url = "https://dvaitavedanta.in/category-details/12591/4780/sharav/taraka/parath/parama/parama"
+++
## स्वतस्त्वेप्रमाणं तु, ज्ञानप्रामाण्यं स्वतो ग्राह्यम्..

**प्रामाण्यस्वतस्त्वेऽनुमानानि**

**प्रथमानुमानकथनम्**

## **तर्कताण्डवम्**

स्वतस्त्वेप्रमाणं तु, ज्ञानप्रामाण्यं स्वतो ग्राह्यम्, परतो ऽगृह्य-माणत्वे सति गृह्यमाणत्वात्; यद्यदन्येनागृह्यमाणत्वे सति ग्राह्यं तत् तेन ग्राह्यम् । यथा चक्षुरन्येनागृह्यमाणं रूपं चक्षुर्ग्राह्यम् ॥ १ ॥

### **युक्तिरत्नाकरः**

स्वतस्त्वं निरुच्य तत्साधनाय १प्रामाण्यं प्रतिजानीते ॥ स्वतस्त्व इति ॥ २प्रामाण्यं तु अनुमानम् इत्युत्तरेण सम्बन्धः । तत्र तावद्यदुक्तं तत्त्वनिर्णयटीकायां ज्ञानगतं याथार्थ्यं तद्गाहकेणैव ग्राह्यं ग्राहकान्तारानुपपत्तौ सत्यां गृह्यमाणत्वात् । यद्यतोऽन्येनानुपपद्यमानग्रहणं गृह्यते तत्तेनैव गृह्यते यथा चाक्षुषोऽन्येनानुपपद्यमानसाक्षात्कारं साक्षात्क्रियमाणं रूपं चक्षुषैव साक्षात्क्रियत इत्युक्तौ विशेषणवैय्यर्थ्यम् । तद्वति तत्प्रकारकत्वमात्रोक्तावपि तदेव । न च करणप्रामाण्ये बाधवारणाय तत्, तद्गतस्य याथार्थ्यस्य यथार्थज्ञानसाधनतारूपस्य ज्ञानकारणग्राहकेणाग्रहेण बाधात् ।

अत एव सुधायाम्– अथवा ज्ञानजनकत्वं येन गृह्यते तत एव यथार्थज्ञानजनकत्वस्य तदीयग्राह्यत्वं स्वतस्त्वमित्युक्तम् । अस्तु वा कथञ्चिद्बाधः, कथं तेन तद्वारणम् । करणगतप्रामाण्यस्यापि परामर्शादि-ज्ञानगतत्वान्नेच्छादिप्रामाण्ये बाधवारणाय तत्, इच्छाया अपि सविषयकत्वेन साक्षिवेद्यत्वेन तद्ग्राहकेण तद्गतयाथार्थ्यग्रहे बाधकाभावात् ।

किञ्च तद्ग्राहकेणैव ग्राह्यमित्यत्र ग्राहकपदेन ज्ञापकमात्रोक्तौ न्यायमतेऽप्य-नुमितिग्राह्यत्वे३ सिद्धसाधनम् । एवकारवैय्यर्थ्यं च । प्रत्यक्षोक्ताव४नुमिति-प्रामाण्यपदादिशब्दग्राह्यत्वेन बाधात् । एवकाराभाव एव सामञ्जस्याच्च । एवकारस्य भिन्नक्रमत्वेन वा तदर्थत्वैकत्वेऽपि प्रागुक्तपक्षद्वयेऽपि पटज्ञान-मित्यनेन शब्देन प्रतिबद्धसाक्षिणा च प्रामाण्याग्रहाद्बाध एव ।

नापि संशयविरोध्यलौकिकप्रत्यासत्त्यजन्यप्रत्यक्षवेद्यत्वं साध्यार्थः । अत्र चेशज्ञानानुमितिमादाय सिद्धसाधनवारणाय क्रमेण संशयविरोध्यलौकिक-प्रत्यासत्त्यजन्यजन्यप्रत्यक्षेति विशेषणत्रयमिति वाच्यम् । संशयविरोधिपदेन तन्निवर्तकोक्तावीशज्ञानस्यापि तथात्वात् सिद्धसाधनम् । संशयस्यापि धारावाहिकस्थले पूर्वसंशयं प्रति उत्तरात्मविशेषगुणत्वेन स्वात्मानञ्च १प्रतियोगितया निवर्तकत्वेन तमादाद्यार्थान्तराच्च । संशयविषयविरोधि-विषयत्वस्य तदसमानाधिकरणत्वस्य चोक्तावीशज्ञानस्यापि तथात्वात् संशयानुत्पादव्याप्यत्वोक्तावव्याप्त्यादि । साक्षिणि तदभावाच्च । हेतौ च ग्रहणपदेन ज्ञापकमात्रोक्तौ प्रामाण्यस्य क्वचिदनुमितिग्राह्यत्वेन विशेषणा-सिध्यापत्तेः ।

न च तत्प्रकारक एव संवाद्यनुमानेन प्रामाण्यग्रहणेऽनवस्थापत्तेर्न विशेषणासिद्धिरिति उक्तमेवेति वाच्यम् । तत्राप्रामाण्यस्य सर्वत्र नियमे-नानुमितिग्राह्यत्वे एव प्रामाण्यविशेष्यस्यानुमितिग्राह्यत्वेनानुमित्योक्त्या क्वचित्प्रामाण्यस्यानुमितिग्राह्यत्वेऽपि तदभावात् । अत एव दूरे जलज्ञानानन्तरं प्रामाण्यसंशयसामग्रीप्रतिबद्धेन साक्षिणा प्रामाण्याग्रहे प्रवृत्युत्तरकालं जलोपलम्भे प्राचीनपक्षे प्रामाण्यग्रहः समर्थप्रवृत्तिजनकत्व-रूपलिङ्गेन भवत्येवेति राद्धान्तः ।

किञ्च घटज्ञानप्रामाण्यं घटत्ववति घटत्वप्रकारकज्ञानत्वमित्यादिशब्देन प्रामाण्यग्रहणात्कथं न सिद्धिः । विशेष्यं च व्यर्थम् । न ह्यज्ञायमानं किञ्चि-दस्ति येन तत्र व्यभिचारकारणार्थं तत्स्यात् । न च हेतौ साध्ये च ग्राहकपदं प्रत्यक्षपरम् । एवञ्चेदानीमिन्द्रियधर्माधर्मौ व्यभिचारवारणाय गृह्यमाणत्वादिति । तदर्थश्च प्रत्यक्षादीनीति वाच्यम् । तत्र साध्यं स्वाश्रय-प्रत्यक्षविषयत्वमात्रं वा स्वाश्रयप्रत्यक्षमात्रविषयत्वं वा यत्स्वाश्रयप्रत्यक्ष-विषयत्वं वा । नाद्यः न्यायमतेऽप्यनुव्यवसायविशेषविषयत्वाभ्युपगमेन सिद्धसाधनापत्तेः । न द्वितीयः बाधाद्धेतोस्तत्राप्रयोजकत्वाच्च । नान्त्यः प्रतिबद्धसाक्षिणा तदग्रहेण बाधात् । यत्किञ्चित्स्वाश्रयप्रत्यक्षविषयत्व-मात्रेणाप्युपपत्त्या हेतोरुक्तसाध्यसाधकत्वात् । एतेनैवकारस्य कार्त्स्न-व्यवच्छेदोभयार्थकत्वे प्रतिबद्धयावदनुव्यवसायवेद्यत्वं, तदर्थः पर्यवस्यतीति न कोऽपि साध्यदोष इति निरस्तम् ।

उक्तसाध्यहेतोरप्रयोजकत्वादित्यादिदोषनिरासाय तदनुमानतात्पर्यमाह ज्ञानप्रामाण्यमिति ॥ ज्ञानान्यावृत्तिप्रामाण्यपदप्रवृत्तिनिमित्तमित्यर्थः । तच्च लाघवाद्घटत्ववद्विशेष्यकत्वे सति घटत्वप्रकारकज्ञानत्वं न विशेष्या-वृत्यप्रकारकत्वमिति न बाध इति भावः ॥ स्वत इति ॥ ग्राह्यप्रामाण्य-विरेध्युपस्थिति तत्सामग्य्रसमवहितग्राह्यप्रामाण्याश्रयतत्तञ्जान१विषयसकल-साक्षिविषय इत्यर्थः । तदर्थविशेषणकृत्यं च प्रागुक्तम् ।

॥ परत इति ॥ ननु परतोऽग्राह्यत्वं परग्राह्यत्वाभावः । तत्र किं परतो ग्राह्यत्वम् । न तावत् स्वतो ग्राह्यत्वाभावः । हेतोः साध्या-विशेष्यात् । नञ्द्वयवैय्यर्थ्यात् । व्यर्थविशेष्यकत्वाच्च । नाप्यप्रतिबद्ध-साक्ष्यतिरिक्तं परशब्दार्थः । अनुमितिग्राह्यत्वेन हेतोरसिद्धेः । न चोक्त एव परशब्दार्थः । तदग्राह्यत्वं हि तन्मात्रग्राह्यत्वाभावः । तन्मात्रग्राह्यत्वं च तदितराग्राह्यत्वे सति तद्ग्राह्यत्वम् । तदितरशब्दार्थश्च प्रतिबद्धानु-व्यवसायग्राह्यत्वम् । विशिष्टानुमित्यादिग्राह्यत्वस्याभावो हेत्वर्थः । तस्य च सिद्धान्त उक्तानुव्यवसायग्राह्यत्वेन तदग्राह्यत्वरूपविशेषणाभावायत्त-विशिष्टाभावस्य सम्भवेऽपि न्यायमते विशेषणविशेष्ययोरभयोरपि सत्त्वे-नान्यतरासिद्धेरपरिहारात् । न च न्यायमते परेतरयत्किञ्चिदुक्तसाक्षिग्राह्यत्वेन परेतरग्राह्यत्वासामान्याभावविवक्षायत्तविशेषणाभावायत्तविशिष्टाभावसत्वान्नासिद्धिरिति वाच्यम् । तथाप्युक्तानुव्यवसायाग्राह्यत्वे सत्यनुमित्यादिग्राह्यत्वाभावस्यैव हेतुत्वसम्भवे इतरपदवैय्यर्थ्याच्च । विशेष्यवैय्यर्थापरिहाराच्च ।

ननु परतोऽग्राह्यपदेनाप्रामाण्यमुच्यते तदन्यत्वं च परमतेऽग्राह्यत्वम् । तच्च विशेष्यवृत्त्यप्रकारकत्वाद् अतीन्द्रिये व्यभिचारि । अतो ग्राह्यत्वादिति विशेष्यम् । तदर्थश्च ज्ञानांशलौकिकप्रत्यक्षविषयत्वादिति । अतो न दोष इति चेद् यदन्येनाग्राह्यत्वे सतीत्यादिव्याप्त्यभिधानविरोधात् । न हि परतोऽग्राह्यत्वे सतीत्यत्रेवोक्तार्थोऽत्र सम्भवतीति चेदुच्यते । परतोऽग्राह्यत्वं परमात्राग्राह्यत्वम् । परत्वञ्च ग्राह्यप्रामाण्याश्रयगोचरज्ञानांशलौकिकप्रत्यक्षा-पेक्षया । तन्मात्रग्राह्यत्वं च तदितराग्राह्यत्वे सति यत्किञ्चित्तद्ग्राह्यत्वाभावः ।

ततश्चायमर्थः । ग्राह्यत्वप्रमाश्रयगोचरज्ञानांशलौकिकप्रत्यक्षातिरिक्तेतरा-ग्राह्यत्वविशिष्टतादृशप्रत्यक्षातिरिक्तयत्किञ्चिद्ग्राह्यत्वस्याभावे सतीति प्रत्यक्षातिरिक्तं यत्किञ्चित्प्रामाण्यग्राहकमेव विवक्षितम् । एवञ्च ग्राह्य-प्रामाण्याश्रयालौकिकप्रत्यक्षाग्राह्यत्वं विशिष्टस्य प्रामाण्यज्ञापकविषयत्वस्या-भावः सत्यन्तार्थः पर्यवसितः । न्यायमतसिद्धस्तु प्रसाध्याङ्गत्वाददोषः । अत्र विशेष्याभावमात्रोपादाने प्रामाण्ये असिद्धिरतो विशिष्टाभावोपादानम् । विरोध्यभावायत्तविशिष्टाभावश्चाप्रामाण्ये विशेष्यावृत्यप्रकारकत्वादौ चास्तीति व्यभिचारः । तद्वारणाय ग्राह्यत्वादिति । तदर्थश्च प्रत्यक्षयोग्यता-वच्छेदकधर्मावच्छिन्नत्वादिति योग्यतावच्छेदकञ्चानुगतत्वाद्बहिर्द्रव्यप्रत्यक्षे महत्वसमानाधिकरणोद्भूतरूपवत्वमेव । रूपप्रत्यक्षे उद्भूतत्वे सति महत्व१समानाधिकरणमिव जातिप्रत्यक्षे योग्यव्यक्तिवृत्तित्वमिव प्रामाण्यप्रत्यक्षे तद्वति तत्प्रकारकज्ञानत्वादिकमेव । स्वरूपप्रकारविषयमात्रघटितत्वेन तस्य योग्यत्वान्न तु विशेष्यावृत्त्यप्रकारकत्वादि । तस्यातथात्वादिति न तत्र व्यभिचारः । न तावन्मात्रञ्च, शब्दगन्धादौ व्यभिचार इति विशिष्टोपादानम् । यद्यदन्येनागृह्यमाणत्वे सतीत्यत्र यच्छब्देन यदाश्रयगोचरलौकिकप्रत्यक्षमुच्यते तदन्येनाग्राह्यत्वञ्च तदन्यमात्रग्राह्यत्वम् । तदर्थश्च स्वाश्रयगोचर-लौकिकप्रत्यक्षग्राह्यत्वे सति यत्किञ्चित्तदितरातिरिक्तग्राह्यत्वाभावः । यत्किञ्चित्तदतिरिक्तस्वगोचरज्ञानमेव विवक्षितम् । न च हेतोरन्यतरासिद्धिः, न्यायमतेऽपि पारतन्त्र्येणोक्तानुव्यवसायप्राप्तत्वस्यैव सत्वेनोक्तप्रत्यक्ष-वेद्यत्वसामान्याभावस्याभावात् ।

न च नियमघटितस्य साध्यस्य यावत्याश्रयग्राहकग्राह्यपर्यवसिति कथम् अनेन सिद्धिनियमानुपादाने वा कथं नासिद्धसाधनम् इति वाच्यम् । नियमानु-पादानेन स्वाश्रयांशलौकिकप्रत्यक्षविषयत्वमात्रसाधनेऽपि प्रथमानुव्यवसाय-विषयत्वमादायैव साध्यपर्वसानसम्भवेन सिद्धसाधनानवकाशात् ।

यद्वा द्वितीयसाध्याभिप्रायेणैतत्प्रणयनमिति न कश्चिद्दोषः । यद्यदन्येनानु-पपद्यमानग्रहणमित्यत्रापि यदन्येनेति स्वाश्रयगोचरलौकिकप्रत्यक्षमात्रे-णेत्यर्थः । तथा च यद्यदाश्रयगोचरलौकिकप्रत्यक्षत्वाभावविशिष्टयज्ज्ञापक- विषयत्वाभावे सति प्रत्यक्षविषयस् तदाश्रयांशेलौकिकप्रत्यक्षविषय इति सामान्यव्याप्त्यर्थः पर्यवस्यति । न च रूपे स्वाश्रयग्राहकस्य स्पार्शन-प्रत्यक्षाविषये विशेषणविशेष्ययोरुभयोरपि सत्वेन विशिष्टाभावाभावात् साधनवैकल्यम् । स्वाश्रयगोचरचाक्षुषप्रत्यक्षविषये तस्मिन् स्वाश्रय-गोचरप्रत्यक्षग्राह्य(त्व)तत्सामान्याभावस्य विवक्षितस्याभावेन विशिष्टा-भावापत्तेः । गुरुत्वांशे व्यभिचारवारणाय– ग्राह्यत्वादिति ॥ सामान्यव्याप्तौ विशिष्टं प्राग्वत् । अत्र यद्यपि ज्ञानत्वादिदृष्टान्तसम्भवेन विशेष-व्याप्तिप्रदर्शनमेव कर्तुमुचितम् । तथापि विशेषव्याप्तेरिव सामान्यव्याप्तेरपि १गमकत्वविशिष्टे स्वतन्त्रेच्छतया तत्प्रदर्शनं कृतमिति । न च सामान्यव्याप्तिप्रदर्शनेऽपि हेतुविशिष्टव्याप्त्यप्रदर्शनान्न सानुमित्यङ्गमिति वाच्यम् । विशिष्टहेतुनिष्टव्याप्तिप्रदर्शनेऽपि यत्तत्वपुरस्कारेण सामान्यमुखेन हेतुनिष्टव्याप्तेरपि प्रदर्शनात्, कथमन्यथा तवापि ‘‘देवदत्तो बहिरस्ति विद्यमानत्वे सति गृहे असत्वात्’’ इत्यत्र विद्यमानत्वे सति यत्र नास्ति स ततोऽन्यत्रास्ति इत्यादिषु सामान्यव्याप्त्युद्भावनं विशिष्टप्रस्तावे द्रष्टव्यम् ।

वस्तुतस्तु ज्ञानप्रामाण्यप्रतिबद्धस्वाश्रयगोचरस्वाश्रयांशलौकिकप्रत्यक्षविषय इति सामान्यमुखेनैव साध्यं विवक्षितमिति न किञ्चिदेतत् । न च शब्द-स्याप्यनुगतत्वात् कथं पक्षीयहेतौ साध्यनिरूपितव्याप्तिप्रदर्शनमति वाच्यम् । एवंविधाननुगमदोषस्य सकलतार्किकाभिमतत्वात् । कथमन्यथेश्वरानुमानं तवापि । परमार्थस्तु परतोऽग्राह्यत्वे सति ग्राह्यत्वात् स्वाश्रयगोचर-प्रत्यक्षातिरिक्तप्रत्यक्षाविषयत्वे सति प्रत्यक्षविषयत्वादित्यर्थः । अस्य गोः परेण भाव्यमित्यादौ परशब्देन तद्गोसदृशगवां तस्य प्रतिपाद्यत्वदर्शनात् । अत एव चक्षुरन्येनानुपपद्यमानसाक्षात्कारं साक्षात्क्रियमाणं रूपादि चक्षुषा साक्षात्क्रियत इति टीकोक्तिः । यद्यपि नेदं परोक्तपरतस्त्वाभावरूपं तथाप्युक्त एव तत्स्वरूपसाध्यव्याप्यमिति हेतुतयोपन्यासो युक्तः । न हि परतस्त्वाभावसाधनेनैव स्वतस्त्वं साधनीयमित्यस्ति निर्बन्धः । न च स्वाश्रयप्रत्यक्षातिरिक्तप्रत्यक्षावेद्यस्य हेतुत्वे टीकायामसिद्धिमाशङ्क्य संवादलिङ्गत्वानुमानवेद्यत्वेऽनवस्थापत्तेरिति तत्साधनमसङ्गतमिति वाच्यम् । तत्र साक्ष्यतिरिक्तेन प्रत्यक्षादिना येन केनापि प्रामाण्यग्रहणे अनवस्थेत्युच्यते नत्वनुमानवेद्यत्व एव । तत्रैव न च ज्ञानग्राहकातिरिक्तेन ग्रहणं सम्भवतीति ग्राहकान्तरस्यानवस्थाप्रसङ्गेन निरस्तत्वादिति च सामान्यमुखेनैव तदुक्तिः । अत्र विशेष्यमात्रस्य शब्दगन्धादौ व्यभिचारः । अतः पूर्वदलम् । अप्रत्यक्षत्वे सति प्रत्यक्षत्वं च व्याहतमतः स्वाश्रयप्रत्यक्षातिरिक्तेति ।- सत्यन्तस्य गुरुत्वादौ व्यभिचाराद् विशेष्यम् । न च स्वाश्रयज्ञापकातिरिक्त-१दलमिति वाच्यम् प्रत्यक्षपदेनाखण्डसाक्षात्वरूप२जन्यत्युक्त्या वैय्यर्थ्यात् । द्वितीयप्रत्यक्षपदादानेन च सिद्धिः । अखण्डाभावे वैय्यर्थ्याभावात् । तृतीयस्य चोक्तमेव प्रयोजनम् । न च विशेषणासिद्धिः । तदयोग्यधर्मा-घटितत्वेन तत्साधनान्तरेणापि तदभ्युपगमाच्चेति सङ्क्षेपः ।

### **न्यायदीपः**

तत्र किंप्रमाणमित्यत आह ॥ स्वतस्त्वेप्रमाणं त्विति ॥ अनुमानमिति वक्ष्यमाणेनान्वयः । यद्यपि–

‘‘पृष्टेनागम एवादौ वक्तव्यः साध्यसिद्धये’’

इति कथालक्षणोक्तेर् ग्रन्थस्य च वादकथारूपेणप्रवृत्तेः

‘‘ऋग्यजुःसामाथर्वाख्या मूलरामायणं तथा ।

भारतं पञ्चरात्रं च वेदा इत्येव शब्दिताः ॥

पुराणानि च यानीह वैष्णवानि विदो विदुः

स्वतः प्रामाण्यमेतेषां नात्र किञ्चिद् विचार्यते’’

इत्यादिरागम एव वाच्यः । तथाऽपि हैतुकस्य तार्किकस्यागमेऽत्यादरा-भावात् तंप्रत्यागमानुकूला न्याया एवात्रोच्यन्त इत्यदोषः ।

‘‘ज्ञानगतं याथार्थ्यं तद्ग्राहकेणैव ग्राह्यम्, ग्राहकान्तरानुपपत्तौ सत्यां गृह्यमाणत्वाद् यद्यतोऽन्येनानुपपद्यमानग्रहणं गृह्यते तत्तेनैव गृह्यते, यथा चक्षुषोऽन्येनानुपपद्यमानसाक्षात्कारं साक्षात्क्रियमाणं रूपादि चक्षुषा साक्षात्क्रियते’’ इति तत्त्वनिर्णयटीकोक्तमनुमानं तात्पर्यतोऽनुवदति ॥ ज्ञानप्रामाण्यमिति ॥ याथार्थ्यरूपमित्यर्थः । तत्स्वरूपमुक्तं प्रागस्माभिः । चक्षुरादिरूपानुप्रमाणव्यावृत्तस्य साक्षाज्ज्ञेयविषयीकारित्वस्य लाभाय ज्ञानेति विशेषणं तत्तज्ज्ञानपरम् । घटत्ववति घटत्वप्रकारकज्ञानत्वादिरूपं प्रामाण्य-मित्यर्थः । यदा तु प्रामाण्यपदेन केवलप्रामाण्यग्रहस् तदा ज्ञानपदं स्पष्टार्थम् । अत एव सुधायां ‘‘प्रामाण्यम्’’ इत्येव पक्षोक्तिः ॥ स्वत इति ॥ ग्राह्य-प्रामाण्यविरोध्युपस्थापकसामग्र्यसमविहिततत्तज्ज्ञानविषयकसाक्षिविषय एवेत्यर्थः । विशेषणकृत्यं प्राग्वत् । साक्षी च लौकिकप्रत्यक्षादिरूपानु-व्यवसाय एव ॥ परत इति ॥ प्रामाण्यं परतो ग्राह्यं सांशयिकत्वाद् इत्यादौ यत् पराभिमतं साध्यम् उक्तविशिषेणकसाक्षिज्ञानादन्येनैव ग्राह्यत्वादिरूपं तदभावे सति ग्राह्यत्वादित्यर्थः । तेनानुमित्यादिग्राह्यत्वेऽपि नासिद्धिः ‘‘परस्य स्वत्वात् स्वस्य च परत्वात्’’ इत्यादि मण्युक्तखण्डनस्याप्य-नवकाशः ।

केचित्तु परतो ग्राह्यत्वं नाम उक्तविशेषणकोक्तरूपसाक्षिज्ञानादन्योत्पाद्य-प्राथमिकप्रतीतिकत्वम्, तच्छून्यत्वे सतीत्यर्थः । तेन स्वतस्त्ववादे प्रामाण्यस्यानुमित्यादिग्राह्यत्वेऽपि न विशेषणासिद्धिरित्याहुः । अत्र सत्यन्तमात्रस्याप्रयोजकत्वाद् ग्राह्यत्वादित्युक्तिः । घटादिगतगन्धादौ सत्यपि ग्राह्यत्वे स्वाश्रयग्राहकोक्तरूपप्रत्यक्षाग्राह्यत्वं नेति व्यभिचारनिरासाय सत्यन्तम् ।

### **श्रीलक्ष्मीनाथतीर्थटीका**

स्वतस्त्वेऽनुमानप्रमाणमाह ॥ स्वतस्त्व इति ॥ प्रमाणमिति ॥ अस्य पदस्यानुमानमिति वक्ष्यमाणेन सम्बन्धः । ज्ञानप्रामाण्यमित्यत्र प्रामाण्यपदस्य १तद्वति तत्प्रकारकत्व याथार्थ्यरूपमित्यर्थः । तेन प्रामाण्य-पदेनैव तद्वति तत्प्रकारकत्वज्ञानत्वलाभात् तस्य चानुप्रमाणे एव गतत्वा-भावात् तद्व्यावर्तनाय पक्षे ज्ञानपदमनादेयमिति शङ्का निरस्ता२स्रयमाह ॥ स्वतो ग्राह्यमिति ॥ ग्राह्यप्रामाण्याश्रयविरोध्युपस्थापकसामग्य्रसमवहित- ग्राह्यप्रामाण्याश्रयतत्तज्ज्ञानविषयक साक्षिज्ञानविषय एवेति वा ग्राह्यप्रामाण्या-श्रयतत्तज्ज्ञानविषयकसाक्षिज्ञानयोग्य इति वा उभयसिद्धप्रामाण्याविषयक-ज्ञानभिन्नज्ञानविषय एवेति वार्थः । तेन ज्ञानं गुण ३इत्याशब्दजन्यज्ञानस्यापि ज्ञानग्राहकतया तद्ग्राह्यत्वाभावेन प्रामाण्यस्य यावज्ज्ञानग्राहकग्राह्यत्वरूप-स्वतस्त्वे साध्ये बाधः स्यादिति शङ्का परास्ता । निरुक्तसाध्ये यावत्पदस्या-प्रवेशात् । हेतुकी पदत इति४ ।

॥ इति लक्ष्मीनाथतीर्थकृतटीका ॥

------------------------------------------------------------------------

सुखमनुभवामीतिप्रत्ययः

**अनुमानचतुषट्यकथनम्**

## **तर्कताण्डवम्**

सुखमनुभवामीतिप्रत्ययः (प.१) दोषशङ्काद्यकलङ्कितज्ञानस्य अनुव्यवसायो वा (प.२), निष्कम्पप्रवृत्तिहेतुभूतज्ञानस्यानुव्यवसायो वा (प.३), प्रामाण्यविरोध्युपस्थापकसामग्र्यसमवहितोऽनुव्यवसायो वा (प.४), स्वग्राह्यज्ञानप्रामाण्यविषयकः(सा.१) तत्प्रकारको वा(सा.२) तद्विरुद्धाविषयकत्वे सति तद्व्याप्यत्वाविषयकत्वे सति तत्संशयविरोधिप्रत्ययत्वात्(हे.१), तद्व्याप्यत्वाविषयकत्वे सति तदभावनिश्चयविरोधिनिश्चयत्वात्(हे.२), तद्विषयकव्यवहारहेतुप्रत्यय-त्वात् (हे.३), तज्ज्ञानप्रकारप्रकारकतया तत्प्रकारवद्विशेष्यकतया च तद्विषयत्वाच्च (हे.४) प्रामाण्यानुमितिवद् इत्याद्यनुमानम् ।

### **युक्तिरत्नाकरः**

एवं विप्रतिपत्त्यनुसारेण प्रामाण्यमात्रे स्वतस्त्वं प्रसाध्येदानी ज्ञानविशेष-निष्टप्रामाण्ये स्वतस्त्वं साधयति ॥ सुखमनुभवामीति ॥ न च सर्वप्रामाण्ये स्वतस्त्वविप्रतिपत्तौ तदेकदेशे तत्साधनमर्थान्तरग्रस्तम् । क्वचि-त्साधने तद्दृष्टान्तेन अन्यत्रापि तत्साधनसम्भवात् । वस्तुतः सामान्य-धर्मावच्छेदेन संशये क्वचित्तद्विशेषे तन्निश्चयेऽपि तन्निवर्तको भवत्येवेति कथमर्थान्तरम् । अत एवानभ्यासदशापन्नज्ञानप्रामाण्यं न स्वतो ग्राह्यमिति परेषामपि साध्यनिर्देशः । यद्वा प्रामाण्यविरोध्युपस्थापकत्वस्य साध्ये विशेषणत्वे गौरवं मन्वान आह– ॥ सुखमनुभवामीति ॥ सुखमिति सुखसाक्षात्कारगोचरतदंशलौकिकसाक्षात्कार इत्यर्थः । तेन शाब्दसुख-ज्ञानसाक्षात्कारे सुखसाक्षात्कार इति शब्दजन्यसुखसाक्षात्कारज्ञाने परकीय-सुखसाक्षात्कारस्य अयं साक्षात्कारवानित्यनुमित्युपनीतस्य साक्षात्कारे साक्षात्कारांश लौकिके च प्रामाण्यस्याविषयेऽपि बाधः । यद्वा स्ववृत्ति-वर्तमानसुखस्य यः साक्षात्कारस्तद्गोचरसाक्षात्कारव्यक्तिविशेष एवानेनोच्यत इति न दोषः । एवं सुखसाक्षात्कारनिष्टप्रामाण्ये संशयाभावस्य उभयवादिसिद्धत्वेन तत्र स्वतस्त्वसाधने संशयानुपपत्तिबाध इति भावः ।

तथाविधमेव पक्षान्तरमाह ॥ दोषेति ॥ दोषशङ्का दोषजत्वशङ्का । आदिपदेन तन्निश्चयः । अनुव्यवसायो ज्ञानांशलौकिकः । पूर्वस्मिन्पक्षे सुखसाक्षात्कारानुव्यवसायमात्रं पक्षः । उत्तरपक्षत्रयेषु करतलामलकादि-ज्ञानानुव्यवसायेनापि पक्षो द्रष्टव्यः । इह पक्षत्रये बाधवारणाय क्रमेण विशेषणत्रयम् । १दोषशङ्काद्यकलङ्कितस्याप्रामाण्यशङ्कास्कन्दितस्य ज्ञानस्यानुव्यवसायो न २प्रामाण्यग्रह इति तदंशे बाधः । न चादिपदेना-प्रामाण्यशङ्कादेरपि परिग्रहः । तथात्वेऽन्त्यपक्षाभेदप्रसङ्गात् । तत्र ग्राह्यप्रामाण्यांशशङ्कातत्सामग्य्राद्यसमवहितत्वं व्यवसायविशेषणमावश्यकम् । तत्सामग्री च दोषशङ्कादिरूपैवेति चेन्न । दोषशङ्का तन्निश्चयतत्कार्य-कलङ्कितत्वेन तत्र प्रामाण्यविरोध्युपस्थिते सति तत्सामग्य्रसमवहितत्वेन च ज्ञानस्य विशेषणात्तयोर्भेदात् ॥ स्वग्राह्येति ॥

ननु प्रामाण्यविषयक इत्यलम् । न चान्यप्रामाण्यमादायार्थान्तरवारणाय पूर्वदलम् । बाधादेव तदादाया३साध्यपर्यवसानाद् अन्यथा धूमाद्यनुमानेऽपि । महानसीयवहन्यादिकमादायार्थान्तरवारणार्थं विशेषणप्रक्षेपापत्तेः । प्रामाण्यस्य सुखत्ववति सुखत्वप्रकारकज्ञानत्वादिविशेषपरत्वावश्यम्भावेन तच्छङ्कान-वकाशाच्चेति चेन्न । स्वाश्रयग्राहक४ग्राह्यरूपस्वतस्त्वसिध्यर्थम् ईश्वरानु-मानादाविव तदुपादानात् ।

ननु सुखानुभवगोचरानुव्यवसायस्यऽभ्रमत्वासम्भवेपीतरानुव्यवसायस्य भ्रमगोचरत्वस्यापि सम्भवेन तत्र स्वग्राह्यज्ञाननिष्टप्रामाण्यप्रसिद्ध्या बाधः । न च दोषशङ्काद्यकलङ्कितेत्यादिनाभ्यासदशापन्नत्वं विवक्षितम् । तथा सति पक्षत्रयोपन्यासायोगात् । अभ्यासस्य ग्राह्यप्रामाण्यसजातीयत्वात् । अन्यस्य निर्वक्तुमशक्यत्वेन न्यायमतेऽपि तत्र प्रामाण्यग्रहेण सिद्धसाधनापत्तेः । रजतादिभ्रमेऽपि क्वचित्प्रामाण्यानन्तरं तद्गतभ्रमसम्भवेन बाधानिस्ताराच्चेति चेन्न । स्वाग्राह्यज्ञाने प्रामाण्यविषयक इत्यर्थात् । तच्च तत्राप्यक्षतमत एवाप्रमापि प्रमेत्येव गृह्यते ।१ न साक्षिणः प्रमात्वनियमेन भ्रमे प्रामाण्य-विषयकत्वानुपपत्तिः । तत्र २मानसस्येव प्रामाण्यग्रहस्याङ्गीकारात् । उक्तञ्च भगवत्पादैः ‘‘यत्क्वचिद्व्यभिचारी’’त्यादि ।

यद्वा दोषशङ्कादीत्यादौ प्रमागोचरानुव्यवसायस्यैव पक्षत्वमिति नोक्त-दोषः । तत्प्रकारक इति स्वग्राह्यज्ञानप्रामाण्ययोर्वैशिष्ट्यविषय इत्यर्थः । तेन प्रामाण्यविशेष्यकज्ञाने न व्यभिचारः । शिष्टं प्राग्वत् । तद्विरुधेत्यनेन प्रामाण्यानधिकरणज्ञानावृत्तिविषयकान्यत्वमखण्डमिह विवक्षितम् । तेन प्रामाण्यघटकघटत्वादिविषयकतया नासिद्धिर्न वा तद्वारकज्ञानवृत्तित्व-विशेषणवैय्यर्थ्यम् ।

ननु तत्संशयविरोधित्वं तत्संशयनिवर्तकत्वप्रामाण्यसिद्धिः । ननु प्रामाण्य-निश्चयोत्तरभाव्यर्थनिश्चये प्रामाण्यविषयके व्यभिचारात् तत्संशयानुत्पाद-व्याप्यत्वस्य तत्राप्यक्षतेः । भाविन्यर्थनिश्चये उपनायकनैय्यत्येन निश्चित-प्रामाण्यविषयकज्ञानविषयोऽयं घट इत्येवमाकारकतयाऽवश्यवाच्यत्वेन प्रामाण्यविषयकत्वरूपसाध्यस्यापि सत्वान् नोक्तदोषः । तथापि करतला-मलकाद्यर्थनिश्चये व्यभिचारात् । तत्र स्वनिष्ठगोचरानुव्यवसायात्पूर्व-मप्यसंशयात् । न च तज्जातीये प्राक्प्रामाण्ये निश्चयादेव संशयः । एवमप्युक्तार्थनिश्चये प्रामाण्यसंशयानुत्पादव्याप्यरूपे तद्विरोधित्वाक्षतेः । न च तत्संशयविरोधीत्यनेन तत्संशयानुत्पादव्याप्यतावच्छेदकधर्मवत्वं विवक्षितम् । उक्तार्थनिश्चये चार्थनिश्चयत्वं प्रामाण्यसंशयपूर्वभाव्यर्थ-निश्चयेऽपि सत्वान्न तद्व्याप्यतावच्छेदकम् । प्रामाण्यनिश्चयोत्तरार्थ-निश्चयत्वन्तु स्वघटकेन लघुना प्रामाण्यनिश्चयत्वेनैव धूमत्वेन व्याप्यता-वच्छेदकसम्भवे नीलधूमत्ववत् तावद्व्याप्यतावच्छेदकमिति वाच्यम् । धूमनिष्टव्याप्तेर्धूमत्वेनैवावच्छेदसम्भवेन तद्घटितनीलधूमत्वस्यानवच्छेदकत्वेऽपि प्रामाण्यनिश्चयोत्तरार्थनिश्चयनिष्टव्याप्तेस् तदवृत्तिप्रामाण्यनिश्चयत्वेनावच्छेदा-त्तद्घटितस्यापि गुरोरुक्तधर्मस्यावच्छेदकत्वावश्यम्भावात् । यन्निष्टा यन्निरूपिता व्याप्तिरिति न्यायादिति चेन्न ।

प्रामाण्यसंशयानुत्पादप्रयोजकत्वमेव तत्संशयविरोधीत्यनेन विवक्षितम् । उक्तार्थनिश्चयस्तदनुत्पादे घटादिसाक्षात्कारे चक्षुःकर्मैव न प्रयोजक आवश्यकप्रामाण्यानिश्चयादेवान्यथासिद्धत्वात् । यद्वा प्रामाण्यसंशयनिवृत्ति-जननयोग्यत्वं तद्विरोधित्वम् । तच्च प्रामाण्यनिश्चयादावेव नत्वर्थनिश्चये प्रामाण्यनिश्चयाभावेऽर्थनिश्चयमात्रेण क्वापि तत्संशयानिवृत्तेः । तत्सत्वे तत एव तन्निवृत्तेः । तदुत्तरभाव्यर्थनिश्चयस्य तदनिवर्तकत्वादिति ।

तदभावनियमेति ॥ ननु किं तदभावनिश्चयविरोधित्वम् । न तावदनुत्पादप्रयोजकत्वं तन्निवृत्तिजननयोग्यत्वं वा । तदभावसंशयस्य ग्राह्यसंशयतया तदभावनिश्चयप्रतिबन्धकत्वेन तदनुत्पादप्रयोजकत्वात् । निश्चिते संशयायोगेन तदभावनिश्चयनिवृत्तिजननयोग्यत्वाच्च । तत्र व्यभिचारा२प्रसिध्यासक्त्या तद्वारकान्त्यनिश्चयपदवैय्यर्थापत्तेः । द्वितीयन्तु ३तदभावनिश्चयनिश्चयविरोधिनि तदभावसंशये व्यभिचारकमित्युत्तर-ग्रन्थविरोधाच्च । ४न तदभावनिश्चयप्रयोज्यानुत्पादप्रतियोगित्वं वा तदभाव-निवृत्तित्वं वा तत्वम् । आद्यनिश्चयपदवैय्यर्थ्यापत्तेरन्यस्य चासम्भवादिति चेन्न । तदभावनिश्चयप्रतिबन्धकसामग्रीजन्यत्वमिह विरोधित्वम् । एवं च तदभावसंशयस्य तन्निश्चयप्रतिबन्धकत्वेऽपि तत्सामग्य्राः प्रतिबन्धक-तयान्त्यनिश्चयपदाभावे तदभावसंशये आद्यनिश्चयपदाभावे तदभावसंशय-प्रतिबन्धकसामग्रीजन्यतदभावनिश्चये व्यभिचारापत्त्या निश्चयपदसार्थक्यात् । अग्रिमग्रन्थविरोधाच्च । यज्ज्ञानं यत्र प्रतिबन्धकं तत्सामग्य्रपि तत्र प्रतिबन्धिकेति न्यायेन निश्चयसामग्य्रा अपि संशयप्रतिबन्धकत्वात् । न च निश्चयसामग्य्राः संशयप्रतिबन्धकत्वे कदापि संशयो न स्यात् । संशय-सामग्य्रां तदनुप्रवेशावश्यम्भावादिति वाच्यम् । स्थाणुत्वादिनिश्चयसामग्य्राः कोट्यन्तरनिश्चयसामग्रीप्रतिबन्धकत्वेनाप्रतिबद्धनिश्चयसामग्य्राः संशय-स्थलेऽभावात् ।

न चैवमपि संशये साध्यसत्वेनाव्यभिचारादन्त्यनिश्चयपदानर्थक्यम् । इदं प्रामाण्याभाववद् अप्रामाण्यभाववद्वेति प्रकारकस्यापि तस्य सम्भवात् । न च भावाभावयोर् भावकोटित्वमेव संशयस्य स्थाणुः पुरुषो वा पनसोऽन्यो वा पीतः श्वेतो वेत्यादि तदभावव्याप्यकोटिकस्यापि तस्य सम्भवात् । सकललोकसिद्धत्वात् । नचैषां तु चतुष्कोटिकत्वम् अननुभूयमाना-भावाकोटिकत्वकल्पने मानाभावात् । वस्तुतस्तु सत्तानिश्चयरूपेण तद्विषयत्वमिह साध्यम् । प्रामाण्यविषयकत्वमात्रस्योक्तावननुव्यवसाये न्यायमतेऽपि सिद्धत्वात् सिद्धसाधनापत्तेः । एवञ्चोक्तसंशये साध्याभावाद् व्यभिचारः स्फुट एवेति द्वितीयनिश्चयपदमर्थवत् ॥ तद्विषयकेति ॥ अदृष्टद्वारकत्वं विशेषणमतो हविरादिगोचरे ज्ञाने न व्यभिचारः ॥ तज्ज्ञान-प्रकारेति ॥ न च वस्तुतस् तत्प्रकारकविशेष्योक्तौ घटत्वप्रकारक-किञ्चिद्विशेष्यकमिति शाब्दज्ञाने व्यभिचारः । तत्प्रकारविशिष्टतया तद्विशेष्य-कत्वोक्तौ चासिद्धिः । वैशिष्ट्यस्याप्रकारकत्वादिति वाच्यम् । पुरोवर्तिनि तत्प्रकारनिरूपितवैशिष्ट्यविषयकत्वस्य विवक्षितत्वात् । तस्य च पारतन्त्र्येण परेणाभ्युपगमात् । न च व्यापारानुबन्धिताया तद्विषयके मनःसंयोगादौ व्यभिचारः । तेन रूपेण साध्यस्यापि तत्र सत्वादिति भावः ॥ प्रामाण्यानुमितिवदिति ॥ प्रामाण्यप्रकारकानुमितिवदित्यर्थः । तेन प्रामाण्यज्ञानवृत्तीत्यादितद्वशेष्यकानुमितौ तत्प्रकारकत्वरूपसाध्यवैकल्यम् । वस्तुतस्तु यथा न तद्विशेष्यकानुमितावपि न साध्यवैकल्यं तथोक्तमधस्तात् ।

### **न्यायदीपः**

प्रामाण्यस्य स्वतो ग्राह्यत्वे क्वचित् संशयाद्युपपादनक्लेशनिरासाय विशिष्याप्याह ॥ सुखमिति ॥ स्ववृत्तिवर्तमानसुखसाक्षात्कारगोचरः साक्षिरूपःप्रत्यय इत्यर्थः । ज्ञानांशे लौकिकप्रत्यक्षादिरूपानुव्यवसायः प्रामाण्यविषयको न वेति विप्रतिपत्त्यनुरोधेनैतत्पक्षाणामवतार इति सामान्यविप्रतिपत्त्यनानुगुण्यादर्थान्तरत्वमिति न शङ्क्यम् ।

बाह्याभ्यन्तरसाधारणपक्षान्तराण्याह ॥ दोषेति ॥ दुष्टकरणजन्यत्व-शङ्कातन्निश्चयाप्रामाण्यादिशङ्कातन्निश्चयाद्यनास्कन्दितघटादिज्ञानस्य इत्यर्थः । न चैवम् अन्त्यपक्षाभेद इति शङ्क्यम् । तत्रानुव्यवसायविशेषणत्वेन इह व्यवसायविशेषणत्वेन तत्र प्रामाण्यविरोध्युपस्थापकसमग्रीत्वेन अत्र तु तत्कार्यदोषशङ्कादित्वेन चप्रवेशेनात्यन्तभेदात् ।

॥ उपस्थापकसामग्रीति ॥ उपस्थितितत्सामग्रीत्यर्थः । अत्र सर्वत्रापि ज्ञानस्येत्यनेन दोषाजन्यप्रमारूपज्ञानस्याभिमतत्वादिदं रूप्यमित्यादि-भ्रमगोचरानुव्यवसायस्यापक्षतया तस्य तत्र प्रामाण्याग्राहकत्वेऽपि न बाध इति बोध्यम् । तत्र प्रामाण्यग्रहणस्य मानसत्वेन सिद्धान्तेऽपि भ्रमगोचरानु-व्यवसायेन प्रामाण्याग्रहात् । यद्वा वक्ष्यमाणदिशाऽत्राभिमतानुव्यवसायत्वस्य भ्रमानुव्यवसाये अभावेन तस्यापक्षत्वान्न बाधः । अत एव ज्ञानांशे लौकिक-प्रत्यक्षादिरूपस्येह अनुव्यवसायस्य अभिमततया स्मृत्युपनीतप्रामाण्य-विषयकानुव्यवसायमादाय न न्यायमते सिद्धसाधनं शङ्क्यम् ।

॥ स्वग्राह्येति ॥ स्वेन अनुव्यवसायेन ग्राह्यं यज्ज्ञानम् आद्ये सिद्धान्ते सुखविषयकं स्वप्रकाशरूपं साक्षिज्ञानमेव । परमते मानसं सुखव्यवसाय-रूपम् । तदन्यपक्षत्रये च घटादिगोचरं मनोवृत्तिरूपं व्यवसायाख्यं साक्षि-ज्ञानादन्यत् । तन्निष्ठं यत्प्रामाण्यं सुखत्ववति सुखत्वप्रकारकत्वादिरूपं घटत्ववति घटत्वप्रकारकत्वादिरूपं वा तद्विषयक इत्यर्थः । घटज्ञानानु-व्यवसायस्य पटज्ञानप्रामाण्याविषयकत्वाद् बाधनिरासाय स्वग्राह्यज्ञानेत्युक्तम् । यद्वा प्रामाण्यविषयक इत्येवोक्तौ स्वनिष्ठप्रामाण्यविषयकत्वमादाय सिद्धान्ते अर्थान्तरत्वनिरासाय ॥ स्वग्राह्यज्ञानेति ॥ एवं च नार्थान्तरता । न चैवं साक्ष्यंशे स्वग्राह्यव्यवसायप्रामाण्यविषयकत्वाभावाद् व्यभिचारः शङ्क्यः । स्वग्राह्यं यावत्स्वयमन्यच्च तावति प्रामाण्यग्राहकत्वलाभेन साक्ष्यंशे हेतूनामव्यभिचारात् ।

यद्वा सुखत्ववद्विशेष्यकज्ञानत्वादिरूपप्रामाण्यलाभाय स्वग्राह्य-ज्ञानप्रामाण्येत्युक्तिः । प्रामाण्यविषयकत्वं च साध्यं यन्मते वैशिष्ट्य-मनुव्यवसायवेद्यमेव न तन्मतेन बोध्यम् । तद्वेद्यमपि स्वातन्त्र्येण न तद्वेद्यमिति मते तु सत्वेन प्रामाण्यविषयकत्वमभिमतम् । तेन तत्पक्षे सिद्धसाधनतेति शङ्कानवकाशः । अत एव वक्ष्यति ‘‘सत्तया तदुल्लेखस्य साध्यत्वात्’’ इति । न च वादिनः सत्वेनेति विशेषणं व्यर्थं, व्यावर्त्या-प्रसिद्धेरिति शङ्क्यम् । शुक्तिरूप्यज्ञाने प्रामाण्यविषयकस्यापि मानसदर्शनस्य स्वविषयसत्वानिर्णायकस्यापि सिद्धान्ते सत्वात् । परप्रसिद्धत्वमात्रेण व्यावर्त्यत्वोपपत्तेश्च । परार्थानुमाने परंप्रति सिद्धासाधनोद्धारस्यापि वादि-प्रयोजनत्वाच्च । जन्यकृत्यजन्यानीत्यत्र मीमांसकंप्रति जन्यत्वस्येवेहापि वादिनंप्रतिप्रमेयत्वादिवदुपरञ्जकत्वेन विशेषणत्वोपपत्तेश्च । उक्तं च उत्पत्तिप्रामाण्यवादे मणावपि ‘‘उभयसिद्धव्यावर्तकत्वं तन्त्रम् । न तु व्यावर्त्यस्योभयसिद्धिः । गौरवात्’’ इति ।

प्रामाण्यमनुव्यवसायविषयोऽपि प्रागनुपस्थितत्वान्नप्रकारतयेति वदन्तंप्रत्याह ॥ तत्प्रकारको वेति ॥ स्वग्राह्यज्ञानप्रामाण्यप्रकारको वेत्यर्थः । विशेषणज्ञानहेतुताया निर्विकल्पकभङ्गे निरसिष्यमाणत्वादिति भावः ॥ तद्विरुद्धेति ॥ ग्राह्यप्रामाण्यविरुद्धं यत्प्रामाण्याभावतद्व्याप्याप्रामाण्यादि तदविषयकत्वे सतीत्यर्थः । विरुद्धत्वं च तज्ज्ञानप्रतिबन्धकज्ञान-विषयत्वम् ॥ तद्व्याप्यत्वेति ॥ सुखानुभवादिनिष्ठसुखत्ववद्विशेष्यक-त्वादिरूपप्रामाण्यव्याप्यत्वेत्यर्थः ॥ तत्संशयविरोधीति ॥ प्रामाण्य-संशयविरोधित्वं नाम तदनुत्पत्तिव्याप्यत्वादिरूपं ज्ञेयम् । विशेषणकृत्यान्यग्रे व्यक्तानि ॥ तद्विषयकेति ॥ प्रामाण्यविषयकेत्यर्थः ॥ तज्ज्ञानेति ॥ ग्राह्यप्रामाण्याश्रयज्ञानेत्यर्थः । साध्यावैशिष्ट्यनिरासोऽग्रे स्फुटः ॥ तद्विषय-कत्वात् ॥ व्यवसायविषयकत्वादित्यर्थः ॥ प्रामाण्यानुमितिवदिति ॥ इदं ज्ञानंप्रमाणं समर्थप्रवृत्तिहेतुत्वाद् इति प्रामाण्यानुमितावुक्तस्य हेतु-चतुष्टयस्य साध्यद्वयस्य च सत्वादिति भावः । आदिपदेन ‘‘प्रामाण्यं ज्ञानग्राहकमात्रग्राह्यम् अप्रामाण्येतरज्ञानसमवेतधर्मत्वाज् ज्ञानत्ववत्’’ इत्यादिसुधोक्तानुमानग्रहः ।

------------------------------------------------------------------------

अत्राद्ये हेतौ..

**सुखानुभवविषयकप्रत्ययादिपक्षकानुमाने हेतुसमर्थनम्**

## **तर्कताण्डवम्**

अत्राद्ये हेतौ तद्विरुद्धाविषयकेत्युक्तत्वात्प्रामाण्यविरुद्धाप्रमाण्य-निश्चये, तद्व्याप्यत्वाविषयकेत्युक्तत्वाद् वह्निमत्वाविषयके तत्संशय-विरोधिनि तद्वाप्यतया धूमनिश्चये, तत्संशयविरोधीत्युक्तत्वाद्घटादि-ज्ञाने,प्रत्ययेत्युक्तत्वाद् धर्म्यज्ञाने कोट्यस्मरणे च न व्यभिचारः । न चोल्बणविषयान्तरज्ञाने व्यभिचारः । विषयान्तरे मनःसञ्चारादि-रूपतज्ज्ञानसामग्र्या एव तद्विरोधित्वात् ।

ननु तथाऽपि व्यञ्जकस्य करचरणादेः स्वरूपेणैव ज्ञानं व्यङ्ग्य-पुरुषत्वादिजातिसंशयविरोधि । न तु व्याप्यतया । करादिज्ञानस्या-लोकवत्स्वरूपेणैव व्यङ्ग्यधीहेतुत्वात् । तच्च न व्यङ्ग्यविषयकमिति तत्र व्यभिचार इति चेन्मैवम् ।

व्यङ्ग्यसंशयो हि द्वेधा । व्यञ्जकभूतं यज्ज्ञानकारणं तदभावेन सामग्र्यभावाद्वा यथान्धकारस्थितघटसंशयः । दूरादिदोषाद्वा । यथा स्थाणौ १पुरुषसंशयः । तत्राद्ये व्यङ्ग्यनिश्चयसामग्र्येव संशय-विरोधिनी । तस्यां चप्रत्ययत्वं नेति न व्यभिचारः । द्वितीये तद्व्याप्यत्वेन करादिज्ञानमेव दोषजन्यसंशयविरोधीति तद्व्याप्यत्वा-विषयकत्वं नेति न व्यभिचारः । न च तद्व्याप्यत्वाविषय-कत्वमसिद्धम् । सुखसाक्षात्कारत्वादेः प्रामाण्यव्याप्यत्वाग्रहणेऽ-संशयदर्शनात् । न च धर्मिज्ञानाद्यभावादेव असंशयात्संशयविरोधित्व-मसिद्धमिति वाच्यम् । सुखादिज्ञानरूपधर्मिज्ञाने ज्ञानत्वरूपसाधारण-धर्मदर्शने दैवात् कोटिस्मरणे विषयान्तरासञ्चारे च सत्यप्यसंशय-दर्शनात् ।

न चाद्यो हेतुरप्रयोजकः ज्ञानस्य तत्संशयविरोधित्वं हि तन्निश्चयत्वेन वा तदभावनिश्चयत्वेन वा तदभावव्याप्यनिश्चयत्वेन वा तद्व्याप्यनिश्चयत्वेन वेति चतुर्धा । तत्र द्वितीयतृतीययोस्तद्विरुद्धा-विषयकत्वविशेषणेन चतुर्थस्य तद्व्याप्यत्वाविषयकत्वविशेषणेन निरस्ततया हेतोराद्यं प्रामाण्यनिश्चयत्वरूपं साध्यं विनानुपपत्तेः ।

### **युक्तिरत्नाकरः**

अप्रामाण्यादीति प्रामाण्याभावभावरूपप्रामाण्यतद्व्याप्तेत्यर्थः ॥ वह्निमत्वाविषयकेति ॥ इदञ्च सामान्यव्याप्त्यभिप्रायेण । वस्तुतो घटत्ववति घटत्वप्रकारकत्वरूपप्रामाण्यव्याप्यतया कम्बुग्रीवादिमति घटत्वप्रकारकज्ञाने व्यभिचार इति द्रष्टव्यम् । न च तत्प्रामाण्यविषयकत्व-स्यापि सत्वान्न व्यभिचारः । व्याप्तौ प्रामाण्यप्रकारकत्वेन स्वग्राह्यज्ञानानु-योगिकप्रामाण्यप्रतियोगिकवैशिष्ट्यविषयसाध्याभावे व्यभिचारात् । यद्वा वह्निमत्वाविषयके वह्निमत्वरूपतद्वत्वाविषयके तद्घटितवह्निमति वह्नि-प्रकारकत्वरूपप्रामाण्यविषयक इति यावत् । तत्संशयविरोधिनि उक्त-प्रामाण्यसंशयविरोधिनि तद्व्याप्यतया धूमनिश्चये धूमवद्विशेष्यकत्वनिश्चये धूमवद्विषेष्यकवह्निप्रकारकनिश्चय इति यावत् । एवं वह्निमति वह्नित्व-प्रकारकत्वरूपप्रामाण्यविषयके तत्संशयविरोधिनि तद्व्याप्यतया धूमवह्नि-प्रकारकत्वरूपोक्त्य प्रामाण्यव्याप्यनिश्चयव्यभिचारवाराणाय तद्वाप्यत्वा-विषयकेत्युक्तमित्यर्थः । कोट्यस्मरण इत्युक्तमुपलक्षणम् । तैलसंयोग-व्यङ्ग्यकुङ्कुमगन्धसन्देहविरोधिनि तैलसंयोग इत्यपि द्रष्टव्यम् ॥ तज्ज्ञानसामग्य्रा एवेति ॥ उत्कटविषयान्तरं ज्ञानजनकस्य मनःसञ्चारादे-स्तत्राभावे कामुककामिनीस्मरणादिरूपज्ञानस्यैवानुपपत्त्या तत्सामग्य्रा-वश्यम्भायवे तस्याश्च प्रामाण्यसंशयसामग्रीतः प्राबल्याभावे वृश्चिकवेधादि-जनितवेदनादिज्ञानकामुककामिनीस्मरणादेरेवानुत्पत्त्या तस्या विरोधित्वेऽ-वश्यम्भावेन एतत्संशयप्रतिबन्धोपपत्तौ तादृशविषयान्तरज्ञानस्यापि विरोधित्वकल्पने मानाभावादिति भावः । न च तज्ज्ञानोत्तरमेवोक्त-संशयापत्त्या तस्यापि प्रतिबन्धकमावश्यकमिति वाच्यम् । आवश्यक-तत्सामाग्रीत एव प्रतिबन्धोपपत्तेः । असत्यां चोक्तसंशयसामग्रीसत्वे तदनुत्पत्तिरित्यत्र मानाभावात् । विषयान्तरसञ्चारे च तस्यैव प्रतिबन्धकत्वात् ।

न च यद्धी सा यत्र प्रतिबन्धिका निर्विशेषदर्शने सति तद्धीरपि तत्र प्रतिबन्धिकेति पक्षधराक्तेस्तज्ज्ञानस्यापि तत्र प्रतिबन्धकत्वमावश्यकमिति । अत एव विरोधिनिश्चयसामग्य्रा इव विरोधिनिश्चयस्यापि प्रतिबन्धकत्वमिति वाच्यम् । विरोधिनिश्चयस्य ग्राह्याभावावगाहित्वेनैव प्रतिबन्धकत्वेन तत्सामग्रीप्रतिबन्धकत्वस्य प्रयुक्तत्वाभावाद् भिन्नविषये अनुमितिसामग्य्रा प्रत्यक्षप्रतिबन्धेऽपि अनुमितिस्तदा प्रतिबन्धकत्वाच्च । समाने विषये प्रत्यक्षसामग्य्रा अनुमितिप्रतिबन्धेऽपि सिषाधयिषाप्रतिबन्धकयुक्त-पक्षताघटकसामग्य्रां सत्यां प्रत्यक्षेणानुमित्यप्रतिबन्धकत्वाच्च । तत्प्रतिपक्ष-स्थले प्रकृतसाध्यहेत्वोः किं तत्त्वमिति जिज्ञासाघटितहेतुद्वयगोचर-तत्त्वज्ञानसामग्य्रा अनुमितिप्रतिबन्धकेऽपि तत्सामग्रीजनितस्यानयोर् हेत्वोरन्यतरस्मिन् व्याप्तिपक्षधर्मतान्यतरवैकल्यमन्यतरस्मिंश्च तदुभय-सत्त्वमिति तत्त्वज्ञानस्य परामर्शरूपस्यानुमितिजनकत्वाच्चेति । तदिदमाह– तज्ज्ञानसामग्य्रा एव तद्विरोधित्वादिति ॥ करादिज्ञानस्येति ॥ अन्धकारे पुरुषादिसंशयोत्तरं करादिसन्दर्शनमात्रेणैव तत्संशयनिवृत्तिदर्शनान् न व्याप्ततया तज्ज्ञानं तद्विरोधीति भावः ॥ स्वरूपेणैवेति ॥ करादि-ज्ञानत्वेन तु व्याप्यत्वगोचरत्वेनेत्यर्थः ॥ यथान्धकारेति ॥ विषया-लोकसंयोगस्य चाक्षुषधी१करणत्वेन तत्रालोकाभावे सामग्य्रभाव आवश्यकः । न च निश्चयसामग्य्रा एव विरोधभानादिकालीनायाः संशयसामग्रीत्वेन तदभावे संशयोऽपि न स्यादिति वाच्यम् । चाक्षुषसंशयाभावेऽपि मानसस्य तस्य सम्भवात् । तथा चान्धकारस्थघटसंशयस्य चाक्षुषतन्निश्चयसामान्या-कारणालोकसंयोगाभावेनैवोपपन्नतया तत्संयोगस्यैव तत्संशविरोधित्वं न तु व्याप्यतया तद्दर्शनस्यापि । अत एव तत्र निश्चयसामग्रीमात्रादेव २निश्चेतु-पुरुषादिसंशयोत्तरप्रत्यक्ष इव विशेषदर्शनापेक्षापीति भावः । तदेतदाह– व्यङ्ग्यनिश्चयसामग्य्रेति ॥ न तु विशेषदर्शनमपि तत्रापेक्षितमित्यर्थः ॥ दूरादीति ॥ न च दूरादिदोषेऽपि सामग्य्रभाव एव दोषाभावकारणा-भावात् । तथा च कथं द्वैधीकरणमिति वाच्यम् । सिद्धान्ते दोषाभावस्य हेतुत्वात् । यद्यपि दोषेण सामग्रीमध्यनिष्टस्य यस्य कस्यापि विघटनमावश्यकं तच्च तेन शक्तेरेव विघटनं तस्याश्चावच्छेदकत्वमेव न कारणत्वमिति वाच्यम् । एवमपि तत्र तदवच्छिन्नकारणाभावस्यावश्यकत्वात् । अन्यथा पुष्कलसामग्य्रां सत्यां कार्यानुदयायोगात् । तथापि सामग्य्रभावस्यापि स्वतः सिद्धत्वदोषसमवधानप्रयुक्तत्वाभ्यां द्वैधीकरणं युक्तमेव ॥ यथा स्थाणा-विति ॥ तत्र विषयालोकसंयोगादेरपि निश्चयहेतोः सत्वेन संशयस्य तदविघटनीयतया तद्दर्शनविघटनीयत्वमिति तदेव तत्र विरोधि न तु निश्चय-सामान्यकारणमात्रमिति भावः । तदिदमाह– तद्व्याप्यत्वेन करादिज्ञान-मेवेति ॥ न तु निश्चयसामान्यसामग्य्रेवालमित्यर्थः । एवञ्च व्याप्यस्य करादेर्ज्ञानमाद्यपक्षे व्यापकप्रत्यक्षेण सहैवोत्पद्यत इति साध्यस्यापि सत्त्वाद् द्वितीये तद्व्याप्यत्वगोचरमेवेति हेतोरेवागमनान् नोभयथापि तत्र व्यभिचार इति भावः । न तु सुखसाधात्कारत्वादिग्राहकसामग्य्रा प्रामाण्यव्याप्यत्व-ग्राहकसामग्रीनैय्यत्याभावेन तदग्रहदशायां प्रामाण्यस्याप्यविषयकत्वे कदाचित्संशयः स्यादेवेति भावः । तद्व्याप्यत्वाविषयकत्वांशे असिद्धिं परिहृत्य तत्संशयविरोधित्वांशे तां परिहरति ॥ न चेति ॥ सुखादीति ॥ तथा चानादौ संसारे धर्मिज्ञानादिसम्भवेन सुखसाक्षात्कारानुव्यवसायस्य प्रामाण्याविषयकत्वे कादाचित्कस्यापि तत्संशयः स्यादेवेत्यर्थः । ननु धर्मिज्ञानकोट्यस्मरणादौ प्रामाण्यविषयत्वेऽप्युक्तसंशयविरोधित्ववत् पक्षीभूतप्रत्ययेऽपि सामान्याभावेऽप्युक्तसाधनमस्त्वित्याह ॥ न चेति ॥ ज्ञानस्येति ॥ ज्ञानयोः स्वतो विरोधाभावाद् विषयकृत एव स वाच्यः । तत्र परस्परपरिहाररूपत्वेन तदुभयव्याप्यत्वेन चेति चातुर्विध्यमेवेति भावः ।

### **न्यायदीपः**

आद्यविशेषणस्य यथाश्रुतव्याप्त्या कृत्यसम्भवेऽपि द्वितीयविशेषणे तदसम्भवाद् यद्यद्विरुद्धाविषयकत्वे सति यद्व्याप्यत्वाविषयकत्वे सति यत्संशयविरोधिज्ञानं तत्तद्विषयकमित्यादिसामान्यव्याप्तिमुपेत्य कृत्यमाह ॥ वह्निमत्वाविषयक इति ॥ अयं वह्विमान् धूमवत्वादित्यत्र वह्निव्याप्य-धूमवानयमिति निश्चये सति अयं वह्निमान्नवेति संशयानुदयेनोक्तरूपहेतु-भावेपि वह्निमत्वविषयत्वाभावेन तत्र साध्याभावाद्व्यभिचार इति शङ्का तद्व्याप्यत्वाविषयकत्वविशेषणान्निरस्तेत्यर्थः । विशिष्य व्याप्तौ तु घटत्व-वद्विशेष्यकत्वरूपप्रामाण्याविषयकेपि तत्संशयविरोधिनि तद्व्याप्यतया कम्बुग्रीवादिमद्विशेष्यकत्वनिश्चये व्यभिचारो नेति ज्ञेयम् ॥ धर्म्यज्ञाने ॥ व्यवसायरूपधर्मिणो ज्ञानाभाव इत्यर्थः । धर्मिज्ञानस्य संशयहेतुतया तद-भावस्य कार्यानुत्पादव्याप्यत्वेन तत्र हेतुसत्वादिति भावः । धर्मिज्ञानं न संशयहेतुरिति मतेनाह ॥ कोटीति ॥ कोटिस्मरणाभाव इत्यर्थः । एतच्चोप-लक्षणम् । कुङ्कुमगन्धादिसंशयविरोधिनि तदभिव्यञ्जकगोघृतसंयोगादौ च न व्यभिचार इत्यपि ध्येयम् ।

विशिष्टस्यापि हेतोर्व्यभिचारमाशङ्क्य निराह ॥ न चेति ॥ सामग्र्या एवेति ॥ तथाच तत्रप्रत्ययत्वाभावेन हेतोरेवाभावादिति भावः । न च सामग्र्या विरोधित्वे तज्जन्यज्ञानस्यापि सामग्रीविरोधित्वप्रयुक्तं संशयविरोधित्वं स्यादेव । विरोधिनिश्चयप्रतिबन्धकत्वस्य विरोधिनिश्चयसामग्रीप्रतिबन्धकत्व-प्रयुक्तत्वदर्शनात् । ‘‘यद्धीसामग्री यत्रप्रतिबन्धिका तद्धीरपि तत्रप्रति-बन्धिका’’ इति पक्षधरोक्तेरिति वाच्यम् । विरोधिनिश्चयस्य ग्राह्याभावा-वगाहित्वेनैवप्रतिबन्धकत्वेनान्यप्रयुक्तत्वाभावात् । भिन्ने विषये अनुमिति-सामग्र्याःप्रत्यक्षप्रतिबन्धकत्वेपि अनुमितेस्तददर्शनादिति भावः ।

स्थान्तरेपि व्यभिचारमाशङ्कते ॥ नन्विति ॥ स्वरूपेणैव ॥ करचरणादित्वेनैवेत्यर्थः ॥ व्याप्यतया ॥ पुरुषत्वादिव्याप्यतयेत्यर्थः । हेतुसत्वमुक्त्वा साध्यं नेत्याह ॥ तच्चेति ॥ एतदपि व्यभिचारचोदनं सामान्यव्याप्तिमुपेत्यैवेति ध्येयम् ।

विवेकेन समाधिं वक्तुमाह ॥ व्यङ्ग्येति ॥ निश्चयसामग्र्यभावप्रयुक्तो वा सत्यां तस्यां तत्प्रतिबन्धकदोषप्रयुक्तो वेति भावेन तद्द्वैविध्यं व्यनक्ति ॥ व्यञ्जकेति ॥ ज्ञानेति ॥ निश्चयेत्यर्थः ॥ सामग्रीति ॥ निश्चय-सामग्र्यभावादित्यर्थः ॥ यथेति ॥ तत्रालोकरूपव्यञ्जकाभावादिति भावः ॥ दूरादीति ॥ सत्यां निश्चयसामग्र्यामिति भावः ॥ १तद्व्याप्यत्व-ज्ञानमेवेति ॥ अन्वयव्यतिरेकाभ्यां तथावगमादिति भावः । अत एवोक्तं ज्ञप्तिप्रामाण्यवादान्ते रुचिदत्तेन ‘‘अनुव्यवसायत्वस्य प्रामाण्यनियतस्यापि तन्नियतत्वेनाग्रहात्कथं संशयनिवृत्तिः । न हि व्याप्तिज्ञानमात्रात्संशय-निवृत्तिः । अन्यथा तैलं पृथवी न वेति संशयो न स्यात्’’ इति ।

ननु घटत्वादिप्रकारकानुभवत्वस्य वल्मीकादौ घटत्ववद्विशेष्यकत्वादि-रूपप्रामाण्यव्यभिचारेपि अत्र विवक्षितसुखानुभवत्वादिरूपव्यवसायधर्मस्य सुखत्ववद्विशेष्यकत्वादिरूपप्रामाण्याव्यभिचारेण तद्व्याप्यत्वविषयकत्वं तदनुव्यवसायस्यास्त्येवेति भावेन शङ्कते ॥ नचेति ॥ व्याप्यत्वे सत्यपि तद्वियषकत्वं नावश्यकमिति भावेन परिहरति ॥ सुखेति ॥ दर्शनादिति ॥ व्याप्त्यनुसन्धानहीनबालमुग्धादाविति भावः । व्याप्यत्वाविषयकत्वांशे असिद्धिं निरस्य तद्विरुद्धाविषयकत्वांशे विवादाभावात्संशयविरोधित्वांशे तां निराह ॥ न च धर्मीति ॥ कोट्यस्मरणविषयान्तरसञ्चारादिरादिपदार्थः ॥ धर्मिज्ञान इति ॥ धर्मिणो ज्ञाने सतीत्यनेनान्वयः । धर्म्याख्यज्ञान इति व्याख्याने तु न सतिपदेनान्वयः । अपि तु साधारणधर्मदर्शनपदेन । न चास्मिन्पक्षे धर्मिभूतज्ञानानुक्तिः । धर्मिज्ञानस्य साधारणधर्मदर्शनत्वेनैव हेतुत्वात्तेनैव तदुक्तेरिति ॥ असंशयेति ॥ तस्य प्रामाण्यनिश्चयनिबन्ध-नत्वाभावे कदाचित्कस्यचित्तत्र धर्मिज्ञानाद्युदयसम्भवेन रूप्यज्ञानंप्रमा न वेतिवत्सुखज्ञानंप्रमा न वेति संशयः स्यात् । कदापि तददर्शनात्प्रामाण्य-निश्चयनिमित्त एव तदभाव इति तद्विरोधित्वं तस्य नासिद्धमिति भावः ।

एवं व्यभिचारासिद्धी निरस्य विपक्षे बाधकाभावदोषं च निराह ॥ नचाद्य इति ॥ विपक्षे हेतूच्छित्तिं सम्भावितपक्षानुक्त्वा इतरव्यवच्छेद-पूर्वकमाह ॥ ज्ञानस्येति ॥ स्वतो विरोधाभावात् स्वविषयकृतस्यैव विरोधस्य वाच्यत्वादिति हि शब्दः ।

------------------------------------------------------------------------

एतेन द्वितीयहेतावप्यप्रयोजकतोद्धृता

## **तर्कताण्डवम्**

एतेन द्वितीयहेतावप्यप्रयोजकतोद्धृता । पक्षीकृतज्ञाने प्रामाण्य-विषयकत्वं प्रामाण्यव्याप्यविषयकत्वं प्रामाण्याभावविषयकत्वं प्रामाण्याभावव्याप्यविषयकत्वम् उभयोदासीनविषयकत्वं चेति सम्भावितेप्रकारपञ्चके द्वितीयस्य तद्व्याप्यत्वाविषयकत्वविशेषणेन तृतीयादीनां च त्रयाणां तदभावनिश्चयविरोधिनिश्चयत्वेन निरासाद्धेतो-राद्यं प्रामाण्यविषयकत्वरूपसाध्यं विनाऽनुपपत्तेः ।

तत्राद्यं निश्चयपदं तदभावसंशयविरोधिनि तदभावनिश्चये, द्वितीयं तु तदभावनिश्चयविरोधिनि तदभावसंशये व्यभिचारवारकम् ।

सुखसाक्षात्कारस्य तत्प्रामाण्याभिलापस्य च मध्ये प्रामाण्यानु-मित्यङ्गीकारे चानुभवविरुद्धं व्याप्तिस्मरणादि बहु कल्प्यं स्यात् । सुखसाक्षात्कारस्य तत्साक्षात्काराभिलापस्य च मध्येपि तत्कल्प्यं स्यात् । प्रामाण्यानुमितिप्रामाण्याभिलापर्योर्मध्येऽपि ज्ञानान्तरं कल्प्यं स्यादिति न तृतीयहेतुरसिद्धः । नाप्यप्रयोजकः व्यवहर्तव्यज्ञानस्य व्यवहारहेतुत्वात् ।

न च घटविशेष्यकत्वे सति घटत्वप्रकारकत्वस्यैव प्रामाण्य-रूपत्वाच्चतुर्थहेतौ साध्यावैशिष्ट्यम् । त्वयाप्यङ्गीकृतस्य प्रामाण्यो-ल्लेखमात्रस्य हेतुत्वात् । त्वदनङ्गीकृतस्य सत्तया तदुल्लेखस्य च साध्यत्वात् । मन्मते केवलानुप्रमाणसाधारणस्य याथार्थ्यरूपप्रामाण्य-विषयकत्वस्य साध्यत्वात् केवलप्रमाणासाधारणस्योल्लेखस्य हेतुत्वाच्च । केचित्तु तथाङ्गीकर्तव्यत्वं साध्यमिति न साध्यावैशिष्ट्यमित्याहुः ।

नाप्यसिद्धिः सुखमेव सुखत्वेनानुभवामि स्तम्भमेव स्तम्भत्वेन जानामीत्यनुभवात् । एतेनोक्तवक्ष्यमाणानुमानेषु बाधो निरस्तः । सुखमेव सुखत्वेनानुभवामीत्यादिज्ञाने प्रामाण्यशब्दानुल्लेखेपि तदर्थस्य सुखत्ववति सुखत्वप्रकारकत्वरूपस्य प्रामाण्यस्योल्लेखात् ।

### **युक्तिरत्नाकरः**

द्वितीयहेतावन्तरङ्गतया विशेषकृत्ये वक्तव्येऽप्यप्रयोजनोद्धारप्रस्तावा-द्विशेषकृत्यं पश्चाद्विवक्षुस्तामुद्धरति ॥ एतेनेति ॥ हेतोरप्रामाण्यविषयकत्वं विनाप्युपपद्यमानत्वेनेत्यर्थः ॥ पक्षीकृतेति ॥ जगतः सर्वस्यापि प्रामाण्यतदभावतदुभयव्याप्यतदन्यभेदेन क्रोडीकृतत्वात्सविषयकस्य सतो ज्ञानस्योक्तान्यतमविषयत्वमावश्यकमिति पाञ्चविध्यमेव सम्भावितमित्यर्थः । प्रामाण्यतद्व्याप्ययोस्तदभावतद्व्याप्ययोश्चैकराश्यादुभयोदासीनेत्युभयशः ॥ तत्राद्यमिति ॥ यथा चैतत्तथोक्तम् ।

ननु सुखमनुभावामीत्यनुव्यवसायान् न प्रामाण्याभिलापादिरूपो व्यवहारः । किं तद्रूपपक्षज्ञानान्तरं सुखसाक्षात्कारत्वादौ व्याप्तिस्मृतिपक्षधर्मता-ज्ञानपरामर्शेषु जातेषु प्रामाण्यानुमितिरिति । तृतीयहेत्वसिद्धिरित्याह ॥ सुखसाक्षात्कारस्येति ॥ सुखसाक्षात्कारस्यैव स्वप्रकाशसाक्षिरूपतया सुखसाक्षात्कारानुव्यवसायरूपत्वं तत्प्रामाण्यगोचरत्वं चेति भावः । व्याप्तिस्मरणादीत्यादिपदेन परामर्शानुमितिसुखसाक्षात्कारातिरिक्तानु-व्यवसायोक्तिः । ननु भोजनादिकं कुर्वतः प्रतिकबलमिष्टसाधनताऽनुमिति-तज्जनकव्याप्तिव्याप्तिस्मृत्यादेरिव प्रामाण्यानुमित्यादेरपि कल्पनं युक्तमिति तत्राह– सुखसाक्षाकारस्येति ॥ अपि चाभिलापस्याभिलपनीयधीमात्रे-णैवोपपत्त्याऽत्रोभयानुभवविरुद्धानुमित्यन्तराद्यकल्पनात्तदा प्रकृतेऽपि स्वप्रकाशसुखसाक्षात्काररूपसाक्षिण एव प्रामाण्याभिलापहेत्वभिलापनीय-धीरूपत्वसम्भवान्नानुभवविरुद्धानुमित्यादिकल्पन मिति समम् । भोजनादौतु प्रवृत्तीष्टसाधनज्ञानयोः साध्यसाधनभावस्य प्रमिततया प्रतिकबलं प्रवृत्त्य-न्यथानुपपत्त्यैव इष्टसाधनतानुमित्यादिकल्पनम् आद्यस्तन्यपानप्रवृत्ताविवेति भावः । अनुव्यवसाये तादृशप्रामाण्यनिश्चयत्वस्य त्वयाभ्युपगमादिति भावः । प्रामाण्योल्लेखमात्रस्य प्रामाण्यविषयीकारित्वमात्रस्य ।

ननु प्रामाण्यसंशयेऽप्रामाण्यशङ्कास्कन्दितप्रामाण्यनिश्चये च व्यभिचारः । किञ्च स्वमते निश्चयस्यैव साध्यस्य तादृशहेतुना परं प्रति साधनादुक्त-दोषाप्रसक्त्या मन्मते इत्यादिव्यर्थम् । अपि च प्रतिबद्धसाक्षिविषयत्वस्यैव प्रामाण्ये स्वतस्त्वरूपतया साक्षिणश्च केवलप्रमाणतया केवलानुप्रमाण-साधारणस्य प्रामाण्यविषयकत्वस्य साधने स्वमतेऽप्यर्थान्तरत्वं, उभय-साधारणविषयत्वनिर्वचनासम्भवः, स्वपरमतसाधारण्येकसाध्यसाधनश्चेति चेन्न । प्रामाण्यविरोध्युपस्थितितत्सामग्य्रसमवहितत्वेनापि हेतुविशेषणान्न व्यभिचारः । परं प्रति स्वमते चासिद्धस्यैव साधनेऽपि ग्रन्थस्य वादरूपतया गुरुशिष्यकथात्मकवादे स्वसिद्धान्तानुसारेणैव पृष्टवन्तं शिष्यं प्रति निश्चितेन हेतुना सन्दिग्धस्यैव साध्यस्य साधनीयतया साध्यावैशिष्ट्यपरिहाराय स्वमते पतनीयत्वाच्च । साक्षिण एव केवलानुप्रमाणोभयरूपतया अप्रतिबद्ध-साक्षिविषयत्वेन तादृशकेवलप्रमाणसाधारणविषयत्वस्यापि प्रामाण्ये स्वतस्त्व-रूपतयार्थान्तरत्वानवकाशाच्च । न च साक्षिणः नित्यत्वेन फलत्वायोगः । एकस्यैव फलसाधनोभयरूपत्वे विरोधश्चेति वाच्यम् । न्यायमतेऽत्यन्ताभाव-स्वरूपस्यापि प्रतीयोगिदेशान्यदेशत्वादेरागन्तुकप्रतियोगिसमवधानाद्या-गन्तुकत्वतत्प्रतीतिप्रमात्वयोरिव साक्ष्यनुभवस्याप्यागन्तुकविषय-समवधानादागन्तुकत्वतत्प्रतीतिप्रमात्वयोरुपपत्तेः । मन्मते त्विति च भिन्नक्रमः । केवलानुप्रमाणोभयवृत्तेः प्रतीतिव्यापारसाधारणविषयीकारित्व-मात्रस्य साध्यत्वात्तद्विशेषप्रतीतिमात्रवृत्तिविषयोल्लेखित्वहेतुत्वान् न साध्याविशेष इत्यर्थः । न च स्वमते तत्साधनानुपयोगः । प्रमायां प्रामाण्य-विषयकानुव्यवसायस्य सिद्धान्ते साक्षिरूपत्वनियमेन तस्य केवलप्रमाण-तावदनुप्रमाणताया अप्यङ्गीकारेण तदुपयुक्तव्यापारानुबन्धिविषयीकारित्व-सिध्यर्थत्वात् । न च प्रतीत्यनुबन्धिविषयोल्लेखित्वेन व्यापारानुबन्धि-विषयीकारित्वसिद्धेरेव कथमप्रयोजकत्वमिति ॥

इष्टसाध्यव्याप्यत्वस्य हेतोः पक्षधर्मताबलादेव विशिष्टसाध्यसिद्धौ प्रथमप्रतीत्यनुबन्धिविषयोल्लेखित्वमादाय पर्यवसानयोगेन सिद्धव्यापारानुबन्धि-विषयीकारित्वमादायैव पर्यवसाननियमात् । न चैकस्यैव साक्षिण एकस्मिन्नेव विषये कथं केवलानुप्रमाणतेति वाच्यम् । आत्मनो आत्मानं जानाति देवदत्त इत्यत्रापि प्रत्ययादित्य१पगच्छ । न चात्र व्यवहारे आत्मनेतिपदं मनोविषयकं स्वेनैव स्वात्मानं विजानीयादित्यादौ प्रयोग उभयत्र प्रतीतौ च तदयोगाच्च । न चैवमप्यनादेः साक्षिज्ञानस्य कथमनुप्रमाणत्वम् । (प्रागभावस्य प्रायश्चित्तसाध्यत्ववत्) औतमते अविद्यानिवृत्तेरात्म-याथात्म्यज्ञानसाध्यत्ववच्च । प्रागसतः सत्वरूपकार्यत्वाभावेऽपि यस्मिन् सतीत्यादिरूपस्यात्रापि सत्त्वात् । न च प्रागभावस्यानित्यत्वेन साध्यत्वोपपत्तावपि नानित्ये साक्षिणि तदुपपद्यत इति वाच्यम् । साध्यत्वे सादित्वस्येव नित्यत्वस्यानुपयोगात् । न च नित्ये यदभावे असत्व इत्यस्यासम्भव इति वाच्यम् । विषयस्य कादाचित्कतया तद्विषयीकारित्व-स्यापि तथात्वेन तद्विशिष्टत्वाकारेण यदभावेऽसत्वमित्यस्यापि सम्भवात् । न चैवमपि कथमेकस्यैव साध्यसाधनत्वेऽविशेषादिति वाच्यम् । मीमांसकमते यागाभिन्नस्यापूर्वस्य यागसाध्यत्ववत् २सत्कार्यादेव मृदभिन्नस्य घटस्य मृत्साध्यत्ववच्च । स्वरूपेन्द्रियाभिन्नस्यापि साक्षिप्रत्ययस्य कार्यभेदेन कदाचित्स्वविषयोपरक्तत्वादाह– साध्यत्वोपपत्तेर् इति ॥ न च तत्र भेदाभेदसद्भावेन साध्यत्वोपपत्तावपि प्रकृते अत्यन्ताभेदान् न तदुपपत्तिः । साध्यत्वाविरोधिनोऽभेदस्य सत्वे स्वस्य स्वसाध्यत्वासम्भवात् । प्रकृतेऽपि भेदप्रतिनिधेर् विरोधशामकस्य विशेषस्य सत्वाच्च । न चैवं कल्पने प्रमाणा-भावः । सकलेन्द्रियरहितमुक्त्यवस्थायां ‘‘जक्षन् क्रीडन् रममाणः स यद्यत्कामयते सङ्कल्पादेवास्य’’ इत्यादिश्रुत्या वेदितेन्द्रियकार्यानुत्पत्या तत्प्रस्तावे वक्ष्यमाणेन ‘‘स वा एष एतस्माद्विमुक्तश्चिन्मात्री भवति चिन्मात्र एवावतिष्ठते । अथ तेनैव रूपेणाभिपश्यत्यभिश्रुणोति’ इत्यादिश्रुत्या मर्त्यदेहं परित्यज्य चितिमात्रात्मदेहिनश् चितिमात्रेन्द्रियश्चैवेत्यादिस्मृत्या चितिमात्रेणेत्यादिसूत्रेण च साक्षिणो ज्ञानस्यापि ज्ञानरूपस्यापि इन्द्रियत्व-सिद्धेः । न हि प्रागनिन्द्रियात्मकस्य सतो जीवमुक्तौ तदात्मकत्वमुपपद्यत इति प्रागपि तत्वसिद्धिरित्यलम् ।

वस्तुतस्तु साक्षिणः द्विविधप्रामाण्ये विषयकत्वमस्ति । तत्र यत्प्रतीति-व्यापारसाधारणं सामान्यरूपं प्रतीतिमात्रवृत्यसामान्यरूपत्वादिति । तदेव साध्यम् । न चाविकासकत्वान् न सामान्यरूपताप्रामाण्यविषयकविकारित्वं तदेव स्वतस्त्वोपयुक्तसामान्यरूपत्वात् । न तु प्रमाणोल्लेखित्वरूपम् । प्रामाण्ये स्वरूपेन्द्रियविषयत्वस्यापि सत्वात् । प्रतीत्यनुबन्धि-प्रामाण्योल्लेखित्वं हेतुरिति यथाश्रुत एव वाक्यार्थः ।

नन्वेवं रजतत्वेन जानामीत्येवानुव्यवसायः । नत्विदं रजतं रजतत्वेन जानामिति तथानुव्यवसायस्य रजतत्ववैशिष्ट्यविषयकत्वं सिद्धमित्यत्राह ॥ नापीति ॥ सुखमेवेति ॥ अनभ्यासदशायां संशयदर्शनेन बहिरर्थत्वेन च न्यायनये अनुव्यवसायस्य इदं रजतं न जानामीत्याकारकत्वेऽपि सुखादौ कदापि संशयादर्शनेन बहिरर्थत्वाभावेन च मनसैव संयुक्तसमवेतसमवायादि-प्रत्यासत्त्या स्वातन्त्र्येणैव सुखवैशिष्ट्यस्य भानसम्भवात् । सुखमेवानुभवा-मीत्यनुव्यवसायासम्भवात् । तथैवानुभवाच्चेति भावः ॥ सुखमेवेति ॥ अत्रापि बह्वभ्यासदशापन्नतया संशयादर्शनेन सामग्य्रा उपपादयिष्यमाणत्वेन च स्वातन्त्र्येण स्तम्भवैशिष्ट्यभानसम्भवादिति भावः ।

नन्वनुव्यवसायस्य प्रामाण्यप्रकारकत्वे इयं प्रमेत्येवमाकारतैव स्यात् । आत्मज्ञानादिविशेष्यत्वेनानुभवावचनप्रमाण्यविशेष्यकतासंसर्गमर्यादया प्रामाण्यसंशयविरोधितत्समानप्रकारकत्वेनैव संशयविरोधितावारणात् । न ह्येतत्त्रितयातिरिक्तप्रकारेण ज्ञानमर्थविषयकम् । तथा चासिद्धिस्तदवस्था सर्वानुमानेषु बाधश्चेति । तत्राह– एतेनेति ॥ प्रागुक्तासिद्धिश्चेति बोध्यम् । सुखमेव सुखत्वेनानुभवामीत्यनुभवं प्रति सुखत्वविशिष्टसुखस्य ज्ञान-विशेष्यतया भानेन समानसंवित्संवेद्यतया ज्ञाने सुखविशेष्यकत्वस्य प्रकारवाचितृतीयार्थोल्लेखिबलेन सुखत्वप्रकारकत्वस्य चानुभवे साक्षिणा विषयीकरणात् प्रामाण्यतयैव भासत इति भावः ।

### **न्यायदीपः**

एतेनेत्युक्तं व्यनक्ति ॥ पक्षीकृतज्ञान इत्यादिना ॥ उभयेति ॥ प्रामाण्यतद्व्याप्यप्रामाण्याभावतद्व्याप्यरूपोभयोदासीनेत्यर्थः । सङ्गततयाप्रसक्तमप्रयोजकत्वं पूर्वं निरस्य विशेषणकृत्यमाह ॥ तत्राद्यमिति ॥ तत्र द्वितीयहेतावित्यर्थः । तदभावज्ञानविरोधिज्ञानत्वादित्युक्ते व्यभिचारादुभयत्र निश्चयपदेन तद्वारणमित्यर्थः ।

तद्विषयव्यवहारहेतुप्रत्ययत्वादिति तृतीयहेतौ । कुङ्कुमगन्धव्यङ्ग्य-व्यवहारहेतौ घृतादिसंयोगरूपव्यञ्जके व्यङ्ग्याविषयके व्यभिचारवारकंप्रत्ययपदम् । प्रामाण्याविषयके घटादिज्ञाने व्यभिचारवारकं तद्विषयक-व्यवहारहेत्वितिपदम् इति स्पष्टमिति विशेषणकृत्यमनुक्त्वा असिध्यप्रयोजकत्वे क्रमेण निराह ॥ सुखेति ॥ सुखमनुभवामीतिप्रत्ययस्य न सुखानुभव-प्रामाण्यव्यवहारहेतुत्वमस्ति किन्तु सुखसाक्षात्कारानन्तरम् अयं सुखानुभवःप्रमा सुखसाक्षात्कारत्वात् पूर्वसुखसाक्षात्कारवदित्यादिलिङ्गजन्यप्रामाण्यानु-मितेरेव इति अभ्यासदशापन्नस्थले झडिति प्रामाण्यानुमितिसामग्रीसमवधानं स्वकारणाधीनमिति ज्ञप्तिप्रामाण्यान्ते मणिकृदुक्तदिशाप्रमाण्यानुमित्यङ्गीकार इत्यर्थः ॥ व्याप्तिस्मरणादीति ॥ परामर्शानुमिती आदिपदार्थः । अतिप्रसङ्गं चाह ॥ सुखेति ॥ तत्कल्प्यमिति ॥ जातिव्यक्त्योरेक-वित्तिवेद्यत्वनियममनुपेत्य साक्षात्कारस्वरूपज्ञानानन्तरं सुखज्ञानमिदं साक्षात्कारः स्ववृत्तिवर्तमानविषयकत्वादिति सुखसाक्षात्कारत्वानुमितिमुपेत्य

तद्धेतुव्याप्तिस्मरणादिकं कल्प्यं स्यादित्यर्थः । ज्ञानान्तरं शाब्दादि-रूपमित्यर्थः । अत्रापि हेतूच्छित्तिरेव विपक्षे बाधिकेत्याह ॥ व्यवहर्तव्येति ॥

तज्ज्ञानप्रकारेत्यादिचतुर्थहेतौ दलद्वयकृत्यं परोक्तनिरुक्तिभङ्गे व्यक्तमिति व्यभिचारशङ्कानवकाशात्सन्दिग्धासिद्धिस्वरूपासिद्धी क्रमेण निराह ॥ नचेत्यादिना ॥ सुखं मे भूयादितीच्छायामुक्तरूपप्रकारकत्वे सत्यपि न प्रामाण्यमिति तदेव तदित्यसिद्धमिति कश्चित् । तन्न । सुखत्ववद्विशेष्य-कत्वादिरूपप्रामाण्यस्येच्छायामपि सत्वात् । सुखत्ववद्विशेष्यकज्ञानत्वादिकं तदित्यशक्यशङ्कम् । मन्मत इत्यादिवक्ष्यमाणविरोधात् ॥ उल्लेखमात्रस्य ॥ विषयत्वमात्रस्येत्यर्थः । मात्रपदेन सत्वव्यावृत्तिः । एतेन यन्मते तद्वत्वमनुव्यवसायस्य सर्वथैवाविषयो न तन्मतेनायं हेतुर्वक्ष्यमाणदिशाप्रसाध्याङ्गको वेति सूचितम् । ननु सिद्धान्ते सत्वासत्वौदासीन्येन तद्विषयकत्वाभावात्साध्यावैशिष्ट्यं स्यादित्यत आह ॥ मन्मत इति ॥ वादजल्पकथयोःप्रयोगदशायामित्यर्थः । वह्निमात्रसाधने पर्वतीयवह्निना पर्यवसानमिव ज्ञानमात्रनिष्ठप्रामाण्येन पक्षधर्मताबलात्पर्यवसानमिति भावः ॥ एतेनेति ॥ तद्वद्विशेष्यकत्वोल्लेखादेरनुभवसिद्धत्वेनेत्यर्थः । तदेव व्यनक्ति ॥ सुखमेवेति ॥ अनुल्लेखेपीति ॥ इदं ज्ञानंप्रमाणमित्यनाकारे-पीत्यर्थः ॥ उल्लेखात् ॥ विषयीकरणादित्यर्थः ।

------------------------------------------------------------------------

यद्वा विमतः प्रामाण्यविरोध्युपस्थापकसामग्र्यसमवहितोऽनु-व्यवसायः

**पञ्चविधानुमानान्तरनिरूपणम्**

## **तर्कताण्डवम्**

(५) यद्वा विमतः प्रामाण्यविरोध्युपस्थापकसामग्र्यसमवहितोऽनु-व्यवसायः स्वविषयव्यवसायप्रामाण्यविषयकः निष्कम्पप्रवृत्ति-हेतुव्यवसायविषयकानुव्यवसायत्वात्, उक्तरूपव्यवसायांशे लौकिक-प्रत्यक्षत्वाद्वा, गृहीतप्रामाण्येन ज्ञानेन समानविषयकस्योत्तरस्य ज्ञानान्तरस्यानुव्यवसायवत् ।

अत्र द्वितीयहेतौ लौकिकपदं सामान्यप्रत्यासत्त्यादिजन्ये व्यवसायविषयके ज्ञाने व्यभिचारवारणाय । ज्ञानांश इति विशेषणं तु स्मृत्युपनीतेऽतीतघटज्ञाने तद्विषयकमहं घटज्ञानवानासमिति यज्ज्ञानमात्मांशे लौकिकप्रत्यक्षं तत्र व्यभिचारवारणार्थम् । न च तव घटज्ञानमस्तीति शब्दजन्यं यद्घटज्ञानविषयकं ज्ञानं तदनुव्यवसाये व्यभिचारः शङ्क्यः । घटज्ञानांशे घटत्ववति घटत्वप्रकारकत्वरूपस्य तदीयस्य प्रामाण्यस्याग्रहणेन साध्याभावेऽपि लौकिकप्रत्यक्षत्वाभावेन हेत्वभावात् । घटज्ञानविषयकज्ञानांशे तु हेतोः सत्वेऽपि घटज्ञानत्व-वति घटज्ञानत्वप्रकारकत्वरूपप्रामाण्यग्रहणेन साध्यसद्भावात् ।

न च दृष्टान्तः साध्यविकलः । उत्तरस्य ज्ञानान्तरस्य पूर्वेण प्रामाण्यग्रहणेनाव्यवहितत्वे तस्यैव, व्यवहितत्वे तु प्रामाण्यस्मरण-स्यैव, विशेषणज्ञानतया त्वदभिप्रेताया विशेषणोपस्थिति-विशेष्येन्द्रियसन्निकर्षतदसंसर्गाग्रहरूपविशिष्टज्ञानसामग्र्याः सत्वेन ज्ञानान्तरानुव्यवसायस्य प्रामाण्यविशिष्टव्यवसायविषयकत्वात् ।

### **युक्तिरत्नाकरः**

न च प्रागनुपस्थिततया कथं प्रामाण्यं प्रकारतया भासेत । भासत इति सिद्धान्ते विशेषणधियो विशिष्टधीहेतुत्वाभावेन न्यायमतेऽपि प्रतियोगित्वानु-योगित्वयोरिव तद्विशेष्यकत्वतत्प्रकारकत्वयोः प्रागनुपस्थितयोरेव प्रकारतया भानाभ्युपगमेन तदतिरिक्तस्य प्रामाण्यघटकस्य व्यवसायभानतया प्रामाण्य-प्रकारकत्वसम्भवादुक्तपक्षतावच्छेदकाद् एकं पक्षतावच्छेदकीकृत्यापरं हेतूकरोति ॥ यद्वेति ॥ अत्र विमतिरेव पक्षतावच्छेदिका । विमतिरेव किं धर्मावच्छेदेन ग्राह्येत्यत्राह– प्रामाण्येति ॥ यद्वा विमत इत्यस्यैव विवरणं प्रामाण्येति । तच्चाप्रामाण्यादिग्राहकानुव्यवसायेन तद्विषय-व्यवसायप्रामाण्यग्रहाद् बाधवारणाय । घटज्ञानमित्यादिशाब्दज्ञाने बाधवारणाय अनुव्यवसाय इति ॥ तच्च व्यवसायांशलौकिकप्रत्यक्षत्वम् । व्यवसाये बाधवारणाय स्मृत्युपनीतानीति तज्ज्ञानांशालौकिकप्रत्यक्षे आत्मांशे लौकिके बाधवारणाय ज्ञानांश इति ॥

न चैवमग्रिमहेत्वोरभेदः । आद्यहेतौ अनुव्यवसायपदेन प्रत्यक्षमात्रस्य विवक्षितत्वात् । न चैवमतीतव्यवसायविषयकालौकिकप्रत्यक्षे व्यभिचारः । ज्ञानांशलौकिकस्यैव पक्षतया हेतोः पक्षधर्मताबलेन निष्कम्पप्रवृत्ति-हेतुर्वर्तमानव्यवसायविषयप्रत्यक्षहेतुलाभेन तत्र व्यभिचाराप्रसक्तेः । अन्यथा व्यवसायस्यावर्तमानत्वेन तद्विषयकप्रत्यक्षज्ञानांशलौकिकत्वासम्भवात् ।

नचैवमपि परकीयवर्तमानगोचरज्ञानत्वसामान्यप्रत्यासत्त्यादिजन्यज्ञानेषु व्यभिचारः । पक्षीकृतज्ञानगोचरप्रत्यक्षलौकिकत्वविशेषणवशादेव हेतोः पक्षधर्मताबलात् स्वसमानाधिकरणत्वस्यापि व्यवसायविशेषणत्वलाभात्तस्य चानुव्यवसायापेक्षया व्यधिकरणत्वेन तत एव व्यभिचारवारणात् । न चैवमग्रिमहेतावुक्तविशेषणादानेनैवोक्तव्यभिचारवारणे व्यवसायांशलौकिकपदयो-र्व्यर्थता, अन्यथोक्तरूपविशेषणवैय्यर्थ्यमिति वाच्यम् । उक्तरूपपदेन निष्कम्पप्रवृत्तिहेतुत्वपरामर्शेन प्रामाण्याविषयकसकम्पप्रवृत्तिहेतुव्यवसाय-हेतुविषये व्यभिचारवारकत्वादिति ।

केचित्तु निष्कम्पप्रवृत्तिहेतुव्यवसायगोचरनित्यज्ञानत्वमाद्यहेत्वर्थः । नित्यज्ञानत्वमात्रस्य सकम्पप्रवृत्तिजनकव्यवसायगोचरे प्रामाण्याविषयके साक्षिण्यन्वयव्यभिचारितया निष्कंपप्रवृत्तिहेतुव्यवसायागोचरत्वविशेषणम् । तावन्मात्रस्य घटज्ञानमित्यादि शाब्दज्ञाने वस्तुतस्तादृग्व्यवसायगोचरे व्यभिचारवारणाय विशेष्यञ्चोपात्तम् । न च न्यायमते हेत्वसिद्धिः स्वमतानुसारित्वात् । न च दृष्टान्ते साधनवैकल्यं द्वितीयहेत्वभिप्रायेणैवास्य दृष्टान्तत्वात् । ईश्वरज्ञानस्यैवात्र दृष्टान्तत्वादित्याहुः ॥ गृहीतेति ॥ गृहीतं प्रामाण्यं यस्य तदाश्रयेणेत्यर्थः । उत्तरस्य समानाधिकरणस्येत्यत्र द्रष्टव्यम् ॥ अत्र द्वितीयेति ॥ यद्यप्ययं घट इति व्यवसायसमानविषयस्य घटत्वादिसामान्यप्रत्यासत्यादिजन्यस्य व्यवसायविषयत्वमेव नास्तीति न तत्र व्यभिचारः । तथापि लौकिकपदानुपादाने तद्विशेषणस्य व्यवसायांश इत्यस्याप्यनुपादेयतया निष्कम्पप्रवृत्तिहेतुत्वस्योपादाने तद्विशेषणस्य अनुपादाने च तद्विशेषणस्य प्रत्यक्षत्वमात्रस्योक्तस्थले व्यभिचारवारणाय लौकिकपदमिति भावः ॥ स्मृत्युपनीत इति ॥ न च घटज्ञानगोचरस्मृते-स्तद्गोचरानुव्यवसायजन्यत्वे तस्य च तद्विशेष्यकत्वादिगोचरत्वेन स्मृतेरपि तथात्वेन तदुपनीतप्रामाण्यमपि तदुत्तरानुव्यवसाये भासत इति साध्यत्वान् न व्यभिचार इति वाच्यम् । तदित्यादिपदजन्यस्मृत्युपनीते घटज्ञाने घटत्वविशेषकत्वाद्यभावेन प्रामाण्यविषयकत्वात् ॥ न च तवेति ॥

ननु तव घटज्ञानमस्तीति शब्दाद्घटज्ञाने वृत्ते घटज्ञानविषयक-शाब्दज्ञानवानहमितिवदनुव्यवसाये च जाते तत्र घटज्ञानरूपव्यवसायांशे लौकिकप्रत्यक्षत्वप्रसक्तिरेव नास्तीति व्यभिचारशङ्कैव कथञ्चन शाब्द-ज्ञानानुव्यवसायस्य स्ववृत्तिवर्तमानव्यवसायविषयकत्वेन तद्गोचरलौकिक-प्रत्यक्षत्वसत्वाद् व्यभिचारशङ्कात एव तव घटज्ञानमस्तीत्येतावद्दूरधावनम् । अन्यथा घटज्ञानमिति शब्दादित्येवावक्ष्यदिति वाच्यम् । तथा सति प्रामाण्यविषयकत्वरूपसाध्यस्यापि सत्वेन व्यभिचारशङ्कानुदयात्तत्र हेतुसाधन-योरभावमुपेत्य परिहारासम्भवाच्चेति । सत्यं, शाब्दज्ञानरूपव्यवसाय-हेतुसद्भावमात्रेण व्यभिचारशङ्कनात् । न हि स्वविषयकशाब्दज्ञान-प्रामाण्यविषयक इति साध्यं किन्तु स्वविषयव्यवसायनिष्टप्रामाण्यविषयक इत्येव । तथा च शब्दज्ञानस्यै१व तत्विषयव्यवसायस्यापि अनुव्यवसाय-विषयतया तत्प्रामाण्यविषयकत्वाभावेन साध्याभावात् । न च स्वविषयया-वद्व्यवसायनिष्टप्रामाण्यविषयकत्ववति कथं तदभाव इति वाच्यम् । स्वविषय-व्यवसायत्वावच्छिन्नवृत्तिप्रामाण्यविषयकत्वस्यावश्यवाच्यत्वात् । अन्यथा स्वविषयव्यवसायवृत्तीदन्त्वप्रकारत्वरूपप्रामाण्यविषयकत्वमात्रेणापि साध्य-पर्यवसानाद् अर्थान्तरापत्तेः ।

न चैवं स्वविषयव्यवसायत्वाच्छिन्नवृत्तिप्रामाण्यविषयकत्वस्योक्तानुव्यवसाये अभावाद्बाधो व्यभिचारो वक्ष्यमाणउक्तशाब्दज्ञानांशे साध्यसद्भाववर्णनञ्चा-सङ्गतमिति वाच्यम् । लौकिकप्रत्यासत्त्या स्वविषयव्यवसायत्वावच्छिन्नवृत्ति-प्रामाण्यविषयकत्वस्यैव उक्तसाध्यार्थकत्वात् । स्ववृत्तिकामनाज्ञान-प्रामाण्यस्यैव स्वतस्त्ववादिभिरनुव्यवसायाभ्युपगमेन ज्ञानविषयत्वादयं घट इति ज्ञानगोचरानुव्यवसायेन घटत्वविशेषणीभूतज्ञाने प्रामाण्यग्रहेण यथाश्रुते बाधापत्त्या च लौकिकप्रत्यासत्त्या स्वविषयस्य व्यवसायविशेषण-त्वावश्यम्भावात् । एवञ्च घटज्ञानप्रामाण्यस्य लौकिकप्रत्यासत्त्या स्वविषय-व्यवसायत्वावच्छिन्नवृत्तित्वाभावेन साध्याभावेऽपि हेत्वभावाद् व्यभिचारः शब्दज्ञानवृत्तिप्रामाण्यस्य तु लौकिकप्रत्यासत्त्या स्वविषयव्यवसायत्वा-वच्छिन्नवृत्तित्वेन साध्यस्यापि सत्वे वा व्यभिचार इति घटज्ञानांश इति परिहारफक्किकार्थ इति न किञ्चिदनुपपन्नम् ।

ननूक्तानुव्यवसायस्य प्रामाण्याश्रयज्ञानविषयकज्ञानजन्यज्ञानग्राह्यत्वरूपमेव स्वतस्त्वमेव न स्यात् । न च प्रामाण्यस्य स्वरूपप्रकाररूपविषयमात्र-घटितमूर्तितया प्रतिज्ञाभिन्नत्वनियमे उक्तानुमितेर्न तज्ज्ञानविषयकज्ञानत्वं स्वरूपस्याज्ञानत्वेन प्रवेशेऽपि तद्व्यक्तित्वेनाप्रवेशात् । न हि तद्वति तत्प्रकारकैतज्ज्ञानत्वमपि प्रामाण्यम् । किन्तु तद्वति तत्प्रकारकज्ञानत्व-मात्रम् । तथा च तदाश्रयत्वादुक्तानुमितिविषयस्यास्त्येवेति तत्सापेक्ष्य-ज्ञानग्राह्यतया प्रामाण्यदृष्टान्तः साध्यविकल इति गूढाभिसन्धेश्चोद्यं विशिष्ट-प्रत्यक्षसामग्रीवेति चेन्न प्रामाण्यानुमितेरेव घटत्वादिविशेषणज्ञानतया अव्यवधानेन व्यवसायसम्भवेऽपि विनश्यदवस्थप्रामाण्यानुमितिरूपविशेषण-ज्ञानसत्वेन सामग्य्रवैकल्यादिति भावः ॥ विशिष्टज्ञानेति ॥ विशिष्ट-प्रत्यक्षेत्यर्थः । तत्सामग्य्रा एव प्रकृते उपपादनीयत्वादत एव विषयेन्द्रिय-सन्निकर्षेत्यपि बोध्यम् । न च भ्रमे व्यवहारात्तदहेतुता । ज्ञानलक्षणस्य तस्य तत्राप्यक्षतेः । प्रमायां तद्धेतुतावश्यम्भावाच्च ।

### **न्यायदीपः**

पूर्वोक्तहेतुविशेषणेषुप्रतिवादिविप्रतिपत्तेःप्रसाध्याङ्गकत्वं मन्वानः प्रागुक्तपक्षतावच्छेदकेषु एकं पक्षतावच्छेदकं कृत्वाऽन्यं हेतूकृत्याह ॥ यद्वेति ॥ यद्वा पूर्वं प्रामाण्यं क्वापि नानुव्यवसायवेद्यमिति मतमुपेत्य प्रामाण्यानुमितिदृष्टान्तेनप्रयोगा उक्ता इदानीं तु क्वचित्तद्वेद्यमिति मतमुपेत्य तद्दृष्टान्तेनाह ॥ यद्वेति ॥ विमत इति ॥ प्रामाण्यविषयकत्वाविषय-कत्वाभ्यां विप्रतिपत्तिविषय इत्यर्थः । विमतेरपि नियतविषयत्वायावच्छेदक-मावश्यकमेव तत्किमित्यत आह ॥ प्रामाण्येति ॥ उपस्थापकेति ॥ उपस्थितितत्सामग्रीत्यर्थः । नन्वेवमुक्तरूपानुव्यवसायत्वस्यैव पक्षतावच्छेद-कत्वसम्भवे किं विमत्येति चेन्न । ‘‘यद्यपि विमतिरपि नियतविषयत्वाया-वच्छेदकसापेक्षा । तथापि सावयवत्वसाधितेन कार्यत्वेन पृथिव्याः सकर्तृकत्वसाधनमिव स्वनियामकनियतया लध्व्या विमत्या पक्षतावच्छेदो न विरुद्धः’’ इति न्यायामृतोक्तदिशोपपत्तेरिति तात्पर्यात् । अत्र प्रामाण्येत्यादिविशेषणोक्त्याप्रतिबद्धानुव्यवसाये बाधशङ्का, अनुव्यवसाय इत्युक्त्या घटज्ञानमितिशाब्दज्ञाने बाधशङ्का निरस्तेति ध्येयम् । अतीताद्य-विषयकप्रत्यक्षत्वादिरूपत्वादनुव्यवसायत्वस्य ।प्रथमज्ञानगोचरानु-व्यवसायोऽत्र पक्षत्वेन पर्यवसितो ज्ञेयः । उत्तरज्ञानगोचरस्य दृष्टान्त-त्वेनोपादानात् ।

स्वविषयेति साध्यांशः पूर्ववद्व्याख्येयः । प्रामाण्यप्रकारको वेत्यपि ध्येयम् । प्रागुपस्थितेरप्रयोजकताया निर्विकल्पकभङ्गे व्यक्तत्वात् । निष्कम्प-प्रवृत्तिहेत्विति व्यवसायविशेषणेन संशयादिगोचरानुव्यवसाये, अनुव्यवसाये-त्युक्त्या तादृशज्ञानगोचरशाब्दज्ञाने च न व्यभिचारः । अनुव्यवसायत्वं चातीतानागताविषयकप्रत्यक्षत्वं न तु तत्प्रकारप्रकारकतया तत्प्रकारव-द्विशेष्यकतया तज्ज्ञानत्वरूपमिति युक्तम् । निष्कम्पेत्यादिविशेषणवैयर्थ्यात् । पूर्वोक्तहेतुसाङ्कर्याच्च । नापि ज्ञानांशे लौकिकप्रत्यक्षत्वम् उत्तरहेतुसाङ्कर्यात् । अत एव सामान्येत्यादिना वक्ष्यमाणज्ञानद्वयेपि न व्यभिचारस् तस्या-तीतादिविषयकत्वात् । अत्र निष्कम्पप्रवृत्तीत्यस्य संवादिप्रवृत्तीत्यर्थः । तेन शुक्तिरूप्यज्ञानगोचरानुव्यवसाये साक्षिरूपे तत्र प्रामाण्यग्रहस्य मानसत्वेन तन्निष्ठप्रामाण्याविषयके न व्यभिचारः ।

॥ उक्तरूपेति ॥ निष्कम्पप्रवृत्तिहेतुव्यवसायांश इत्यर्थः । लौकिकत्वं चालौकिकप्रत्यासत्यजन्यत्वम् । संशयादिगोचरानुव्यवसाये व्यभिचार-निरासायोक्तरूपव्यवसायांश इत्युक्तिः । गृहीतप्रामाण्येनेति बहुव्रीहिः । घटादिज्ञानेप्रवृत्तिसामर्थ्यादिना प्रामाण्यानुमित्यन्तरं तत्रैवायं घट इत्या-द्युत्पन्नसमानाधिकरणज्ञाने प्रामाण्यं तदनुव्यवसायवेद्यमिति प्राचीनन्याय-मतेऽभ्युपगमादिति भावः । उपपादयिष्यते चाग्रे ग्रन्थ एव ।

॥ सामान्यप्रत्यासत्त्यादीति ॥ ज्ञानत्वसामान्येत्यर्थः । आदिपदेन योगजप्रत्यासत्तिज्ञानप्रत्यासत्त्योर्ग्रहः ॥ ज्ञानांश इति ॥ उक्तरूपव्यवसायांश इत्युक्तैकदेशानुवादः । विशिष्टस्य हेतोर्व्यभचारमाशङ्क्य विवेकेन समाधिमाह ॥ नचेत्यादिना ॥

‘‘स्वर्गसाधनं याग इति ज्ञानस्य प्रामाण्ये निश्चिते तत्समानविषयक-ज्ञानान्तरे अप्रामाण्यशङ्का भवतीति ज्ञानान्तरमगृहीतप्रमाण्यमपि’’ इत्यादि-मणिकृदुक्तेरुत्तरज्ञानानुव्यवसाये प्रामाण्यविषयकत्वं विप्रतिपन्नमिति वदन्तंप्रति साध्यसत्वं दृष्टान्ते व्यनक्ति ॥ न च दृष्टान्त इत्यादिना ॥ उत्तर-स्येति ॥ अनुमित्यादिना गृहीतप्रामाण्यकात् पूर्वज्ञानादुत्तरस्येत्यर्थः ॥ तस्यैवेति ॥ विशेषणज्ञानतयेत्यन्वयः । प्रामाण्यानुमितेरेव प्रामाण्यघटक-घटत्वादिविशेषणज्ञानत्वेन प्रामाण्यानुमित्यनन्तरमेव घटघटत्वनिर्विकल्पकं विनैव घटत्वादिविशिष्टव्यवसायोत्पत्तौ तदुत्तरकाले विनश्यत्प्रामाण्य-ज्ञानसत्वादिति भावः । न च वक्ष्यमाणदिशा पूर्वोत्तरज्ञानयोः प्रामाण्य-स्यैकत्वेप्युत्तरज्ञानगतत्वेन पूर्वमभानान्न तत्रोपनय इति शङ्क्यम् । यदवच्छेदेन यत्र यद्गृहीतं तदवच्छेदेन तत्र तद्ग्रहत्वस्यैवोपनयसामग्रीत्वात् । चन्दनखण्ड इत्यादिप्रत्यक्षे तथा दर्शनात् । तथाच तद्विषयकत्वावच्छेेदेन पूर्वज्ञाने प्रामाण्यग्रहात्तद्विषयकत्वेन ज्ञाते द्वितीयज्ञाने तदुपनयो भवत्येवेति भावः ॥ सन्निकर्षेति ॥ संयुक्तसमवायरूपेत्यर्थः ॥ तदिति ॥ विशेषणविशेष्ययोः प्रामाण्यतदाश्रयज्ञानयोरसंसर्गेत्यर्थः ।

------------------------------------------------------------------------

ननु तज्ज्ञानविषयकेत्यादिस्वतस्त्वनिरुक्तौ..

## **तर्कताण्डवम्**

ननु तज्ज्ञानविषयकेत्यादिस्वतस्त्वनिरुक्तौ तच्छब्देन व्यक्ति-विशेषो न विवक्ष्यते । किन्तु ग्राह्यप्रामाण्याश्रयीभूतज्ञानमात्रम् । समानविशेष्यकत्वे सति समानप्रकारकयोश्च ज्ञानयोर्विशेष्यप्रकारघटितं प्रामाण्यमेकमेव । एवञ्चोक्तानुव्यवसायस्य ग्राह्यप्रामाण्या-श्रयद्वितीयज्ञानविषयकज्ञानानपेक्षत्वेऽपिप्रथमज्ञानविषयकज्ञानसापेक्ष-त्वान्न स्वतस्त्वमिति साध्यवैकल्यमिति चेन्न ।

व्यवसायप्रामाण्यमनुव्यवसायस्य विषयो न वेति विप्रतिपत्ताव नुव्यवसायविषयत्वमात्रसाधनात् । तस्य च दृष्टान्ते सत्वात् । तज्ज्ञानविषयकेत्यादिनोक्तस्वतस्त्वस्यापि पक्षधर्मताबलात्सिद्धेश्च ।

यद्वा अनुमित्यनुव्यवसायो दृष्टान्तः । नच नवीनन्यायमते तत्रापि स्वतः प्रामाण्याभावात्साध्यवैकल्यम् । तथात्वे तत्प्रामाण्ये कदाचित्संशयविपर्ययव्यतिरेकप्रमान्यतरापातात् ।

### **युक्तिरत्नाकरः**

इदानी शङ्कितस्वाशयमुद्घाटयति ॥ नन्विति ॥ उक्तार्थमेतत् ॥ व्यवसायेति ॥ यद्यप्यस्य प्रामाण्यग्रहकानुव्यवसायेन प्रामाण्यस्याग्रहणात् क्वचिदनुव्यवसायेन ग्रहणाच्च बाधसिद्धसाधनयोरापातान्नैवं विप्रतिपत्तिस्तथापि तदप्रामाण्यग्राहकेत्यादि विप्रतिपत्तौ वा एतज्ज्ञानप्रामाण्यमेतदनुव्यवसायग्राह्यं न वेति विप्रतिपत्तौ वा तात्पर्यमित्यदोषः । वस्तुगतिमवरुध्येदम् । तज्ज्ञानविषयकेत्यादिविप्रतिपत्तावपि न दोषः । तथा हि तज्ज्ञान-विषयकज्ञानजन्यज्ञानग्राह्यत्वं न परतस्त्वम् । मीमांसकादिभिरप्युक्तानुमान-विषयत्वस्य स्वीकारात् । किन्तु तज्ज्ञानविषयकज्ञानजन्यज्ञानग्राह्यत्वाभावः । तच्च पक्षीकृतानुव्यवसाये उक्तसाध्यपरास्तमिति मत्वाह ॥ तज्ज्ञान-विषयकेति ॥ प्राचीननैयायिकमते नवीनमतं दूषयितुं दृष्टान्तमुपादत्ते ॥ यद्वेति ॥

ननु प्रत्यक्षानुव्यवसायवदनुमित्यनुव्यवसायेऽपि न प्रामाण्यग्राहकः बहिरर्थस्य तद्वत्तादेरुपनायकाभावादनुमितेरेवोपनायकत्वे प्रत्यक्षानुव्यवसायेऽपि तथात्वापत्तेः । न चैवमनुमानस्य निरस्तसमस्तविभ्रमांशकस्य स्वत एव प्रामाण्यग्रह इति टीकाविरोधः । उक्तयुक्त्युपेतस्य उपचरितार्थत्वस्यैव क्लृप्तत्वात् । अतः साध्यवैकल्यमेवेत्यत्राह ॥ न चेति ॥ तथात्व इति ॥ संशयश्च विपर्ययश्च संशयविपर्ययमिति एकवद्भावः । संशयेन युक्तो विपर्यय इति मध्यमपदलोपो वा । ततः पुरः व्यतिरेकपदेन द्वन्द्वे तयोरन्यतरा-पातादिति विग्रहः । केनान्यतरेति निर्देशोपपत्तिः । अनुमितेः प्रमात्वे तदनुव्यवसायेन तदग्रहे संशयविपर्यययोरापत्तेरप्रमात्वे व्यतिरेकप्रमापत्तेर्

विरोधिनः प्रामाण्यनिश्चयस्याभावादिति पक्षद्वये दूषणद्वयाभिधानार्थं चैवमुक्तम् ।

नन्वत्रोमित्येवोत्तरमस्ति । क्वचिदनुमितावप्रामाण्यसंशयादिरनुभवसिद्धः । अत एव यत्र प्रामाण्यानुमितावप्रामाण्यसंशयस् तत्र प्रामाण्यानुसरणमिति मणिः । अन्यथा प्रामाण्यस्यानुमितिग्राह्यत्वे वक्ष्यमाणानवस्थाप्यसङ्गता स्यादिति चेन्न । तथा सति टीकानुमानस्य निरस्तसमस्तविभ्रमांश-त्वोक्त्ययोगादिति अभिप्रायात् । तथाचान्यतरापातादित्यस्यान्यतराभ्युप-गमापातादित्यर्थः । तदनन्तरं च न तथाभ्युपगमः प्रत्युतानिरस्तेत्यादिना तदभावस्यैवाभ्युपगमादिति तदर्थश्च पर्यवसितो द्रष्टव्यः ।

### **न्यायदीपः**

यत्तु मणावुक्तं ‘‘तज्ज्ञानविषयकजन्यज्ञानाजन्यजन्यज्ञानविषयत्वं स्वतस्त्वम् । तदन्यग्राह्यत्वं हि परतस्त्वम् । मनसा चैवं प्रामाण्यग्रहस्य तज्ज्ञानविषयकजन्यज्ञानजन्यत्वान्न परतस्त्वहानिः’’ इति तद्धृदि कृत्वाप्रकारान्तरेण साध्यवैकल्यमाशङ्कते ॥ नन्विति ॥ ग्राह्यप्रामाण्याश्रय-ज्ञानविषयकज्ञानाजन्यत्वे सति स्वग्राह्यज्ञानप्रामाण्यविषयकत्वं साध्यार्थं मन्वानस्येयं साध्यवैकल्यशङ्केति ध्येयम् । तज्ज्ञानविषयकज्ञानसापेक्षत्वोप-पादनायाह ॥ तच्छब्देनेति ॥ मात्रमिति ॥ ग्राह्यप्रामाण्याश्रययत्किञ्चि-ज्ज्ञानमित्यर्थः । पूर्वज्ञानस्य ग्राह्यप्रामाण्याश्रयत्वलाभाय सापेक्षत्वोपपादनाय चाह ॥ समानेति ॥ प्रामाण्यस्य भिन्नत्वे तज्ज्ञानसापेक्षत्वायोगात् । ततश्च किमित्यत आह ॥ एवञ्चेति ॥ तत्पदेनोक्तरूपज्ञानमात्रेऽभिमते सति प्रामाण्यस्यैकत्वे च सतीत्यर्थः ॥ सापेक्षत्वादिति ॥ प्रामाण्य-रूपविशेषणोपनायकत्वेनेति भावः ॥ साध्यवैकल्यमिति ॥ ज्ञानप्रामाण्यं तज्ज्ञानविषयकज्ञानाजन्यज्ञानग्राह्यं न वेति विप्रतिपत्तौ तादृशज्ञानग्राह्य-त्वस्यैव स्वतस्त्ववादिना साध्यत्वात् । तस्य च द्वितीयज्ञानप्रामाण्येऽभावेन तदनुव्यवसाये तज्ज्ञानविषयकज्ञानाजन्यत्त्वे सति स्वग्राह्यज्ञानप्रामाण्य-विषकत्वरूपसाध्यस्य अभावादिति भावः । परोक्तस्वतस्त्वेपि न दोष इत्याह ॥ तज्ज्ञानेति ॥ दृष्टान्ते साध्यानुगमार्थं स्वग्राह्यज्ञानप्रामाण्यविषयक इत्येव साध्यकरणेपि त्वदभिमतविशिष्टसाध्यसिद्धिर् हेतोः पक्षधर्मतया स्यादेव । निष्कम्पप्रवृत्तिहेतुव्यवसायविषयकानुव्यवसायत्वादिरूपहेतुनाप्रथमज्ञान-गोचरानुव्यवसायरूपपक्षनिष्ठेन प्रामाण्यविषयकत्वं सिध्यद् अनुव्यवसायस्य तज्ज्ञानविषयकज्ञानानपेक्षत्त्वादुक्तरूपमेव सिध्यतीति भावः ।

अनुमित्यादिप्रामाण्यं स्वत इति प्राचीनमतानुरोधेनाह ॥ यद्वेति ॥ एतेन भिन्नभिन्नदृष्टान्तकथनेन मन्मते सर्वत्र स्वतस्त्वमिव त्वन्मते न सर्वत्र प्रामाण्यस्य परतस्त्वम् । क्वचित्स्वतस्त्वस्य अभ्युपगमात् । तथाच किमर्धजरतीयेन सर्वत्रापि स्वतस्त्वमेवोपेेयमिति सूचितम् ।

ननु मणौ ‘‘यत्त्वनुमानस्य निरस्तसमस्तभ्रमाशङ्कस्य स्वत एव प्रामाण्यग्रह इत्युक्तमाचार्यैस् तद्धूमवति वह्निज्ञानत्वमनुमितेः प्रामाण्य-नियतमनुव्यवसाये चोपनीतं ततो विशेषदर्शनान्न तत्राप्रमाण्यशङ्केति । प्रामाण्यनिश्चयादिवाप्रामाण्यशङ्काविरहादर्थं निश्चित्य निष्कम्पव्यवहार इत्यभिप्रायम्’’ इति प्राचीनमतस्यान्यथातात्पर्यस्योक्तत्वात्कथं तन्मतेऽयं दृष्टान्त इति भावेनाशङ्क्य तेनाप्यङ्गीकारयति ॥ नचेत्यादिना ॥ संशयेति ॥ अनुमितिःप्रमा न वेति संशयो ऽप्रमैवेति विपर्ययःप्रमा न भवतीति प्रामाण्यव्यतिरेकविषयप्रमा वा स्यात् । तद्विरोधिनः प्रामाण्यनिश्चयस्यानुदयादित्यर्थः । न चेष्टापत्तिः । निरस्तसमस्त-विभ्रमेत्युक्तिविरोधात् । व्यतिरेकप्रमापत्तेरनिष्टत्वाच्चेति भावः । अत एव न धर्म्यज्ञानादिनोपपत्तिः । कदापि विभ्रमाभावोपगमात् । अत्र संशय-विपर्यययोरेकराशीकरणाद् अन्यतरेति साधु ।

------------------------------------------------------------------------

ननु वह्निज्ञानप्रामाण्यनियतस्य धूमवद्विशेष्यकत्वे सति..

## **तर्कताण्डवम्**

ननु वह्निज्ञानप्रामाण्यनियतस्य धूमवद्विशेष्यकत्वे सति वह्निप्रकारकत्वस्यानुमित्यनुव्यवसायेन ग्रहणात्तत्रासंशय इति चेन्न । अनुमितेर्वह्निमत्वमात्रविषयकत्वेन बहिरर्थस्य धूमवत्वस्योपनायका-भावेनानुव्यवसायाविषयत्वात् ।

न च लिङ्गपरामर्शस्तदुपनायकः । यत्रानुमितिद्वयेच्छा तत्र परामर्शानन्तरंप्रथमानुमितिरूपसाध्यसिद्धेः सत्वेप्यनुमित्साधीन-पक्षतायाः सत्वेनानुमित्यनन्तरं तदनुव्यवसायकाले उपनायकपरामर्श-नाशात् । ज्ञानान्तरोपनीतस्य ज्ञानान्तरानुव्यवसायेन ग्रहणेऽति-प्रसङ्गाच्च । वह्निमनुमिनोमीत्यनुव्यवसायेन धूमवत्वस्यानुल्लेखनात् ।

एतेनैव धूमवत्वे परामर्शोपनीतेऽनन्तरं वह्निमत्वविषयत्वेन जायमानाऽनुमितिः सुरभि चन्दनमिति ज्ञानवद्विशिष्टवैशिष्ट्यज्ञान-सामग्रीमहिम्ना लिङ्गोपहितलैङ्गिकविषयेति सैवोपनायकेति निरस्तम् । अनुमितेर् वह्निमत्वमात्रविषयत्वानुभवबलेनप्रत्यक्षज्ञान एव सामग्री-महिम्नः सङ्कोचात् । असङ्कोचे वा धूमवति धूमप्रकारकत्वरूपस्य प्रामाण्यस्यानुमित्यनुव्यवसायेन ग्रहणाद् धूमवत्त्वांशे अनुमितेः स्वतः प्रामाण्याद् दृष्टान्तसिद्धिः । किञ्चैवं वह्निमत्वांशस्य साक्षादनुमित्युप-नीतत्वाद्वह्निमद्विशेष्यकत्वे सति वह्निप्रकारकत्वरूपं प्रामाण्यमेवानु-मित्यनुव्यवसायस्य विषयोऽस्त्विति न साध्यवैकल्यम् ।

### **युक्तिरत्नाकरः**

नचैवमपि मणिकृता संशयाभ्युपगमात्तद्विरोधः । अनुमितावुपनीत-भानानङ्गीकर्तृमते प्रामाण्यव्याप्यस्याभावेन तदुपपत्तेः । अत एवानुमिता-वुपनीतभानमभ्युपेत्य शङ्कते ॥ नन्विति ॥ धूमवद्विशेष्यकत्वं किमनु-मित्युपनीतमुत परमर्शोपनीतम् । नाद्य इत्याह ॥ अनुमितेरिति ॥ वस्तुतः प्रामाण्यनियतस्यापि नत्वेतेन भाने संशयः स्यादेव । न हि व्याप्यस्य स्वरूपेणाभावं संशयविरोधितैवालं पृथिवी न वेत्यादिसंशयाना-पत्तेः । किन्तु व्याप्यत्वेन न वानुमित्यनुव्यवसाये प्रामाण्यत्वोपनायकं कथमपि सम्भवति । तथा च स्वतःप्रामाण्याभ्युपगमे टीकावचनमुन्मत्त-प्रलपितमेवापद्यत इति च दूषणं बोध्यम् । न च धूमवद्विशेष्यकत्वे सति वह्निप्रकारकस्यानुमितिप्रामाण्यव्याप्यत्वं प्राग्गृहीतमिति तत्संस्कारसाधन-स्यानन्यगत्या व्याप्यग्रहस्यैव तत्संशयविरोधित्वं कल्प्यत इति वाच्यम् । तथा सति करचरणादेरपि पुरुषत्वव्याप्तेः प्राग्ग्रहेण तत्संस्कारस् तथा करचरणादिज्ञानस्यापि तत्संशयविरोधित्वे व्याप्यत्वज्ञानगौरवेण तद्विरोधित्वकल्पनानुपपत्तेः । अन्वयव्यतिरेकाभ्यां च तत्कल्पने प्रकृतेऽपि तथात्वापत्तेः । न ह्यत्र द्वैरूप्यकल्पने प्रमाणमस्ति । प्रामाण्यसंशयाभावस्तु स्वतःप्रामाण्यग्रहादुपपन्नः । न च यत्र धूमवद्विशेष्यकत्वादेः प्रामाण्य-व्याप्यत्वोपनायकमस्ति तत्रैव टीकोक्तस्वतःप्रामाण्यग्रहशब्दितसंशयादिः । अत एव तत्र निरस्तसमस्तविभ्रमाशङ्कत्वेनानुमानं विशेषितम् । निरस्त-विभ्रमाशङ्कायास् तत्प्रामाण्यव्याप्यत्वेन तद्व्याप्याप्त्यभाव एवं सम्भवादिति वाच्यम् । तथा सति प्रत्यक्षादिप्रामाण्यव्याप्यस्यापि तत्वेन भावे प्रामाण्य-संशयाभावेन टीकायामनुमानस्येति व्यर्थतापत्तेरित्यलम् ॥ न द्वितीय इति आह ॥ न चेति ॥ यत्रानुमितीति ॥

ननु न तावत्परामर्शानुमितिद्वयेच्छा । तस्य चरमकारणत्वात् । परामर्श-जनकानुमितिद्वयगोचरज्ञानमिच्छानुमितिरिति प्रथमानुमितेरेव परामर्शरूप-कारणाभावादनुमितिरिति प्रथमानुमितेरेव परामर्शरूपकारणाभावादनुमित्यादेः कुतो द्वितीयानुमिति । इच्छाजनकज्ञानस्य परामर्शेन कथञ्चित्समूहा-लम्बनरूपत्वेऽपि द्वितीयानुमितिपरामर्शाभाव एव । न च लिङ्गोपहित-लैङ्गिकभानात् प्रथमानुमितेरेव परामर्शलिङ्गोपहितलैङ्गिकभानानभ्युपगन्तृमतेनै-तद्ग्रन्थप्रवृत्तेरत एव अनुमिते वह्निमत्वमात्रविषयकत्वेनेत्यधस्तादुक्तम् । न च परामर्शात्पूर्वमनुमितिद्वयेच्छा । तथा सति द्वितीयानुमित्युत्पत्तिक्षणे सिसाधयिषाया अभावेन सिसाधयिषाविरहरूपविशेषणस्याभावात् । सिसाधयिषाविरहसहकृतसिध्यभावरूपपक्षतोपपादन परतद्ग्रन्थासङ्गतेरिति चेन्न । सिसाधयिषापदेन सिसाधयिषाविषयसिध्यनुगुणान्तरिता सिसाधयिषाया एव विवक्षितत्वादिति पक्षतालक्षणप्रस्ताव एवोक्तत्वेन द्वितीयपक्षाश्रयणेन दोषाभावात् । अनुमित्यन्तरमुत्पद्यत इति शेषः । ससम्बन्धिक-पदार्थप्रत्यक्षस्य सम्बन्धितावच्छेदकप्रकारकत्वनियमादनुव्यवसायस्य व्यवसायविषयकत्वम् । स चानुमित्यनुव्यवसाये परामर्शविषयभानं प्रयोजयतीत्याह ॥ ज्ञानान्तरेति ॥

ननु सम्बन्धितावच्छेदकत्वेन विषयभाननियमाभावेऽपि सुरभिचन्दनमिति ज्ञान एव पूर्वज्ञानोपनीतस्य धूमत्वादेरनुमित्यनुव्यवसाये भानमविरुद्धमित्यत्राह ॥ वह्निमिति ॥ ननु विशिष्टवैशिष्ट्यज्ञानस्य सामग्रीमहिम्नाऽनुमितो धूमवत्वभावे ससम्बन्धिप्रत्यक्षत्वादेव तदनुव्यवसाये दृश्यत्वभानं स्यादित्यत्राह ॥ एतेन चेति ॥ प्रत्यक्षेति ॥ न तावद्विशिष्टज्ञानत्वा-वच्छेदेन पूर्वज्ञानोपनीतभानं शाब्दज्ञाने तदभावान् नाप्यशाब्दज्ञानत्वावच्छेदेन ततः प्रत्यक्षत्वस्य जातिरूपत्वेन लघुत्वात् ॥

न च सामान्यरूपतान्यत्वं विशेषरूपेऽपि घटत्वादावीश्वरजन्यतावच्छेद-कत्वस्य त्वयाऽभ्युपगमात् । विशिष्टज्ञानत्वस्य ततोऽपि सामान्यरूपत्वात् । यदि च शाब्दज्ञाने पदवाक्यार्थातिरिक्तभाने मानाभाव इति प्रसङ्गाच्च । तत्सङ्कोचस्तदानुमितेर्व्यापकतावच्छेदकत्वमात्रप्रकारकत्वनियमात् तदनु-व्यवसायबलादतिरिक्तभानेऽतिप्रसङ्गाच्च तत्सङ्कोच इति समम् । ज्ञान-नित्यत्वकर्त्रैक्यादेरभावेऽपि न कदाचिदस्माकं क्षतिरिति भावः । वस्तुगतिमभिप्रेत्य चेदमुक्तम् । अनुमितावुपनीतभानेऽपि ततः क्षतिरित्याह ॥ असङ्कोचेति ॥ धूमवद्विशेष्यकत्वादेरनुमित्युपनीतस्य तदनुव्यवसाय-विषयत्वे किमपराद्धं वह्निमद्विशेष्यकत्वादिना बहिरर्थाविशेषादुपनायका-विशेषाच्च । तथा तत्प्रामाण्यस्वतस्त्वे निर्निमित्तस्तव प्रद्वेष इत्याह ॥ किञ्चैवमिति ॥ परामर्शोपनीतयानुमित्या सत्तया वा विषयीकृतस्य संशयार्हस्यापि धूमवत्वस्य तदनुव्यवसायविषयत्वमिति साक्षाच्छब्दत्वाभि-प्रायात्तदनुव्यवसायविषयसत्तायामतो सिद्धसाधनम् । अनुव्यवसायत्वं चोत्तरत्र निर्वक्ष्यमाणमिति न सुखज्ञानमित्यादिशाब्दज्ञानविषयतया बाधः । एवमुत्तरत्रापि ॥

### **न्यायदीपः**

मण्युक्तमेव संशयादिनिवृत्युपायमाशङ्कते ॥ नन्विति ॥ नियत-स्येति ॥ यत्र धूमवद्विशेष्यकत्वे सति वह्निप्रकारकत्वं तत्र वह्निमद्विशेष्य-कत्वे सति वह्निप्राकारकत्वमिति व्याप्तेरिति भावः । किं धूमवद्विशेष्यकत्व-मनुमित्युपनीतमेव तदनुव्यवसायेन गृह्यत इत्युच्यते अथ परामर्शोपनीतमिति हृदि विकल्प्याद्यं निराह ॥ अनुमितेरिति ॥ उपनायकेति ॥ अनुव्यव-साये भासकाभावेनेत्यर्थः । उपलक्षणं चैतत् । प्रामाण्यनियतस्यापि तत्त्वेनाभाने १संशयानिरासात् । धूमवद्विशेष्यकत्वादेर् वह्निमद्विशेष्यकत्व-व्याप्यत्वस्य बहिरर्थस्यानुमितौ सर्वथा भानाभावेन तदनुव्यवसाये तस्योपनायकाभावेनानुव्यवसायाविषयकत्वादित्यपि ध्येयम् । यत्तु प्रामाण्यव्याप्यस्य स्वरूपेणैव ज्ञानं संशयादिविरोधीत्येतदिहैव अनन्यगत्या कल्प्यत इति तन्न । स्वतस्त्वेनाप्युपपत्या अनन्यगतेरभावात् ।

द्वितीयं निराह ॥ न चेति ॥ अनुमितिद्वयेच्छेति ॥ ननु पूर्वं ममानुमितिद्वयं स्यादितीच्छा पश्चाल्लिङ्गपरामर्शः पश्चादनुमितिः । अनन्तरं द्वितीयानुमित्युत्पत्तिवेलायां धूमवत्त्वोपनायकस्य परामर्शस्यानाशेऽपि द्वितीयोत्पत्तिसमये पूर्वोत्पन्नेच्छाया अभावादनुमित्साया अभावेन द्वितीयानुमित्युत्पाद एवायुक्त इति चेन्न । अनुमित्सापदेनानुमित्साविषय-सिध्यननुगुणानन्तरितत्वस्य विवक्षितत्वात् । तथैव पक्षतालक्षणेऽभि-धानादिति भावः । पक्षताया इत्युपलक्षणम् । विनश्यदवस्थपरामर्श-भावादित्यपि ध्येयम् ।

॥ अनुमित्यनन्तरमिति ॥ द्वितीयानुमित्युत्पत्त्यनन्तरमित्यर्थः । अनुमित्यन्तरमिति पाठे जायत इति शेषः । ननु तदा परामर्शनाशेपि तज्जन्यसंस्कारसहितानुव्यवसायस्यास्तु तद्ग्रहणमित्यत आह ॥ ज्ञानान्त-रेति ॥ घटज्ञानानुव्यवसाये पटज्ञानोपनीतस्य भानापत्तेरित्यर्थः । ननु तदुपनीतस्य तज्जन्यज्ञानान्तरानुव्यवसायेन ग्रहणमित्युक्तौ न दोष इत्यत आह ॥ वह्निमिति ॥ एतेन परामर्शनिष्ठप्रामाण्यानुमित्युपनीतं धूम-वद्विशेष्यकत्वमितिप्रत्युक्तम् ॥ सैवेति ॥ अनुमितिरेवेत्यर्थः ।

एतेनैवेत्युक्तं व्यनक्ति ॥ अनुमितेरित्यादिना ॥ स्वत इति ॥ ज्ञानानुव्यवसायवेद्यप्रामाण्यकत्वरूपस्वतः प्रामाण्यादित्यर्थः ॥ दृष्टान्तेति ॥ धूमवत्वांशे अनुमित्यनुव्यवसायवदिति दृष्टान्तेत्यर्थः ।

नन्वेवं तत्रेव क्वापि विप्रतिपन्नप्रामाण्यमनुव्यवसायवेद्यं न स्यात् । संशयाद्यभावस्य ज्ञानानुव्यवसाये प्रामाण्यव्याप्यविषयकत्वादेवोपपत्तेः । तत एव निष्कम्पप्रवृत्युपपत्तेश्चेत्यत आह ॥ किञ्चैवमिति ॥ धूमवत्वांशे स्वतः प्रामाण्ये सतीत्यर्थः ॥ साक्षादिति ॥ धूमवत्वांश इव ज्ञानान्तर-नैरपेक्ष्येणेत्यर्थः । प्रामाण्यमेवेत्येवकारेण प्रामाण्यांश एव संशयाद्यभावस्योप-गमेन तत्रैव तन्निश्चयस्वीकारो युक्तो न तु व्याप्यांशे तन्निश्चयस्वीकारः प्रामाण्यव्याप्यत्वेनापि तन्निश्चयावश्यम्भावश्चेत्याचष्टे ।

------------------------------------------------------------------------

यद्वा अहं सुखीति ज्ञानप्रामाण्यं तदनुव्यवसायविषयः..

## **तर्कताण्डवम्**

(६) यद्वा अहं सुखीति ज्ञानप्रामाण्यं तदनुव्यवसायविषयस् तस्मिन् सत्यप्रकाशमानत्वरहितत्वाद् व्यवसायवत् । न चासिद्धिः । तथात्वे तत्प्रामाण्ये कदाचित्संशयाद्यापातात् ।

वस्तुतस्तु तद्वति तत्प्रकारकज्ञानत्वरूपं याथार्थ्यमेव प्रामाण्यं तज्ज्ञानस्यैवप्रवर्तकत्वात् । तत्रानुव्यवसायस्य व्यवसायगतं यत्किञ्चिद्विशेष्यकत्वं रजतत्वप्रकारकत्वं ज्ञानत्वं च विषय इत्यत्र न विवादः । किन्तु विशेष्यस्य यद्रजतत्ववैशिष्ट्यं तद्द्विषयकत्व एवेति तदेव साध्यते ।

(७) निष्कम्पप्रवृत्तिहेतुव्यवसायविषयभूतं धर्मधर्मिवैशिष्ट्यं सत्तयाऽनुव्यवसायविषयः निष्कम्पप्रवृत्तिहेतुव्यवसायविषयत्वाद् विशेष्यवत् । नचाप्रयोजकता । वैशिष्ट्यप्रतीतिसामग्र्या वक्ष्यमाणत्वात् ।

### **युक्तिरत्नाकरः**

तस्मिन् सतीति ॥ तदनुव्यवसाये सतीत्यर्थः । धर्मवानहम् आत्मानं सुखिनमनुभवामीत्यनुत्पाद्योपनीततयोक्तानुव्यवसाये सति प्रकाश्यमाने धर्मादौ व्यभिचारवारणाय नञ्द्वयम् । न च साध्यस्यापि सत्त्वान्न तत्र व्यभिचारः । यत्किञ्चित्तद्गोचरानुव्यवसायविषयत्वस्य न्यायमते सत्त्वेन सिद्धसाधनम् । प्रत्युत यावत्तदनुव्यवसायविषयत्वस्य विवक्षणीयस्य तत्राभावेन व्यभिचारात् । यद्वा साध्याभेदवारणाय नञ्द्वयम् । अखण्डाभावे वा वैय्यर्थ्यम् ।

धर्मधर्मिवैशिष्ट्यमात्रकरणे लाघवं मन्वान आह ॥ वस्तुतस्त्विति ॥ यद्वा विमत इति सामान्येन स्वतस्त्वं साध्यमित्युत्तरेण सम्बन्धः । ननु विशेष्यावृत्यप्रकारकत्वादेरपि सम्भवे किन्नियमेनेत्यत्राह ॥ तज्ज्ञानस्यै-वेति ॥ विशेष्यावृत्यप्रकारकत्वस्याभावद्वयघटितत्वेन १गुरुत्ववदप्रवर्तक-वृत्तित्वाविशेष्यकावृत्याकाशप्रकारके आकाशे शब्द इति ज्ञानेऽव्याप्तेश्च न प्रामाण्यरूपता । २नापि तद्वति तत्प्रकारकानुभवत्वस्य अभावद्वयघटितत्वेन गुरुत्वाप्रवर्तकवृत्तित्वाद् द्विशेष्यावृत्याकाशप्रकारके आकाशे शब्द इति ज्ञाने प्राप्ते अन्यादृशस्यावायोः प्रामाण्यत्वेन सम्प्रतिपत्तेरेवेति भावः । यत्किञ्चि-द्विशेष्यकत्वं रजतत्ववैशिष्ट्योदासीनधर्मिविशेष्यकत्वम् ॥ रजतत्व-वैशिष्ट्यमिति ॥ प्रामाण्यसंशयस्य तन्मात्रसंशयपर्यवसानादिति भावः ॥ निष्कम्पेति ॥ निष्कम्पत्वं च प्रवृत्तेरप्रामाण्यशङ्कासमानकालीनत्वं सकम्पप्रवृत्तिहेतुज्ञानविषयवैशिष्ट्ये बाधवारणाय विशेषणम् । धर्म्यादौ सिद्धसाधनतावारणाय विशेष्यम् । साध्येऽपि तद्वारणाय सत्तया इति । अनुव्यवसायस्तदनुव्यवसायविषयो ऽतो न बाधः । न तावद्विशेषमादाय न्यायमतेन सिद्धसाधनम् । प्रागुक्तवैशिष्ट्ये व्यभिचारवारणाय निष्कम्प-प्रवृत्तिहेत्विति । व्यवसायपदं च ज्ञानमात्रपरं नत्वनुव्यवसायान्यत्व-ज्ञानविषयकत्वादिपरं व्यर्थत्वात् । व्यवसायपदं च तदनुव्यवसायविषय-व्यक्तिविशेषलाभार्थम् । अतो न तदनुव्यवसायविषयवैशिष्ट्यादौ व्यभिचारः । विशेष्यवत् तज्ज्ञानविशेष्यवत् ।

ननु दृष्टान्ते सत्वमात्रेण साध्यसाधनेऽतिप्रसङ्गः । न ह्युक्तसाध्यं विनोक्तहेतुर्नोपपद्यत इत्यत्र कार्यकारणादिनियमोऽस्ति । अन्यथानुव्यवसाय-विषये त्वमपि तद्गोचरानुव्यवसायविषयत्वम् अनुपपन्नमित्यापातेनानवस्था स्यादित्यत्राह ॥ नचेति ॥

### **न्यायदीपः**

एवं प्राचीनमतेऽविप्रतिपन्नं नवीनमतेप्रसाध्याङ्गकं दृष्टान्तमुक्त्वाप्रयोग उक्तः । अधुना नवीनमतेप्यविप्रतिपन्नदृष्टान्तकंप्रयोगमाह ॥ यद्वेति ॥ यद्वा पूर्वमनुव्यवसायपक्षकान्प्रयोगानुक्त्वा इदानीं तद्विषयपक्षकप्रयोगावाह ॥ यद्वेति ॥ वस्तुतस्त्विति च ॥

यद्वा तद्वत्वादेर्बाह्यार्थस्य नानुव्यवसायविषयतेत्यतस्तर्हि सुखत्व-वत्त्वादेरबाह्यत्वात्तत्रास्तु स्वतो वेद्यतेति भावेनाह ॥ यद्वेति ॥ विषय इति ॥ सत्तयेत्यपि ध्येयम् । तस्मिन्नित्यनेन तदनुव्यवसायपरामर्शः । साध्याविशेषनिरासाय नञ्द्वयम् ॥ तथात्व इति ॥ ज्ञानानुव्यवसाये सति तत्प्रमाण्याप्रकाश इत्यर्थः । धर्म्यज्ञानाभावात्कोटिस्मृतेरपि कदाचि-त्सम्भवादिति भावः ।

ननु ‘‘आन्तरप्रामाण्यमपि न स्वतः । तस्य स्वतस्त्वे वा न सर्वस्य तथात्वम् । विशेष्यनिष्ठात्यन्ताभावप्रतियोगिप्रकारानवच्छिन्नत्वादिकं प्रामाण्यं स्वतो गृहीतुमशक्यमिति परत एव गृह्यत’’ इति मणिकृदुक्तेः-कथमनुव्यवसायवेद्यतासाधनमित्यतस्तत्स्वरूपं निर्धारयन्नेव विशिष्याप्याह ॥ वस्तुतस्त्विति ॥ तद्वतीति ॥ विशेष्यत्वं सप्तम्यर्थः । तद्वद्विशेष्यकत्वे सति तत्प्रकारकज्ञानत्वरूपेत्यर्थः । तद्वद्विशेष्यकत्वमात्रस्य भ्रमेऽपि सत्वात् ।

॥ निष्कम्पेति ॥ सशङ्कप्रवृत्तिहेतुव्यवसायविषये बाधनिरासाय हेत्वन्तं व्यवसायविशेषणम् । हेतौ च व्यभिचारनिरासाय । वैशिष्ट्यं च परमते समवायादिभिः सिद्धान्ते स्वरूपसम्बन्धादिभिः । यन्मते वैशिष्ट्यमनुव्यवसाय-विषयोपि, न स्वातन्त्र्येण तद्विषय इत्यभ्युपगमस्तन्मते सिद्धसाधनता-निरासाय सत्तयेति विशेषणम् । वादिनंप्रति तत्सार्थक्यमाद्यसाध्यविवृता-वस्माभिरुक्तं १ध्येयम् ॥ वैशिष्ट्येति ॥ सत्तयेत्यपि योज्यम् ॥ वक्ष्यमाणत्वादिति ॥ २उत्तरभङ्गबाधोद्धारे नन्वेवमित्यादिग्रन्थेनेत्यर्थः । तथाच तादृशव्यवसायविषयत्वस्यैवोक्तसाध्ये सामग्रीत्वेन सामग्रीमुपेत्य कार्यानभ्युपगमे व्याघातप्रसङ्गान्नाप्रयोजकत्वमित्यर्थः ।

------------------------------------------------------------------------

यद्वा विमतोऽनुव्यवसायः स्वग्राह्यज्ञानप्रामाण्यविषयी-करणयोग्यः..

## **तर्कताण्डवम्**

(८) यद्वा विमतोऽनुव्यवसायः स्वग्राह्यज्ञानप्रामाण्यविषयी-करणयोग्यः । अनुव्यवसायत्वात् । गृहीतप्रामाण्यज्ञानसमानविषयक-ज्ञानान्तरानुव्यवसायवत् । अनुमित्यनुव्यवसायवद्वा ।

(९) व्यवसायविषयभूतं धर्मधर्मिवैशिष्ट्यं वा स्वविषयव्यवसाय-विषयकानुव्यवसायंप्रति सत्तया विषयत्वयोग्यं व्यवसायविषयत्वाद् विशेष्यवत्;

(१०) तत्तज्ज्ञानप्रामाण्यं वा स्वाश्रयज्ञानविषयकानुव्यवसाय-विषयत्वयोग्यं तद्विषयत्वायोग्योपाध्यघटितज्ञानधर्मत्वात् तत्तज्ज्ञान-त्ववदिति सामान्यतः स्वतस्त्वं साध्यम् ।

नचान्त्यहेतोरसिद्धिः । प्रामाण्योपाधेर्विषयसत्वस्य व्यवसाय-विषयत्वेनानुव्यवसायविषयत्वयोग्यत्वात् । योग्यायोग्योपाधिघटितेप्रमाप्रमान्यतरत्वादौ व्यभिचारनिरासाय नञ्द्वयम् ।

### **युक्तिरत्नाकरः**

एवं फलोपधानानुसारिप्रथमस्वतस्त्वनिर्वचनानुरोधेनानुमानान्युपन्यस्य स्वरूपयोग्यतानुसारि१द्वितीयं तन्निर्वचनानुरोधेन त्रीण्याह ॥ यद्वेति ॥ सामान्येन स्वतस्त्वं साध्यमित्युत्तरेणान्वयः । अत्र यद्यप्यनुव्यवसायत्वा-वच्छिन्नस्यैव प्रामाण्यविषयीकरणयोग्यत्वाद्विमत इति व्यर्थम् । न च दृष्टान्तस्य प्रतिज्ञाविषयताव्युदासाय तन्निश्चयसाध्यवत्वेन भेदानुमान इव प्रतिज्ञाविषयत्वेऽपि साधनसम्भवात्पक्षतावच्छेदकैक्यान्नांशतः सिद्धसाधन-तापि । अप्रमानुव्यवसायस्यापि इदन्त्ववतीत्यादिप्रामाण्यविषयीकरणं योग्यतया अव्युदासीना(र्थत्वात्) यत्वाद्रजतत्ववतीत्यादेरपि मानसानु-व्यवसायेन विषयीकरणत्वाज्ज्ञात एवानुव्यवसायत्वादित्येव हेतूकृतम् । न चानुव्यवसायपदेन साक्ष्येव विवक्षितः स च प्रमैवेति नोक्तप्रामाण्यग्राहक इति वाच्यम् । ज्ञानगोचरनित्यसाक्षात्कारत्वादिरूपस्य तस्य परं प्रति सिद्धेः । न चैवमनुव्यवसायत्वं तत्र व्यभिचारीति वाच्यम् । रजतत्व-वतीत्यादेः स्वग्राह्यज्ञानावृत्तितयेदन्त्ववतीत्यादिप्रामाण्यमादाय साध्यसत्वात् । न चैवं तदादायैव साध्यपर्यवसानापत्तिः रजतत्ववतीत्यादि साध्यसाधनेपि बाधकाभावादुभयोरपि स्वग्राह्यज्ञानवृत्तितया तदुभयसङ्गाहकत्वात् साध्य-स्येति । तथाप्यनुव्यवसायत्वस्य ज्ञानांशलौकिकसाक्षात्कारत्वादेर्गुरुतया लघ्वी विमतिरेव पक्षतावच्छेदिकेति भावेन विमत इत्युक्तम् । अप्रमानुव्यवसाय-व्युदासाय वा विमत इति । एवञ्च प्रमागोचरानुव्यवसायत्वं हेतुप्रति(ज्ञा)-ज्ञातान्यत्वं दृष्टान्तत्वप्रयोजकमिति मतेनवेति । साध्ये सत्तयेति शेषः ॥ अत्र गृहीतेति ॥ अत्र व्यधिकरणज्ञानमादाय सर्वस्यापि गृहीत-प्रामाण्यतया तद्विशेषणोपादानमहिम्ना समानाधिकरणत्वं क्तप्रत्ययमहिम्ना च तदुत्तरकालीनत्वं च ज्ञानान्तरविशेषणं लभ्यत इति साध्यवैकल्यं प्राचीन-न्यायमतमनुसृत्याह ॥ अनुमितीति ॥

॥ स्वविषयकेति ॥ स्वविषयकज्ञानानुव्यवसायप्रत्यययोग्यधर्मधर्मि-वैशिष्ट्ये धर्मबाधवारणाय ॥ स्वविषयकेति ॥ विशिष्टं सिद्धसाधनवारकम् । व्यवसायपदञ्च ज्ञानमात्रपरं न तु ज्ञानविषयकत्वानुव्यवसायान्यत्वादिगर्भ-परम् । व्यर्थत्वात् ॥ व्यवसायेति ॥ तद्व्यवसायविषयत्वादित्यर्थः । अतो न व्यभिचारः । एवं द्वितीयस्वतस्त्वनिर्वचनानुसारेणानुव्यवसाय-वैशिष्ट्यपक्षकानुमाने उक्ताप्रामाण्यपक्षकमप्याह ॥ तत्तज्ज्ञानेति ॥ सामान्यत इति ॥ यद्यपीहापि साध्ये स्वपदतत्पदादिघटिततयाऽननुगत-त्वेन सामान्यतः स्वतस्त्वसिद्धिर् नह्यनुव्यवसायत्वावच्छिन्नसकलज्ञानत्वं सकलव्यवसायविषयभूतमेकं धर्मधर्मिवैशिष्ट्यादिकं सम्भवति तथापि पूर्वं निष्कम्पप्रवृत्तिहेतुव्यवसायप्रामाण्यादेव स्वतस्त्वं साधितम् इहत्वनुमानत्वे सकम्पप्रवृत्तिहेतुज्ञानादिवृत्तिप्रामाण्ये सर्वत्र स्वतस्त्वं साध्यत इत्यर्थः ।

यद्वा पूर्वमप्रतिबद्धसाधारणानुव्यवसाययोग्यं साध्यमिति तदर्थः । विषयसत्वस्य विशेष्यविशेषणवैशिष्ट्यस्याप्रमात्वादिरादिशब्दार्थः ।

### **न्यायदीपः**

द्वितीयनिरुक्त्यनुरोधेनप्रयोगत्रयमाह ॥ यद्वेति ॥ इति सामान्यतः स्वतस्त्वं साध्यमित्यन्वयः । तत्राद्यमनुव्यवसायपक्षकम् । उत्तरं तु द्वयं तद्विषयपक्षकम् । तत्राप्याद्यं व्यवसायविषयपक्षकम् । अन्त्यं तन्निष्ठ-प्रामाण्यपक्षकमिति व्यक्तम् ॥ विमत इति ॥ प्रामाण्यविषयीकरणयोग्यत्व-तदयोग्यत्वाभ्यां विमतिविषयः । विमतेरपि नियतविषयत्वायावच्छेदकस्या-पेक्षितत्वात्तदाह ॥ अनुव्यवसाय इति ॥ वक्ष्यमाणदिशा तत्प्रकारप्रकार-कत्वादिरूपानुव्यवसायत्वेन नियता लघ्वी विमतिरेव पक्षतावच्छेदि-केत्यर्थः । अत एव १प्रमानुव्यवसाये न बाधादिः । वक्ष्यमाणरूपानु-व्यवसायत्वस्य तत्राभावात् । बाधनिरासाय स्वग्राह्यज्ञानेति साध्यविशेषणम् । योग्यत्वं च स्वविषयज्ञानद्वारा प्रामाण्यावच्छिन्नसहजशक्तिकत्वं ध्येयम् । वक्ष्यमाणरूपानुव्यवसायत्वादिति हेत्वर्थो ध्येयः । तेनाप्रमागोचरानुव्यवसाये न व्यभिचारः ॥ गृहीतेति ॥ अयं च दृष्टान्तो ‘‘न च दृष्टान्तः साध्यविकलः’’ इत्यादिना प्रागेव साधित इति भावः । प्राचीनमतरीत्याह ॥ अनुमितीति ॥ अयमपि दृष्टान्तो नवीनमतेऽपि प्राक्साधितः ॥ व्यवसायेति ॥प्रमारूपो व्यवसायोऽत्राभिमतः ॥ विशेष्यवदिति ॥ तद्विशेष्यवदित्यर्थः ।

‘‘प्रामाण्यं ज्ञानग्राहकमात्रग्राह्यम् अप्रामाण्येतरज्ञानवृत्तिधर्मत्वाज् ज्ञानत्ववत्’’ इति । ‘‘प्रत्यक्षवच्च प्रामाण्यं स्वत एव’’ इत्येतद्व्याख्यान-सुधायामुक्तमनुमानं परिष्कृत्याह ॥ तत्तज्ज्ञानेति ॥ योग्यमिति ॥ ‘‘योग्यत्वं च साक्षिनिष्ठां सहजां ग्रहणशक्तिंप्रति स्वविषयज्ञानद्वारा अवच्छेदकत्व’’मिति पूर्वोक्तं ध्येयम् । तद्विषयत्वायोग्योपाध्यघटितेत्युक्त्या सुधास्थाप्रामाण्येतरपदार्थो विवृतः । तेन विशेष्यावृत्यप्रकारकत्वरूपप्रामाण्ये व्यभिचारो निरस्तः ॥ सामान्यतः ॥प्रतिबद्धाप्रतिबद्धसाधारण्येनेति वा प्रामाण्यमात्रसाधारण्येनेति वा नत्वहं सुखीति ज्ञानप्रामाण्यमिति-वद्विशिष्येत्यर्थः ।

वैशिष्ट्यसत्वविषयकत्व एव विवादादाह ॥ विषयसत्वस्येति ॥ अन्यतरत्वादाविति ॥ तद्विषयत्वयोग्योपाधिघटितज्ञानधर्मत्त्वादित्युक्ता-वुक्तस्थले हेतुसत्वेपि साध्याभावाद् व्यभिचारः प्राप्नोतीति तन्निरासाय तद्विषयत्वायोग्योपाध्यघटितेत्युक्तिरित्यर्थः । १विशेष्यनिष्ठात्यन्ताभाव-प्रतियोगिप्रकारानवच्छिन्नत्वतद्वति २तत्प्रकारकत्वादिरादिपदार्थः । ज्ञानधर्मत्वादित्येवोक्तावप्रमात्वादौ व्यभिचार इति भावः ।

------------------------------------------------------------------------

अनुव्यवसायत्वं च व्यवसायप्रकारप्रकारकतया ..

****

## **तर्कताण्डवम्**

अनुव्यवसायत्वं च व्यवसायप्रकारप्रकारकतया तत्प्रकार-वद्विशेष्यकतया च तद्विषयकप्रत्यक्षत्वं वा ज्ञानांशे लौकिकप्रत्यक्षत्वं वेति न कश्चिद्दोषः । अप्रामाण्यं तु विसंवादाद्यनुसन्धाने सत्येव गृह्यत इति न स्वतस्तद्ग्रहः । प्रामाण्यधीस्तु संवादाद्यनुसन्धानं विनाऽपि दृष्टेति विशेषः ।

### **युक्तिरत्नाकरः**

नन्वनुव्यवसायत्वं यदि ज्ञानगोचरज्ञानत्वं १विषयं, किं तज्ज्ञानगोचर-ज्ञानत्वं वा तदा ज्ञानमित्यादिशब्दज्ञानमादायानुव्यवसायपक्षसाध्यकानुमानेषु बाधः । तद्धेतुके तु व्यभिचारः । यदि ज्ञानविषयकप्रत्यक्षत्वं तदाप्यनु-मित्याद्युपनीतज्ञानगोचरमहं प्राग्ज्ञानवानासमित्यादिप्रत्यक्षमादायोक्तदोष एवेत्यत्राह ॥ अनुव्यवसायत्वं चेति ॥

नन्वेवं दोषशङ्काकलङ्कितज्ञानस्यानुव्यवसाय इत्यादौ प्रत्यक्षपदं व्यर्थम् । तत्प्रकारप्रकारकत्वेत्यादिविवक्षितज्ञानस्यैव पक्षत्वेऽपि घटज्ञानमित्यादि-शाब्दज्ञानमादाय बाधवारणात् । न च ज्ञानत्ववत्प्रत्यक्षत्वस्य ज्ञानित्वेना-खण्डत्वान्न व्यर्थता तदुभयाप्रवेशेऽप्यदोषादित्यस्वरसादाह ॥ ज्ञानांश इति ॥

नन्वेवमप्यप्रामाण्यं स्वतो ग्राह्यं परतोग्राह्यत्वे सति ग्राह्यत्वादित्या-द्यनुमानैरप्रामाण्यमपि स्वतः स्यादत्राह ॥ अप्रामाण्यं तु इति ॥ विसंवादगतं व्याप्त्यादिरादिशब्दार्थः । तथा शुक्तिकाशकलादौ दोषवशादिदं रजतमित्यादिप्रयोगोत्पत्तौ प्रमात्वाभिमानादेव निष्कम्पप्रवृत्तेरानुभाविकत्वे च प्रवृत्युत्तरकालं विसंवादेऽवधारिते विसंवादे प्रवृत्तावप्रवृत्ताव्याप्यत्वाव-धारणवत एवाप्रमात्वनिश्चयादिदं ज्ञानं प्रमा विसंवादिप्रवृत्यजनकत्वादित्या-द्यनुमानेनैव ग्राह्यतया हेतुविशेषणासिद्ध इति भावः ।

नन्वेवं प्रामाण्यस्वतस्त्वसाधकहेतावपि परतो ग्राह्यत्वविशेषणमसिद्धम् । अनभ्यासदशायां प्रामाण्यसंशयादपि प्रवृत्या प्रवृत्युत्तरकालं तत्संवादावधारणे संवादिप्रवृत्तौ प्रामाण्यव्याप्त्यवधारणवद् एव प्रामाण्यनिश्चयेन इदं ज्ञानं प्रमा संवादिप्रवृत्तिजनकत्वादित्याद्यनुमानेनैव ग्राहत्वादित्यत्राह ॥ प्रामाण्यधीरिति ॥ तथा च क्वचित्संवादापेक्षायामपि सुखदुःखकरतला-मलकादिज्ञानप्रामाण्यम् अनन्यापेक्षमेव गृह्यते । अत एव प्रमायां प्रमात्व-निश्चयो निःशङ्कप्रवृत्तिश्चाखिलानुभवसिद्धो युज्यते इति भावः । यत्तु क्वचित्संवादापेक्षा तदपि विशेषणं तत्र प्रामाण्यग्रहाद्युक्तमिति भावः ॥

### **न्यायदीपः**

नन्वत्र सर्वानुमानेष्वभिमतमनुव्यवसायत्वं यदि ज्ञानगोचरज्ञानत्वं तदा ज्ञानमिति शब्दजज्ञाने बाधादिर्दोषः । सविषयकज्ञानगोचरज्ञानत्वे तु घटज्ञानमिति शाब्दज्ञाने दोषः । ज्ञानगोचरप्रत्यक्षत्वे त्वप्रमागोचरानुव्यवसाये सामान्यप्रत्यासत्तिजन्यज्ञानगोचरप्रत्यक्षे च बाधादिरेव । ज्ञानगोचरनित्य-ज्ञानत्वे ईश्वरज्ञानमादाय सिद्धसाधनतेत्यत आह ॥ अनुव्यवसायत्वं चेति ॥ एतेन ‘‘तार्किकाभिमतानुव्यवसाय एवास्माकं साक्षीति’’ प्रागुक्तं विवृतं ध्येयम् । अत्र दलद्वयकृत्यं प्रागेव व्यक्तम् ।

ननु यदि व्यवसायप्रकारप्रकारकतयेत्यादिरूपमनुव्यवसायत्वं तर्हीदमेव प्रामाण्यविषयकत्वमिति सिद्धसाधनतादोष इति चेन्न । सत्तयाप्रमाण्यो-ल्लेखस्यास्मिन्पक्षे साध्यस्याभिमतत्वात् । यदा तु प्रामाण्यविषयकत्वमात्रमेव साध्यमिति मतं तत्पक्षेप्रकारान्तरेणाह ॥ ज्ञानांश इति ॥ लौकिकत्वं तु सामान्यप्रत्यासत्याद्यजन्यत्वम् । ज्ञानांश इति विशेषणं तु स्मृत्युपनीते अतीतघटज्ञाने तद्विषयकमहं घटज्ञानवानिति यज्ज्ञानमात्मांशे लौकिकप्रत्यक्षं तत्र बाधादिनिरासायेति भावः । नन्वेवं ज्ञानधर्मत्वबाह्यार्थत्वयोर-विशेषाद्विसंवादसंवादापेक्षत्वस्योभयत्र साम्यादप्यप्रामाण्यमपि स्वतो गृह्येतेति ततः कः प्रामाण्यस्य विशेष इत्यत आह ॥ अप्रामाण्यं त्विति ॥ विवरिष्यते चैतत्प्रामाण्यानुमित्यसम्भववादे ॥ दृष्टेति ॥ अभ्यासदशापन्न-स्थल इति भावः ।

[Load More](javaऽcriptःvoid(0))
