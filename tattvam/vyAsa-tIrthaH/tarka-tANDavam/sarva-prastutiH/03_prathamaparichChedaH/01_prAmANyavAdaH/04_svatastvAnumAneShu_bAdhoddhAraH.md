+++
title = "०४ स्वतस्त्वानुमानेषु बाधोद्धारः"
upstream_url = "https://dvaitavedanta.in/category-details/12592/4780/sharav/taraka/parath/parama/savata"
+++
## ननूक्तरूपं याथार्थ्यं न साक्षिणो..

**स्वतस्त्वानुमानेषु बाधोद्धारः ।**

**उक्तयाथार्थ्यस्य साक्षिणो ऽनुव्यवसायस्य चाविषयत्वशङ्का परिहारश्च**

## **तर्कताण्डवम्**

ननूक्तरूपं याथार्थ्यं न साक्षिणो अनुव्यवसायस्य वा विषयः । रजतत्वप्रकारकत्वे सन्देहादर्शनेन तस्य तद्विषयकत्वेऽपि रजतत्व-वद्विशेष्यकत्वे सन्देहदर्शनेन रजतत्ववत्वरूपे बहिरर्थे तस्य असामर्थ्यात् । तथाच स्वतस्त्वानुमानानि बाधितविषयाणीति चेन्न । सुखत्ववत्वादेर्बहिरर्थत्वाभावेन साक्षिवेद्यसुखादिज्ञाने स्वतः प्रामाण्या-प्रतिहतेः ।

किञ्च किं रजतत्वादिवैशिष्ट्यमनुव्यवसायाविषय एव किं वा व्यवसायविषयतया तद्विषयोपि स्वातन्त्र्येण तदविषयः । नाद्यः । अनुव्यवसायस्य ससम्बन्धिकव्यवसायविषयकसाक्षात्कारत्वेन सम्बन्धितावच्छेदकरजतत्वादिवैशिष्ट्यविषयकत्वनियमात् । धर्म-धर्म्यंशयोरिव तद्वैशिष्ट्यांशेपि व्यवसायप्रत्यासत्तेः सत्वेन तदप्रतीतौ हेत्वभावाच्च । रजतं जानामीत्यनुव्यवसायेपि रजतरजतत्वयोः स्वरूपेणैव भाने तस्य पुरोवर्तिरजतत्वे जानामीति समूहालम्बन-रूपानुव्यवसायाद् विषयभेदाभावापाताच्च । व्यवसायगतस्य रजतत्ववैशिष्ट्यविषयकत्वस्य असिद्ध्यापाताच्च । नह्यनुव्यवसायाद् अन्येन तत्सिद्धिः । न च वैशिष्ट्यमगृह्णन्ननुव्यवसायस् तद्विषयकत्व-ग्रहणे शक्तः ।

### **युक्तिरत्नाकरः**

उक्तरूपमिति ॥ बहिरर्थघटितत्वज्ञापनाय साक्षिणो न्यायमते सिद्धेराह ॥ अनुव्यवसायस्येति ॥ सन्देहदर्शनेनेत्युपलक्षणम् । बहिरर्थत्वाभावेनेति बोध्यम् । सन्देहेति तस्य रजतत्ववत्वसंशयपर्यवसन्नत्वादिति भावः ॥ तथाचेति ॥ यद्यपि सुखानुभवसाक्षात्कारनिष्कम्पप्रवृत्तिहेतुत्व-व्यवसायादेरेव च पक्षत्वेन तत्र प्रामाण्यस्य संशयाभावेन बाधः । तथापि प्रामाण्यं स्वतोग्राह्यमित्याद्यनुमानाभिप्रायेण वा यत्र बहिरर्थै संशयस्तत्रापि स्वतस्त्वस्य साधनीयतया तदभिप्रायेण वा योग्यत्वसाधकाद्यनुमित्यभिप्रायेण चेयमुक्तिः । अत एव पक्षीकृतसुखादिज्ञानप्रामाण्ये करतलामलकादे-र्बहिरर्थत्वेऽपि सन्देहाभावेनेति शेषः । साक्षिवेद्यं च तत् सुखम् इति विग्रहः । आदिपदेन करतलामलकादेर् ग्रहणम् । स्वतः प्रामाण्यग्रहः साधनाप्रतिहतेः । ससम्बन्धिकसंयोगसविकल्पकप्रत्यक्षे सम्बन्धितावच्छदेकघटत्वादिविशिष्टस्य घटादौ ससम्बन्धिनि भाननियमेन संयोगप्रत्यक्षापेक्षया ससम्बन्धिकपदार्थ-प्रत्यक्षत्वस्य विभागघटाभावादिवृत्तितया सामान्यरूपत्वेन ससम्बन्धिता-वच्छेदकवैशिष्ट्यविषयकत्वं व्यवसायतावच्छेदकत्वकल्पनादिति भावः । न घटस्यापि स्वभावसम्बन्धितया प्रत्यक्षे व्यभिचारः । ससम्बन्धिक-पदेनान्यनिरूप्यत्वस्य विवक्षितत्वात् । तस्य च घटत्वेन रूपेणान्या-निरूप्यत्वात् । एवञ्च इदं रजतत्वेन जानामीत्यनुव्यवसायः स्वविषय-निरूपकैतदवच्छेदकवैशिष्ट्यविषयकः निरूपप्रत्यक्षत्वाद् घटे पटसंयोग इति प्रत्यक्षवदिति भानमिह सूचितम् । हेतुसाध्ययोर्व्यवसाये रजतत्वपदे प्रकृताभिप्राये ।

ननु व्याप्तिशरीरान्तर्गतोऽन्यानिरूप्यघटादिप्रत्यक्षे संयोगो गुण इत्यादि-शाब्दज्ञानेन व्यभिचारवारणाय हेतावुभयोपादानम् । ननु संयोगनिर्विकल्पके व्यभिचारः । सविकल्पकत्वविशेषणे च सिद्धान्तव्यर्थता । न चानु-व्यवसायस्य ज्ञानांशे निर्विकल्पकत्वेऽपि विषयांशे सविकल्पकत्वदर्शनात् संयोगप्रत्यक्षस्यापि संयोग्यंशे सविकल्पकत्वेन व्यभिचार इति वाच्यम् । घटादिनिर्विकल्पकदशायामेव रूपादिनिर्विकल्पवत् संयुक्तसमवायादिना संयोगनिर्विकल्पकस्यापि सम्भवेन व्यभिचारस्य वज्रलेपत्वात् । न च लाघवेन ससम्बन्धिकप्रत्यक्षत्वावच्छेदेनैव
सम्बन्धितावच्छेदकप्रकार-ज्ञानजन्यत्वकल्पनात् । न तदा संयोगनिर्विकल्पकसामग्रीति वाच्यम् । अपसिद्धान्तात् । अन्वयव्यतिरेकाभ्यां संयोगत्वविशिष्टप्रत्यक्ष एव ससम्बन्धितावच्छेदकज्ञानहेतुत्वस्य तदभ्युपगमात् । गुणत्वादिसामान्य-प्रत्यक्षासत्तिजन्यसंयोगप्रत्यक्षे व्यभिचारेण सम्बन्धिनिष्ठासाधारणधर्मप्रकारक-प्रत्यक्षत्वस्यैतज्जन्यतावच्छेदकसत्वेनोपेयत्वाच्चेति । न च तद्वारणाय लौकिकत्वमेवावच्छेदकमिति वाच्यम् । संयोगाद्यन्यतममात्रजन्यत्वस्या-लौकिकप्रत्यासत्तिजन्यत्वादेर् वा तस्यापि गुरुत्वाद्वस्तुतः संयोगे एव गुणत्वसत्वात्तत्प्रकारक एव लौकिकप्रत्यक्षे सम्बन्धितावच्छेदकप्रकारकज्ञाने तस्य हेतुत्वाच्चेति चेन्न सामान्यप्रत्यासत्तिजन्यसंयोगप्रत्यक्षे व्यभिचारवारणाय प्रत्यक्षपदेन तदसाधारणधर्मप्रकारकप्रत्यक्षत्वस्यावश्यविवक्षणीयत्वेन तत एव तन्निर्विकल्पके व्यभिचारवारणादिति ।

किञ्च बहिरर्थत्वेनानुव्यवसायविषयत्वं किं रजतत्ववैशिष्ट्यमात्रे साध्यते किं वा पुरोवर्तिरजतत्वयोरपि । नान्त्यः । तत्रापि संशयापातात् । नाद्यः । तयोरपि तत एव तदविषयत्वसाधनप्रसङ्गात् । संशयाभावेन तयो-स्तद्विषयत्वसाधने तु बहिरर्थहेतोस्तत्रैव हेतुत्वात् पुरोवर्तिरजतत्वयोश्च व्यवसायरूपोपनायकसहकृतत्वाद्धेत्वागमनान् न व्यभिचारस्तदा तद्वैशिष्टेऽपि हेत्वसत्वाभावाद् अनुव्यवसायविषयकत्वसिद्धिरित्याह ॥ धर्मेति ॥ तदप्रतीतौ तन्मात्राप्रतीतौ संशयगतिस्तु वक्ष्यते इति भावः । एवं सामग्य्रुप-पादनेन वैशिष्ट्यानुव्यवसायविषयत्वं प्रसाध्य तदङ्गीकारे अनुभवबाधं व्यवसायस्य वैशिष्ट्यविषयत्वासिद्धिं च क्रमादाह ॥ रजतमिति ॥ केचित्तु रजतं जानामि इत्यनुव्यवसायः रजतरजतत्ववैशिष्ट्यविषयकस् तदविषयक-विलक्षणत्वाद् व्यवसायवदित्यनुमानबाधितं च बहिरर्थत्वेन वैशिष्ट्य-स्यानुव्यवसायविषयत्वसाधनमनुकूलतर्कसध्रीचीनत्वेनास्य प्राबल्यादित्यभिप्रेत्य तर्कमाह रजतमिति इति । अपिर्विरोधे । इदं रजतमिति व्यवसायवदिदं रजतं जानामि इत्यत्रापि रजतत्ववैशिष्ट्यविषयकानुव्यवसायविषयः स्यात् पुरोवर्तिरजतत्वे रजतं जानामि इत्यत्रैवेहापि समुच्चयार्थो वा स्वरूपेणैव भानवैशिष्ट्यं प्रति अनुयोगित्वप्रतियोगित्वाभ्याम् अभाने रजतं जानामि इति प्रतीतिर्यदि रजतरजतत्वविषयके सति तद्वैशिष्ट्यविषयकानुव्यवसायविषयः स्यात् पुरोवर्तिरजत्वे जानामीति समूहालम्बनानुव्यवसायसमानाकारः स्यादिति तर्कार्थः । घटाद्यनुव्यवसाये रजतत्वं विशिष्टतया जानामीत्यनुव्यवसाये इदं रजतमिति व्यवसाये च व्यभिचारवारणाय क्रमाद्विशेषणद्वयम् ।

ननु पुरोवर्तिरजतत्वे जानामीत्यनुव्यवसाये रजतत्वविशेष्यकत्व-स्याधिकस्य भानात्कथं तत्समानाकारतापादनमिति चेन्न । रजतांशे तत्समानविषया स्यादित्यत्र तात्पर्यात् । एतदस्वरसाद् आह– व्यवसायेति ॥ तथा च तद्बाधितं तत्साधनमिति भावः । यद्वा एतदन्यथानुपपत्तिरप्युक्तवैशिष्ट्यविषयकत्वे मानमिति । ननु वैशिष्ट्यस्य बहिरर्थत्वेनानुव्यवसायाविषयत्वेऽपि तद्विषयकत्वस्य व्यवसायनिष्ठस्य तद्विषयकत्वे दोषस्तत्राह ॥ न चेति ॥ अननुसंहितोपा धेरुपहित-प्रत्ययायोगादिति भावः । व्यवहारोऽभिलापः । आदिपदावृत्तिः । तथाचेदं रजतमिति प्रवृत्यभिलापौ रजतत्ववैशिष्ट्यविषयकज्ञानासाध्यौ तादृश-प्रवृत्यादिमत्वात् पूर्वं तादृशप्रवृत्यादिवदित्यनुमित्यर्थे ॥

### **न्यायदीपः**

ननु अप्रामाण्यघटकोपाधेरभावस्य व्यवसायाविषयतया तदनुव्यवसाय-वेद्यत्वमप्रामाण्यस्य बाधितमिति यथोच्यते तथैव प्रामाण्यघटकोपाधेर्धर्मधर्मि-वैशिष्ट्यस्य व्यवसायविषयत्वेपि न तदनुव्यवसायविषयता । तस्य बहिरर्थ-त्वात् । अन्यथा धर्मधर्म्यंश इव वैशिष्ट्ये अस्ति न वेति कदापि सन्देहो न स्यादिति भावेन ‘‘अस्तु तावदिदं प्रामाण्यं तथाप्यनुव्यवसायानन्तरं व्यवसायस्य प्रामाण्ये अर्थस्य तद्वत्वे च संशयस्यानुभवसिद्धत्वान्नार्थतद्वत्त्वं तस्य विषयः’’ इति मणिकृदुक्तं हृदि कृत्वा शङ्कते ॥ नन्विति ॥ उक्तेति ॥ तद्वति तत्प्रकारकज्ञानत्वरूपमित्यर्थः । वक्ष्यमाणोपपादन-सौकर्याय एतदुक्तिः । स्वरूपज्ञानं साक्षीति सिद्धान्तावष्ठम्भेनाह ॥ साक्षिण इति ॥ मानसज्ञानानुभवो अनुव्यवसाय इति मतावष्टम्भेनाह ॥ अनु-व्यवसायस्य वेति ॥ तद्वद्विशेष्यकत्वसन्देहस्य तद्वत्वसन्देहपर्यव-सानाद्रजतत्ववत्त्वरूपेत्युक्तम् ॥ तस्येति ॥ अनुव्यवसायस्येत्यर्थः ।

सर्वप्रामाण्यस्य स्वतस्त्वानापत्तेराह ॥ किञ्चेति ॥ ‘‘नार्थतद्वत्वं तस्य विषयः’’ इति मण्युक्तेरुभयथा सम्भवात् स्वातन्त्र्येणेति कैश्चिद्व्याख्यानाच्च द्वेधा विकल्पः ॥ सम्बन्धितेति ॥ व्यवसायसम्बन्धिनि रजते या सम्बन्धिता तदवच्छेदकेत्यर्थः ॥ नियमादिति ॥ संयोगप्रत्यक्षादौ तथा दर्शनादिति भावः । न च संयोगनिर्विकल्पके व्यभिचारः । तदभावस्य वक्ष्यमाणत्वात् । तस्यापि संयोग्यंशे सविकल्पकत्वाच्च । साक्षात्कार-पदेनासाधारणधर्मप्रकारेण ससम्बन्धिकसाक्षात्कारस्य अभिप्रेतत्वाच्च । अत एव गुणत्वप्रमेयत्त्वादिसामान्यप्रत्यासत्तिजन्ये ससम्बन्धिकसंयोगादिसाक्षात्कारे न व्यभिचारः । न चैवमपि संयोगत्वसामान्यप्रत्यासत्तिजन्ये संयोगसाक्षात्कारे व्यभिचारः । एवं हि लौकिकेत्यपि साक्षात्कारो विशेषणीयः ॥ धर्मेति ॥ बाह्यार्थत्वेपि रजतस्थं रजतत्वं तदाधारभूतं विशेष्यं च यथानुव्यवसायस्य विषयस् तथा रजते रजतत्ववैशिष्ट्यमपि विषयोऽस्तु, तयोर्व्यवसायोपनीतत्वे तद्वत्वस्यापि व्यवसायोपनीतत्वमस्तु, न हि व्यवसायः स्वविषयमध्ये धर्मधर्मिणोरेवोपनायको न वैशिष्ट्यस्येत्यत्र हेतुरस्तीत्यर्थः ।प्रत्यासत्तेरिति पररीत्योक्तम् । व्यवसायविषयत्वस्य नियामकस्य सत्वेनेति वार्थः । ननु धर्मधर्म्यंशयोः संशयो न कदाचित्, तद्वत्वांशे तु सोऽस्तीति संशय एव तदप्रतीतौ हेतुकल्पक इति चेन्न । तस्यान्यथोपपत्तेर्वक्ष्यमाणत्वादिति भावः ।

ननु वैशिष्ट्यस्यापि भाने भासमानवैशिष्ट्यप्रतियोगित्वरूपस्य रजतत्वादिगतस्यप्रकारत्वस्यापि भानप्रसङ्गेनेदं रजतत्वेन जानामीत्येवानु-व्यवसायो भवेन्नत्विदं रजतं जानामीत्यत आह ॥ रजतमिति ॥ अपीत्यभ्युपगमवादः । रजतत्वेनेत्येवाकारो नत्वेवं तथापीत्यर्थः । यद्वा वैशिष्ट्यस्यानुव्यवसायाविषयत्वे दोषान्तरमाह ॥ रजतमिति ॥ न केवलं समूहालम्बन इत्यपेरर्थः । इदं रजतमिति व्यवसायसमानाकार-तयोत्पद्यमानेपीति वार्थः ॥ स्वरूपेणैव ॥ असम्बद्धतयैवेत्यर्थः ॥ असिद्धीति ॥ रजतरजतत्वयोः स्वरूपेणैव भान इत्यनुकर्षः ॥ तद्विषय-कत्वेति ॥ वैशिष्ट्यविषयकत्वेत्यर्थः ।

------------------------------------------------------------------------

ननु वैशिष्ट्यविषयकव्यवहारादिलिङ्गकानुमित्या..

**अनुव्यवसायस्य वैशिष्ट्यविषयकत्वसाधानम्**

## **तर्कताण्डवम्**

ननु वैशिष्ट्यविषयकव्यवहारादिलिङ्गकानुमित्या व्यवसाय-प्रामाण्यानुमित्या वा तत्सिद्धिः । न त्वनुव्यवसायेन । इदं रजतत्वेन जानामीति हि तदाकारो नत्विदं रजतमिति । तृतीयार्थश्च न वैशिष्ट्यम् । व्यवसायेऽपि तदर्थोल्लेखापत्तेः । किं तु व्यवसायगतं रजतत्वप्रकारकत्वम् । तस्माद्वैशिष्ट्यं नानुव्यवसायविषय इति चेन्मैवम् । वैशिष्ट्यविषयकत्वस्य अनुमेयत्वेऽनुमितितः प्राक्तत्र कदाचित्संशयाद्यापातात् । भासमानवैशिष्ट्यप्रतियोगित्वादन्यस्यप्रकारत्वस्याभावेनेदं रजतत्वेन जानामीत्याकारेणैवानुव्यवसाये१ धर्मधर्म्यंशविषयकत्वस्येव वैशिष्ट्यविषयकत्वस्यापि भानेऽनुभवसिद्धे तत्त्यागेनान्यतस्तत्सिद्धिकल्पने धर्मधर्म्यंशविषयकत्वस्यापि अन्यतः सिद्धिकल्पनापाताच्च । न च व्यवसायस्य वैशिष्ट्यविषयकत्वमगृह्णन् धर्म्यंशादिविषयकत्वमात्रं गृह्णन्नन्योऽनुव्यवसायोऽनुभूयते ।

न च व्यावर्तकत्वं वा तज्ज्ञानजनकज्ञानविषयत्वं वा विशेष्यानिष्ठो, रजतत्वादिनिष्ठो ज्ञानेन सह स्वरूपसम्बन्धविशेषो वाप्रकारत्वमिति वाच्यम् । बहिरर्थानां तेषां वैशिष्ट्यवद्व्यवसाय-विषयत्वाभावेनानुव्यवसाये भानायोगात् । कप्तस्य भासमानवैशिष्ट्य-प्रतियोगित्वस्य त्यागेन स्वरूपसम्बन्धविशेषकल्पनायोगाच्च । इदं रजतत्वविशिष्टतया जानामीत्यनुव्यवसायाच्च । व्यवसायस्य त्वदुक्तरजतत्वप्रकारकत्वेनैवेदं रजतमित्याकारस्येदं रजतमित्यभिलपनं रजतार्थिप्रवृत्तिं चप्रति हेतुत्वस्य च सम्भवे तस्य वैशिष्ट्यविषय-कत्वाभावापाताच्च ।

अनुव्यवसाय एव तृतीयार्थोल्लेखस्तु तत्र वैशिष्ट्यभानेऽपि अधिकस्य रजतत्वे व्यवसायंप्रतिप्रकारत्वस्यापि भानात् । अत एवानुव्यवसायस्येदं रजतमित्याकारत्वाभावोऽपि । वैशिष्ट्यस्य स्वातन्त्र्येणाभानात् ।

### **युक्तिरत्नाकरः**

नन्विति ॥ तथा च न द्वितीयं बाधकम् । न तावदनुपपत्तिरिति भावः ॥ नन्वभिलापादेरिति ॥ इदं रजतमित्याकारकत्वादेव बहिर्वैशिष्ट्य-विषयकत्वम् । तथा चेदं रजतं जानामीत्यनुव्यवसायस्यापि तत एव वैशिष्ट्यविषयकत्वसिद्धिस् तत्राह ॥ इदं रजतत्वेनेति ॥ इदं रजतमिति जानामीत्यनुकर्षः । बहिरस्वातन्त्र्यादिति भावः । एवं च इदं रजतं जानामि इत्यनुव्यवसायस्यैव असिध्या समूहालम्बनानुव्यवसायसमानविषयापादन-मप्यसङ्गतमिति भावः ॥ अनुमितितः प्रागिति ॥ इदमुपलक्षणम् । बालमूकादेरुदासीनस्य वाभिलापप्रवृत्तेरभावेन प्रामाण्यानुमितेरपि प्रवृत्युत्तरकालतत्सामर्थ्यावधारणसाध्यत्वेन तदसार्वत्रिके व्यवसायस्य वैशिष्ट्यविषयत्वासिद्धेः । किं च वैशिष्ट्यविषयकत्वग्रहे सत्येव स्यादि-त्यनुव्यवसायत एव तद्गहो वाच्यः । प्राथमिकस्य तद्ग्रहस्यानुमित्यादि-रूपस्यासम्भवात् । प्राथमिकप्रामाण्योपस्थिते प्राग्भवीयसंस्कार-व्यतिरेक्यनुमानादिनोत्पत्तिरित्यस्य निरसिष्यमाणतया तन्न्यायानवताराच्च । एवं प्रवृत्त्यादावपि वैशिष्ट्यविषयकत्वमनुव्यवसायादन्यतो न सिध्यतीति हेत्वसिद्धिरित्याद्यपि बोध्यम् । तदिदमुक्तम् ॥ तद्यनुव्यवसायादन्यतरा-सिद्धिरिति ॥ किञ्चेदं रजतं जानामि इति नानुव्यवसायाकारः । किन्त्विदं रजतत्वेनेत्यभ्युपगमोनुभवापलापे दोषलिप्सैव नत्विष्टसिद्धये तत्र कारक-त्वोल्लेखेनैव तद्घटकवैशिष्ट्यविषयकत्वाभावासिद्धेः । बहिरर्थघटिततया तदभावे धर्मधर्मिविषयकस्यापि तथात्वापत्तेः । यदि चेदं रजतत्वेनेत्यनुभव-सिद्धतदुल्लेख्याद्धर्मधर्मिसिद्धिस् तदेहापीत्युक्तम् । न च धर्मधर्मिविषयत्वमपि न भासत इति वाच्यम् । इदं रजतत्वेनेति तदाकारविरोधादनुव्यवसाये व्यवसायमात्राभावेन सर्वानुभवविरोधाच्च । तथा च वैशिष्ट्यविषयकभ्रमे वानुमानादिसिद्धमिति वैषम्यं निर्मूलमित्याह ॥ भासमानेति ॥ ननु वैशिष्ट्यघटितमेव तत्प्रकारकत्वम् अतो न तृतीयार्थोल्लेखबलाद्वैशिष्ट्य-विषयकत्वसिद्धिस्तत्राह ॥ न चेति तज्ज्ञानजनकेति ॥ विशिष्ट-ज्ञानकज्ञाने विषयतयाऽवच्छेदकमित्यर्थः । अतो न विशेष्यादौ प्रसङ्गः । विशेषणाविषयत्वेनैव तस्य विशिष्टज्ञानजनकत्वात् । तत्राद्येऽतीता-नागतातीन्द्रियेषु प्रकारत्वं न स्यात् । व्यावृत्तिधीजनकत्वरूपव्यावर्तकत्वस्य तत्राभावात् । द्वितीये विशेषणज्ञानहेतुत्वपक्षे प्रकारत्वमात्रेऽसम्भवः । तृतीयेऽप्यतीतादै प्रकारत्वं न स्यात् । तन्निष्टस्य तदात्मकस्य तदभावाभावान्न च तत्र, ज्ञानमेव सम्बन्धः । रजतादिविशिष्टत्वोक्त्ययोगात् । कथञ्चिद्योगे विशेष्यवृत्तित्वस्यापि तत एव भाने तदवृत्तित्वोक्त्ययोगाच्चेत्यादि दोषे सत्येव दोषान्तरमाह१ ॥

यत्र निरन्तरव्यवसायद्वयं तत्र पूर्वव्यवसायविषयस्य वैशिष्ट्यं द्वितीयः द्वितीयव्यवसाये प्रकारत्वोपपत्तिः । न च तयोरिदं रजतम् इदं रजतत्व-विशिष्टमित्याकारभेदापत्तिः । इष्टापत्तेः । अत एव दण्डी देवदत्त इत्यत्रा-दण्डसंयोगवान् देवदत्तः दण्डसंयोगसमवायवान् देवदत इत्यादयोपि प्रत्यया अनुभवसिद्धा इति भावः । नन्वेवमिदं रजतत्वविशिष्टतया जानामीत्यत्र तद्विषयत्वासिद्धिरेवेत्यत्राह ॥ व्यवसायस्येति ॥ त्वदुक्तेति ॥ स्वरूपसम्बन्धविशेषरूपेत्यर्थः । तथा चेदं रजतत्वविशिष्टमिति व्यवसाय-वैशिष्ट्यं विषयो न त्विदं रजतमिति व्यवसाय इति तस्याविशिष्टधीत्वमेव सकललोकसिद्धं न स्यात् । वैशिष्ट्यगोचरत्वसत्वादिदं रजतमिति व्यवसायानन्तरं प्रामाण्यसंशयाद्यभावदशायामपि इदं रजतं न वेति कदाचित्कस्यचित्संशयादि स्यात् । तत्र पुरोवर्तिरजतत्वे वैशिष्ट्यस्य सद्भावे व्यवसायानुव्यवसायमानत्वेन तदलीकत्वापत्तिश्च स्यादिति भावः । एवमप्यनुव्यवसायस्य ससम्बन्धिकप्रत्यक्षत्वादिप्रागुक्तयुक्त्यापि वैशिष्ट्य-विषयकत्वस्यावश्यकत्वे किमतिरिक्तस्वरूपसम्बन्धविशेषविषयकल्पनेनेत्यपि बोध्यम् । तदिदमुक्तं क्लृप्तस्येत्यादि ॥ प्रकारत्वस्येति ॥ भासमान-वैशिष्ट्यप्रतियोगित्वरूपस्येत्यर्थः । व्यवसायं प्रति प्रकारत्वस्य च व्यवसायघटितमूर्तितया न व्यवसायविषयत्वमिति भावः । नन्विमे रङ्गरजते इत्यत्रेवाधिकभानेऽपि इदं रजतमित्याकरता वैशिष्ट्यांशे स्यादेवेत्याह ॥ अत एवेति ॥ अतः शब्दार्थमाह ॥ स्वातन्त्र्येणेति ॥ साक्षादित्यर्थः । व्यवसायद्वारैव पुरोवर्तिनि रजतत्ववैशिष्ट्यविषयकत्वेनेति यावत् ।

### **न्यायदीपः**

॥ व्यवहारादीति ॥प्रवृत्तिरादिपदार्थः । व्यवसायो वैशिष्ट्यविषयकस् तद्विषयव्यवहारप्रवृत्तिहेतुत्वात् सम्मतवदित्यनुमित्या इदं ज्ञानंप्रमाणं समर्थप्रवृत्तिहेतुत्वादित्यादिप्रामाण्यानुमित्या वेत्यर्थः । तद्वद्विशेष्यकत्वस्य प्रामाण्यरूपत्वादिति भावः ॥ तत्सिद्धिः ॥ व्यवसाये वैशिष्ट्यविषयकत्व-सिद्धिरित्यर्थः । ‘‘इदं रजतं जानामीति नानुव्यवसायाकारः । बहिर्विशेष्यके मनसोऽसामर्थ्यात् । किं त्विदं रजतत्वेन जानामीति’’ इत्यादिमण्युक्तमाह ॥ इदं रजतत्वेनेति ॥ वैशिष्ट्यविषयकत्वस्य इति ॥ व्यवसायगत-स्येत्यनुषङ्गः ॥ धर्म्यंशेति ॥ इदन्त्वविशिष्टेदमंशविषयकत्वस्येवेत्यर्थः । विशेष्यांशेति वार्थः ॥ अन्यत इति ॥ अनुव्यवसायादन्यतो व्यवहारादि-लिङ्गतो व्यवसायप्रामाण्यानुमितितो वेत्यर्थः । संशयाभावतद्भावौ त्वन्यथोपपन्नाविति भावः । ननु तदंशेऽनुव्यवसायान्तरतः सिद्धिरनुभव-सिद्धेत्यतो निराह ॥ न चेति ॥

अन्यस्यप्रकारत्वस्याभावेनेत्येतस्यासिद्धिमाशङ्क्य निराह– न च व्यावर्तकत्वमित्यादिना । विशेष्यनिष्ठव्यावृत्तिबुद्धिजनकत्वं व्यावर्तकत्वम् ॥ तज्ज्ञानेति ॥ वैशिष्ट्यज्ञानेत्यर्थः । विशेषणज्ञानस्य विशिष्ट-ज्ञानजनकत्वादिति भावः ॥ वैशिष्ट्यवदिति ॥ वैशिष्ट्यस्य यथा व्यवसाय-विषयत्वं तथाऽभावेनेत्यर्थः । वैशिष्ट्यस्य बाह्यार्थत्वेऽपि व्यवसाय-विषयत्वात् तत्प्रतियोगित्वरूपप्रकारत्वस्यानुव्यवसाये भानं युक्तमिति भावः । ज्ञानेन सह स्वरूपसम्बन्धविशेषो न बहिरर्थ इत्यत आह ॥ कप्तस्येति ॥ अतीतादिस्थले व्यावृत्तिबुद्धिजनकत्वरूपव्यावर्तकत्वायोगात् । विशेषण-ज्ञानाहेतुत्वपक्षे च द्वितीयस्यायोगेन तत्र भासमानेत्यादिरूपस्यैवप्रकारत्वस्य कप्तत्वादिति भावः । ‘‘वैशिष्ट्यविषयकत्वस्यापि भानेऽनुभवसिद्धे’’ इति प्रागुक्तमसिद्धमित्यत आह ॥ इदं रजतत्वेति ॥

ननु इदंविशेष्यकरजतत्ववैशिष्ट्यप्रकारकज्ञानवानहमित्यनुव्यवसायादिति ह्यस्यार्थः । न च वैशिष्ट्यं व्यवसायेप्रकारः । प्रागनुपस्थितत्वेन संसर्ग-मर्यादयैव भानादिति चेन्न । विशेषणज्ञानहेतुताया निर्विकल्पकभङ्गे निरसिष्य-माणत्वेन प्रागनुपस्थितस्यापि वैशिष्ट्यस्य व्यवसाये रजतत्वस्येवप्रकारतया भाने बाधकाभावादिति भावः । एवंरूपानुव्यवसाये विप्रतिपत्तिरिति चेत्तर्हीदं१ रजतत्वेन जानामीत्याकारोऽपि वैशेष्ट्याभानेप्युपपद्यतामित्यतिप्रसङ्ग इत्याह ॥ व्यवसायस्येति ॥ इत्याकारस्य हेतुत्वस्य च सम्भव इत्यन्वयः ।

वैशिष्ट्यस्य तृतीयार्थत्वे व्यवसायेपि तृतीयार्थोल्लेखापत्तेरिति प्रागुक्तदोषं निराह अनुव्यवसाय एवेति ॥प्रकारत्वस्येति ॥ भासमानवैशिष्ट्य-प्रतियोगित्वरूपस्येत्यर्थः । व्यवसाये त्वात्माश्रयापत्तेर् नोक्तरूपप्रकारत्वस्य भानमिति भावः । वैशिष्ट्यस्यापि भाने व्यवसायसमानाकारता स्यादित्यत आह ॥ अत एवेति ॥ अत एवेत्युक्तं व्यनक्ति ॥ वैशिष्ट्यस्येति ॥ स्वातन्त्र्येणेति ॥ व्यवसाय इव ज्ञानाविशेषणतयेत्यर्थः ।

------------------------------------------------------------------------

नन्वनुव्यवसाये वैशिष्ट्यस्य व्यवसायगतस्य..

**अनुव्यवसायस्य तद्वद्विशेष्यकत्व विषकत्वसाधानम्**

## **तर्कताण्डवम्**

.. रजतत्ववद्विषय-कत्वस्य च भानेऽपि प्रामाण्यान्तर्गतं व्यवसायनिष्ठं रजतत्ववद्विशेष्य-कत्वं न भासते । न च रजतत्ववद्विषयकत्वे सति रजतत्वप्रकार-कत्वमेव प्रामाण्यम् । मन्मते भ्रमसाधारण्यादिति चेन्न । रजतत्वे तृतीयार्थोल्लेखबलेनप्रकारकत्वस्येव रजतेऽपि द्वितीयार्थोल्लेखबलेन विशेष्यकत्वस्यानुव्यवसायेन गृहीततया समानसंवित्संवेद्यतया च व्यवसाये २तद्विशेष्यकत्वस्यापि ग्रहणात् ।

अस्ति हि दोषशङ्काद्यवतारदशायामिदं रजतत्वेन जानामीत्यनु-व्यवसायेऽपि तदनवतारदशायां रजतं रजतत्वेन जानामीत्यनु-व्यवसायः । तस्मान्नाद्यः ।

### **युक्तिरत्नाकरः**

॥ नन्विति ॥ यद्यपि तत्प्रकारकत्वादिभाने समानसंवित्संवेद्यत्वादिना तद्विशेष्यकत्वभानमित्यावश्यकमिति नैतच्छङ्का । अत एवाह ॥ समानसंवित्संवेद्यतया चेति ॥ तथापि विशेषयुक्तिं वक्तुमित्यमाशङ्कते ॥ मन्मत इति ॥ गुरमत इति शेषः । भ्रमसाधारण्यात्तादात्म्यारोप-साधारण्यात् ॥ द्वितीयार्थेति ॥

ननु कथं द्वितीयार्थेति द्वितीयार्थोल्लेखेऽपि विशेष्यत्वभानम् । न हि प्रकारत्वे तृतीयाया इव विशेष्यत्वे द्वितीयाया अनुशासनमस्तीति चेत् ‘‘विशेष्यत्वत्वापरपर्यायस्ये’’ति तत्वरूपतया द्वितीयार्थत्वात् । अत एव ऐन्द्रया ग्रार्हपत्यमुपतिष्ठत इत्यत्र तृतीयाया विशेष्यत्वमिह गार्हपत्यमिति द्वितीयाशेषित्वप्रतीतिरिति पूर्वतन्त्रे व्यवस्थिम् ।

नन्वेवमपि द्वितीयार्थोल्लेखबलेन इदंत्ववद्विशेष्यकत्वे सति रजतत्व-प्रकारत्वमेव प्रामाण्यं भ्रमसाधारण्यादित्यत्राह ॥ अस्ति हीति ॥ रजतत्वेनेति ॥ इदमिति शेषः । मनसो बहिरस्वातन्त्र्यात् कथमिदं रजतमिति ज्ञानविशेषत्वेन तदुल्लेख इति वाच्यम् । उपनये सत्यविरोधात् । नचैवमप्युपनीतविशेषणत्वेनैव भानमिति वाच्यम् । बहिरिन्द्रियज्ञाने तथा नियमेऽपि १मानस उपनीतस्य विशेष्यत्वेन भानाभ्युपगमादन्यथा कविवत्युन्मू२ संसर्गादिज्ञानं बहिरर्थविशेष्यकं सर्वानुभवसिद्धमसङ्गतमेव स्यादिति भावः ॥ सिद्धमिति ॥ न हि तद्वत्वे स्वातन्त्र्यमपि स्वतस्त्वान्तर्गतम् । यावज्ज्ञानग्रहग्राह्यत्वमात्रस्यैव तत्त्वादिति भावः । सत्यं, स्वातन्त्र्यं न स्वतस्त्वान्तर्गतम् । तथाप्यनुव्यवसायेन ज्ञानविषयतया तद्वत्वग्रहेऽपि क्वचित्संशयानिवृत्तेरानुभाविकत्वेन तन्निवृत्तिप्रत्यक्षमसतां निश्चयवतो न तद्घटितप्रामाण्यग्रहरूपतोक्तानुव्यवसायस्येति ।

### **न्यायदीपः**

‘‘बहिर्विशेष्यके मनसोऽसामर्थ्या’’दिति मणौ विशेष्यपदप्रयोगसूचितं ‘‘न च तन्मात्रं प्रामाण्यम् । भ्रमसाधारणत्वात् । किं नाम रजतत्व-वद्विशेष्यकं रजतत्वप्रकारकमिदं ज्ञानं’’ इत्यादिपक्षधरोक्तं हृदि कृत्वाशङ्कते ॥ नन्विति ॥ न भासत इति ॥ मनसो बहिरसामर्थ्यादिति भावः । तद्विषयकत्वमेवास्तु प्रामाण्यम् । किं रजतत्ववद्विशेष्यकत्वेनेत्यत आह ॥ नचेति ॥ मन्मते ॥ तार्किकमत इत्यर्थः । तन्मते शुक्तौ रजतत्वा-द्यारोपे सति तदाश्रयस्य सत्यरजतस्यापि विषयत्वादिति भावः । द्वितीया विषयत्वरूपकर्मत्व एव शक्ता । न तु विशेष्यत्व इति वादिनंप्रत्याह ॥ समानेति ॥प्रकारत्वविशेष्यत्वयोरिति वाप्रकारत्वतद्विशेष्यकत्वयोरिति वार्थः ।

नन्वेवं भ्रमेऽपि प्रामाण्यापत्तिरिति चेत्कस्य दोषः । मन्मत इवासत एवारोपः स्वीक्रियताम् । तदनधिकरणाविशेष्यत्वादिकमधिकं वा निवेश्यता-मिति भावः । रजते द्वितीयार्थोल्लेखोऽसिद्ध इत्यत उपपादयति ॥ अस्तीति ॥ न च बाह्यार्थेषु अनुव्यवसायस्यासामर्थ्यम् । उपनायके सति सामर्थ्यसम्भवात् । न चोपनीतं विशेषणत्वेन भातीति नियमः । परमाणुमहं जानामीत्यादौ व्यभिचारादिति भावः ।

------------------------------------------------------------------------

द्वितीये सिद्धं प्रामाण्यस्य स्वतस्त्वम्

**अनुव्यवसायस्य अर्थसत्वविषकत्वसाधानम्**

## **तर्कताण्डवम्**

द्वितीये सिद्धं प्रामाण्यस्य स्वतस्त्वम् । वैशिष्ट्यरूपस्य तद्वत्व-स्याप्यनुव्यवसायेन ग्रहणात् । नन्वेवमप्यनुव्यवसायस्य श्रुतसाक्षि-वाक्यवदन्यविषयतया वैशिष्ट्यग्राहकत्वेपि तत्संशयविरोधित्वरूपं सत्तानिश्चयरूपत्वं नास्तीति न तद्घटितप्रामाण्ये निश्चयरूपता । न ह्यन्यविषयतयाप्यर्थग्राहकेणार्थसत्वसिद्धिः । गेहे घटमिच्छामि गेहे घटसंशयः गेहे घटज्ञानमित्यादिवाक्यजन्यज्ञानेन अपि घटसत्व-सिद्ध्यापातादिति चेन्न । यत्र ज्ञानस्यान्यद्वारेण अर्थविषयता तत्र द्वारिणा ‘‘द्वारं सत्वेन अर्थविषयकम्’’ इति ग्रहणे द्वारिणोऽपि सत्वेनार्थविषयतेति दृष्टानुसारेण कल्पनेऽनतिप्रसङ्गात् । न हि द्वारमिच्छादिकं सत्वेनार्थविषयतया द्वारिणा ज्ञानेन गृहीतम् । दोष-शङ्कादिना अनास्कन्दितो व्यवसायस्त्वनुव्यवसायेन तथा गृहीतः । गेहे घटज्ञानं, साक्षिणा श्रुतवाक्यं च यदि सत्वेनार्थविषयतया, द्वारिणा ज्ञानेन गृहीतं तदा तेनापि घटसत्वं सिद्ध्यत्येव । यदि च सव्यवधानत्वमात्रेण सत्वानिश्चायकत्वं तर्हि गेहे मम घटप्रमेत्याप्त-वाक्यजन्यज्ञानेनापि घटसत्वं न सिध्येत् ।

### **युक्तिरत्नाकरः**

तद्व्यावृत्तैव प्रामाण्यनिश्चयसामग्री वाच्येति शङ्कते ॥ नन्विति ॥ श्रुते यः साक्षी तेन दृष्टे तद्वाक्यं देवदत्तेनोक्तं मया श्रुतं न दृष्टमित्येवंरूपस्य यथा नार्थनिश्चायकता तथानुव्यवसायस्यापि पुरोवर्तिनि रजतत्वमस्तीति व्यवसायेनोक्तं न मया दृष्टमित्याकारकस्येत्यर्थः । एवं चानुव्यवसायेन सत्तया रजतत्ववैशिष्ट्यविषयकोऽन्यद्वारा तद्गोचरत्वात्तथाविधसाक्षिवाक्यादित्यनुमानं सूचयता अत्राप्रयोजकत्वमाशङ्क्येत्यादिग्राहके सर्वत्र तथा दृष्टे नियम-सिद्धिरित्याह ॥ नहीति ॥ अन्यविषयतया यद्गृह्यते तत्र सर्वत्र किं ग्राहकस्यार्थसत्तानिश्चयरूपत्वाभावः । किं वा क्वचिदेव । अन्त्ये नियामकं वाच्यम् । तच्च ग्राहकमनुव्यवसायादियद्व्यवसायादिविषययुक्त्या रजतत्वादि-वैशिष्ट्यं विषयीकरोति तद्व्यवसायादेस्तद्वैशिष्ट्ये सत्तानिश्चयरूपतां विषयी-करोति चेत् स्वयमपि तद्वैशिष्ट्यसत्तानिश्चयरूपम् इत्येव वाच्यम् । अन्यस्य वक्तुमशक्यत्वादित्याह ॥ तथाचोक्तानुव्यवसायः सत्तयार्थनिश्चायको ऽर्थसत्तानिश्चायकत्वेन तद्गोचरव्यवसायविषयत्वात् तथाविधसाक्षिविषयवद् इति ॥ तथाविधानुमानबाध इति ॥ व्यभिचारमाशङ्क्य निरस्यति ॥ नहीति ॥ इच्छाया असिद्धविषयकत्वनियमादृष्टेः सर्वत्र भविष्यत्वस्या-नियमादिच्छाया अनुपनायकत्वाच्च नेच्छया निश्चायकत्वेन स्वज्ञानवेद्येत्यर्थः । आदिपदात्संशयः स तु संशयत्वादेवार्थसत्तानिश्चयत्वेन स्वानुव्यवसायवेद्य इति भावः ।

ननु व्यवसायस्यापि सदसदुभयविषयविषयकत्वदर्शनेन कथं तदनु-व्यवसायेनापि सदसद्वैशिष्ट्यविषयकत्वेन गृह्यताम् । तथाचासिद्धिरित्यत्राह ॥ दोषशङ्केति ॥ व्यवसायत्वावच्छेदेन तथाग्रहणासम्भवेऽपि दोष-जन्यत्वादिशङ्कानास्कन्दितसुखानुभवकरतलामलकादिज्ञानादौ सत्तयैव वैशिष्ट्यविषयकत्वमनुव्यवसायेन गृह्यत इत्यनुभवसिद्धम् । तथा च तस्यैव पक्षत्वात्तत्सिद्धिरिति भावः ॥ तेनापीति ॥ अभ्यासदशायां तथैवानुभवात् । साध्यसत्वान् न व्यभिचार इति भावः । यदि चेच्छाया अप्युपनायकत्वे सत्तया वैशिष्ट्यविषयकत्वेन तद्भानभास्यता तदा तदनुव्यवसाये सत्तया वैशिष्ट्यविषयकत्वमप्यस्तीति न व्यभिचार इत्यपि बोध्यम् । नाद्य इत्याह ॥ यदि चेति ॥ सव्यवधानत्वमात्रेण स्वविषयज्ञानविषयतया वैशिष्ट्य-विषयकत्वमात्रेण सत्त्वनिश्चायकत्वं संशयविरोधिसंशयानात्मत्वं तथा च तथैव तद्धेतोर्व्यभिचार इति भावः ।

### **न्यायदीपः**

॥ सिद्धमिति ॥ स्वातन्त्र्येण ज्ञानग्राहकग्राह्यत्वस्य स्वतस्त्व-निरुक्तावप्रवेशात् । सत्वेन तथात्वस्य सत्वाच्चेति भावः । नन्वर्थसत्व-घटितस्यैव प्रामाण्यरूपत्वात्तस्यानुव्यवसायवेद्यता न प्राप्तेति भावेन शङ्कते ॥ नन्विति ॥ श्रुतेति ॥ साक्षिणा श्रुतं तेनोच्चरितं वाक्यं साक्षिवाक्यं तस्येवेत्यर्थः । गृहे घटोऽस्तीति श्रुणोमीत्यादिसाक्षिवाक्यस्येवेति यावत् । अन्यविषयतया व्यवसायविषयतयेत्यर्थः । व्यवसायो रजते रजतत्व-मस्तीत्याह नाहं तज्जानाम्यस्ति न वेत्येवं रूपतयेति भावः ॥ तद्घटि-तेति ॥ वैशिष्ट्यसत्वघटितेत्यर्थः । अनुव्यवसायो नार्थसत्वावधारणरूपो ऽन्यविषयतया तद्ग्राहकत्वात् श्रुतसाक्षिवाक्यवदित्युक्तं भवति । हेतोरप्रयोजकत्वं निराह ॥ नहीति ॥ अन्यविषयतया वैशिष्ट्यग्रहणेपि तत्सत्वावधारणरूपत्वमनुव्यवसायस्याविरुद्धमिति वक्तुं सामान्यन्यायं च वदन्नतिप्रसङ्गं निराह ॥ यत्रेति ॥ पक्षे तद्दर्शयति ॥ दोषेति ॥ दुष्टकरण- जन्यत्वशङ्का भ्रमत्वादिशङ्कादिनेत्यर्थः ॥ तथेति ॥ सत्वेनार्थविषयक-तयेत्यर्थः । तर्हि पूर्वोक्तस्थलेप्येवं स्यादित्यत आह ॥ गेह इति ॥ इच्छासंशयग्राहिणोऽसत्वेनार्थविषयकतया द्वारग्रहणबाधाद्गेहे घटज्ञानमित्ये-वोक्तम् । एतेनानुव्यवसायः सत्तयार्थविषयकः सत्वेनार्थविषयकतया व्यवसायविषयकत्वात् तादृशं यद्गेहे घटज्ञानमिति ज्ञानं श्रुतं साक्षिवाक्यं च तद्वत् । गेहे घटसंशय इत्यादिज्ञाने तु हेतोरेवाभावान्न व्यभिचार इत्युक्तं भवति । पूर्वपक्ष्युक्तो हेतुरप्रयोजक इत्याह ॥ यदि चेति ॥

------------------------------------------------------------------------

ननु तत्रार्थतथात्वघटितंप्रमात्वं..

## **तर्कताण्डवम्**

ननु तत्रार्थतथात्वघटितंप्रमात्वं गृह्णज्ज्ञानं घटसत्वं स्वातन्त्र्ये-णापि गृह्णातीति चेन्न । मम मतेऽनुव्यवसायस्यापि प्रामाण्य-ग्राहकत्वेनात्रापि स्वातन्त्र्यस्य सुवचत्वात् ।

अर्थसत्वनिश्चयत्वमात्रेण तद्घटितप्रामाण्यनिश्चयत्वोपपत्तौ स्वातन्त्र्यस्यानपेक्षितत्वाच्च । स्वतन्त्रादप्यनाशङ्कितदोषान्यद्वारा ग्राहकस्य

‘‘ॠषिभिर्बहुधा गीतं छन्दोभिर् विविधैः पृथक्’’

‘‘तदेतदृचाभ्युक्तम्’’

इत्यादिवत् संवादेन आधिक्याच्च । एवं सत्यनुव्यवसायस्य धर्म्यंशेपि प्रामाण्यनिश्चयरूपत्वाभावापातेन तत्रापि कदाचित् सन्देहापाताच्च ।

### **युक्तिरत्नाकरः**

॥ नन्विति ॥ प्रमापदजन्यत्वावच्छेदेनैवेत्यर्थः । तथा निश्चायकत्वेन साध्याभाववद्धेत्वभावसत्वान्न व्यभिचार इति भावः ॥ ममेति ॥ व्यवसायनिष्टस्य तद्वत्वघटितप्रामाण्यस्य ज्ञानवत्साक्षादेवानुव्यवसायविषयता न तु व्यवसायद्वारा परन्तु तद्वत्वस्य तदिन्द्रियायोग्यतया चाक्षुषज्ञान-सौरभ्यस्येवोपनीतस्य भानमात्रम् । इयांस्तु विशेषः । यदत्रोपनायकस्यापि सामग्रीसद्भावात्फलीभूतज्ञानविषयत्वात् । तत्र तु सामान्याभावात्तदविषय-तेति । तथा चासिद्धिरिति भावः ।

यद्वा ननु प्रमात्वग्राहकत्वस्य तत्रोभयसिद्धत्वादत एव हेतोः स्वातन्त्रेण तद्वत्त्वविषयकत्वं साध्य इत्याह ॥ नन्विति ॥ तर्हि प्रमाप्यनुव्यवसाये प्रामाण्यग्राहकत्वाभ्युपगमात्तत एव तत्साधनं सुशकमित्याह ॥ ममेति ॥ ननु मन्मते अनुव्यवसायस्य तथात्वेनान्यतः सिद्धहेतुना कथमुक्तसाध्य-सिद्धिस्तवेत्याशङ्क्य तर्हि गेहे घटप्रमेत्यत्रापि न तेन साध्यसिद्धिः । अर्थसत्वनिश्चयत्वमात्रप्रयोज्यतयोक्तहेतोः स्वातन्त्र्यसाधकत्वायोगाद् इत्याह ॥ अर्थेति ॥ केचित्तु नन्वस्तूक्तरीत्या अनुव्यवसायस्यार्थसत्तानिश्चय-रूपत्वम् । तथापि न तस्य प्रामाण्यग्राहकता । तत्र स्वातन्त्र्यविशेषितार्थ-सत्त्वनिश्चयत्वस्यैव प्रयोजकत्वाद् अनुव्यवसायस्य च तथात्वाद् इत्याशङ्कागौरवान्न तत्र स्वातन्त्र्यविशेषणमित्याह ॥ अर्थेति ॥ एवमनु-व्यवसायस्य व्यवसायद्वारा तद्वत्त्वगोचरत्वमात्रेण तत्सत्तानिश्चायकत्वाभावो ।

### **न्यायदीपः**

वैषम्यमाशङ्क्यप्रकृतेपि सममित्याह ॥ नन्वित्यादिना ॥ स्वातन्त्र्येणापीति ॥ व्यवसायवदिति भावः ॥ सुवचत्वादिति ॥ व्यवसायनिष्ठस्य तद्वत्वघटितप्रामाण्यस्य ज्ञानत्ववत् साक्षादेव अनुव्यवसायविषयता । न तु व्यवसायद्वारा । परन्तु तद्वत्वस्य तदयोग्य-तया चाक्षुषज्ञाने सौरभस्येवोपनीतस्य भानम् । इयांस्तु विशेषः । यदत्रोपनायकस्यापि सामग्रीसद्भावाज्ज्ञानविषयता । तत्र तु सामग्र्यभावात्तद-विषयतेति भावः ।

एतेन यत्कैश्चिदुक्तं ‘‘घटज्ञानवानहं’’ ‘‘अयं घट’’ इत्यत्र वैलक्षण्यस्य सर्वसम्मतया तन्नियामकस्य उपनायकभानसामग्रीसमवधानतदसमवधाना-देरवश्यकल्पनात् । यत्रोपनायकमपि भासते तत्रोपनेयांशे अस्वातन्त्र्यम् । अत एव सुरभि चन्दनमित्यत्र स्वातन्त्र्यम् । स्वातन्त्र्यञ्च ज्ञाननिष्ठं संशयादिविरोधितावच्छेदकमेव किञ्चित्फलबलकल्प्यम् । स्वरूपसम्बन्ध-विशेषविषयत्वात्’’ इति । तन्निरस्तम् । स्वातन्त्र्येणोपनायकत्वेऽ-ज्ञायमानत्वस्यप्रयोजकत्वे गौरवात् । गेहे घटप्रमेत्यादिशब्दस्थलेप्रमात्वेन ज्ञायमानस्यापि स्वातन्त्र्येणोपनायकत्वाङ्गीकारेण व्यभिचाराच्च । गृहीत-प्रामाण्यकज्ञानसमानविषयकज्ञानानुव्यवसायस्थलेप्रमात्वेन ज्ञायमानस्यापि ज्ञानस्य स्वातन्त्र्येणोपनायकत्वाच्च ।

ननु विषयसत्तानियतसत्ताकज्ञानवृत्तिधर्माविशेषणत्वे सति ज्ञानविशेषण-तया भानमेवास्वातन्त्र्यम् । तदभाव एव स्वातन्त्र्यमिति घटप्रमावानह-मित्यादौ तथा भानेऽपि घटज्ञानवानहमित्यादौ न स्वातन्त्र्येण भानम् । तत्र शुद्धज्ञानविशेषणतयैव भानात् । अनुव्यवसायमात्रस्य प्रामाण्यविषय-कत्वाविवादादित्यत आह ॥ अर्थसत्वेति ॥ ननु स्वातन्त्र्येणाभाने कथमनुव्यवसायस्य प्रामाण्यसंशयादिविरोधिता । कथं वा निष्कम्पप्रवृत्ति-हेतुतेत्यत आह ॥ स्वतन्त्रादपीति ॥ अनाशङ्कितदोषेति बहुव्रीहिः । तद्रूपान्यद्वारेणेत्यर्थः । त्रयोदशे गीतायां क्षेत्रक्षेत्रज्ञस्वरूपं ‘‘ऋषिभिर्बहुधा गीतम्’’ इत्यनाशङ्कितदोषऋषिगानच्छन्दोरूपद्वारेण अर्थग्राहकस्य कृष्ण-वाक्यस्याधिक्यं तथा निर्दोषऋग्द्वारेणार्थग्राहकस्य च्छान्दोग्याद्युपनिषद्वाक्यस्य यथाधिक्यं तथेत्यर्थः ।

स्वातन्त्र्यस्य अनपेक्षितत्वादित्यत्र विपक्षे बाधकं चाह ॥ एवंसतीति ॥ अर्थसत्वनिश्चयमात्रेणैव संशयादिविरोधितारूपप्रामाण्यनिश्चयत्वोपपत्तावपि स्वातन्त्र्याभावेन तदभाव इत्यर्थः ।

यद्वा स्वातन्त्र्याभावेऽर्थसत्वनिश्चयरूपतैव न युक्तेत्यत आह ॥ एवंसतीति ॥ सव्यवधानत्वमात्रेण सत्वानिश्चायकत्व इत्यर्थः । धर्म्यंशे रजतादिरूपेदमंश इत्यर्थः ।

------------------------------------------------------------------------

ननु धर्मिणस्सदेकरूपत्वात्तत्रासंशय इति चेत्

## **तर्कताण्डवम्**

ननु धर्मिणस्सदेकरूपत्वात्तत्रासंशय इति चेत् । कोर्थः? किं साधारणधर्मज्ञानं नास्तीति किं वा विशेषदर्शनमस्तीति? नाद्यः ।प्रतीतिविषयत्वस्य सदसत्साधारण्यात् । अन्त्ये धर्मित्वस्य सदेक-निष्ठत्वेन विशेषत्वेऽपि तस्य सत्वानिश्चये कथं संशयविरोधिता । न हि सन्दिग्धसत्ताकः करादिः पुरुषत्वसंशयविरोधी ।

अपिचैवं त्वदीये अयं वह्नयनुभवःप्रमा, नाप्रमा वा दाहसमर्थ-विशेष्यकत्वे सति वह्नित्वप्रकारकनिश्चयत्वाद् व्यतिरेकेणाप्रमावादिति प्रामाण्यानुमाने दाहसामर्थ्यवद्विशेष्यकत्वे सतीति विशेषणस्य केन सिद्धिः । तद्धि न तावद्दाहसमर्थोऽयमिति व्यवसायेन सिद्धम् । १व्यवसायविषयतया विशेष्यस्य विशेष्यत्वस्य तदविषयत्वात् । नाप्यनुव्यवसायेन । बहिरर्थे दाहसामर्थ्ये मनसोऽसामर्थ्यात् ।

### **युक्तिरत्नाकरः**

॥ सदेकरूपत्वादिति ॥ सदिति भावप्रधानः । एकशब्दः कैवल्यवाची । सत्तामात्रकस्वस्वभावत्वादित्यर्थः । ज्ञानधर्मित्वस्य सत्वव्याप्यत्वादिति यावत् । तथा च ज्ञानधर्मिकस्य सत्वासत्वकोटिद्वयसाधारण्याभावात् सत्व-कोटित्वव्याप्यत्वाच्च विकल्पावकाशः प्रतीतिर्न हि ज्ञानधर्मित्वमेव साधारण-धर्मासाध्यसंशयेन भाव्यमिति निर्बन्धहेतुरस्तीति भावः । विशेषत्वेऽपि व्याप्यत्वेऽपि । सन्धिग्धसत्ताको ऽनिश्चयसत्ताकः सत्त्वनिश्चयेन धर्मिणि सत्त्वानिश्चयेन विज्ञानधर्म्यनुव्यवसायावसेयव्यवसायोपनीते तस्य सत्वा-निश्चयरूपत्वस्यैव त्वयोररीकारात् । तदन्यस्य ज्ञानधर्मिनिश्चायकस्य तत्राप्रसरादिति भावः । इदमुपलक्षणम् । ज्ञानधर्मित्वे सत्वव्याप्यत्वावगम-नियमाच्च इत्यपि बोध्यम् । यद्यपि प्रकारांश इव धर्म्यंशेऽपि प्रामाण्यसंशया-पादनमेव युक्तम् । न तु धर्मिणि सत्वासत्वकोटिकसंशयापादनं तथापि तदापादने नैय्यत्यादिष्टापत्तिमपि कश्चिद् ब्रूयाद् अतस्तदा हि तद्धर्मिसत्ता-संशयोऽपि स्यादिति न तावत्पर्यन्तं धावनम् । व्यवसायविषयरजतत्वविशिष्ट-स्यानुव्यवसायाविषयत्वे दोषान्तरमाह ॥ अपि चेति ॥ स एव चैवं शब्दार्थः । वह्निनिर्विकल्पके तद्भ्रमे च बाधादाह ॥ अयमिति ॥ वस्तुतो वह्नित्वप्रकारकप्रमाव्यक्तिविशेष्य इत्यर्थः । प्रमा वह्नित्ववति वह्नित्वप्रकारक-व्यतिरेकि एव भावरूपसाध्यके साध्याप्रसिद्धिर्न दूषणं साध्याभावस्य भावतया तत्र साधनाभावनिरूपितव्याप्तेः साध्यानुपस्थितावप्यवगमसम्भवात् । साध्य-विशेष्यकाया अप्यनुमितेः सम्भवनविशेषणज्ञानस्यापि तदुपस्थित्य-नपेक्षणात् । भावसाध्यके तु साध्याभावे व्याप्तिग्रहार्थं प्रतियोगितया साध्योपस्थितेरवश्यवाच्यतया प्रमात्वाप्रसिद्धेर्व्यतिरेकनिरूपणासम्भवात् ॥ १न प्रमेति ॥ अप्रमात्वं वह्नित्वाभाववद्विशेष्यकत्वे सति वह्नित्व-प्रकारकत्वम् । तत्र विशेषणाभावमात्रम् ।

ननु विशेषणाभावेऽपि व्यतिरेकं व्यतिरेकव्याप्तौ साध्याभावस्य व्याप्यतया नीलधूमत्वादित्यत्रैव व्यर्थविशेष्यत्वापातात् । अप्रामाण्यस्य भावरूपतया-खण्डाभावे वैय्यर्थ्यमित्यस्याप्यभावात् । न चैवमप्रामाण्याभावसिद्धिः । वह्नित्वाभाववद्विशेष्यकत्वाभावस्य वह्नित्वप्रकारकानुभवे साधनेनैवाप्रामाण्या-भावसिद्धिः । ननु वह्निप्रत्यक्षस्य रूपादिविशेष्यकत्वाद् विशेषणाभावमात्र-साधने बाधः शाब्दादितदनुभवपक्षीकारे तूदाहृते वह्न्यनुभवे व्यभिचारः । वह्न्यवह्निसमूहालम्बने व्यभिचारान् न विशेष्यापादनेऽपि तद्दोषतादवस्थ्यम् । तदुपादाने वह्नित्वप्रकारत्वादौ तदभाववद्विशेष्यकत्वाभावलाभेनोक्त-व्यभिचारवारणादिति च । वह्न्यनुभवेऽपि यदंशे हेतुसत्वं तदंशे साध्यस्यापि सत्वे बाध्यस्यापि व्यभिचारयोरप्रसङ्गात् । वह्निगुञ्जापुञ्जयोरिमौ वह्नीति समूहालम्बने गुञ्जापुञ्जविषयकत्वावच्छेदेन वह्नित्वाभाववद्विशेष्यकत्वे व्यभिचारवारणायोक्तविवक्षाया आवश्यकत्वादिति इत्यत आह ॥ स्वार्थेति ॥ सत्यन्तं गुञ्जापुञ्जयोर्वह्निभ्रमे व्यभिचारवारणाय । वह्नावियं गुञ्जेति भ्रमेना-वह्निवृत्तिप्रकारक इति साध्याभावेन व्यभिचारवारणाय वह्नित्वप्रकारक इति । न चैवमपि वह्नावियं गुञ्जा वह्निर्वेति संशये व्यभिचारः । निश्चयत्वस्यापि हेतौ प्रवेशनीयत्वादिति भावः । वह्निभाववद्विशेष्यकत्वाभावादिसाध्ये तु तदाह ॥ समर्थविशेष्यकत्वे सति वह्निप्रकारकनिश्यत्वाद्वेति ॥ हेतुद्वये तात्पर्यम् । निश्चयत्वं च विरुद्धाप्रकारकत्वम् । तेन गुञ्जापुञ्जायामयं वह्निरिति भ्रमानन्तरं गुञ्जावृत्तीदंत्वविरुद्धवह्नित्वप्रकारके भ्रमे न द्वितीयहेतौ व्यभिचारः । न चैवमपि गुञ्जामयं वह्निरिति भ्रमानन्तरं तद्भ्रमताकगुञ्जा-विशेष्यकवह्नित्वप्रकारकस्मरणे व्यभिचारः । निश्चयपदेन तादृक्प्रत्यक्षत्वस्य विवक्षितत्वात् । प्रत्यक्षे च गुञ्जापुञ्जवृत्तीदंत्वभाननियमेन निश्चयपदेन तद्वारणात् ।

यद्वा दाहसमर्थविशेष्यकत्वदाहसमर्थविशिष्टविषयत्वं, तच्च वह्नित्वाभाव-वद्गुञ्जाविशेष्यके वह्नित्वप्रकारकनिश्चये व्यवसाये वह्नावत्र वह्निवृत्तिनिश्चयेत्र वह्नित्वं तदभावो वेति संशये व्यवसाये वह्नित्वप्रकारकनिश्चयपदमित्येकम् । हेतुत्वपक्षेऽपि नानुपपत्तिः । इह वह्नित्वसमावाय इति ज्ञानादौ व्यभिचारनिरासस्तु दाहसमर्थविषयप्रयत्नजनकत्वे सतीत्येतद्धेतुव्याख्यानावसरे वक्ष्यत इति संक्षेपः ॥ तद्धीति ॥ यस्य व्यवसायस्य दाहसामर्थ्य-परिच्छेदसामर्थ्यं न तस्य व्यसायनिष्ठतद्विशेष्यकत्वपरिच्छेदे सामर्थ्यम् । यस्य चानुव्यवसायस्य तद्विशेष्यकत्वपरिच्छेदसामर्थ्यं न तस्य दाहसामर्थ्यपरिच्छेदेनेत्युपपादयितुमयं विकल्प इति बोध्यम् ॥ १न व्यवसा-येति ॥ व्यवसायनिरूपितविषयताविशेष्यस्येत्यर्थः । नह्यावयोर्व्यवसायस्य स्वप्रकाशकता येन व्यवसायेऽपि तद्गहः स्यादिति भावः ।

### **न्यायदीपः**

धर्म्यंशेपि संशयानुत्पादो नार्थसत्वघटितप्रामाण्यनिश्चयरूपत्वेन ‘‘इदन्त्वरजतत्ववैशिष्ट्यम् पुरोवर्तिनो नानुव्यवसायवेद्य’’मिति मण्युक्तेः । ‘‘स्वातन्त्र्येण इति शेष’’ इति पक्षधरोक्तेः । किन्त्वन्यथैवेति शङ्कते ॥ नन्विति ॥ सदेकेति ॥ पुरतः सन्नेव धर्मी नत्वसन्निति धर्मिणः सत्वा-व्यभिचारान्न तत्र सन्देहो न तु तदंशे प्रामाण्यनिश्चयत्वसत्वेनेत्यर्थः ॥ सदसदिति ॥ पुरतो सदित्यर्थः । मन्मते त्वसन्मात्रेत्यर्थः ॥ विशेषत्वे-पीति ॥ तथा च तद्दर्शनमात्रं न विशेषदर्शनं किन्तु तद्वैशिष्ट्यसत्व-दर्शनमेवेति तस्य च तत्राभावे कथं तत्र न संशयः स्यादिति भावः ॥ तस्येति ॥ धर्मित्ववैशिष्ट्यस्येत्यर्थः । तथा च धर्मित्वरूपेदन्त्व-वैशिष्ट्यांशेऽनुव्यवसायस्य तत्सत्तानिश्चयत्वरूपप्रामाण्यनिश्चयत्वाभावे धर्म्यंशेपि संशयः स्यादेवेति भावः । सत्वानिश्चयेपि संशयनिवृत्तिरस्त्वित्यत आह ॥ न हीति ॥ सन्दिग्धसत्ताकः ॥ अनिश्चितसत्ताक इत्यर्थः । यद्वा तत्सत्वानिर्णये तत्सत्वेऽपि सन्देहः स्यात् । ततश्च धर्मिसन्देह इति भावेनायं ग्रन्थो योज्यः ।

एवमिदन्त्ववैशिष्ट्यांशे तत्सत्तानिश्चयत्वरूपं प्रामाण्यनिश्चयत्वमनु-व्यवसायस्य धर्म्यंशे स्वतः प्रामाण्यमुपपाद्य ‘‘ननु व्यवसायस्येदन्त्वरजतत्व-विशिष्टेदंविषयकत्वेऽनुव्यवसाय एव मानम्’’ इत्यादिना धर्म्यंशदृष्टान्तेन शङ्कितस्वतःप्रामाण्यस्य ‘‘मैवम्’’ इत्यादिना ‘‘न स्वतः प्रामाण्यग्रहः’’ इत्यन्तेन मण्युक्तखण्डनं निरस्येदानीं ‘‘ननु वह्निज्ञानस्य दाहसमर्थविषयकत्त्वं न दाहसमर्थोऽयमिति व्यवसायग्राह्य’’मित्यादिना शङ्कितस्य ‘‘उच्यत’’ इत्यादिना यत्समाधानमुक्तं तत्समानन्यायेन अन्यत्राप्यनुव्यवसायस्य स्वतः प्रामाण्यं व्यनक्ति ॥ अपि चैवमिति ॥ सव्यवधानत्वमात्रेणार्थसत्त्व-निश्चयरूपत्वाभाव इत्यर्थः ।

॥ त्वदीय इति ॥ प्रामाण्यानुमान इत्यन्वयः । मणिकृदुक्त इत्यर्थः । प्राचीनरीत्याह ॥प्रमेति ॥ ‘‘प्रथममप्रामाण्याभाव एव प्रामाण्यं व्यतिरेकिणा साध्यम्’’ इति मणिकृदुक्तेराह ॥ नाप्रमा इति ॥

॥ व्यवसायेति ॥ विशेष्यस्य व्यवसायविषयत्वाद्धेतोर् विशेष्यत्वस्य व्यवसायाविषयत्वादित्यर्थः । क्वचिद्व्यवसायविषयताविशेषस्य विशेष्य-त्वस्येति पाठः । तदा तु न क्लेशः । धर्मधर्मिवैशिष्ट्यानां व्यवसायविषयत्वेन धर्मे वैशिष्ट्ये चाविद्यमानो धर्मिमात्रनिष्ठो विषयत्वविशेष इत्यर्थः । ‘‘व्यवसायतद्विषयतयोस्तदविषयत्वात्’’ इति मणिवाक्यनिष्कृष्टार्थस्याय-मनुवादः ॥ बहिरर्थ इति ॥ दाहसामर्थ्यवैशिष्ट्यरूप इत्यर्थः ॥ असामर्थ्यादिति ॥ पूर्वोक्तदिशा सामर्थ्यवैशिष्ट्यग्रहण एव वा वैशिष्ट्यग्रहणशक्तावपि स्वातन्त्र्येण तद्ग्रहणे वाऽसामर्थ्यादिति भावः ।

------------------------------------------------------------------------

ननु स्मृत्युपनीते व्यवसाये स्मृत्युपनीतं ..

## **तर्कताण्डवम्**

ननु स्मृत्युपनीते व्यवसाये स्मृत्युपनीतं यद्दाहसामर्थ्यं तद्व-द्विशेष्यकत्वं मनसा परिच्छिद्यते । नचैवं स्मृत्युपनीते व्यवसाये स्मृत्युपनीतं यद्रजतत्वं तद्वद्विशेष्यकत्वमपि मनसा परिच्छद्यताम्, तथा च प्रामाण्यस्य स्वतस्त्वं स्यादिति वाच्यम् । मनसैवं प्रामाण्यग्रहेऽपिप्रथमानुव्यवसायेनागृहीततया यावज्ज्ञानग्राहक-सामग्रीग्राह्यत्वस्य तज्ज्ञानविषयकज्ञानानपेक्षज्ञानग्राह्यत्वस्य चाभावेन परतस्त्वाहानेरिति चेत् हन्तैवं पाश्चात्यस्मृत्युपनीते दाहसामर्थ्ये मानसज्ञानमिव प्राथमिकव्यवसायोपनीते रजतत्ववैशिष्ट्येऽनुव्यवसाय एव सत्तानिश्चयरूपो ऽस्तु । अविशेषात् । त्वत्पक्षे व्यवसायस्य यथार्थत्वेन स्मृतितोऽविशेषाच्च । अनुमितौ प्रामाण्यनियतस्य धूमवति वह्निमत्वज्ञानत्वस्यानुव्यवसायेन गृहीतत्वान्न तत्राप्रामाण्यशङ्केति वदता त्वया लिङ्गोपहितलैङ्गिकविषयानुमितिरूपव्यवसायोपनीते धूमवत्वेऽनुव्यवसायस्य सत्तानिश्चयरूपत्वाङ्गीकाराच्च ।

### **युक्तिरत्नाकरः**

॥ स्मृत्युपनीत इति ॥ अयं वह्निरिति व्यवसायगोचरानुव्यवसाय १इत्यस्मृत्युपनीते तस्मिन् व्यवसाये दाहसमर्थोऽयमिति व्यवसायनिरूपित-विषयताविशेष्यकत्वं वह्निरित्यनुभवो दाहसमर्थविशेष्यको ममवृत्त इति मनसा परिच्छिद्यत इत्यर्थः । यथाकथञ्चिद् अनुव्यवसायवेद्यत्वमेव स्वतस्त्वमिति भ्रान्तशङ्कां निषेधति ॥ न चेति ॥ प्रकृतव्यवसायस्य तदर्थतया तदुपनीतमेव तद्वत्वं मनसा परिच्छेत्तुं युक्तं न तु स्मृत्युपनीतं तस्या अयाथार्थ्यादित्याह ॥ त्वत्पक्षे इति ॥ इदं च प्राचीनमतानुसारेण । अन्यथा तद्वति तत्प्रकारकानुभवः प्रमेति प्रमालक्षणेऽनुभवपदवैय्यर्थ्या-पातात् । निरस्तसमस्तविभ्रमांशकस्यानुमानस्य प्रामाण्यं स्वत एवेति वैशम्यापत्तेः । किन्तु वह्निमति वह्नित्वप्रकारकत्वाद्यनुमितिप्रामाण्ये कदापि न संशयः । तद्व्याप्यस्य धूमवद्विशेष्यकत्वे सति वह्निप्रकारकत्वरूपस्य तदनुव्यवसायेन परिच्छेदाभ्युपगमात्तद्विरोधश्च स्यादित्याह ॥ अनुमिताविति ॥ ननु अनुमित्यविषयस्य धूमवत्वस्य कथं तया तदनुव्यवसाये उपनय इत्यत उक्तम् ॥ लिङ्गोपहितेति ॥ परामर्शोपनीतस्यानुमितौ भानात्तदुपनयो युक्त एवेति भावः ।

### **न्यायदीपः**

॥ स्मृतीति ॥ अयं वह्निरिति व्यवसायविषयकानुव्यसायजन्य-स्मृत्युपनीते अयं वह्निरिति व्यवसाये, दाहसमर्थोऽयमिति व्यवसायजन्य-स्मृत्युपनीतं यद्दाहसामर्थ्यवत्वं, तद्वद्विशेष्यकत्वं वह्निरित्यनुभवो दाहसामर्थ्यवद्विशेष्यको मम वृत्त इति मनसा परिच्छिद्यत इत्यर्थः । तुल्य-न्यायत्वात् प्रामाण्यांशेऽप्याशङ्क्येष्टापत्या निराह ॥ न चैवमिति ॥ दाहसामर्थ्यवद्विशेष्यकत्वग्रह इत्यर्थः । इदं रजतमिति व्यवसायविषयकानु-व्यवसायजन्यस्मृत्युपनीते तस्मिन्व्यवसाये इत्यादिरूपेण पूर्ववद् व्याख्येयम् ।

॥ एवमिति ॥ पञ्चमानुव्यवसायेनेत्यर्थः ॥ ज्ञानानपेक्षेति ॥ पञ्चमानुव्यवसायस्य च तादृशज्ञानसापेक्षत्वादिति भावः । हन्तेति हर्षे । पाश्चात्या या स्मृतिस् तदुपनीत इत्यर्थः ॥ पाश्चात्येति ॥ प्राथमिकेति हेतुगर्भम् ॥ दाहसामर्थ्ये ॥ दाहसामर्थ्यवत्व इत्यर्थः ॥ मानसज्ञान-मिवेति ॥ अनुव्यवसाय इवेत्यर्थः । पारतन्त्र्येण तद्विषयतोपगमादिष्टा-पत्तिनिरासायाह ॥ सत्तानिश्चयेति ॥

नन्विन्द्रियस्यायं स्वभावो यदुपनीतमुपनीतान्तरवृत्तित्वेनैव गृह्णातीति चेन्न । सुरभि चन्दनमिति चाक्षुषज्ञानानुपपत्तेः । मनसस्तथास्वभाव इत्य-स्यापि मानाभावेनायुक्तत्वात् । संशयानुपपत्तिरेव मनसस्तादृश-स्वभावकल्पिकेति चेन्न । १तस्या अन्यथोपपादयिष्यमाणत्वात् । निमीलितनेत्रस्यापि ‘‘अहं गौर’’ इत्यादिप्रत्ययानापत्तेश्चेति भावेनाह ॥ अविशेषादिति ॥ वैपरीत्यमेवोचितमित्याह ॥ त्वत्पक्ष इति ॥ व्यवसायस्येति ॥ अनाशङ्कितदोषत्वाद् ग्राह्यप्रामाण्याश्रयव्यवसायस्येति भावः ।

ननूपनीतं तद्वत्वम् उपनीतवृत्तित्वेन गृह्यत इति कल्प्यत इत्यतोऽयमपि नियमो नेत्याह ॥ अनुमिताविति ॥ अनुमितौ कदापि प्रामाण्यसन्देहाभावेन तत्र प्रामाण्यं स्वत इति प्राचीनमतं दूषयता सर्वत्र परतस्त्ववादिना मणिकृताऽनुमितौ प्रामाण्यशङ्काभावो न प्रामाण्यनिश्चयनिबन्धनोऽपितु तत्प्रामाण्यव्याप्यस्य धूमवद्विशेष्यकत्वे सति वह्निप्रकारकज्ञानत्वस्य यज्ज्ञानं तन्निमित्तक एवेति वदता त्वयेत्यर्थः । तदभियुक्तव्याख्यानानुरोधेनाह ॥ लिङ्गोपहितेत्यादि ॥ परामर्शोपनीतव्याप्ययुक्तव्यापकविषयकधूम-वत्पर्वतोऽग्निमानित्येवंरूपेत्यर्थः ।

------------------------------------------------------------------------

न च दाहसामर्थ्ये संस्कार एवप्रत्यासत्तिः

## **तर्कताण्डवम्**

न च दाहसामर्थ्ये संस्कार एवप्रत्यासत्तिः । स च निर्विषयक इति न तद्विषयतया भानम् । इह तुप्रत्यासत्तीभूतो व्यवसायः सविषयक इति वैषम्यमिति वाच्यम् । संस्कारे सत्यप्यस्मृति-दशायामुक्तमानसज्ञानाभावात् ।

ननु मानसज्ञानस्य दाहसमर्थ एव मम वह्नित्वप्रकारकं ज्ञानं वृत्तमित्याकारत्वेन तत्र दाहसामर्थ्यं वह्निनिष्ठमेव भाति । न तु स्मृतिविषयतया । स्मृतिस्तुप्रत्यासत्तिमात्रम् । अनुव्यवसायस्य तु पुरोवृत्तिविशेष्यकं रजतत्ववैशिष्ट्यावगाहिज्ञानं वृत्तमित्याकारत्वेन ज्ञानविषयत्वेनैव वैशिष्ट्यं विषयः । न तु पुरोवृत्तिनिष्ठत्वेनेति वैषम्यमिति चेन्न । तत्रापि दाहसमर्थ एवेति विषयसप्तम्याऽतीत-व्यवसायविषयत्वेनैव दाहसामर्थ्यस्य भानात् । अत्रापि सुखज्ञानस्य दोषशङ्कादिरहितस्तम्भादिज्ञानस्य च प्राथमिक एवानुव्यवसाये मम सुख एव सुखत्वेन ज्ञानं वृत्तं स्तम्भ एव स्तम्भत्वेन ज्ञानं वृत्तमित्याकारदर्शनाच्च ।

### **युक्तिरत्नाकरः**

ननु दाहसामर्थ्यवद्विशेष्यकत्वरूपहेतोर्मनसा परिच्छेदो युक्तः । दाहसामर्थ्यस्य निर्विषयकसंस्कारोपयुक्तनीततया स्वातन्त्रेण तद्भानाद्रज-तत्वविशेष्यकत्वस्यानुव्यवसायेन परिच्छेदो युक्तः । रजतत्वस्य व्यवसायविषयतयैव भानेन स्वातन्त्र्येण भानाभावादिति वैशम्यमाशङ्क्य निषेधति ॥ न चेति ॥ न च निर्विषयकस्य कथमुपनायकत्वं प्रत्यासत्तित्वेनैतस्य हेतुत्वान्निर्विषयकस्यापि चक्षुषा संयोगादि-वत्प्रत्यासत्तित्वसम्भवादिति भावः । अन्वयव्यतिरेकाभ्यां स्मृतेरेव प्रत्यासत्तितयोक्तदोषसाम्यमित्याह ॥ संस्कार इति ॥

ननु दाहसामर्थ्यस्य स्मृत्युपनीतत्वेऽपि स्मृतेस्तटस्थतयैवोपनायकत्वात्तस्य स्वातन्त्र्येण भानं युक्तम् । रजतत्ववत्त्वस्य तु स्वविषयव्यवसायविषय-तयैवानुव्यवसाये भानात्पुरोवर्तिनिष्ठरजतत्ववैशिष्ट्यमिव स्वातन्त्र्येण भानमिति वैषम्यं शङ्कते ॥ नन्विति ॥ तत्रापीति ॥ दाहसमर्थस्य विषयत्वं तावद्विषयीकरोति । सप्तम्यर्थोल्लेखाद्विषयत्वातिरिक्तस्य तत्रासम्भवात् । तच्च विषयत्वम् अयं वह्निरिति व्यवसायनिरूपितं चेद्दाहसामर्थ्योल्लेखा-सम्भवाद्दाहसमर्थोऽयमिति व्यवसायोपनीतमेवाङ्गीकार्यम् । एवं च ज्ञान-विषयतया पारतन्त्र्येणैव विषयीकरणात्तस्यापि सत्तानिश्चयरूपत्वं न स्यादित्यर्थः । न चोक्तानुव्यवसाये वह्नित्वप्रकारकज्ञानविषयत्वसत्वेन भासमानपुरोवर्तिनिष्ठत्वेनैव स्मृत्युपनीतं दाहसामर्थ्यं भाति न तु दाहसामर्थ्येऽपि विषयत्वभानम् । येनातीतज्ञानविषयतया भानादिति वाच्यम् । १दाहसमर्थविषयवह्नित्वप्रकारमिति दाहसामर्थ्यविशिष्ट एव विषयत्वानुभवादिति भावः । यदि च दाहसमर्थ एवेत्याकारकप्रदर्शनमात्रेण ज्ञानविषयत्वेनाभ्युपगमस् तदा प्राथमिकानुव्यवसायेऽपि तादृगाकारदर्शनेन तद्वत्वस्यापि तथाभाने स्वतस्त्वमक्षतमेवेत्याह ॥ अत्रापीति ॥ स्तम्भ एवेति ॥ न च पूर्वस्तम्भादिज्ञाने प्रामाण्यानुमितौ सत्यां तदुपनीतमेव अनुव्यवसायेन तद्वत्वं भाति नत्वेतद्व्यवसायोपनीयतमेव स्वतन्त्र्येण भातीति वाच्यम् । प्रत्यग्रोत्पन्नकरतलामलकादौ प्राक्प्रामाण्यनिश्चयेऽपीद-मामलकमेवामलकत्वेन जानामीत्यनुव्यवसायानुभवादिति भावः ।

### **न्यायदीपः**

ननु पञ्चमानुव्यवसायेप्रत्यासत्तीभूतान्याविषयतयार्थस्य भानेन तस्यार्थसत्तानिश्चयरूपत्वेपिप्रथमानुव्यवसाये तादृशान्यविषयतया तद्वत्व-रूपार्थस्य भानान्न तत्सत्तानिश्चयरूपत्वमतो ऽविशेषादित्युक्तहेतुरसिद्ध इत्याशङ्क्य निराह ॥ नचेति ॥ दाहसामर्थ्ये दाहसामर्थ्यत्वत्त्व इत्यर्थः ॥ संस्कार एवेति ॥ दाहसमर्थोयमिति प्राचीनव्यवसायजन्यसंस्कार एव न तु तज्जन्यस्मृतिरित्यर्थः ।

यद्यपि स्मृतेःप्रत्यासत्तित्वेऽपि तस्याः सुरभिचन्दनमित्यादौ सौरभादि-ज्ञानस्येव ताटस्थ्येनैव तथात्वान्नैतच्चोद्यावकाशः । तथाऽपि सविषयकत्वा-त्सम्भावितत्वाभिप्रायेणैतच्चोद्यमपि शङ्कोत्थानदार्ढ्यार्थं कृतमिति ध्येयम् ।

॥ भानमिति ॥ पञ्चमानुव्यवसाये दाहसामर्थ्यवत्वस्य संस्कार-विषयतया न भानमित्यर्थः ॥ इहत्विति ॥प्रथमानुव्यवसाय इत्यर्थः ॥ अस्मृतिदशायमिति ॥ अत एव त्वयापि ‘‘प्राग्भवीयसंस्कारात्स्मृतं प्रामाण्यं वह्निज्ञानादौ साध्यमानम्’’ इत्याद्युक्तम् । एतच्चोपलक्षणं यदसाधारणं कारणमासाद्य मनो बहिर्गोचरांप्रमां जनयति तन्मानान्तरमिति व्याप्तेः संस्कारस्य मानान्तरत्वापत्तेश्चेत्यपि ध्येयम् ।

स्मृतेःप्रत्यासत्तित्त्वेप्यविशेषादिति हेतुरसिद्ध इति भावेन शङ्कते ॥ नन्विति ॥ तत्रापीति ॥ पञ्चमानुव्यवसायेपीत्यर्थः ॥ दाहसामर्थ्यस्य ॥ दाहसामर्थ्यवत्वस्येत्यर्थः । अत्रापीत्यस्यैव विवरणम् ॥ प्राथमिक एवानुव्यवसाय इति ॥

[Load More](javaऽcriptःvoid(0))
