+++
title = "०२ परोक्तस्वतस्त्वनिरुक्तिभङ्गः"
upstream_url = "https://dvaitavedanta.in/category-details/12590/4780/sharav/taraka/parath/parama/paraka"
+++
## यत्तु मणावुक्तम्

**परोक्तस्वतस्त्वनिरुक्तिभङ्गः**

**प्रथमस्वतस्त्वनिरुक्तिखण्डनम्**

## **तर्कताण्डवम्**

यत्तु मणावुक्तम् । तदप्रमाण्याग्राहकयावज्ज्ञानग्राहकसामग्रीग्राह्यत्वं स्वतस्त्वं तदभावश्च परतस्त्वम् इति तन्न । तदभाववति तत्प्रकारकत्व-रूपाप्रामाण्याग्राहकस्यापि तद्वति तत्प्रकारकत्वरूपप्रामाण्यात्यन्ता-भावविषयकस्य ज्ञानज्ञानस्य प्रामाण्यग्राहकत्वेन बाधात् ।

अप्रामाण्यपदेन प्रामाण्यविरोधिविवक्षायामपि ज्ञानं गुण इत्यादि-वाक्यजन्यस्य ज्ञानं प्रमेयमिति सामान्यप्रत्यासत्तिजन्यस्य च ज्ञान-ज्ञानस्य प्रामाण्याविषयकत्वाद् बाधतादवस्थ्यात् । ज्ञानग्राहकपदेन स्वविषयघटितत्वेन ज्ञानग्राहकत्वविवक्षायामपि घटज्ञानमित्यादि-शब्दजन्यस्य ज्ञानज्ञानस्य प्रामाण्याविषयकत्वेन बाध एव ।

### **युक्तिरत्नाकरः**

एवं स्वमते स्वतस्वं निरुच्य मण्युक्तां मीमांसकादित्रितयसाधारणी १विप्रतिपत्तिं दूषयितुमनुवदति ॥ यत्विति ॥ तदिति ॥ यत्र ग्राह्य-प्रामाण्याश्रये ‘‘अयं घट’’ इत्यादिज्ञाने अप्रामाण्यग्रहाद्याकारवती ज्ञानग्राहकसामग्री गुरुमते ‘‘पटमहं जानामि’’ इत्याकारकस्वप्रकाश-रूपव्यवसायजनिका मिश्रमते तदनुव्यवसायजनिका मनः संयोगादिरूपा भट्टमते घटो ज्ञानविषयः ज्ञातताधारत्वादित्याद्यनुमिति जनकव्याप्तिज्ञानादि-रूपा तदावद्ग्राह्यत्वं स्वतस्वमित्यर्थः । अत्र घटत्ववद्विशेष्यकत्वा-वच्छिन्नघटत्वप्रकारकत्वादीनां सर्वप्रामाण्यानामप्रामाण्यत्वेनानुगतीकृतानां पक्षत्वेन पक्षीकृतप्रामाण्याश्रये दोषवशादप्रामाण्यग्राहकसामग्रीसम्पन्नतदनु-व्यवसायादि सामग्य्रा प्रामाण्याग्रहाद् बाध इत्यतो अप्रामाण्यग्राहिकेत्युक्तम् ।

न च गुरुमते सर्वधियां याथार्थ्येनाप्रामाण्याप्रसिध्या तदग्रहका-प्रसिद्धिस्तदभाववति तत्प्रकारकत्वरूपाप्रामाण्यस्येच्छायां प्रसिद्धिश्च । ततः स्मर्यमाणस्य क्वतिज्ज्ञाने भ्रमसम्भवात् ।

न च तन्मते भ्रमाभावेन तदप्रामाण्यसम्भवः । मतान्तराभ्युपगता-न्यथाख्यातिरूपस्य तस्याभावेऽप्यसंसर्गाग्रहरूपस्य तस्य तन्मतेऽपि सत्वात् ।

न च ‘‘इदं ज्ञानं प्रमा’’ इत्यत्र अप्रमेत्यस्य स्मरणस्याप्रामाण्य-ग्राहकत्वेऽपि इदं ज्ञानमित्यस्य ग्रहणस्याप्रामाणग्राहकत्वात्तेन प्रामाण्या-ग्रहाद्बाध इति वाच्यम् ।

अप्रामाण्याग्राहकेत्यनेनाप्रामाण्यग्राहकसामग्य्रसमवहितेन तेन प्रामाण्या-ग्रहेऽप्यबाधात् । न चैवं मणिकृदुच्यमानसंशयानुपपत्तेर्न तन्मते दोषता स्यात् । संशयस्थलीयधर्मिज्ञानस्योक्तस्मृतिरूपाप्रामाण्यग्रहसामग्री-समानकालीनत्वेन तया ज्ञानग्राहकसामग्य्रा प्रामाण्यग्रहेण तन्मतेऽपि संशयोपपत्तेरिति वाच्यम् । धर्मिज्ञानानन्तरं यत्र प्रामाण्याप्रामाण्यकोटिस्मृतिस् तत्र तस्य धर्मिज्ञानस्याप्रामाण्यग्रहसामग्य्रसमवहितत्वेन प्रामाण्यनिश्चया-वश्यम्भावेन संशयानुपपत्तेस्तन्मतेऽपि दोषत्वसम्भवात् । एवमपि यत्र शुक्त्यादौ रजतादिभ्रमानन्तरम् इदम् अप्रमाणं विसंवादिप्रवृत्तिजनकत्वादित्यादिना अप्रामाण्यानुमितौ जातायां ‘‘इदम् अप्रमात्वेन जानामि’’ इत्यनु-व्यवसायादिनाऽनुमिति निष्ठस्याप्रामाण्यवत्यप्रामाण्यत्वरूपं कारकत्व-रूपप्रामाण्यस्य प्रथमज्ञाननिष्ठाप्रामाण्यग्रहेणैव ग्रहणादंशतो बाधः ।

नैय्यायिकमतेऽपि इदं ज्ञानं प्रमा समर्थप्रवृत्तिजनकत्वादित्याद्यनुमिति जनिकयोक्तरूपया सामग्य्रा प्रामाण्यग्रहात्सिद्धसाधनमतो यावदिति सामग्री-विशेषणम् । ज्ञानग्राकत्वञ्च ज्ञानग्रहजननस्वरूपयोग्यत्वं विवक्षितम् । तथा च सामग्रीपदाभावे अप्रामाण्यग्राहकेत्यादेर् ग्राहकविशेषणत्वेन तादृशेनापि ज्ञानग्राहकेणात्ममनोयोगादिना ग्राह्यपदेन विवक्षितस्य तत्र ज्ञानगोचरज्ञान-प्रामाण्यस्य प्रकारत्वेऽपि पक्षीभूतप्रामाण्यस्याविषयत्वेन तदभावादिति भावः ।

यद्वा ज्ञानं गुण इति सामान्यप्रत्यासत्तिजन्यज्ञाने प्रामाण्यस्य विषयत्वाद् बाधः । ज्ञानं प्रमेयमिति सामान्यप्रत्यासत्त्युपवर्णनं तु अशोकवनिकान्याये-नेति द्रष्टव्यम् ।

ननु ज्ञानग्राहकपदेन स्वविषयघटितज्ञानग्राहकत्वं विवक्षितम् । एवं च नोक्तदोषः । न च ज्ञानं गुण इत्यादिशब्दज्ञानस्य स्वविषयघटितज्ञान-विषयत्वेनाप्युक्तसामान्यप्रत्यासत्तिज्ञानस्य मनः सन्निकृष्टज्ञानधर्मिकत्वेन तस्य च स्वविषयघटितस्यैव भाननियमादुक्तदोषतादवस्थ्यम् । स्ववृत्तिवर्तमानज्ञान-ग्रहमात्र एव प्रामाण्यभानस्वीकारेणोक्तप्रत्यासत्तिजन्यज्ञानस्य योग्यधर्मिकत्वे बाधशङ्कानवकाशात् । ज्ञानपदस्य स्मृत्याद्युपनीतयोग्यपरकीयादिज्ञानधर्मिकत्वे तु स्वविषयाघटितज्ञानविषयत्वेनोक्तविवक्षया तद्दोषपरिहारादित्यत्राह– ज्ञानग्राहकपदेनेक्ति ॥ घटज्ञानमित्यादीति ॥ अपदार्थत्वादवाक्यार्थ-त्वाच्च न तत्र प्रामाण्यभानमिति भावः ।

ननु घटज्ञानमिति शाब्दस्थलेऽपि मीमांसकमते प्रामाण्यग्रहोऽस्त्येव । तथा हि– यथा घटेन जलमाहरेत्यत्र छिद्रेतरत्वं गुरुनये योग्यताबलात् ‘‘पीनो देवदत्तो दिवा न भुङ्क्ते’’ इति श्रुत्यर्थापत्तिस्थले रात्रिभोजनं भट्टमते शब्दानुपस्थितमप्यन्वयितावच्छेदकत्वेन भासते, तथेहापि घटविषयकत्व-ज्ञानत्वयोर् घटेच्छापटज्ञानादावतिप्रसक्त्या यद्घटविषयकं तज्ज्ञानमित्य-भेदान्वयासम्भवाद् घटविषयकदिशि घटत्ववद्विशेष्यकज्ञानत्वं, ज्ञानदिशि घटत्वप्रकारकज्ञानत्वं वान्वयितावच्छेदकयोग्यतयानुपस्थितमपि भासते । न च भट्टमिश्रयोरन्यथाख्यातिसत्वाद् घटत्वप्रकारकं ज्ञानं तद्घटित-विशेष्यकमित्यन्वयस्य मतत्रयेऽपि घटविशेष्यकस्य द्रव्यत्वप्रकारकस्य घटत्वाप्रकारकस्यापि सत्वाद् घटविशेष्यकं ज्ञानं तद्घटत्वप्रकारक-मित्यन्वयस्य सम्भवान् नोक्तयोरप्यवच्छेदकत्वमिति वाच्यम् । तन्मतेऽपि घटत्वप्रकारकज्ञानत्वघटत्व वद्विशेष्यकज्ञानत्वयोरौत्सर्गिकनियमत्वेनान्वय-बोधसम्भवात् । एवं च यद्घटत्वप्रकारकं ज्ञानं तद्घट१विशेष्यमिति वा यद्घटविशेष्यकं ज्ञानं तद्घटत्वप्रकारकमिति वौत्सर्गिकनियमबाधस्य घटत्व-प्रकारकमपि ग्रावादवयवं घट इति ज्ञानं घटविशेष्यकं, घटविशेष्यकमपि इदं द्रव्यमिति ज्ञानं न घटत्वप्रकारकमिति व्यभिचारस्य यद्युपस्थितिस् तदा प्रामाण्यविरोध्युपस्थितिसामग्रीसमानकालीनत्वाद् घटज्ञानमितिशब्देन प्रामाण्यग्रहेऽपि न बाधः । यदि नोपस्थितिस् तदा तयोरेवान्वयिता-वच्छेदकत्वग्रहसम्भवात्तेनाप्रामाण्यं२ गृह्यते एवेति न बाध इति चेत् ।

न । येन पुंसा घटविशेष्यकज्ञानत्वघटत्वप्रकारकत्वयोर् अन्वयिता-वच्छेदकत्वं न गृहीतं, तेन घटज्ञानमिति शब्देन प्रामाण्याग्रहेण बाधात् । नहि घटेन जलमाहरेत्यादौ छिद्रेतरत्वादेरिवेहाप्यन्वयितावच्छेदकयो-रनुपस्थित्या अन्वयबोधासम्भवः । तद्वदिहान्वयानुपपत्तेरसम्भवात् । किञ्च यथा ‘‘स्वरूपवान्मैत्र’’ इत्यत्र गौरत्वादिकोट्यन्तरव्यतिरेकानिश्चये श्याम-त्वादिकं नान्वयितावच्छेदकत्वेन भासते ३यथा घटज्ञानमित्यत्रापि घटतदितरविशेष्यकत्वसम्भवेन तदितरविशेष्यकत्वव्यतिरेकनिर्णयदशायां न घटविशेष्यकत्वमन्वयितावच्छेदकत्वेन भासत इति तेन शब्देन प्रामाण्या-ग्रहाद्बाध एव । किञ्च विशेष्यकत्वघटत्वप्रकारकत्वयोरिव घटविषयकत्व-घटत्वप्रकारकत्वयोरौत्सर्गिकनियमसम्भवाद् यदा घटविषयकत्वादेरेवा-न्वयितावच्छेदकत्वग्रहस्तदापि बाध एव । नहि घटविषयकत्वे सति घटत्वप्रकारकत्वमेव प्रामाण्यम् । किञ्च द्रव्यत्वप्रकारकघटविशेष्यकज्ञाने घटत्वप्रकारकतानिश्चयदशायामप्युक्तशब्दात् प्रामाण्याग्रहाद्बाध एवेति न किञ्चिदेतत् । घटज्ञानमित्यादिशब्दजन्यस्येत्युपलक्षणम् । अयं घटज्ञानवानित्याद्यनुमितिरूपस्येति द्रष्टव्यम् ।

### **न्यायदीपः**

मीमांसकत्रितयसाधारणीं परोक्तस्वतस्त्वनिरुक्तिमनूद्य निराह ॥ यत्त्विति ॥ मणिग्रन्थे ‘‘ज्ञानप्रामाण्यमिति पूर्ववाक्यनिर्दिष्टं ज्ञानं तदिति परामृश्यते । तत्र ग्राह्यप्रामाण्याश्रयेऽयं घट इत्यादिज्ञाने अप्रामाण्याग्राहिका यावती ज्ञानग्राहिका सामग्री गुरुमते घटमहं जानामीत्येवमाकारस्वप्रकाश-व्यवसायजनिका चक्षुर्घटसंयोगादिरूपा मिश्रमते तदनुव्यवसायजनकमनः-संयोगादिरूपा भट्टमते घटो ज्ञानविषयः ज्ञातताधारत्वादित्याद्यनुमितिजनक-व्याप्तिज्ञानादिरूपा । तावत्या ग्राह्यत्वं स्वतस्त्वमित्यर्थः । अत्र निरुक्तौ तत्रेत्युक्त्या यत्र शुक्तिरजतादिज्ञाने विसंवादादिलिङ्गेन अप्रामाण्यानु-मित्यनन्तरमिदमप्रमात्वेन जानामीत्यनुव्यवासयस् तत्राप्रामाण्यवत्यप्रामाण्य-प्रकारकत्वरूपाप्रामाण्यघटितानुमितिनिष्ठप्रामाण्यस्यप्रथमज्ञाननिष्ठाप्रामाण्य-ग्राहिणैवानुव्यवसायेन ग्रहणाद्बाध इति शङ्का, अप्रामाण्याग्राहकेत्युक्त्या इदं ज्ञानमप्रमेत्यादावप्रामाण्यग्राहकसामग्र्या तज्ज्ञाननिष्ठस्य प्रामाण्यस्याग्रहणाद् बाध इति शङ्का यावदित्युक्त््या न्यायमते ज्ञानग्राहकानुमितिसामग्र्या क्वचिदनुव्यवसायेन च प्रामाण्यग्रहात्सिद्धसाधनमिति शङ्का निरस्ता । विधिकोटौ बाधवारकाणां तदभावकोटौ सिद्धसाधनतावारकत्वं तद्वारकस्य च बाधवारकत्वं ज्ञेयम् । गुरुमते सर्वज्ञानानांप्रमात्वेपि तदभाववति तत्प्रकारकत्वरूपा-प्रामाण्यस्येच्छायांप्रसिद्धस्येदं ज्ञानमप्रमेत्यादौ स्मरणसम्भवेनागृहीता-संसर्गरूपाप्रामाण्यग्रहसम्भवात् तन्मतेप्यप्रामाण्याग्राहकपदवैयर्थ्यं नेति ।

अत्र यदुक्तं प्रामाण्यघटकाप्रामाण्यग्राहिणा ज्ञानेन प्रामाण्यग्रहणा-द्बाधवारणाय तत्र ग्राह्यप्रामाण्याश्रयज्ञाने इत्यर्थकं तत्पदमिति तन्न । इमौ वह्नी इति वह्निद्वयगोचरैकज्ञानविषयकानुव्यवसायादिरूपज्ञानेन दोषवशा-दन्यतरांशाप्रामाण्यग्राहिणाप्यन्यतरांशे प्रामाण्यग्रहणेन बाधात् ।

यत्तु तदित्यस्य तत्र तदंशे ग्राह्यप्रामाण्याश्रयज्ञानांशे अप्रामाण्याग्राह-केत्यर्थत्वान्न दोष इति तन्न । तथापि तदंशे भावरूपाप्रमाण्याग्राहिणापि नेदं ज्ञानंप्रमाणमिति तदंशे प्रामाण्याभावावगाहिना प्रामाण्याग्रहणेन बाधादिति मूलोक्तदोषग्रासात् ।

यदपि तत्पदं ग्राह्यपरं सत्प्रामाण्यपदेनान्वीयमानं ग्राह्यप्रामाण्य-विरोधीत्यर्थलाभार्थमतो न दोष इति तदपि न । तथात्वेऽतत्प्रामाण्येति निर्देशापातेन यथोक्तनिर्देशे तत्पदस्य प्रामाण्यपदेनासामर्थ्यात् । गुरुमते इदं ज्ञानमप्रमेत्यादावप्रमेति स्मृतेरप्रामाण्यग्राहकत्वेपि इदं ज्ञानमिति-ग्रहणात्मकस्याप्रामाण्यस्मृतिप्रतिबन्धेन प्रामाण्याग्रहणेन बाधापत्त्योक्त-स्वतस्त्वनिरुक्तेर्गुरुमतसाधारण्यायोगाच्च ।

नचोत्पत्तिप्रामाण्यग्रन्थे मणिकृतैव ‘‘प्राभाकरास्तु’’ इत्यादिना गुरुमते संशयानुपपत्त्युपपादनप्रस्तावे इदं ज्ञानंप्रमा न वेत्यादावपि प्रामाण्यग्रहो-स्तीत्युपेत्य संशयस्यान्यविषयत्वोपपादनात् तादृशस्थलेऽपि प्रामाण्यग्रह-सद्भावान्न बाध इति शङ्क्यम् । तथात्वे तन्मते तदप्रामाण्याग्राहकपदवैयर्थ्या-पत्तेः । तादृशस्थले१ प्रामाण्यग्रहमुपेत्याग्राहकपदेन ग्राहकसामग्र्यसमवधान-विवक्षायां च मिश्रादिमतेऽप्रामाण्यग्रहस्थले तत्सामग्र्यभावेन तदसमवहितेनापि ज्ञानग्राहकेण तत्र प्रामाण्याग्रहाद्बाध एवेत्यादिदूषणं स्फुटत्वादुपेक्ष्योक्तनिरुक्तौ यावज्ज्ञानविषयकज्ञानविषयत्वमित्येव सामञ्जस्ये ग्राहकसामग्रीत्युक्तिवैयर्थ्या-द्गौरवाच्चेत्युपेत्य ग्राहकसामग्रीपदत्यागेन ज्ञानपदेनैवानुवदन्यथाश्रुता-प्रामाण्यपदार्थे तावद्दोषमाह ॥ तदभाववतीति ॥ अप्रामाण्याग्राहकस्या-पीति ॥ उक्तविधभावरूपाप्रामाण्याविषयकस्यापीत्यर्थः । प्रामाण्यात्यन्ता-भावेत्युपलक्षणम् । अप्रामाण्यव्याप्यप्रामाण्यात्यन्ताभावव्याप्यविषयकस्येत्यपि ज्ञेयम् । तेन नञोऽभावार्थविवक्षापिप्रत्युक्ता ध्येया ।

ननु नञो विरोधार्थत्वे प्रामाण्याभावतद्व्याप्याप्रामाण्यतद्व्याप्यानां चतुर्णामप्यप्रामाण्यपदेन प्रामाण्यविरोधिवाचिना ग्रहणसम्भवान्नोक्तदोषः । विरोधित्वस्य प्रामाण्यनिश्चयप्रतिबन्धकज्ञानविषयत्वरूपत्वादित्याशयेन पक्षधराद्युक्तविवक्षामनूद्य निराह ॥ अप्रामाण्येति ॥ अपिपदेनैतत् सूचयति । यद्यपि ग्राह्यप्रामाण्यविरोधिलाभो नैतावता भवति । तत्पदमिलितेनाप्यसामर्थ्यादलाभ एव । विरोधितामात्रं त्वप्रयोजकम् । तथाप्यभ्युपगमोयमिति ॥ इत्यादिवाक्येति ॥ ज्ञानं समवेतं ज्ञानममूर्त-मित्यादिवाक्यजन्यस्य गुणत्वादिप्रकारकज्ञानविशेष्यकस्येत्यर्थः । ज्ञानज्ञान-स्येत्यन्वयः । साक्षाज्ज्ञानत्वव्यापकधर्माप्रकारकेत्यपि ग्राहकविशेषण-मस्त्वित्यत उक्तम् ॥ ज्ञानंप्रमेयमितीति ॥ ज्ञानेप्रमेयत्वं ज्ञातं सत्प्रत्यासत्तीभूय स्वविशेषणतासम्बन्धेन स्वाश्रयभूतानि सर्वज्ञानरूपवस्तून्युप-स्थापयतीतिप्रमेयत्वप्रकारकज्ञानविशेष्यकज्ञानज्ञानस्यप्रमेयत्वाश्रयज्ञाने प्रामाण्याविषयकत्वादित्यर्थः । उक्तदोषपरिहाराय शङ्कते ॥ ज्ञानग्राहकपदे-नेति ॥ प्रामाण्याविषयकत्वेनेति ॥ अपदार्थत्वादवाक्यार्थत्वाच्च घटत्व-वद्विशेष्यकत्वादेस्तेन सर्वथा भानाभावादिति भावः । यत्तु शब्दानुपस्थितमपि प्रामाण्यमन्वयितावच्छेदकतया घटज्ञानमिति ज्ञाने भातीति पक्षधरोत्प््रोक्षितं मतं तत्तेनैव दूषितमित्युपेत्योक्तम् ॥ बाध एवेति ॥ विवृतं चैतद्गुरुपादैः । ननु १शब्दान्यत्वे सति स्वविषयघटितत्वेन ज्ञानग्राहकत्वविवक्षास्त्विति चेन्न । तथाप्ययं घटज्ञानवान् तद्व्यवहारवत्वाद् इत्याद्यनुमानजन्यज्ञान-ज्ञानस्यापि प्रामाण्याविषयकत्वेन बाधात् । ज्ञानंप्रमेति शब्दजन्यज्ञानस्य प्रामाण्याविषयकत्वापाताच्चेति भावः ।

### **श्रीलक्ष्मीनाथतीर्थटीका**

यावत्परमतं न निराक्रियते तावत्स्वमतं न प्रतिष्ठितं स्यादिति न्यायेन मण्युक्तं स्वतस्त्वं दूषयितुमनुवदति ॥ यत्तु मणावुक्तमिति ॥ ज्ञानप्रामाण्यं तदप्रामाण्याग्राहकयावज्ज्ञानग्राहकसामग्रीग्राह्यं न वेति विप्रतिपत्तावुक्तमित्यर्थः ॥ तदप्रामाण्येति ॥ ग्राह्यप्रामाण्याश्रये ज्ञाने अप्रमाण्याग्राहिका यावती ज्ञानग्राहिका सामग्री तद्ग्राह्यत्वमित्यर्थः । इदन्तु प्राभाकरभट्टमुरारिमिश्रमतत्रयसाधारणम् । प्राभाकरमते ज्ञानग्राहिका सामग्री स्वप्रकाशरूपा । भ मते ज्ञाततालिङ्गकानुमितिरूपा । मुरारिमते अनु-व्यवसायरूपेति विवेकः । ज्ञानग्राहकसामग्रीग्राह्यत्वमित्येवोक्तौ न्यायमते पञ्चमानुव्यवसायग्राह्यत्वेन सिद्धसाधनं स्यात् । अतो यावदित्युक्तम् । यावतां मध्ये प्रथमानुव्यवसायादेरपि प्रवेशात् । तेन प्रामाण्यग्रहणस्य नैय्यायिकेनानङ्गीकारात् । न सिद्धसाधनम् । तावत्युक्त इदं ज्ञानमप्रमाणमिति अप्रामाण्यग्राहकज्ञाग्राहिका या सामग्री तया प्रामाण्यस्याग्रहणान् मतत्रये बाधः स्याद् अत उक्तं तदप्रामाण्याग्राहकेति ।

अत्रानुगतस्य ज्ञानप्रामाण्यस्याभावात्कथं तस्य लक्ष्यत्वोक्तिः । न च गोव्यक्तिसामान्यस्य अनुगतस्य लक्ष्यस्याभावेपि गोत्वरूपलक्ष्यतावच्छेदक-स्यानुगतस्य सत्वेन यथा लक्ष्यता तथा ज्ञानत्वाख्यलक्ष्यतावच्छेदकस्य अनुगतस्य सत्वेन ज्ञानप्रामाण्यस्य लक्ष्यता सम्भवतीति वाच्यम् । अलक्ष्यव्यावृत्तस्य गोत्वस्येव ज्ञानत्वस्य भ्रमेपि सत्वेन अतिप्रसक्ततया अलक्ष्यतावच्छेदकत्वात् ।

किञ्च प्रामाण्यं किं तद्वति तत्प्रकारकत्वम् उत तद्वति तत्प्रकारकज्ञानत्वं वा । नाद्यः । इच्छादिसाधारणस्य उक्तविधप्रामाण्यस्य स्वाश्रयग्राहक-ग्राह्यत्वाभावात् । द्वितीये आकाशे शब्द इति ज्ञानस्य प्रामाण्यमेव न स्यात् । तस्य स्वतस्त्वं तु दूरादेवेति पक्षदूषणं मनसि निधाय स्वतस्त्वं दूषयितुमुपक्रमति ॥ तन्नेति ॥ तदप्रामाण्येत्यत्र अप्रामाण्यपदेन तदभाव-वति तत्प्रकारकज्ञानत्वरूपमप्रामाण्यं विवक्षितम् उत प्रामाण्याभावो वा । द्वितीये इदं ज्ञानमप्रामाणमिति ज्ञानग्राहिकया प्रामाण्याभावग्राहिकया प्रामाण्यस्याग्रहणाद्बाध इति मनसि निधायाद्ये दोषमाह ॥ तदाभाव-वतीति ॥ तदाभाववति तत्प्रकारकत्वरूपाप्रामाण्यस्य प्रामाण्यात्यन्ताभावस्य च भिन्नत्वाद् अन्यतरग्राहकस्य अन्यतराग्राहकत्वादिति भावः । ननु अप्रामाण्यपदेन तदभाववति तत्प्रकारकत्वं वा प्रामाण्याभावो वा न विवक्षितः । येनोक्तदोषः स्यात् । किन्तूभयानुगतं प्रामाण्यविरोधित्वमात्रं विवक्षितमतो न पूर्वोक्तदोष इति शङ्कते ॥ अप्रामाण्यपदेनेति ॥ तर्हि ज्ञानग्राहकपदेन ज्ञानग्राहकमात्रं विवक्षितम् उत स्वविषयघटितत्वेन ज्ञानग्राहकञ्चेति विकल्प्य बाध इत्याह ॥ ज्ञानं गुण इत्यादिना ॥ सामान्येति ॥ प्रमेयत्वसामान्यप्रत्यासत्तिजन्यत्येत्यर्थः । द्वितीयमनुवद-न्निराह ॥ ज्ञानग्राहकपदेनेति ॥ तथा च ज्ञानं गुण ज्ञानं प्रमेयमित्यादि-ज्ञानज्ञानस्य स्वविषयज्ञानविषयघटज्ञानत्वाभावान् न पूर्वोक्तदोष इति शङ्कितुहृदयम् । अत्रापि बाध इत्याह ॥ घटज्ञानमित्यादीति ॥ अत्रादि-शब्देन घटविशेष्यकं ज्ञानं घट१विशेषणज्ञानं चेत्यादि शब्दजन्यं ज्ञानज्ञानं गृह्यते ।

------------------------------------------------------------------------

ननु ज्ञानग्राहकपदेन ग्राह्यप्रामाण्याश्रयज्ञानप्रकारप्रकारकतयाननु ज्ञानग्राहकपदेन ग्राह्यप्रामाण्याश्रयज्ञानप्रकारप्रकारकतया

## **तर्कताण्डवम्**

ननु ज्ञानग्राहकपदेन ग्राह्यप्रामाण्याश्रयज्ञानप्रकारप्रकारकतया तत्प्रकारवद्विशेष्यतया च तद्विषयत्वं विवक्षितम् । अत्र च विशेषण- द्वयेन तव घटविशेष्यकं ज्ञानमिति तव घटत्वप्रकारकं ज्ञानमिति च शब्दाभ्यां जन्ययोर् घटज्ञानविषयकज्ञानयोः प्रामाण्याविषयकत्वाद् बाध इति शङ्काद्वयं क्रमेण निरस्तमिति चेदुच्यते ।

त्वदुक्तं यद्ग्राह्यप्रामाण्याश्रयज्ञानप्रकारप्रकारकतया तत्प्रकार-वद्विशेष्यतया च तद्विषयत्वं तत्प्रामाण्यविषयकत्वमेव । स्वप्रकार-वद्विशेष्यकत्वस्यैवप्रमाण्यरूपत्वात् । तथा च यावती प्रामाण्य-विषयिका सामग्री तद्ग्राह्यत्वं स्वतस्त्वमित्युक्तं स्यात् । तथा चैतादृशस्वतस्त्वस्य परतस्त्वपक्षेऽपि सत्वात्सिद्धसाधनम् । एत-दभावरूपपरतस्त्वसाधने अपसिद्धान्तश्च । न हि परतस्त्वपक्षे अनुव्यवसायाविषयोऽपि प्रामाण्यं प्रामाण्यानुमितेरप्यविषयः । अस्मिन्पक्षेऽप्रामाण्याग्राहकत्वविशेषणवैयर्थ्यं च ।

### **युक्तिरत्नाकरः**

अत्रोपाध्यायविवक्षामाशङ्कते– नन्विति ॥ एवञ्च घटज्ञानमित्यादिसामग्री नोक्तरूपानुव्यवसायादिसामग्री तथैव इदं घटत्वेन जानामीत्यादौ विशेष्यत्वेनैव घटत्वाश्रयस्मृतिप्रकारकत्वेनैतद्घटत्वादेर्भानादिति भावः ॥ तत्प्रकारद्विशेष्यकतयेति ॥ यद्यपि स्वाश्रयप्रकारकतया स्वाश्रय-विशेष्यविशेष्यकतया स्वाश्रयग्राह्यत्वमेवोपाध्यायोक्तम् । तथापि तावन्मात्रस्य रजतत्वप्रकारकं पुरोवर्तिविशेष्यकमिदं ज्ञानमिति शाब्दसमाप्तिसत्वात् । तथा च प्रामाण्याग्रहाद्बाधः स्यादिति । स्वाश्रयविशेष्यविशेष्यकतयेत्यस्य स्वाश्रयप्रकारनिरूपितवैशिष्ट्यानुपयोगि विशेष्यकतयेत्यर्थे तत्प्रकार-वद्विशेष्यकत्वमेव लभ्यत इति भावः । तत्प्रकारवद्विशेष्यकत्वेनेत्यत्र किं तत्प्रकारोपलक्षितव्यवसायधर्मिविशेष्यकत्वं विवक्षितम् उत विशिष्टतद्धर्मि-विशेष्यकत्वम् । नाद्यः । घटत्वप्रकारकं किञ्चिद्विशेष्यकमित्यादि प्रागुक्त-सामग्य्रा प्रामाण्याग्रहेण बाधात् ।

यदत्रोक्तं नरहरिणा । अनयापि सामग्य्रा गृह्यत एव प्रामाण्यं ज्ञान-ज्ञानस्य तद्विषयधर्मधर्मिविशेष्यावगाहित्वनियमेन विशेष्ये घटत्ववत्व-स्यानयापि ग्रहादन्यथाप्रकारकत्वादिग्रहानुपपत्तेस् तस्य तद्घटितमूर्तिकत्वादिति तन् नोक्तनियमस्य प्रत्यक्षादिमात्रविषयत्वेन घटत्वनिरूपितपुरोवर्त्यनु-योगिकवैशिष्ट्यस्य पदवाक्यार्थयोरन्यतरत्वाभावेन तत्राभावात् । प्रकारत्व-भानान्यथानुपपत्या तज्ज्ञान इव घटत्वप्रकारकमिति शब्देनापि प्रामाण्यं भासेत । यदि च भासमानवैशिष्ट्यप्रतियोगित्वमात्रस्यैव प्रकारशब्दार्थत्वेन पुरोवृत्यनुयोगिकस्य भासकाभावेन तत्र प्रामाण्याग्रहस्तदात्रापि प्रकारांशे पुरोवृत्यनुयोगिकस्यैव विशेष्यांशे घटत्वप्रतियोगिकत्वस्यापि भासकाभावात् । अन्यथा तदुत्तरकालं घटत्वप्रकारकमिदं ज्ञानं घटत्ववद्विशेष्यकं न वेति प्रमाणं न वेति संशयानापत्तेरिति दिक् ।

अस्तु तर्हि द्वितीयस्तत्राह– त्वदुक्तमिति । तत्प्रकारवद्विशेष्यकतया तत्प्रकारनिरूपितवैशिष्ट्यानुयोगित्वेन व्यवसायधर्मिणि विषयकतयेत्यर्थः । तद्विषयकत्वं व्यवसायविषयकत्वम् । प्रागुक्तशाब्दसामग्य्रां व्यवसायधर्मिणि तत्प्रकारनिरूपितवैशिष्ट्यानुयोगित्वाभानेऽप्यनुव्यवसायादिसामग्य्राः सम्बन्धितावच्छेदकरूपतयेत्यादिवक्ष्यमाणयुक्त्या व्यवसायधर्मिणि तन्निरूपितवैशिष्ट्यानुयोगिकत्वभासकत्वमस्त्येवेति भावः ।

यच्च तेनैवोक्तम् अप्रामाण्याग्राहकेति नञ् व्यत्यासेनाप्रामाण्याभावग्राहकेत्यर्थे प्रामाण्यग्राहकत्वमेव पर्यवस्यति । एवं च प्रामाण्यग्राहकयावज्ज्ञानग्राहकत्वं विधिकोट्यर्थः । ततश्च घटज्ञानमित्यादिना प्रामाण्यग्रहेऽपि न बाधः । नापि सिद्धसाधनम् । ग्राह्यपदेन विवक्षितस्य स्वातन्त्र्येण ग्राह्यत्वस्य नैय्यायिकैरनभ्युपगमादिति ।

तदपि न । अग्राहके नञो अप्रामाण्याभावार्थकत्वे पूर्वपदेन समासायोगान् नञ्द्वयवैय्यर्थ्याच्च । न हि घट इति वक्तव्ये अनघट इति वदन्ति । तत्पदं च व्यर्थम् । न च घटज्ञानग्राहकेण पटज्ञानप्रयोजनमिति वाच्यम् । तत्पदस्य प्रामाण्यविशेषणत्वेनैवोक्तलाभे ज्ञानग्राहकपदस्य सर्वथा व्यर्थत्वात् । प्रामाण्यपदस्याननुगततत्तत्प्रामाण्यपरत्वावश्यम्भावेनोक्तबाधस्यासम्भवदुक्तिकत्वाच्च । तत्पदस्य ज्ञानविशेषणत्वे असमर्थत्वाच्च । स्वातन्त्र्येण प्रामाण्यग्राहकेत्युक्तौ सिद्धसाधनापत्त्या स्वातन्त्र्यपारतन्त्र्यसाधारणग्राहकमात्रस्य वाच्यतया अप्रामाण्यग्राहकस्यापि त्वदुक्तदिशा तत्प्रकारकत्वभानानुरोधेन तद्वत्वभास-कत्वे प्रामाण्यविषयकत्वस्यावश्यकत्वेन स्वातन्त्र्येण प्रामाण्याग्रहेण बाधाच्चेति दिक् ।

### **न्यायदीपः**

नन्वस्तु तर्हि स्वाश्रयप्रकारप्रकारकतया स्वाश्रयविशेष्यविशेष्यकतया स्वाश्रयग्राहकग्राह्यत्वमिति यज्ञपतिनोक्तमतम् । तत्र यद्यपि यथाश्रुते घटत्वप्रकारकं किञ्चिद्विशेष्यकम् इति ज्ञानेनापि प्रामाण्याग्रहात्स्वाश्रयप्रकार-प्रकारकतया स्वाश्रयप्रकारवद्विशेष्यकतयेति वाच्यम् । तत्रापिप्रकारवदित्यत्रप्रकारस्योपलक्षणत्वे प्रागुक्तदोषापत्त्या तत्प्रकारविशिष्टविशेष्यविशेष्यक-तयेत्युच्यते । अतो न कोपि दोष इति भावेन शङ्कते ॥ नन्विति ॥ तत्प्रकारवदिति ॥ तत्प्रकारविशिष्टविशेष्यकतयेत्यर्थः ॥ तद्विषयत्वम् ॥ व्यवसायविषयत्वम् ।

अस्मिन् पक्ष इत्यादि वक्ष्यमाणदोषदार्ढ्याय दलद्वयकृत्यं व्यनक्ति ॥ अत्र चेति ॥ विवक्षायामित्यर्थः । किमेतद्वादिमते तद्वत्वरूपं वैशिष्ट्यमनु-व्यवसायविषय एव नेति मतिरुत स्वातन्त्र्येण? आद्ये दोषमाह ॥ त्वदित्यादिना ॥ स्वप्रकारवदिति ॥ स्वप्रकारविशिष्टेत्यर्थः । सिद्ध-साधनापसिद्धान्तौ व्यनक्ति ॥ नहीति ॥ प्रामाण्यमिति ॥ तद्वत्त्वादि-रूपमित्यर्थः । वैशिष्ट्यमनुव्यवसायविषय एव नेति पक्षे तादृशानुव्यवसाय-विषयत्वमादाय सिद्धसाधनादिदोषाभावेपि इदं ज्ञानंप्रमाणं समर्थप्रवृत्ति-जनकत्वाद् इत्यनुमितिसामग्रीरूपा यावती त्वदुक्तलक्षणा ज्ञानग्राहिका सामग्री तावत्त्यापि प्रामाण्यग्रहात् सिद्धसाधनतापसिद्धान्तावित्यर्थः । अनुमितिविषयत्वोक्तौ तत्सामग्रीविषयत्वं सिद्धमेवेत्युपेत्य अनुमितेर् इत्येवोक्तम् । न त्वनुमितिसामग्र्या अपीति । यद्वा तेन सामग्रीत्युक्तावपि ग्राहकज्ञानेत्येव युक्तम् । न तु सामग्रीत्युपेत्यैवमुक्तम् । द्वितीये स्वातन्त्र्येण तद्वद्विशेष्यकत्वग्राहकत्वमिति मतम्, उत ग्राहकत्वमात्रमिति? आद्येप्ये-तदेवोत्तरम् ॥ त्वदुक्तमित्यादि ॥ प्रामाण्यविषयिका स्वातन्त्र्येण तद्व-द्विशेष्यकत्वादिविषयिकेत्यर्थः ॥ अनुव्यवसायाविषयोपि ॥ स्वातन्त्र्येणानुव्यवसायाविषयोपीत्यर्थः ॥प्रमाण्यानुमितेः स्वतान्त्र्येण तद्वत्वविशिष्टधर्मिविशेष्यकत्वादिविषयिकानुमितेरपीत्यर्थः । द्वितीयेपि ग्राह्यमित्यत्र ग्राह्यत्वमात्रमभिमतम् उत स्वातन्त्र्येण? आद्ये तादृशानु-व्यवसायविषयत्वमादायापि सिद्धसाधनतापसिद्धान्तौ स्पष्टौ । द्वितीये तूक्तरूपानुव्यवसायंप्रति प्रामाण्यस्य न्यायमते स्वातन्त्र्येणाविषयतया यावतीति ज्ञानग्राहकसामग्रीविशेषणेनैव सिद्धसाधनतानापपत्तेर्दोषान्तरमाह ॥ अस्मिन् पक्ष इति ॥ ग्राह्यत्वमित्यत्रैव स्वातन्त्र्येण ग्राह्यत्वमिति पक्ष इत्यर्थः । तथा अस्मिन्पक्ष इत्यस्य स्वातन्त्र्येण तद्वद्विशेष्यकत्वादि-ग्राहिकेति पक्ष इत्यप्यर्थमुपेत्य प्राचीनपक्षेप्ययं दोषो बोध्यः । तद्वद्विशेष्य-कत्वग्रहे तदभाववद्विशेष्यकत्वरूपाप्रामाण्यग्रहासम्भवेनोक्तविवक्षया तद्वारणादिति भावः ॥

ननु तदभाववति तत्प्रकारकत्वरूपाप्रमाण्यग्राहिकापि तद्वद्विशेष्यकत्व-ग्राहिकैव । तत्प्रकारकत्ववित्तिवेद्यत्वात् तद्वद्विशेष्यकत्वस्य । तद्वद्विशेष्य-कत्वाभाने तत्प्रकारकत्वग्रहणायोगादिति चेत् तर्हि अप्रामाण्याग्राहकत्वरूप-विशेषणदानेऽपि तव घटत्वप्रकारकं ज्ञानमिति शब्दजन्यज्ञानेनाप्रामाण्या-ग्राहकेण त्वदुक्तदिशाप्रकारवित्तिवेद्यतया तद्वद्विशेष्यकत्वग्राहिणापिप्रमाण्याग्रहणाद्बाधापत्तेः । यदि चात्र तद्वत्त्वेन विशेष्यस्याभानान्न बाधः । तर्हि अप्रामाण्यग्राहकसामग्र्यामपि तत्तुल्यम् । अत एव पूर्वं दलद्वयकृत्यं व्यक्तीकृतम् ॥

यदत्रोक्तं नरहरिणा ‘‘अप्रामाण्याग्राहकेत्यत्र नञ्व्यत्यासेनाप्रामाण्या-भावग्राहकेत्यर्थे प्रामाण्यग्राहकेति पर्यवसानात् प्रामाण्यग्राहकयावज्ज्ञान-ग्राहकग्राह्यत्वं विधिकोट्यर्थ’’ इति तदपि ‘‘यावती प्रामाण्यविषयिका सामग्री तद्ग्राह्यत्वं स्वतस्त्वमित्युक्तं स्यात्’’ इति ग्रन्थकृदुक्त्यैव सिद्धसाधनादिदोषेण निरस्तं भवति । न च ग्राह्यपदेन स्वातन्त्र्येण ग्राह्यमित्यभिमतत्वाद्या-वदित्युक्त्यैव सिद्धसाधनत्वदोषाभावः, तथात्वेन अनुव्यवसायविषयत्वस्य न्यायमतेऽभावदिति वाच्यम् । नञो अप्रामाण्याभावार्थकत्वे पूर्वपदेन समासायोगात्, नञ्द्वयवैयर्थ्यात्, तत्पदवैयर्थ्याच्चेति ध्ययेम् । तदेतदाह ॥ अप्रामाण्याग्राहकत्वविशेषणवैयर्थ्यमिति ॥

### **श्रीलक्ष्मीनाथतीर्थटीका**

उक्तदोषपरिहारकं पक्षान्तरं शङ्कते ॥ नन्विति ॥ ग्राह्यप्रामाण्या-श्रयेति ॥ ग्राह्यप्रमाण्याश्रये१ यद्घट इत्यादिज्ञानं तस्मिन्योयं प्रकारः घटत्वादिः स एव प्रकारः यस्य तस्यभावस् तयेत्यर्थः ॥ तत्प्रकार-वदिति ॥ प्रामाण्याश्रयज्ञानप्रकारवदित्यर्थः । तद्विषयकत्त्वं ज्ञानविषय-कत्त्वमित्यर्थः । तथा च घटज्ञानं गुण इति शब्दजन्यं ज्ञानं सामान्य-प्रत्यासत्तिजन्यं ज्ञानं प्रमेयमिति च ज्ञानं ग्राह्यप्रामाण्याश्रयज्ञानप्रकार१तया तत्प्रकारवद्विशेष्यतया च न घटज्ञानादिस्वरूपं गृह्णाति । किन्तु गुणत्वप्रमेयत्वादिप्रकारकतयैवेति च न पूर्वोक्तदोषः । इदं ज्ञानं घटत्व-प्रकारकं घटत्ववद्विशेष्यकमित्याकारकमेव ज्ञानं ग्राह्यप्रामाण्याश्रय-ज्ञानप्रकारप्रकारकतया तत्प्रकारवद्विशेष्यतया व्यवसायविषयकं नान्यविषयक-मित्याशयो बोध्यः । विशेषणद्वयस्य प्रयोजनं स्वयमेवाह ॥ अत्र चेति ॥ क्रमेणेति ॥ तव घटविशेष्यकं ज्ञानं वृत्तमिति ज्ञानज्ञानस्य ज्ञानप्रकार २प्रकारतया ज्ञानविषयकत्त्वाभावात् तव घटत्वप्रकारकं ज्ञानमिति शब्दजन्यस्य ज्ञानज्ञानस्य ज्ञानप्रकारवद्विशेष्यकतया ज्ञानग्राहकत्त्वाभावाच्च शङ्काद्वयं निरस्तमित्यर्थः ।

दूषयति ॥ उच्यते इति ॥ ज्ञानग्राहकपदेनैवं विवक्षायां ज्ञानग्राहकस्य प्रामाण्यविषयकत्त्वमेवोक्तम् इत्याह ॥ त्वदुक्तमिति ॥ तत्र हेतुमाह ॥ स्वप्रकारवदिति ॥ ज्ञानप्रकारवद्विशेषविषयकत्त्वमेव ज्ञानस्य प्रामाण्य-रूपमित्यर्थः । अस्त्वित्यत आह ॥ तथा चेति ॥ प्रामाण्यग्राहक-सामग्रीग्राह्यत्वं प्रामाण्यस्य स्वतस्त्वमित्युक्तं स्यादित्यर्थः । तावतापि किमित्यत आह ॥ तथा चेति ॥ प्रामाण्यग्राहकसामग्री अनुव्यवसायादि-रूपा तया ग्राह्यत्वं प्रामाण्यस्य स्वतस्त्वमित्युक्तं स्यादित्यर्थः । प्रामाण्य-ग्रहस्य नैय्यायिकेनानङ्गीकारान्न सिद्धसाधनमित्यतः सिद्धसाधनं व्यनक्ति ॥ न हीति ॥ प्रामाण्यग्राहकसामग्य्रां सामग्रीत्वमेव प्रविष्टं न त्वनु-व्यवसायादित्वं नाप्यनुमितित्वमिति भावः । अनुव्यवसायत्वादिना सामग्री विवक्षिता इति वदन्तं मूर्खं प्रत्याह ॥ अस्मिन्निति ॥ तत्प्रकारप्रकार-कत्वादिपक्षे इत्यर्थः ॥ पक्षे इति ॥ इदं ज्ञानं प्रमाणमित्यप्रामाण्यग्राहक-सामग्य्रा उक्तरूपेण ज्ञानग्राहकत्त्वाभावादिति भावः । नत्वविषयज्ञानग्राहक-सामग्रीग्राह्यत्वमेव विवक्षितम् ॥

------------------------------------------------------------------------

ननु यया ज्ञानग्राहकसामग्र्या ज्ञानग्रहार्थं यावदपेक्षितं..

## **तर्कताण्डवम्**

ननु यया ज्ञानग्राहकसामग्र्या ज्ञानग्रहार्थं यावदपेक्षितं तावदेव विषयग्रहार्थमप्यपेक्ष्यते सैव सविषयज्ञानग्राहकसामग्री विवक्षिता । अनुव्यवसायसामग्री चैवंविधा । तया व्यवसायग्रहे अपेक्षितस्य व्यवसायसम्प्रयोगस्यैव तद्विषयघटग्रहेऽप्यपेक्षितत्वात् । घटज्ञानमिति शब्दस्तु ज्ञानग्रहे ज्ञानपदगतां शक्तिमपेक्षते । घटग्रहे तु घटपदगतां शक्तिमिति चेन्न । तथाप्येकयैव शक्त्याप्रकरणप्राप्तघटज्ञानपरामर्शकेन तत्पदेन जनितज्ञानस्य प्रामाण्याविषयकत्वेन बाधतादवस्थ्यात् (१) ।

### **युक्तिरत्नाकरः**

पक्षधरविवक्षां प्रतिक्षेप्तुमाक्षिपति– नन्विति ॥ यया सामग्य्रा ज्ञानग्रहार्थं यावदपेक्षितं तावदेव विषयग्रहार्थमपेक्ष्यत इति कोऽर्थः । किं तयोः समाग्य्रोरैक्यम् उत ज्ञानग्राहकत्वव्यापकं विषयग्राहकत्वं यस्यामिति, उत तद्विषयग्रहार्थं ज्ञानग्राहकातिरिक्तानपेक्षतेति, आहोस्विद् विशयग्राहार्थं ज्ञानग्राहकातिरिक्तानपेक्षतेति, आहोस्विद् विशयग्राहार्थं ज्ञानग्राहक-त्वातिरिक्तहेत्वनपेक्षतेति । किं वा ज्ञानग्राहकसामग्रीत्वावच्छेदकधर्मावच्छेदेन पर्याप्तविषयग्राहकत्वं यस्यामिति ।

नाद्यः । ज्ञानग्राहकस्य संयुक्तसमवायस्य विषयग्राहिकया व्यवसाय-प्रत्यासत्तेश्च भेदेनानुव्यवसायस्थलेऽपि बाधात् । न च व्यवसायस्यापि विषयतयाऽनुव्यवसायं प्रति हेतुत्वात् सामग्य्रैक्यमेव । एवमपि संयुक्त-समवायस्य विषयग्रहाहेतुत्वात् । अनुव्यवसायं प्रति विषयतया व्यवसायस्य हेतुत्वेऽपि प्रत्यासत्तितया ओतुत्वात् । न द्वितीयः । अनुव्यवसायस्यापि ज्ञानग्राहकत्वं ज्ञानपदादौ विद्यमानत्वेन तत्र विषयग्राहकत्वाभावेन यत्र ज्ञानग्राहकत्वं तत्र विषयग्राहकत्वमिति व्याप्त्यभावात् । अनुव्यवसाय-सामग्रीत्वावच्छिन्नज्ञानग्राहकत्वस्य विषयग्राहकत्वव्याप्त्युक्तौ तु घटज्ञान-ग्राहकत्वस्यापि विषयग्राहकत्व व्याप्तत्वेनोक्तदोषानतिवृत्तेः । न तृतीयः । घटज्ञानमिति वाक्यजन्ये ज्ञानग्रहे पदद्वयस्यापि जनकतया विषयग्रहार्थं ज्ञानग्रहातिरिक्तानपेक्षणात् । न चात्र ज्ञानविषयीकरणांशहेत्वतिरिक्तघटपदस्य विशयविषयीकरणांशेऽपेक्षितत्वेनोक्तसामग्रीत्वमिति वाच्यम् । तथा सति यावत्पदवैय्यर्थ्यापत्तेः । प्रमानुमितौ ज्ञानस्य विषयत्वे व्याप्ते घटस्य विषयत्वे च व्यापकतावच्छेदकत्वस्य तन्त्रत्वादिति त्वयैवोक्तत्वेन विषय-ग्रहार्थं ज्ञानग्रहहेत्वतिरिक्तापेक्षणात् । प्रमापदेऽपि विशेषणशक्तत्वस्य विषयग्रहार्थमतिरिक्तस्यापेक्षणात् । गन्धवती पृथिवीत्वोपनयानन्तरमित्यादि नैयायिकाभिमतप्रामाण्यग्राहकानुव्यवसायेऽपि विषयग्रहार्थं ज्ञानहेत्वतिरिक्तस्य तद्वत्तोपनयस्यापेक्षणात् ।

चतुर्थपञ्चमौ निराह– तथापीति । तत्पदेन तदादिपदेन । तदादिपदे ज्ञानविषयग्रहापेक्षितायाः शक्तेरेकत्वेन विषयग्रहार्थं ज्ञानग्राह्यत्वातिरिक्त-हेत्वनपेक्षणात् । ज्ञानग्राहकसामग्रीत्वावच्छेदकधर्मावच्छेदेनैव विषय-ग्राहकतापर्याप्त्यधिकरणत्वाच्च । नोक्तपक्षद्वयमपि लक्षीकार्यमिति भावः ।

नन्वसर्वनामत्वेन सामग्रीविशेषणान्नोक्तबाध इति चेन्न । तत्किम-सर्वनामत्वं सर्वनामभिन्नत्वं बहुव्रीहिणा सर्वनामाघटितत्वं वा । नाद्यः । अदृष्टादिघटितकारणकलापरूपसामग्य्राः सर्वनामभिन्नत्वेन तत्पदादि-घटितयाऽनया प्रामाण्याग्रहेण बाधात् । नान्त्यः । सर्वनामगोचरप्रत्यय-निष्टप्रामाण्यग्रहसामग्य्राः सर्वनामघटितत्वाभावेन बाधात् ।

ननु वर्णानामाशुतरविनाशितया न सर्वनामतो परप्रत्यक्षसम्भवः । किञ्च सर्वनामगोचरस्य प्रत्यक्षस्य विषयतया तज्जन्यत्वेऽपि तद्गोचरानुव्यवसायस्य तदजन्यतया नानुव्यवसायादिसामग्री तद्घटिता । किञ्च सर्वनामादि-घटितसामग्य्रा तद्गोचरप्रत्यक्षप्रामाण्यग्रहेऽपि तदघटितया यावत्या प्रमापदादिरूपया प्रामाण्यग्रहाद् अर्थबाध इति चेन्न । सते इत्यादि-वर्णद्वयात्मकसर्वनामगोचरप्रत्यक्षसम्भवात् पूर्वपूर्ववर्णानुभवजन्यसंस्कारसचिवेन चरमवर्णसम्बद्धश्रोत्रेण सर्वनामान्तरप्रत्यक्षस्यापि सम्भवाच्च । अनुव्यव-सायादेः सर्वनामघटितसामग्य्रजन्यत्वेऽपि गुरुमते स्वप्रकाशरूपस्य तद्गोचरप्रत्यक्षस्य तन्निष्ठाप्रामाण्यग्राहकस्य सर्वनामघटितसामग्री-जन्यत्वनियमात् । न चैवमपि सर्वनामघटितप्रमापदादिसामग्य्रा प्रामाण्या-ग्रहान्न बाध इत्युक्तमिति वाच्यम् । उक्तव्यवसायसामग्य्रा गुरुमते प्रामाण्यग्राहिकायाः सर्वनामघटितत्वेन तद्घटितायाः प्रमापदादिरूपाया यावत्या अपि नैय्यायिकैः प्रामाण्यग्राहकत्वाभ्युपगमेन सिद्धसाधनात् । निषेधसाधने बाधकाच्च ।

एतेनैव सर्वनामशक्तिज्ञानसहकृतत्वं तदिति निरस्तम् । सर्वनाम-घटितशब्दजन्यज्ञाने प्रामाण्यग्राहकस्वप्रकाशज्ञानसामग्य्राः सर्वनामशक्ति-ज्ञानसहकृतत्वेन प्रागुक्तदोषानिस्तरादिति भावः । उपलक्षणं चैतत् । घटज्ञाने बुद्ध्यादिपदं शक्तमिति भ्राम्यतो बुध्यादिपदात्मिकापि सामग्य्रुक्त-रूपैवेति तया प्रामाण्याग्रहणाद्बाध एवेति द्रष्टव्यम् । ननु भ्रमाद्यघटितत्वेन सामग्रीविशेषणान्न बाधः ।

अत्र नरहरिः । तथासत्यप्रामाण्यग्राहकपदवैय्यर्थ्यम् । पक्षीभूत-प्रामाण्याश्रये ज्ञाने अप्रामाण्यानुमितेर्वा पक्षधर्मताऽन्यतरभ्रममूलकत्वेन भ्रमाघटितपदेनैतन्निबन्धनबाधनिरासादिति । तन्न । व्यवसायाप्रामाण्या-रोपस्थलेऽन्यत्र गृतीताप्रामाण्यस्मृतिसम्भवे भ्रमादिघटितया तया प्रामाण्यग्रहेण बाधापत्या तद्वारणाय प्रामाण्याग्राहकपदस्यावश्यकत्वादिति चेन्न । इदं रजतमिति भ्रमनिष्ठे इदन्त्ववतीदन्त्वत्वप्रकारकत्वरूपे प्रामाण्ये व्यवसाय-रूपभ्रमघटितसामग्रीग्राह्यत्वेन तद्घटिताया ज्ञानग्राहकत्वप्रयुक्तविषय-ग्राहकतायाः प्रामादिकशब्दरूपाया एव तत्र विवक्षितसामग्रीत्वेन तद्राह्यत्वस्य च नैय्यायिकसम्मतत्वेन सिद्धसाधनान् निषेधे बाधाच्च । न च व्यवसायस्येदमंशे भ्रमत्वाभावात् तद्विषयकत्वावच्छेदेन भ्रमघटि-तत्वमप्यस्ति सामग्य्रा इति वाच्यम् । घटज्ञाने ज्ञानपदं शक्तमिति भ्राम्यतः पुरोवर्तिविशेष्यकं ज्ञानमित्यादिशब्दरूपसामग्य्रामपि पुरोवर्तिन एव घटत्वेन तद्विषयत्वावच्छेदेन भ्रमघटितत्वस्यापि सत्त्वेन बाधानिस्तारात् । न च ज्ञानग्राहकत्वप्रयुक्तविषयग्राहकत्वांशे भ्रमघटितत्वं विवक्षितम् । प्रकृते च ज्ञानमित्यंशे तथाविधे शक्तिभ्रमघटितत्वान्नोक्तदोष इति वाच्यम् । घटत्वप्रकारकत्ववद्विशेष्यकत्वयोरेकांशे प्रामाण्यादेकशक्तिग्रहवत एकांशे च तदग्रहवतः प्रमापदादिसामग्य्रा अपि उक्तरूपतया प्रामाण्याग्रहेण बाधतादव-स्थ्यात् । न च प्रामाण्यघटकीभूतयावद्विषयग्राहकत्वे सतीति सामग्री-विशेषणान्नोक्तदोष इति वाच्यम् । तथा सत्यप्रामाण्यग्राहकपदवैय्यर्थ्यापत्तेः । ज्ञानग्राहकत्वप्रयुक्तेत्यादिविवक्षाया वैय्यर्थ्यापाताच्च ।

किञ्च भ्रमघटितत्वं भ्रमासहकारिकत्वम् । तच्च स्वकार्यजनकत्वभ्रमकत्वं नान्यदन्निर्वचनात् । तन्न जनकशारीरप्रविष्टानन्यथासिद्धिभागस्य व्यावर्त्या-भावेन व्यर्थतया त्वदुक्तमानसाप्रामाण्यभ्रमे भ्रमप्रयोज्यतानियमेन भ्रमाघटित-पदेनैव त्वदुक्तबाधनिरासे प्रामाण्यग्राहकपदवैय्यर्थ्यानिस्तारः । तत्र ह्यप्रामाण्यभ्रमे तदुपनयो हेतुः । तत्र च यद्धर्मावच्छेदेन यद्धर्मनिश्चयस् तद्धर्मज्ञानवत्वमेव हेतुः । अन्यथाऽननुभूतसौरभेरपि चन्दनखण्डे चन्दनखण्डान्तरगृहीतसौरभस्मृतिमतः ‘‘सुरभिचन्दनम्’’ इति प्रतीत्यापत्तेः । न चैवं शुक्ताविदं रजतमिति भ्रमानुपपत्तिः । तत्रापि चाकचक्यादेरुपनेय-रजतत्वाद्यवच्छेदकत्वेन गृहीतस्य भानात् । मानसे चाप्रामाण्यभ्रमे उपनेया-प्रामाण्यावच्छेदकीभूतधर्मस्य पक्षीकृतप्रामाण्याश्रयेऽसत्वेन तद्वृत्तित्वज्ञानस्यैव भ्रमत्वात् । तथा च तत्राप्रामाण्यभ्रमे भ्रमप्रयोज्यत्वं दुर्वारमेवेति भ्रमाघटितपदेनैवोक्तबाधवारणे अप्रामाण्यग्राहकपदवैय्यर्थ्यं वज्रलेपायितमिति दिक् ।

एतेन घटत्ववति घटत्वप्रकारकत्वादौ तदंशावच्छेदेन प्रामाण्यविरोध्य-ग्राहकज्ञानग्राहकफलोपधानप्रयोजकातिरिक्तानपेक्षविषयग्राहकता सर्वनामभ्रम-घटितयावत्स्वाश्रयग्राहकग्राह्यत्वम् । यद्यपि यद्व्यक्तिघटितयत्प्रमिति जातीयसामग्य्रां विषयाविषयकत्वेन ज्ञानविषयकत्वमापादयितुं शक्यते । तादृशसाग्रीग्राह्यत्वं स्वतस्त्वम् । सा चानुव्यवसायादिजनिकैव न घट-ज्ञानादिशब्दरूपा घटज्ञानादिशक्ततत्पददिरूपा वा शुद्धज्ञानोपस्थापनस्थले व्यभिचारादिति । तत्र तदनिष्टा या घटज्ञानशक्तिस् तज्ज्ञानव्यक्तिघटित-घटज्ञानप्रमिति जातीयसामग्य्रां सर्वस्यामपि विषयाविषयिकत्वेन ज्ञानविषयत्वापादनसम्भवेन तया घटज्ञानशक्तिज्ञानघटितया घटज्ञानं वृत्त-मित्याद्याकारशाब्दानुभवसामग्य्रा प्रामाण्याग्रहेण बाधात् । घटज्ञानत्वावच्छिन्न-निरूपितघटेच्छावत्वरूपलिङ्गनिष्टव्याप्तिज्ञानव्यक्तिघटितायां घटज्ञानानुमिति प्रमासाग्य्रां सर्वस्याविषयाविषयकत्वेन ज्ञानाविषयत्वापादनसम्भवाद् बाधतादवस्थ्यम् ।

किं बहुना विषयविशिष्टज्ञानग्रहप्रागभावव्यक्तिघटितसामग्य्राः सर्वस्यापि सविषयकज्ञानग्रहजनतानियमेन तथाविधप्रागभावघटितयावत्सामग्री-ग्राह्यत्वाभावेन बाधो दुर्वार एवेत्यलम् ॥

यदप्यप्रामाण्याग्राहकस्ववृत्तिवर्तमानज्ञानग्राहकयावज्ज्ञानग्राहकग्राह्यत्वं स्वतस्त्वमिति । तन्न । ‘‘सुखं गुण’’ इति गुणत्वसामान्यप्रत्यासविजन्य-ज्ञानस्य स्वविषयकत्वेन स्ववृत्तिवर्तमानज्ञानगोचरस्य प्रामाण्याग्राहकत्वे बाधात् । ‘‘सर्वं ज्ञानं गुण’’ इति शब्दजज्ञानस्य स्वविषयकस्याप्युक्तरूपस्य प्रामाण्याविषयकत्वेन बाधादित्यास्तां विस्तरः ।

यदि महेश्वरेणोक्तं विषयनिरपेक्षज्ञानानवगाहिज्ञानग्राहकरूपेण विषयग्रहं प्रति हेतुता यस्याः सा ज्ञानग्राहकसामग्रीशब्देन विवक्षताऽनुव्यवसायादि-सामग्री । तथा यद्धि येन विना न १भासस् तद्धेतुस्तमपि बोधयति इति नियमात् । घटज्ञानमित्यादिशब्दात्मिका तु यद्यपि निरपेक्षं ज्ञानं न गृह्णाति, तथापि विषयग्रहं प्रति हेतुता न, तेन रूपेण स्ववृत्तिवर्तमानज्ञानग्राहक एव तथा नियमात् । एवं च यद्यपि प्रमापदयोर्यद्यपि न निरुक्तसामग्रीत्वं तथाप्युपनीतप्रामाण्यानुव्यवसायमादाय सिद्धसाधनवारणाय यावत्पदमिति । तत्र न तावद्विषयनिरपेक्षेत्यादिना सामग्य्रां विषयनिरपेक्षज्ञानानवगाहि-ज्ञानग्राहकत्वं विषयग्रहहेतुतावच्छेदकमिति विवक्षितम् । सामग्य्रामेवा-वच्छेदकासम्भवात् ।

नाहि सामग्रीघटकासाधारणकारणे तस्यावच्छेदकत्वम् अनुव्यवसाया-दावप्यभावात् । व्यवसायादेः प्रत्यासत्तित्वादिनैव जनकत्वात् । नाहि ज्ञानविषयग्राहकयोरैक्यं विवक्षितम् । अनुव्यवसायादौ तदभावात् । नापि तयोस्साहित्यनियमः । घटज्ञानमिति शब्दादावपि सत्वात् । नापि तत्प्रयुक्तविषयग्राहकताकत्वम् । प्रयुक्तत्वस्य व्यापकत्वादिरूपत्वे प्रागुक्तदोषानतिवृत्तेः । यदपि तेनैवोक्तं शब्दव्याप्त्यनुपनीतविशेष्यक-प्रकारीभूतधर्मवैशिष्ट्यं गृह्णन्ति, स्वसमानाधिकरणवर्तमानज्ञानं च गृह्णन्ति यावन्ति ज्ञानादीनि तावद्ग्राह्यत्वम् । अत्र च यावत्पदम् उपनीतप्रामाण्या-१वध्यनुव्यवसायमादाय सिद्धसाधनतावारणाय । ‘‘घटोऽस्तीति ज्ञानवान् देवदत्त’’ इति वाक्यजं देवदत्तज्ञानं व्याप्त्यजनितां तादृशानुमितिञ्च व्यावर्तनाय स्वप्रकाशत्वेन ज्ञानविषयत्वात् । भट्टमते च यो २ज्ञानताश्रयः स ज्ञानविषय इति व्याप्तिज्ञानस्य व्यापकतावच्छेदकज्ञानविषयत्वाच्चोक्त-बाधतादवस्थ्यम् । अतस्तदिति । एवं मिश्रमते द्वितीयानुव्यवसायस्य ग्राह्यप्रामाण्याश्रयविषयकद्वितीयानुव्यवसायजन्यत्वान्न बाधः ।

भट्टमतेऽपि प्रामाण्यविषयकज्ञाततालिङ्गानुमिति जनकव्याप्तिज्ञानं ज्ञापयितुं शब्देत्यादि विशेषणमिति । तच्चिन्त्यम् । ‘‘घटोस्तीति ज्ञानवान् देवदत्त’’ इत्यादिवाक्यजन्यज्ञानपूर्ववर्णानुभवाद्यनेकज्ञानव्यवहितस्य वर्तमानज्ञानविषयकत्वे तत एवावधारणे शब्दानुपनीतेत्यस्य वैय्यर्थ्यात् । वर्तमानज्ञानविषयकत्वे वा तत्रापि प्रामाण्यभानावश्यम्भावेन बाधात् । न चैतादृशशाब्दज्ञानानन्तरमेवोत्पन्नदेवदत्तीयपटज्ञानमादाय वर्तमानज्ञानविषय-केणायत्तदिति वाच्यम् । एवमपि समानाधिकरणेत्यस्य वैय्यर्थ्यात् ।

व्यधिकरणज्ञानविषयज्ञानस्य शब्दव्याप्त्यन्तरोपनीतवैशिष्ट्यविषयकत्वनियमात् ।

किञ्च गुरुमते ज्योतिष्टोमवाक्यार्थज्ञानप्रामाण्यविषयकस्य स्वप्रकाशरूपस्य स्ववृत्तिवर्तमानज्ञानविषयस्य शब्दतदुपजीव्यनुमित्यन्यतरत्वनियमेन शब्द-व्याप्त्यनुपनयनवैशिष्ट्यविषयकत्वे बाधो दुर्वार एवेति ।

### **न्यायदीपः**

पक्षधरोक्तमाशङ्क्य निराह ॥ नन्विति ॥ तावदेवेति ॥ ज्ञान-ग्राहकत्वप्रयुक्तमेव यस्यां विषयग्राहकत्वं सैवेत्यर्थः । अस्मिन्मते च भ्रम इति पदजन्यज्ञानेन प्रामाण्याग्रहाद् बाधवारणाय अप्रमाण्याग्राहकत्वविशेषण-मर्थवत् । विषयोपरक्तज्ञानग्राहकेणप्रमेति पदजन्यज्ञानेनोक्तरूपेण प्रामाण्य-ग्रहणात्सिद्धसाधनवारणाय यावदिति विशेषणम् । बाधः सिद्धसाधनता च नेति क्रमेण व्यनक्ति ॥ अनुव्यवसायसामग्रीति ॥ षष्ठीतत्पुरुषः । आत्ममनःसंयागादिरित्यर्थः । स्वप्रकाशव्यवसायादिसामग्र्यपि ग्राह्या ॥ व्यवसायसम्प्रयोगस्य ॥ व्यवसायस्य मनसा सह संयुक्तसमवायरूप-सम्बन्धस्यैवेत्यर्थः । बाह्यार्थरूपविषयग्रहे व्यवसायरूपप्रत्यासत्तेरपेक्षाया इवानुव्यवसायजननेऽपि विषयतया व्यवसायापेक्षायास्तुल्यत्त्वादिति भावः । तत्पदेनेत्युपलक्षणं तत्पदादिनेत्यर्थः ।

यदत्र मणिसारादावुक्तम् ‘‘असर्वनामत्वेन ग्राहकविशेषणान्न दोष’’ इति तन्न । तथापि लक्षणया घटज्ञानोपस्थापकेन लाक्षणिकज्ञानपदेन प्रामाण्या-ग्रहाद्बाधात् । अलाक्षणिकत्वेनापि विशेषणे तु घटज्ञाने ज्ञानपदं शक्तमिति भ्रमे सति तादृशेन ज्ञानपदेनापि प्रामाण्याग्रहाद्बाध एव । भ्रमाघटितत्वेनापि विशेषणे तु अप्रामाण्याग्राहकपदवैयर्थ्यम् ।प्रमायामप्रामाण्यानुमानस्य व्याप्तिपक्षधर्मतान्यतरभ्रममूलत्वादेव तत्र बाधवारणात् ।

यत्तु इदं ज्ञानमप्रमाणमिति मनसाऽप्रामाण्यारोपस्थलेऽन्यत्र गृहीताप्रामाण्यस्मृतिसम्भवेन तया भ्रमाघटितयापि सामग्र्या प्रामाण्याग्रहाद्बाध-वारणायाप्रामाण्याग्राहकेति विशेषेणं सार्थकमिति तन्न । तत्र ज्ञानग्राहकत्व-प्रयुक्तविषयग्राहकत्वरूपसविषयज्ञानग्राहकत्वस्याभावादेव बाधवारणात् । विस्तरस्तु गुरुटीकायाम् ।

### **श्रीलक्ष्मीनाथतीर्थटीका**

नचैवं ‘‘घटज्ञानं’’ इत्यादिशब्दजन्यस्य ज्ञानस्य तथात्वेन तेन प्रामाण्य-ग्रहणाद्बाध इति वाच्यम् । ज्ञानग्रहार्थं यावदपेक्षितं तावदपेक्षविषयग्राहकस्य विषयग्राहकपदेन विवक्षितत्वादिति पक्षान्तरमाशङ्कते ॥ नन्विति ॥ उक्तविधसविषयग्राहकत्वमनुव्यवसायग्रहे यावानात्मद्वारकसंयुक्तसमवायलक्षण-सम्बन्धो ऽपेक्षितः व्यवसायविषयघटग्रहेपि तावानेव सम्बन्धोपेऽक्षित इत्याह ॥ तयेति ॥ घटज्ञानमित्यादिज्ञानग्राहकसामग्य्रास्तु उक्तविधस-विषयग्राहकत्वं नास्तीत्याह ॥ घटज्ञानमिति ॥ शब्दस्य तत्तद्ग्रहे वाक्यार्थग्रहे तत्तपदार्थनिरूपितशक्तिग्रहापेक्षाया नियतत्वादिति भावः ॥ ननु घटज्ञानमिति शब्दजन्यज्ञानमादाय बाधतादवस्थ्यमेव । घटज्ञानमिति शब्दरूपापि सामग्री ज्ञानग्रहे शक्तिमपेक्षते यथा तथा घटग्रहेपि शक्तिमपेक्षते । न च तथापि ज्ञानग्रहे ज्ञानपदशक्तिं घटग्रहे घटपदशक्ति-मपेक्षते इति वैषम्यमिति वाच्यम् । शक्तिग्रहसापेक्षत्वरूपसामान्यस्याक्षतेः । अन्यथा व्यवसायग्रहे संयुक्तसमवायः घटग्रहे तु व्यवसायरूपः सम्बन्ध इति वैषम्यस्यापरिहार्यत्वाद् विवक्षैवानुपपन्ना स्यादिति दूषणे सत्येव दूषणान्तरमाह ॥ तथापीति ॥ तदिति ॥ पदस्य विषयग्राहकत्वातेन प्रामाण्याग्रहणाद्बाधः । न च यस्य चाविषयज्ञानग्राहकत्वाभावात्कथं बाध इति वाच्यम् । घटज्ञानं तावत्प्रकरणेन प्राप्तं तत्परया प्रयुक्तस्य तत्पदस्यैक-यैव शक्त्या घटज्ञानग्राहकत्वनियमादित्याह ॥ प्रकरणेति ॥ सामग्रीग्राह्यत्वं प्रामाण्येऽसम्भाविपटज्ञानानुव्यवसायेन घटज्ञानप्रामाण्यस्याग्रहणाद् यावज्ज्ञान-ग्राहकमध्ये तस्यापि प्रवेशात् ।

न च प्रामाण्याश्रयज्ञानग्राहकसामग्रीग्राह्यत्वं विवक्षितमिति वाच्यम् । तस्यापि प्रामाण्याश्रयपटज्ञानग्राहकत्वेनोक्तदोषतादवस्थ्यात् । न च ग्राह्यप्रामाण्याश्रयज्ञानग्राहकसामग्रीग्राह्यत्वं विवक्षितमिति वाच्यम् । कदाचित् तत्प्रामाण्यस्यापि ग्राह्यत्वेनोक्तदोषतादवस्थ्यात् ।

यत्तु रुचिदत्ते । उभयवादिसम्मतप्रामाण्यग्राहिका या सामग्री तद्भिन्नयावती तज्ज्ञानग्राहिका सामग्री तया तत्प्रामाण्यं गृह्यते इत्युक्तम् । तदुभयसिद्धप्रामाण्याविषयज्ञानभिन्नज्ञानविषयत्वनैय्यत्यमित्यस्मदभिमत-त्रितयसाधारणस्वतस्त्वनिर्वचनमेव चौर्येण लिखितमिति द्रष्टव्यम् ।

------------------------------------------------------------------------

नापि तज्ज्ञानविषयकज्ञानाजन्यज्ञानविषयत्वं स्वतस्त्वम्

**द्वितीयस्वतस्त्वनिरुक्तिखण्डनम्**

## **तर्कताण्डवम्**

नापि तज्ज्ञानविषयकज्ञानाजन्यज्ञानविषयत्वं स्वतस्त्वम् । अस्मिंश्च पक्षे संभवमात्रं साध्यं न तु नियमः ।

स्वतस्त्वपक्षेऽपि प्रामाण्यस्य तज्ज्ञान विषयज्ञानजन्यानुमित्यापि ग्राह्यत्वेन तदजन्यज्ञानस्यैव विषय इति नियमस्य तज्ज्ञानविषयक-ज्ञानाजन्येन घटज्ञानेनाप्यग्राह्यत्वेन गृह्यत एवेति नियमस्य चासम्भव इति वाच्यम् । स्वतस्त्वपक्षे व्यवसायप्रामाण्यग्राहकस्यानुव्यवसायस्य व्यवसायविषयकेश्वरज्ञानजन्यतया तदजन्यज्ञानत्वाभावेन बाधात् । परतस्त्वपक्षेऽपि तदजन्येश्वरज्ञानविषयत्वेन सिद्धसाधनाच्च (२) ।

### **युक्तिरत्नाकरः**

मीमांसकत्रितयसाधारणमण्युक्तम् २विनियत्यन्तरमनूद्य दूशयति ॥ नापीति ॥ तज्ज्ञानं पक्षीभूतं प्रामाण्याश्रयं ज्ञानं तद्विषयकज्ञानं गुरु-भट्टमिश्रमतेषु क्रमेण स्वप्रकाशव्यवसायज्ञातता३लिङ्गानुमित्यनुव्यवसायात्मकं तदजन्यं तत्तदेव तद्विषयत्वं स्वतस्वमित्यर्थः । अत्र ज्ञानविषय-मात्रोक्तावनुमिति ग्राह्यत्वेन सिद्धसाधनमतो ॥ ज्ञानजन्येति ॥ तावत्युक्ते मिश्रमतेऽनुव्यवसायस्य व्यवसायजन्यत्वेन, भट्टमते ज्ञाततालिङ्गकानुमिते-र्व्याप्त्यादिज्ञानजन्त्वेन गुरुमतेऽप्यनुमितिप्रामाण्यांशे बाधः स्यादतो ज्ञानविषयत्वमिति ।

एवमपि मिश्रमतेऽनुव्यवसायप्रामाण्यांशे बाधः । तस्य व्यवसाय-विषयकानुव्यवसायजन्यद्वितीयानुव्यवसायगोचरत्वात् । गुरुनये व्याप्तिज्ञानस्य स्वप्रकाशत्वेन ज्ञानविषयत्वाद् भट्टमते च यो ज्ञातताश्रयः स ज्ञानविषय इति व्याप्तिज्ञानस्य व्यापकतावच्छेदकज्ञानविषयत्वाच्चोक्तबाधतादवस्थ्यमत-स्तदिति । एवं च मिश्रमते द्वितीयानुव्यवसायस्य ग्राह्यप्रामाण्याश्रय-प्रमानुव्यवसायाविषयकद्वितीयानुव्यवसायाजन्यत्वान् न बाधः । भाट्टमतेऽपि प्रामाण्यविषयकज्ञाततालिङ्गानुमितिजनकव्याप्तिज्ञानस्य यत्किञ्चिज्ज्ञान-विषयकत्वेपि न पक्षीभूतप्रामाण्याश्रयज्ञाने विषयकत्वम् । सामान्यलक्षण-प्रत्यासत्तेस्तेनानभ्युपगमादिति न बाधः ।

गुरुमतेऽनुमितिप्रामाण्यांशेऽपि न बाधः । प्रामाण्यविषयकानुमितेः स्वप्रकाशव्याप्तिज्ञान१जन्येऽपि पक्षीभूतप्रामाण्याश्रयानुमितिविषयकज्ञाना-जन्यत्वात् प्रथमज्ञानपदं तु नैय्यायिकाभिमतानुमिति ग्राह्यत्वेन सिद्ध-साधनवारणाय । न चेदं ज्ञानं प्रमा समर्थप्रवृत्तिजनकत्वाद् इति तदभि-मतानुमितेः पक्षीभूतस्य प्रामाण्यविषयकव्याप्तिज्ञानादिजन्यत्वेन तदजन्य-ज्ञानविषयत्वान्न सिद्धसाधनमिति वाच्यम् । घटत्वप्रकारकमिदं ज्ञानं घटत्ववद्विशेष्यकं घटत्वाभाववदविषेष्यकत्वे सति सविशेष्यकत्वा-दित्यनुमितिग्राह्यत्वेन सिद्धसाधनसम्भवात् । अत्र पक्षव्याप्त्यादिज्ञानस्य प्रामाण्याविषयकत्वेऽपि पक्षतावच्छेदकसामानाधिकरण्येन साध्यसिद्धिरूपाया अनुमितौ प्रामाण्यभावाद् द्वितीयज्ञानपदं तु अप्रसिद्धिवारणाय । व्यापारानुबन्धितया तज्ज्ञानविषयकात्ममनोयोगादिभिरन्यस्यैवाप्रसिद्धेः ।

न च प्रमेतिद्वितीयज्ञानपदे तद्दोषतादवस्थ्यम् । मिश्रमतेऽनु-व्यवसायजनकव्यवसायस्य व्यापारानुबन्धितया पक्षीभूतप्रामाण्याश्रयस्वविषय-कत्वात् स्वव्यापारीभूतानुव्यवसायविषयत्वस्यैव व्यापारानुबन्धितया तज्ज्ञानविषयत्वशब्देनोक्तमिति वाच्यम् । प्रतीत्यनुबन्धितालाभार्थमेव ज्ञानपदोपादानात् । एवञ्च प्रतीत्यनुबन्धितया तज्ज्ञानविषयकत्वेन व्यवसायस्येति नोक्तदोषतादवस्थ्यम् ।

तृतीयज्ञानपदं तु तज्ज्ञानविषयकज्ञानजन्यैरात्ममनोयोगादिभिर्व्यापारानु-बन्धितया प्रामाण्यविषयीकरणेन सिद्धसाधनवारणाय मनोयोगादिजन्यानु-मित्यादिविषयस्यैव व्यापारानुबन्धितया तद्विषयशब्दार्थत्वात् । ज्ञानपद-सन्निधौ तु प्रतीत्य१नुबन्धिनैव लभ्यते । तेन तज्ज्ञानविषयकज्ञान-जन्यव्याप्तिज्ञानादिना प्रामाण्यस्यानुमितिद्वारा २अनुविषयीकरणात् पुनः सिद्धसाधनमिति शङ्कायाः कृते सति सङ्क्षेपः ग्राह्यत्वेन विशयत्वेन अग्राह्यत्वेनाविषयत्वेन गृह्यते इति विषयीकृत एव ।

### **न्यायदीपः**

साधारणं निरुक्त्यन्तरमप्यनूद्य निराह ॥ नापीति ॥ तज्ज्ञानं ग्राह्य-प्रामाण्याश्रयज्ञानम् । तद्विषयकं ज्ञानं गुरुमते तदेव । भट्टमते ज्ञातता-लिङ्गकतदनुमितिः । मिश्रमते तदनुव्यवसायः । तज्जन्यं यज्ज्ञानं तदेव । तद्विषयत्वमित्यर्थः । अत्र ज्ञानाजन्येत्युक्त्या अनुमितिविषयत्वेन सिद्धसाधनतेति शङ्का, ज्ञानविषयकेत्युक्त्या गुरुमतेऽनुमित्यादिप्रामाण्यांशे भट्टमते मिश्रमते च सर्वत्र प्रामाण्यानुमित्यनुव्यवसाययोर् व्याप्तिज्ञानव्यव-सायाभ्यां जन्यत्वेन बाध इति शङ्का, तदित्युक्त्या पुनरपि गुरुमते लिङ्ग-ज्ञानस्य स्वप्रकाशत्वेन ज्ञानविषयकज्ञानत्वात्तज्जन्यानुमितिप्रामाण्यांशे बाध इति, भट्टमते ज्ञाततालिङ्गकानुमितेर्ज्ञानविषयव्याप्तिज्ञानजन्यत्वाद्बाध इति मिश्रमतेऽप्यनुव्यवसायस्य व्यवसायविषयकस्य तज्जन्यतया तन्निष्ठप्रामाण्यांशे बाध इति शङ्का निरस्ता । भट्टमते सामान्यप्रत्यासत्तेरभावेन व्याप्तिज्ञानस्य ग्राह्यप्रामाण्याश्रयज्ञानाविषयत्वात् । मतान्तरे तु व्यक्तम् ।

अत्राद्यज्ञानपदं तत्पदस्य तद्ग्रन्थे पूर्वनिर्दिष्टप्रामाण्यपरामर्शितया सिद्धसाधनत्ववारणाय । द्वितीयं तु व्यापारानुबन्धितया तज्ज्ञानविषयकै-रात्मादिभिः प्रामाण्यज्ञानजननादसिद्धिवारणायप्रतिपत्त्यनुबन्धितया तद्विषयकत्वलाभार्थम् । तृतीयमपि व्यापारानुबन्धितयात्मादिभिरेव सिद्धसाधनतावारणायप्रतिपत्त्यनुबन्धितया विषयत्वलाभायेत्याहुः ।

ग्रन्थकर्तुः कुतो नियमो नाभिमत इत्यत आह ॥ स्वतस्त्वेति ॥ तज्ज्ञानविषयकज्ञानजन्येति ॥ पक्षज्ञानजन्यत्वादनुमितेरिति भावः । ग्राह्यत्वेन ॥ विषयीकार्यत्वेनेत्यर्थः । अग्राह्यत्वेन ॥ अविषयीकार्यत्वेन । गृह्यत एव ॥ विषयीक्रियत एवेत्यर्थः ।

किमिदं स्वतस्त्ववादिमात्रसाधारणम् उत निरीश्वरमीमांसकमात्रसाधारणं निर्वचनम् ? आद्य आह ॥ स्वतस्त्वपक्ष इति ॥ सिद्धान्ते साक्षि-शब्दितानुव्यवसायज्ञानस्य नित्यत्वेऽपि प्रामाण्यविषयकत्वरूपविशिष्टवेषेण जन्यत्वादिति भावः ।

अन्त्य आह ॥ परतस्त्वपक्ष इति ॥ एवं रूपे स्वतस्त्वे त्वांप्रत्युच्यमाने ग्राह्यप्रामाण्याश्रयविषयं यदीश्वरज्ञानं तदजन्यं तदेव । तद्विषय-त्वेन त्वया सिद्धसाधनताया वक्तुं शक्यत्वादिति भावः । अयं च दोषः प्राचीनपक्षेपि समः । यत्त्वीश्वरनिरासाभिप्रायेणैवं साध्यस्य मीमांस-केनोच्यमानत्वान्न सिद्धसाधनतादोष इति । तन्न । अर्थान्तरानिवारणादिति रुचिदत्तेनैव दूषितत्वात् ।

### **श्रीलक्ष्मीनाथतीर्थटीका**

मण्युक्तं लक्षणान्तरं दूषयितुमनुवदति ॥ नापीति ॥ यद्यपि मणौ तज्ज्ञानविषयकज्ञानाजन्यज्ञानग्राह्यमित्युक्तम् । तथापि ग्राह्यमित्यस्य विषयत्वमर्थ इत्येवानूदितम् । तज्ज्ञानं पक्षे तु तत्प्रामाण्याश्रयज्ञानं तद्विषयकम् । गुरुमते स्वप्रकाशरूपम् । तदेव भट्टमते ज्ञाततालिङ्गकानु-मितिः । मिश्रमते तदनुव्यवसायः । तदजन्यं तदेव ग्राह्यमित्यर्थः । ज्ञानाजन्यज्ञानग्राह्यमित्युक्ते मिश्रमते भट्टमते बाधः । अनुव्यवसायस्य ज्ञाततालिङ्गकानुमितेश्च व्यवसायव्याप्तिज्ञानजन्यत्वादत उक्तम् ॥ ज्ञान-विषयकेति ॥ ननु तथापि ज्ञाततालिङ्गकानुमितेर् ज्ञानविषयकव्याप्तिज्ञान- जन्यत्वाद्बाधः । मिश्रमते अनुव्यवसायप्रामाण्यांशे बाध इत्यत उक्तम् ॥ तदिति ॥ तथा च मिश्रमते ग्राह्यप्रामाण्याश्रयस्यानुव्यवसायस्य व्यवसायजन्यत्वेऽपि ग्राह्यप्रामाण्याश्रयज्ञानविषयकज्ञानत्वाभावात् । भट्टमते ज्ञानत्वसामान्यप्रत्यासत्त्यनभ्युपगमेन प्रामाण्यानुमितिजनकव्याप्तिज्ञानस्य ग्राहकप्रामाण्याश्रयज्ञानविषयकज्ञानत्वाभावान्न बाधः । प्रथमज्ञानपदं केवल-तत्पदस्य प्रामाण्यमात्रपरामर्शकतया सिद्धसाधनवारणाय । द्वितीयज्ञानपदं त्वप्रसिद्धिवारणाय । व्यापारानुबन्धितया तज्ज्ञानविषयकनैय्यत्यादात्मादि-भिर्ज्ञानस्य जननात् । ज्ञानपदसन्निधौ तु प्रतीत्यनुबन्धिता लभ्यते । तृतीय-ज्ञानपदमपि ग्राह्यत्वविषयत्वपर्यवसन्नतया व्यापारानुबन्धिविषयताकै-रात्मादिभिरेव सिद्धसाधनवारणायेति द्रष्टव्यम् ।

ज्ञानाजन्यज्ञाने विषयत्वं सम्भावितमित्येतावदेव न तु नियम इत्याह ॥ अस्मिंश्चेति ॥ नियम इति वदता वक्तव्यम् । ज्ञानाजन्यज्ञानस्यैव विषय इति नियम उत ज्ञानाजन्यज्ञाने विषय एवेति ॥ नाद्य इत्याह ॥ स्वतस्त्वपक्षेपीति ॥ तज्ज्ञानविषयकेति पक्षे तु तत्प्रामाण्याश्रयज्ञान-विषयकव्याप्तिज्ञानजन्यानुमित्यापि प्रामाण्यस्य ग्राह्यत्वाङ्गीकारादिति भावः । द्वितीयं निराह ॥ तज्ज्ञानविषयकेति ॥ प्रामाण्याश्रयघटादिज्ञान-विषयकानुव्यवसायाजन्येन घटज्ञानेन घटज्ञानप्रामाण्यस्याग्रहणादिति भावः ।

अनूदितं दूषयति ॥ स्वतस्त्वपक्षेऽपीति ॥ व्यवसायविषयकेति ॥ ईश्वरज्ञानस्य सर्वविषयकत्वेन प्रामाण्याश्रयव्यवसायविषयकत्वात् । अनु-व्यवसायस्येश्वरजन्यत्वाच्च बाधादितीत्यर्थः । न केवलं बाधः नैय्यायिकमते प्रामाण्याश्रयव्यवसायविषयकानुव्यवसायाजन्येश्वरज्ञानग्राह्यत्वेन सिद्ध-साधनमित्याह ॥ परतस्तवपक्षेऽपीति ॥ उपलक्षणमेतत् । व्यतिरेक-साधनेऽप्रसिद्धिश्चेति ।

------------------------------------------------------------------------

नापि तज्ज्ञानविषयकजन्यज्ञानाजन्यजन्यज्ञानविषयत्वं..

**तृतीयस्वतस्त्वनिरुक्तिखण्डनम्**

## **तर्कताण्डवम्**

नापि तज्ज्ञानविषयकजन्यज्ञानाजन्यजन्यज्ञानविषयत्वं वा तज्ज्ञानविषयकसमानाधिकरणज्ञानाजन्यसमानाधिकरणज्ञानविषयत्वं वा स्वतस्त्वम् । परतस्त्वपक्षेऽपि प्रामाण्यस्यैवंविधं सामान्यप्रत्त्या-सत्तिजन्यंप्रमेयमिति यज्ज्ञानं तद्विषयत्वेन सिद्धसाधनात् । विषय-पदेनप्रकारत्वविवक्षायामपि स्वतस्त्वपक्षेपि प्रामाण्यस्य सर्वं ज्ञानं गुण इति शब्दजन्यव्यवसायविषयकानुव्यवसायस्य सर्वज्ञानान्तर्भूत-स्वविषयकव्यवसायजन्यत्वेन तदजन्यत्वाभावेनांशे बाधात् । एतदभावरूपपरतस्त्वसाधनेंऽशे सिद्धसाधनाच्च । नचैवंविधव्यवसाय-प्रामाण्यस्यापक्षत्वान्न बाध इति वाच्यम् । सामान्ये विप्रतिपत्तौ विशेषे साध्यसाधनेऽर्थान्तरात् (३) ।

### **युक्तिरत्नाकरः**

स्वतस्त्वपक्ष इति ॥ निषेधकोटाविति शेषः । एवञ्च स्वतस्त्वपक्षे प्रामाण्यविषयकत्वेनाभिमतास्यानुव्यवसायादेः, न्यायमते तज्ज्ञानविषय-केश्वरज्ञानजन्यत्वात् तदजन्यज्ञानम् ईश्वरीयमेवेति तद्विषयत्वाभावस्य, तन्मतेऽप्रसिद्ध्या निषेधकोटौ बाध इत्यर्थः ।

यद्वा स्वतस्त्ववादिना ईश्वरानङ्गीकारात् कथं बाधः । न चैतद्विधिकोटेर्न-मीमांसकमतमात्रसाधारण्यं किन्तु सकलस्वतस्त्वसाधारणम् । एवञ्च स्यात्तन्मते ईश्वराभ्युपगमात्स्वतस्त्वसत्वाद्बाध इति वाच्यम् । स्वमते ईश्वराभ्युपगमेऽपि साक्षिणस्तज्ज्ञानजन्यत्वेन तद्ग्राह्यत्वसत्वेन बाधानवकाशात् । सम्भवमात्रस्यैव साध्यत्वेन प्रामाण्यानुमितेरीश्वर-ज्ञानजन्यत्वेऽपि न बाध इत्यस्वरसादाह– परतस्त्व पक्ष इति ॥ सिद्धसाधनान् न्यायमतसिद्धस्य साधनाद् अर्थान्तरत्वादित्यर्थः । एवञ्चेश्वरनिराकरणाभिप्रायेणैव परेणैवंविधसाध्यकरणात् सिद्धसाधनावकाश इति दूषणमलग्नकं बोध्यम् । नापीति सर्वस्यापि जन्यज्ञानस्य तज्ज्ञान-विषयकेश्वरज्ञानजन्यत्वेनाप्रसिद्धिवारणायाद्यं जन्यपदम् । द्वितीयं त्वीश्वरज्ञानमादाय सिद्धसाधनवारणाय । एवमुत्तरविवक्षाया समानाधि-करणपदद्वयं बोध्यम् । सिद्धसाधनादित्युपलक्षणम् । मीमांसकमते व्यावृत्त्यभावेन जन्यपदद्वयं समानाधिकरणपदद्वयं व्यर्थमिति बोध्यम् । न च समानाधिकरणपदव्यावृत्यर्थं व्यधिकरणज्ञानं सिद्धमवेति वाच्यम् । तद्व्यावृत्तेरनुपयुक्तत्वेन तदर्थस्तदुपादानायोगादिति भावः ॥ प्रकारत्वेति ॥ न च तद्व्यावृत्यसामान्यलक्षणप्रत्यासत्तेस्तेनानभ्युपगमात्तद्विवक्षावैफल्यमिति वाच्यम् । न्यायमतोक्तसंशयानुपपत्तिरूपदूषणानुसारेण प्रामाण्य उक्तज्ञान-प्रकारकत्वपर्यन्तविवक्षाया आवश्यकत्वादिति भावः ।

प्रामाण्यस्य स्वतस्त्वपक्षेऽपि इत्युपक्रमः । यद्वा प्रामाण्यस्य अंश इति सम्बन्धः । एवं च प्रामाण्यांशे पक्षीभूतप्रामाण्ये द्व्यंशभूते ‘‘सर्वं ज्ञानं गुण’’ इत्येतज्ज्ञानप्रामाण्यांशे बाध इत्यर्थः ॥ सामान्ये इति ॥ नन्वेतदेव विप्रतिपत्तिवाक्यम् । तथा च यदेव विप्रतिपत्तौ धर्मितावच्छेदकमात्रेण उपात्तं तदेवोत्तरत्र साध्यसाधनार्थं पक्षतावच्छेदकत्वेनोपादास्यते । तथा च कथमर्थान्तरमिति चेन्न । प्रामाण्यमात्रे विवादे तद्विशेष्ये साध्ये साधनार्थं विप्रतिपत्तिवाक्ये धर्मितावच्छेदकसङ्कोचस्य सामान्यधर्मावच्छिन्नस्वतस्त्व-परतस्त्वसंशयनिवर्तकनिर्णयानुपयोगेनार्थान्तरत्वादित्यर्थात् । तथा च साध्यसाधन इति च धर्मिणि द्वीपिनं हन्ति दन्तयोर्हन्ति कुञ्जरान् इति वा निमित्तसप्तमी बोध्या । यद्वा पूर्वविप्रतिपत्तौ ज्ञानप्रामाण्यसामान्य एव प्रस्तुते सति तदपहायेह प्रामाण्यविशेषे साध्यसाधनाय विशेषोपादानस्य प्रकृतानुपयोगादित्यर्थः ।

### **न्यायदीपः**

यज्ञपतिनोक्तविवक्षामनूद्य निराह ॥ नापीति ॥ सर्वस्यापि जन्यज्ञानस्य तज्ज्ञानविषयकेश्वरज्ञानजन्यत्वेनाप्रसिद्धिवारणायाद्यं जन्यपदम् । द्वितीयं त्वीश्वरज्ञानमादाय सिद्धासाधनतानिरासार्थम् । एवमग्रे समानाधि-करणपदद्वयकृत्यं ध्येयम् । युगपदेव विवक्षाद्वयेपि दोषमाह ॥ परत-स्त्वेति ॥ एवंविधं तज्ज्ञानविषयकजन्यज्ञानाजन्यजन्यरूपं तज्ज्ञान-विषयकसमानाधिकरणज्ञानाजन्यसमानाधिकरणरूपं चेत्यर्थः ।

॥प्रमेयमिति ॥प्रमेयत्वप्रकारकंप्रमेयविशेष्यकं यज्ज्ञानं तत् १ग्राह्यप्रमाण्याश्रयविषयकं घटादिज्ञानरूपजन्यसमानाधिकरणज्ञानाजन्यं जन्यं समानाधिकरणंप्रमेयत्वप्रकारेण प्रामाण्यविषयकं चेति तद्विषयत्वेन सिद्धसाधनमित्यर्थः । एतच्चोपलक्षणं निरीश्वरमते व्यर्थविशेषणत्वं च बोध्यम् । एतेन समानाधिकरणेति विशेषणीयमिति शिरोमणिपक्षोऽपिप्रत्युक्तः ।

ननुप्रमेयमिति ज्ञाने विशेष्यतया प्रामाण्यस्य विषयत्वेऽपि नप्रकारतया । तथात्वेन विषयत्वं च निरुक्तौ विवक्षितमित्यत आह ॥ विषयेति ॥ प्रामाण्यस्य इत्यस्यानुव्यवसायस्येत्यत्रान्वयः । प्रामाण्यगोचरस्येत्यर्थः । गुणत्वप्रकारकसर्वज्ञानविशेष्यकशाब्दज्ञाननिष्ठप्रामाण्यग्राहकोनुव्यवसायो व्यवसायजन्यः । स च व्यवसायः सर्वज्ञानविषयको ज्ञानत्वेन स्वात्मानमपि विषयीकरोतीति तत्प्रामाण्यस्य तज्ज्ञानविषयकज्ञानजन्यज्ञानप्रकारत्वमे-वास्ति । तदजन्यज्ञानप्रकारत्वं नेति सर्वं ज्ञानं गुण इति ज्ञाननिष्ठप्रामाण्यांशे बाध इत्यर्थः । सर्वज्ञानान्तर्भूतं च तत्स्वं चेति विग्रहः । स्वपदेन व्यवसायः ।

केनचिदुक्तसमाधिमाशङ्क्य निराह ॥ नचैवं विधेति ॥ अर्थान्त-रादिति ॥ सामान्यधर्मावच्छिन्नस्वतस्त्वपरतस्त्वसंशयनिवर्तनानुपयोगा-दर्थान्तरादिति भावः ।

### **श्रीलक्ष्मीनाथतीर्थटीका**

तज्ज्ञानविषयकज्ञानाजन्यज्ञानविषयत्वं वदतो मणिकारस्याभिप्रेतं लक्षणद्वयमाशङ्क्य निराकरोति ॥ नापीति ॥ आद्यलक्षणे तज्ज्ञानविषयक-जन्यज्ञानजन्येत्युक्त अनुव्यवसायस्येश्वरज्ञानजन्यत्वमादाय बाध इत्येतन्निरस्तम् । जन्यज्ञानविषयत्वमित्युक्त्येश्वरज्ञानविषयत्वमादाय सिद्धसाधनं च निरस्तम् । एवं समानाधिकरणेत्युक्त्येश्वरज्ञानस्य प्रामाण्याश्रय-ज्ञानसामानाधिकरण्याभावादुक्तदोषद्वयं निरस्य लक्षणद्वयमयुक्तमित्यत्र हेतुमाह ॥ परतस्त्वपक्षेऽपीति ॥ प्रमेयमिति ॥
१प्रामाण्यप्रत्यासत्येति ॥ जन्यज्ञानं सर्वविषयत्वेन प्रामाण्याश्रयज्ञानविषयं समानाधिकरणं च भवति । तदजन्यं तदेव । तद्विषयत्वेन प्रामाण्यस्य सिद्धसाधनादित्यर्थः ।

सिद्धसाधनपरिहारं शङ्कते ॥ विषयपदेनेति ॥ तदा च प्रमेयमिति सामान्यप्रत्यासत्तिजन्यज्ञाने प्रमेयत्वस्य प्रकारत्वेन प्रामाण्यस्य प्रकारत्वा-भावादिति शङ्कितुर्हृदयम् । अत्रापि बाधमाह ॥ स्वतस्त्वपक्षेऽपीति ॥ सर्वं ज्ञानं गुण इति शब्देन सर्वज्ञानविषयकं ज्ञानं जायत इति सर्वज्ञानमध्ये स्वस्यापि प्रवेशात्स्वविषयं च भवति । तदनुव्यवसायस्य तज्जन्यत्वेन तदजन्यत्वाभावात् । सर्वं ज्ञानं गुण इति शब्दजन्यव्यवसायप्रामाण्यांशे बाधादित्यर्थः । दूषणान्तरं चाह ॥ एतदभावेति ॥ सर्वं ज्ञानं गुण इति शाब्दव्यवसायप्रामाण्यं तज्ज्ञानविषयकजन्यज्ञानप्रकारो नेति सिद्धसाधनात् । ननु सर्वं ज्ञानं गुण इति शाब्दव्यवसायप्रामाण्यस्यापक्षत्वान्न बाधः । घटादिज्ञानप्रामाण्यस्यैव पक्षत्वादिति शङ्कते ॥ न चैवमिति ॥ तत्र हेतुमाह ॥ सामान्य इति ॥ ज्ञानप्रामाण्यं स्वतः परतो वेति सामान्य-विप्रतिपत्तौ धर्मीभूतप्रामाण्यस्य पक्षत्वपरित्यागेन घटादिज्ञानप्रामाण्यं स्वतः परतो वेति सामान्यविप्रतिपत्तौ धर्मीभूतस्य साधनेऽर्थान्तरत्वादिति भावः ।

[Load More](javaऽcriptःvoid(0))
