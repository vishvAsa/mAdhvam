+++
title = "१३ प्रत्यक्षादिप्रमासुप्रत्येकानुगतगुणभङ्गः"
upstream_url = "https://dvaitavedanta.in/category-details/12601/4780/sharav/taraka/parath/parama/parata"
+++
## अथ मतम् अनित्यप्रत्यक्षप्रमात्वमनुमितिप्रमात्वं ..

**प्रत्यक्षादिप्रमासुप्रत्येकानुगतगुणभङ्गः**

## **तर्कताण्डवम्**

अथ मतम् अनित्यप्रत्यक्षप्रमात्वमनुमितिप्रमात्वं शाब्दप्रमात्वं च कार्यतावच्छेदकम् बाधकं विना कार्यमात्रवृत्तित्वाद् घटत्ववदितिप्रत्येकमेवप्रयोक्तव्यम् । बाधकं च समाजस्यार्थिकत्वमनुगत-हेत्वभावश्च । तेन नीलघटत्वादौ घटज्ञानत्वादौ च न व्यभिचारः । एतादृशप्रत्यक्षप्रमात्वादिकंप्रत्यनित्यप्रमात्वस्य व्यापकत्वमेवप्रमात्वस्य परतस्त्वम् । एवं च तत्तत्प्रागभावनिरूपितकार्यतया नार्थान्तरम् ।

नचात्राप्यनुगतहेत्वभावो बाधकः ।प्रत्यक्षप्रमायामिन्द्रियार्थ-सन्निकर्षस्यार्थस्य च अनुमितिप्रमायां यथार्थलिङ्गपरामर्शस्य शाब्द-प्रमायां यथार्थवाक्यार्थज्ञानस्य च गुणस्य अनुगमात् । भ्रमे त्वर्थोऽसन्निति न हेतुर्न वा तस्य सन्निकर्ष इति चेदुच्यते ।

### **न्यायदीपः**

अनित्यप्रमात्वं कार्यतावच्छेदकं बाधकं विना कार्यमात्रवृत्तिधर्मत्वाद् इति मण्युक्तानुमानेप्रगल्भादिनोक्तानुगतगुणपक्षं निरस्य यज्ञपत्युक्त-प्रमात्वपक्षीयमनुमानं च निरस्य यत्पक्षधरेणैव पक्षान्तरमुक्तं ‘‘यद्यपि यथाश्रुतं साध्यं बाधितम् अनित्यप्रमानुगतहेत्वसिद्धेर् अत एव स्वरूपासिद्धि-रपि तथाप्यनित्यप्रमात्वमित्यनेन अनित्यप्रत्यक्षप्रमात्वादिकमेव विवक्षितं कार्यतावच्छेदकव्यापकत्वमेव साध्यं तादृशकार्यमात्रवृत्तिधर्मव्यापकत्वादिति हेतुरिति वा स्मर्तव्यमिति’’ तदनुरोधेनप्रमामात्राननुगतगुणपक्षमाशङ्कते ॥ अथेति ॥ मतमिति ॥ इतिप्रयोक्तव्यमित्यन्वयः ॥ बाधकं विनेति ॥ अवच्छेदकान्तरोपपन्नकार्यताश्रयवृत्तित्वस्वावच्छिन्नकार्यताप्रतियोगिककारणासम्भव इत्यादिबाधकं विनेत्यर्थः ।

नित्यवृत्तित्वादिकार्यतावच्छेदकत्वबाधकस्य ज्ञानत्वादाविव नील-घटत्वादावभावात् । विशिष्टहेतोरपि तत्र व्यभिचार इत्यतो विवक्षित-पक्षधराद्युक्तबाधकशब्दार्थोक्त्योक्तदोषं निराह ॥ बाधकं चेति ॥ समाजस्य मेलनस्य आर्थिकत्वम् अवच्छेदकान्तरोपपन्नकार्यताश्रयवृत्तित्वमित्यर्थः ॥ अनुगतेति ॥ स्वावच्छिन्नकार्यताप्रतियोगिकानुगतहेत्वभाव इत्यर्थः ॥ तेनेति ॥ बाधकं विनेत्यत्र विवक्षितबाधकाभावरूपविशेषणेनेत्यर्थः ।

एवं जन्यप्रत्यक्षप्रमात्वादेः परतस्त्वप्राप्तावप्यनित्यप्रमात्वस्य तन्न प्राप्तमित्यत आह ॥ एतादृशेति ॥प्रमात्वस्य अनित्येति योज्यम् । यद्वा ईश्वरज्ञानप्रामाण्यस्यापि परतस्त्वं प्राप्तमिति भावेनप्रमात्वस्येत्येवोक्तिः ॥ एवं चेति ॥ अनित्यप्रत्यक्षत्वादेः कार्यतावच्छेदकत्वेनानित्य-प्रमात्वस्य तद्व्यापकत्वे साध्यमाने सतीत्यर्थः ॥ बाधक इति ॥ स्वावच्छिन्नकार्यतानिरूपितैककारणाभावरूपबाधकसत्वाद्बाधकं विनेत्युक्त-विशेषणासिद्धिरिति भावः ।

------------------------------------------------------------------------

प्रत्यक्षप्रमामात्रे न सन्निकर्षार्थौ हेतू

## **तर्कताण्डवम्**

प्रत्यक्षप्रमामात्रे न सन्निकर्षार्थौ हेतू । शुक्तौ रूप्यभ्रमकालेपि तयोः सत्वेन शुक्तित्वेन शुक्तिप्रमाप्रसङ्गात् । दोषःप्रतिबन्धक इति चेत्तर्ह्यावश्यकत्वाद्दोषाभावादेवप्रमास्तु ।

किञ्च षडि्वधसन्निकर्षान्यतरद्योगिप्रत्यक्षादौप्रत्यभिज्ञायां च तत्तादौ नास्ति । तत्र च योगजधर्मसंस्कारादिःप्रत्यासत्तिश्चेत्तर्हि भ्रमेपि दोषस्तथा स्यात् ।

किञ्च चक्षुरादिवत्कारणत्वेन धर्मिग्राहकमानासिद्धोर्थः सन्निकर्षेणान्यथासिद्धत्वादतीतादिविषयकयोगिप्रत्यक्षादौ असत्वाच्च नप्रत्यक्षप्रमाहेतुः । अन्यथा वर्तमानविषयकानुमितावप्यर्थो हेतुः स्यात् ।

### **न्यायदीपः**

मण्याद्युक्तमेवाह ॥प्रत्यक्षेति ॥ अनित्येति योज्यम् ॥ गुणस्येति ॥ अन्वयव्यतिरेकादिति मण्युक्तेरिति भावः । सादृश्यज्ञानमुपमितौ गुण इति मण्युक्तमप्यत्र नानूदितम् । उपमानस्यानुमानानतिरेकस्यान्यत्र व्यक्तत्वात् ॥ सन्निकर्षार्थाविति ॥ अल्पनिरासत्वात्सन्निकर्षस्य पूर्वं निर्देशः । यद्वा ‘‘नासिकास्तनयोर्ध्माधेटोः’’ इत्यादिनिर्देशेन ‘‘अल्पाच्तरं पूर्वं’’ इत्यस्य प्रायिकत्वादर्थस्य यौ सन्निकर्षाविति भ्रमनिरासायैवं निर्देशाददोषः ।

अन्वयव्यभिचारमाह ॥ शुक्ताविति ॥ तयोः शुक्तिरूपार्थतत्सन्नि-कर्षयोरित्यर्थः । इदन्त्वेनप्रमात्वस्य सत्त्वाच्छुक्तित्वेनेत्युक्तिः । तथाचानु-गतहेत्वभावरूपबाधकस्यैव भावाद् बाधकं विनेत्यसिद्धमिति भावः । मण्यादिना दाहाभावेपि वह्नेर्दाहाहेतुत्वाभाववदिहाप्यहेतुत्वं न सन्निकर्षादेः प्राप्यत इति भावेनाशङ्क्य निराह ॥ दोष इति ॥ दोषाभावादेवेति ॥ तस्य चानित्यप्रमामात्रे अनुगतहेतुत्वात्किमुक्तकुसृष्ट्येति भावः ।

नन्वेवं दाहस्थलेपि मण्याद्यभाव एव हेतुः स्यान्न वह्निः । अन्वय-व्यतिरेकबलाद्वह्नेर्दाहहेतुत्वे सन्निकर्षादेरप्यस्तु हेतुत्वम् । सन्निकर्षोत्कर्षेणप्रमोत्कर्षदर्शनाच्चेति चेत् । किमत्र सन्निकर्षपदेन लौकिक एवाभिमतोऽथा-लौकिकप्रत्यासत्तिसाधारणं सन्निकर्षमात्रमिति कल्पौ हृदि कृत्वाऽऽद्ये व्यतिरेकव्यभिचारमाह ॥ किञ्च षड्विधेति ॥ संयोगसंयुक्तसमवाय-संयुक्तसमवेतसमवायसमवायसमवेतसमवाय विशेषणविशेष्यभावरूपेत्यर्थः । अन्यतरदित्यस्य प्राग्वत्साधुत्वं ध्येयम् । योगिप्रत्यक्षादावित्यादिपदेन सामान्यजप्रत्यक्षग्रहः ।प्रत्यभिज्ञायामित्युपलक्षणम् । सुरभिचन्दनमित्यादि-प्रत्यक्षं च ग्राह्यम् । तेन तत्तादावित्यादिपदेनोपनीतगन्धादिग्रहः । द्वितीय-माशङ्क्यान्वयव्यभिचारेण निराह ॥ तत्र चेति ॥ संस्कारादिरित्यादिपदेन ज्ञानसामान्ययोर्ग्रहः ॥ तथेति ॥प्रत्यासत्तिरित्यर्थः । तथाच तादृश-प्रत्यासत्तौ सत्यामपि तत्रप्रमानुदयाद्व्यभिचार इति भावः ।

एवमर्थस्याप्यनन्यथासिद्धान्वयव्यतिरेकौ न स्तः । अन्यथाख्यातिविचारे सुधोक्तरीत्या क्वचिद्विशेषणाभावात् क्वचिद्विशेष्याभावादिति भावेनाह ॥ किञ्चेति ॥ ननु सन्निकर्षेणैवार्थोन्यथासिद्धश्चेच्चक्षुरादिरपि तथा स्यादित्यत उक्तम् ॥ चक्षुरादिवदित्यादि ॥ रूपाद्युपलब्धयः करणसाध्याः क्रियात्वाच् च्छिदिक्रियावदित्यनुमानेन सिद्ध्यच्चक्षुरादिकं करणत्वेनैव सिद्धम् । नत्वर्थ इति वैषम्यमिति भावः ॥ अतीतेति ॥ अतीतानागतविषयके योगिप्रत्यक्षे सामान्यजप्रत्यक्षे चेत्यर्थः ॥ अन्यथेति ॥ उक्तदिशाऽन्यथासिद्ध्यकल्पन इत्यर्थः ।

------------------------------------------------------------------------

अपि च त्वन्मते भ्रमेपि यस्मिन्नंशे..

## **तर्कताण्डवम्**

अपि च त्वन्मते भ्रमेपि यस्मिन्नंशे भ्रमत्वं तद्रजतत्वादिकं विशेषणं सदेव । वैशिष्ट्यं त्वसदप्यसत्ख्यातिभीतस्य तव मते न भाति । किञ्च त्वन्मतेप्रत्यक्षप्रमायामपि विशेषणज्ञानमेव हेतुर्न तु विशेषणम् । विशेष्यं तु भ्रमेऽपि सदेव ।

ननु तथापि लौकिकप्रत्यक्षप्रमायां वैशिष्ट्यरूपोऽर्थो गुणः । भ्रमे तु चिरन्तनमतेऽसदपि वैशिष्ट्यं सदुपरक्तत्वेन भातीति चेन्न । अर्थो न हेतुरित्युक्तत्वात् ।

किञ्च यद्वैशिष्ट्यमसन् न तदंशे त्वन्मते बाधस्तत्प्रयुक्तभ्रमत्वं वा सम्भवति । त्वन्मतेऽसतोऽभावविरहात्मत्वरूपप्रतियोगित्वाभावेन स्वप्रतियोगिकाभावप्रमारूपबाधायोगात् । यत्र तु रजतत्वांशे ते सम्भवतः न तदसदिति नार्थो भ्रमव्यावृत्तो हेतुः । एवं बाष्पे धूमभ्रमेणोत्पन्नायां यादृच्छिकसंवादेनप्रमायामनुमितौ न यथार्थलिङ्ग-परामर्शोऽस्ति ।

### **न्यायदीपः**

अन्वयव्यभिचाराच्चार्थो न हेतुरिति भावेनाह ॥ अपिचेति ॥ सदेवेति ॥ तथा च तत्रान्वयव्यभिचारान्नार्थःप्रमायां हेतुरिति भावः । ननु वैशिष्ट्यांश एव भ्रमत्वम् । तच्चासदेव । अतो न व्यभिचार इत्यत आह ॥ वैशिष्ट्यं त्विति ॥ तवेति ॥ मणिकृत इत्यर्थः । एतेन ‘‘भ्रमे त्वर्थोऽसन्निति न हेतुः’’ इति प्रागुक्तंप्रत्युक्तम् ।

ननु विशेषणमन्यत्र सदपि पुरतोऽसदेवेति चेत्तर्हि विशेषणमर्थश्चेद-सम्भवि । विशेष्यं चेद्व्यभिचारीत्याह ॥ किञ्च त्वन्मत इत्यादिना ॥ सदेवेति ॥ तथाच शुक्तित्वेन शुक्तिप्रमा स्यात् । नास्ति च सा अतो न विशेष्यरूपोर्थःप्रमायां गुणतया हेतुरिति भावः ।

ननु मणिकृन्मते वैशिष्ट्यरूपार्थ एवप्रमारूपजन्यप्रत्यक्षमात्रे गुणोस्तु । भ्रमे च वैशिष्ट्यरूपोर्थः पुरतोऽसन्निति तस्य भ्रमाहेतुतया भ्रान्तेःप्रमात्वा-नापत्तिः । अन्यत्र सत्वेन भ्रान्तौ भानोपपत्तेश्चेति चेन्न । यत्र क्वचन सत्व-मात्रेण तद्गोचरजन्यप्रत्यक्षंप्रत्यनन्यथासिद्धनियतपूर्वक्षणवृत्तित्वाभावेन हेतुत्वानिर्धारणात्पुरतोऽसत्वेनाहेतुत्वस्य सन्निकर्षाभावेनोपपत्त्या पुरत-स्सत्वस्य सन्निकर्ष एवोपयोगेन सर्वथापि तदहेतुत्वस्यैव न्याय्यत्वाच्चेति ध्येयम् ।

प्राचां मतमाशङ्कते ॥ नन्विति ॥ उक्तत्वादिति ॥ चक्षुरादि-वदित्यादिना ग्रन्थेनेत्यर्थः । वैशिष्ट्यरूपोऽर्थोऽर्थपदेन न विवक्षितुं शक्यः । किन्तु विशेषणं विशेष्यं वा । तच्चान्वयव्यभिचारान्नप्रमायां हेतुरिति भावेनाह ॥ किञ्चेति ॥ यदिति भिन्नं पदम् ॥ त्वन्मते ॥ प्राचीनतार्किकमते ॥ स्वप्रतियोगिकेति ॥ प्रामाणिकस्य घटादेरेवात्यन्ताभावोपगमेनाप्रामाणि-कात्यन्ताभावाऽनङ्गीकारात् । तदनङ्गीकारे हेतुरभावविरहेत्यादि । बाधायोगा-दित्युक्त्या तत्प्रयुक्तभ्रमत्वस्याप्ययोग उक्तप्राय इति भावः ॥ त इति ॥ बाधभ्रमत्वे इत्यर्थः । उक्तरूपबाधयोगादेव तत्प्रयुक्तभ्रमत्वं च सम्भवतीति भावः ।

प्रत्यक्षप्रमायामनुगतगुणासम्भवमुक्त्वा ‘‘दृश्यते च यादृच्छिकसंवादिना गुणाभावेपिप्रमाजनकत्वं’’ इति तत्वनिर्णयटीकां विवृण्वन्ननुमितावपि प्रागुक्तानुगतगुणं निराह ॥ एवमित्यादिना ॥

------------------------------------------------------------------------

नचेश्वरे सोऽस्तीति वाच्यम्

## **तर्कताण्डवम्**

नचेश्वरे सोऽस्तीति वाच्यम् । उक्तरीत्या दोषजन्यत्वस्यापि सत्वेन भ्रमत्वस्याप्यापत्तेः । ईश्वरज्ञानस्य सत्यपरामर्शत्वेन कारणत्वकल्पनस्य परतस्त्वसिद्ध्यधीनत्वेनान्योन्याश्रयाच्च । भ्रमघटादिसाधारणेनोपादानाद्यपरोक्षज्ञानत्वेन कारणत्वे च तस्य न गुणता । अन्यथास्मदादिनिष्ठानां संशयप्रत्यक्षानुमितिनिर्विकल्पकानां यथाक्रममीश्वरनिष्ठैर्विशेषदर्शनलिङ्गपरामर्शवाक्यार्थज्ञानविशेषणज्ञानै-र्जन्यत्वाद्ययथाक्रमं निश्चयत्वानुमितित्वशाब्दज्ञानत्वसविकल्पकत्वानि स्युः ।

अपिचैवं व्यधिकरणस्य परामर्शस्य गुणत्वे दोषत्वमपि तस्यैव स्यात् । सामानाधिकरण्यस्याप्रयोजकत्वात् । तथाचाभासानुमिति-मूलत्वेन नित्यभ्रमः सिद्ध्येत् । किञ्चैवं सति स्थाणौ करादिविपर्यय-जन्यस्य पुरुषत्वभ्रमस्येश्वरनिष्ठया वक्रकोटरत्वादिप्रमया जन्यत्वा-त्स्थाणुप्रमात्वं स्यात् ।

### **न्यायदीपः**

ननु समानाधिकरणस्य तस्य तत्राभावेपि कार्यमात्रंप्रति कारणस्येश्वरीय-ज्ञानस्य सल्लिङ्गविषयकस्य तत्रापि सत्त्वमस्ति सामानाधिकरण्यस्या-प्रयोजकत्वात् । अतो न व्यतिरेकव्यभिचार इति भावेनाशङ्क्य निराह ॥ न चेति ॥ दोषेति ॥ अस्मदीयासल्लिङ्गपरामर्शरूपेत्यर्थः ।

ईश्वरज्ञानमपि किं सल्लिङ्गपरामर्शत्वेन हेतुरुतोपादानादिज्ञानत्वेन । आद्ये दोषमाह ॥ इश्वरेति ॥ अन्त्ये तु न तस्य गुणत्वेन हेतुत्वम् । तथात्वे भ्रमस्यापि गुणजन्यतापत्तिरिति भावेनाह ॥ भ्रमेति ॥ भ्रमसाधारणेन घटादिसाधारणेनेत्यर्थः । उपादानादिप्रत्यक्षत्वेन हेतुतेत्युपपादनाय घटा-दीत्युक्तिः । विपक्षेऽनिष्टप्रसङ्गद्योतनाय भ्रमेत्युक्तिः । अतिप्रसङ्गान्तराण्याह ॥ अन्यथेति ॥ तेनापि रूपेण हेतोस्सल्लिङ्गविषयकत्वमात्रेण गुणत्व इत्यर्थः ।

येन केनापि रूपेण हेतोरपीश्वरज्ञानस्य गुणत्वकल्पनेऽतिप्रसङ्गान्तरं चाह ॥ अपि चेति ॥ एवमित्यस्य व्यक्तीकरणं व्यधिकरणस्येत्यादि नित्यभ्रम इति ॥ ननु सति सम्भवे त्यागायोगात्तत्र समानाधिकरण एवासल्लिङ्गपरामर्शरूपदोषसम्भवान्न व्यधिकरणदोषकल्पनेति चेन्न । गन्धप्रागभावावच्छिनो घटो गन्धवान् पृथिवीत्वादित्यादावाभासानुमितौ समानाधिकरणदोषासम्भवे व्यधिकरणस्यैव कल्प्यत्वेऽनुगतिलाभाय सर्वत्र तस्यैव दोषत्वकल्पनौचित्यादिति भावः ।

ननु गुणे सामानाधिकरण्यमप्रयोजकम् । दोषे तु तन्नियमःप्रयोजकः । गन्धप्रागभावावच्छिन्न इत्यादौ बाधितत्वप्रमादिरेव कश्चित्कल्प्यत इत्यत आह ॥ किञ्चैवं सतीति ॥ व्यधिकरणस्यापि गुणस्य हेतुत्वे सतीत्यर्थः ।

॥ स्थाणुप्रमात्वमिति ॥ न च तत्र समानाधिकरणो दोषःप्रबल इति शङ्क्यम् । यादृच्छिकसंवादिनिप्रमानुदयापातात् । न चारोपे१ सति निमित्तानुसरणमिति न्यायेन तत्रप्रमात्वादृष्ट्या न विशेषप्रमात्वेनेश्वरज्ञानं हेतुरिति युक्तम् । प्रामाण्यस्य स्वतस्त्वेनाप्युपपत्त्या ईश्वरज्ञानस्याप्यनुमिति-प्रमायां न गुणत्वेन हेतुत्वमिति सुवचत्वादिति भावः ।

------------------------------------------------------------------------

ननु तर्ह्यनुमितिसमानाधिकरणं वस्तुतः..

## **तर्कताण्डवम्**

ननु तर्ह्यनुमितिसमानाधिकरणं वस्तुतः साध्यव्याप्यवतः पक्षस्य व्याप्यवत्वेन ज्ञानं गुणोस्त्विति चेन्मैवम् । लाघवेन वस्तुतः साध्यवत्पक्षस्य ज्ञानेनैवप्रमात्वसम्भवात् । स च विषयसत्वोप-हितत्वान्न गुण इत्युक्तम् ।

किञ्च गन्धप्रागभावावच्छिन्नो घटो गन्धवान् पृथिवीत्वादित्यनुमाने वस्तुतोऽनेककर्तृके लाघवतर्कानुग्रहादेककर्तृकत्वविषयानुमाने चोक्त-गुणसद्भावात्प्रमा जायेत ।

न च बाधाभावसहकृतसत्यपरामर्शादिर्गुण इति वाच्यम् । आवश्यकत्वाद्बाधाभावेनैवप्रमात्वसम्भवेन गुणस्य हेतुत्वासिद्धेः । एवं विप्रलम्भकादिवाक्यजन्यायां शुकादिवाक्यजन्यायां च यादृच्छिकसंवादेनप्रमायां न यथार्थवाक्यार्थज्ञानमस्ति । १न च तत्रापीश्वरे तदस्तीति शङ्क्यम् । व्यधिकरणगुणजन्यत्वेनप्रमात्ववत् समानाधिकरणदोषजन्यत्वेनाप्रमात्वं च स्यादित्याद्यतिप्रसङ्गात् । किञ्च तद्धि न साक्षाच्छाब्दप्रमाजनकम् । वक्तृनिष्ठे तस्मिंश्चिरध्वस्तेपि श्रोतरिप्रमोत्पत्तेः । किन्तु वाक्यरचनाद्वारा । रचनायां च न तत्कारणम् । शुकबालादीनामिव तादृशपदावलीज्ञानमात्रेण तदुपपत्तेः ।

### **न्यायदीपः**

एवं यादृच्छिकसंवादिनि पूर्वोक्तगुणव्यभिचारमुक्त्वा तत्स्थैर्याय व्यधि-करणस्य गुणत्वमनेकदोषोक्त्या निरस्येदानींप्रकारान्तरेण तत्र गुणव्यभिचारा-भावमाशङ्क्य दोषान्तरमाह ॥ नन्वित्यादिना ॥ यादृच्छिकसंवादिनि धूमाभावेपि वह्निव्याप्यस्यालोकादेः सत्वेन तादृशे पक्षे बाष्पे धूमज्ञानं व्याप्यवत्वज्ञानं भवतीति न तत्र व्यभिचार इति भावः ॥ वस्तुत इति ॥ वस्तुतः साध्यवान् यः पक्षस् तादृशपक्षज्ञानेनैवेत्यर्थः ॥ स चेति ॥ उक्त-रूपपक्षस्य ज्ञानमित्यर्थः । तच्चेति वक्तव्ये विधेयगुणापेक्षया पुल्लिङ्गप्रयोगः ।

उक्तरूपगुणस्यान्वयव्यभिचारं चाह ॥ किञ्चेति ॥ अनेकेति ॥ प्रासादः सकर्तृकः कार्यत्वाद् घटवदित्यनुमान इत्यर्थः ॥ उक्तेति ॥ वस्तुतः साध्यव्याप्यवत इत्यादिनोक्तेत्यर्थः ।

एतेन पक्षतावच्छेदकावच्छेदेन ज्ञाप्यवति पक्षे लिङ्गज्ञानं गुण इति रुचिदत्तोक्तं निरस्तम् । वस्तुतोऽनेककर्तृक इत्यादिनोक्तदोषानतिलङ्घनात् । लाघवेन वस्तुतो ज्ञाप्यवत्पक्षस्य ज्ञानेनैवप्रमात्वसम्भवात् । तस्य च विषयसत्वोपहितत्वेनागुणत्वात् ।

एतेनैव पक्षतावच्छेदकाविरोधिसाध्यकानुमितिप्रमायां यथार्थलिङ्गपरामर्शो गुण इति पक्षधरोक्तमपिप्रत्युक्तम् । गन्धप्रागभावेत्युक्तस्थले त्वदुक्तगुणे सत्यपि पक्षतावच्छेदकाविरोधिसाध्यप्रमाया अनुदयात् ॥ बाधाभावे-नैवेति ॥ स च विषयसत्वपर्यवसन्न इति न गुण इति भावः ।

एतेन बाधितत्वज्ञानं गुण इतिप्रत्युक्तम् । विषयसत्वोपहितत्वात् । घनगर्जितस्थले व्यभिचाराच्च । ‘‘दृश्यते च यादृच्छिकसंवादिनोऽनाप्तवाक्यस्य गुणाभावेपि यथार्थज्ञानजनकत्वं’’ इति तत्वनिर्णयटीकावाक्यं विवृण्वानः प्रागुक्तं शाब्दप्रमायामप्यनुगतगुणं निराह ॥ एवमिति ॥ घटोस्तीति वक्तव्येप्रमादादिना पटोस्तीत्युक्तवाक्यमादिपदार्थः । ननु तद्वाक्ये तादृशगुणाभावेपि तज्जातीये वाक्यान्तरेऽस्तीत्यतस्तत्रापि तस्य न हेतुत्वमित्याह ॥ किञ्चेति ॥ चिरध्वस्तेपि तस्मिन्निति पूर्वेणान्वयः ।

------------------------------------------------------------------------

न च तत्रापीश्वरनिष्ठं यथार्थवाक्यार्थज्ञानं..

## **तर्कताण्डवम्**

न च तत्रापीश्वरनिष्ठं यथार्थवाक्यार्थज्ञानं रचनाद्वारा हेतुरिति वाच्यम् । तस्य ज्ञानसामान्यं भ्रमं चप्रतीवोपादानापरोक्षत्वेनैव हेतुतयाप्रमांप्रत्यसाधारण्याभावात् । अन्यथोक्तातिप्रसङ्गात् । विसंवादिशुकादिवाक्यरचनाहेतुत्वेन भ्रमोपि कल्प्यत इति नित्यप्रमावन्नित्यभ्रमप्रसङ्गाच्च ।

ननु शाब्दप्रमायां योग्यता तत्प्रमा वा गुणः । स च सर्वत्रप्रमाण-वाक्येऽस्तीति चेन्न । मदिष्टवेदापौरुषेयत्वाविरोधिनस्त्वदिष्टेश्वरसिद्धि-विरोधिनश्चैवंविधगुणजन्यत्वस्य साधने अर्थान्तरात् ।

### **न्यायदीपः**

ननु कार्यमात्रंप्रति कारणीभूतमीश्वरज्ञानमेव यथार्थवाक्यार्थज्ञानरूपं सद्रचनाद्वाराप्रमांप्रति गुणत्वेन कारणमस्तु । अतो न यादृच्छिकप्रमायां व्यभिचारः । नापि तेन विना वाक्यरचनोपपत्तिः । तस्य कार्यमात्रंप्रति हेतुत्वेन रचनायां तज्जन्यप्रमायां च हेतुत्वात् । शुकादिवाक्यजन्य-प्रमायामपीश्वरीयप्रमामादायैव न व्यभिचार इति तदीयव्याख्यात्रुक्तेः । ‘‘भ्रान्तप्रतारकवाक्ये शुकादिवाक्ये चेश्वरस्यैव यथार्थवाक्यार्थज्ञानं जनकं’’ इति मण्युक्तेरिति भावेन शङ्कते ॥ न च तत्रापीति ॥ यादॄच्छिकसंवादि-न्यामपीत्यर्थः ॥ उक्तेति ॥ अन्यथाऽस्मदादीत्यादिनोक्तेत्यर्थः ।

‘‘वयन्तु ब्रूभः’’ इत्युपक्रम्य ‘‘शाब्दप्रमायां वक्तुर्यथार्थवाक्यार्थज्ञानं न गुणः । किन्तु योग्यत्वादिकं यथार्थतज्ज्ञानं वेति मण्युक्तं पक्षान्तरमाशङ्कते ॥ नन्विति ॥ योग्यता स्वरूपसती न हेतुरतो न गुण इत्यतस्तत्प्रमा वेत्युक्तम् ॥ त्वदिष्टेति ॥

‘‘प्रमायाः परतन्त्रत्वात्सर्गप्रलयसम्भवात् ।

तदन्यस्मिन्ननाश्वासान्न विधान्तरसम्भवः ।’’

इति कुसुमाञ्जल्युक्त्या प्रामाण्यपरतस्त्वस्येश्वरसिध्यर्थत्वोपगमाद्यथार्थ-वाक्यार्थज्ञानस्य गुणत्वपक्ष एव वेदे तादृशयथार्थवाक्यार्थज्ञानवत्वे-नेश्वरसिद्धेरिति भावः ।

------------------------------------------------------------------------

किञ्च योग्यता किं शब्दप्रतिपाद्यस्य ..

## **तर्कताण्डवम्**

किञ्च योग्यता किं शब्दप्रतिपाद्यस्य संसर्गस्य सत्वं किं वा संसर्गसत्वाविनाभूतं धर्मान्तरम् ॥

नाद्यः । शाब्दप्रमायां शाब्दप्रमाया वा तद्विषयस्य वा अजन-कत्वात् । विषयसत्वस्यप्रमात्वान्तर्गतत्वेन तद्धेतुत्वायोगाच्च ।प्रत्यक्षादिप्रमास्वपि नियतविषयसत्वस्य सद्भावेन त्वदुक्तस्य शाब्दा-साधारण्यस्यायोगाच्च । अप्रमायामपि विषयासत्वस्यैव दोषत्वा-पाताच्च । आवश्यकेन निर्दोषत्वेनैवप्रमात्वोपपत्तेश्च ।

नान्त्यः । त्वया ह्येकपदार्थसंसर्गेऽपरपदार्थनिष्ठात्यन्ताभाव-प्रतियोगित्वप्रमाविशेष्यत्वाभावो वा एकपदार्थसंसर्गेऽपरपदार्थनिष्ठा-त्यन्ताभावप्रतियोगितावच्छेदकधर्मशून्यत्वं वा योग्यतेत्युक्तम् ॥

### **न्यायदीपः**

ननु ‘‘न वैदिकप्रमाया गुणजन्यत्वेनेश्वरसिद्धिः’’ इति मणिकृदुक्तेरेतन्मते हेत्वन्तरेणास्त्वीश्वरसिद्धिरित्यत आह ॥ किञ्चेति ॥ ‘‘वाक्यार्थाबाधो योग्यता’’ इतीहैव प्रामाण्यवादे मण्युक्तेराद्यः कल्पः । योग्यतावादोक्त्यनु-रोधेनान्त्यः ॥ धर्मान्तरमिति ॥ एतच्चाग्रे व्यक्तम् ॥ अजनकत्वादिति ॥ आद्य आत्माश्रयात् । अन्त्येऽतीतादिसाधारण्यादिति१ भावः ॥ तद्धेतु-त्वायोगाच्चेति ॥ आत्माश्रयादिति भावः ॥ विषयासत्वस्यैवेति ॥ गुणविरोधिन एव दोषत्वादनुगतिसम्भवाच्च । तथाच भ्रमेऽसतोपि भानं त्वयापि स्वीकार्यम् । अन्यथा भ्रमत्वमेव न स्यादिति भावः ।

ननु शुकबालादिवाक्यजन्यप्रमायामन्यस्यप्रमात्वप्रयोजकस्याभावा-दनन्यगत्या विषयसत्वरूपापि योग्यतैव गुण इत्येव वाच्यमित्यत आह ॥ आवश्यकेनेति ॥ वक्तुर्भ्रमविप्रलम्भादिदोषभावे योग्यताया अप्यभावेन तदर्थं तस्यापेक्षणीयत्वेनावश्यकत्वमिति भावः । योग्यतावादोक्तमाह ॥ एकेति ॥ जलेन सिञ्चतीत्यादौ सेकरूप एको यः पदार्थस् तत्संसर्गेऽ-परपदार्थभूतजलनिष्ठात्यन्ताभावप्रतियोगी सेकसंसर्ग इति कदापिप्रमित्य-भावेनापरपदार्थनिष्ठात्यन्ताभावप्रतियोगित्वप्रकारिका याप्रमा, तद्विशेष्यत्वा-भावोस्तीति तद्योग्यवाक्यम् । वह्निना सिञ्चतीत्यादौ तु सेकनिरूपितसंसर्गे वह्निनिष्ठात्यन्ताभावप्रतियोगी सेकसंसर्ग इतिप्रमित्युदयेन तत्रापरपदार्थ-निष्ठात्यन्ताभावप्रतियोगित्वप्रकारकप्रमाविशेष्यत्वमेवास्तीति तदयोग्य-वाक्यम् । अतो नाव्याप्त्यतिव्याप्ती । अत्र आकाशे शब्द इति योग्यवाक्ये शब्दनिष्ठात्यन्ताभावप्रतियोगित्वप्रमाविशेष्यत्वमवृत्तिपदार्थे आकाशेऽस्तीत्य-व्याप्तिनिरासाय एकपदार्थ इत्यनुकत्वा एकपदार्थसंसर्ग इत्युक्तम् । आकाशसंसर्गस्तु न तथेति न दोषः । अपरपदार्थनिष्ठात्यन्ताभाव-प्रतियोगित्वाभाव इत्येव पूर्तौ तादृशप्रतियोगित्वप्रमाविशेष्यत्वंप्रतिबन्धक-मिति मतावष्टम्भेन तत्प्रमाविशेष्यत्वाभाव इत्यन्तमुक्तमित्याहुः ।

नरहरिस्तु उक्तात्यन्ताभावप्रतियोगित्वाभाव इत्येवोक्तौ वाक्यार्थ एव योग्यता स्यादिति तत्प्रमाविशेष्यत्वाभाव इत्युक्तमित्यब्रवीत् । तथाच योग्यतावादे स्पष्टयिष्यामः । घटसंसर्गत्वं गेहनिष्ठात्यन्ताभावप्रतियोगीतिप्रमाविषयत्वस्य घटसंसर्गेपि सत्वेन घटोस्तीति वाक्येऽव्याप्तिनिरासायप्रमाविशेष्यत्वाभाव इत्युक्तम् ।

अत्र स्वपरसाधारणप्रमाविशेष्यत्वाभावनिश्चयस्याशक्यत्वात्प्रमाप्रवेशे गौरवाच्चेत्यादिदोषाद्द्वितीयं लक्षणम् । वह्निसंसर्गत्वं हि सेकपदार्थ-निष्ठात्यन्ताभावप्रतियोगितावच्छेदकधर्मस् तच्छून्यत्वं जलसंयोगेऽस्तीति जलेन सिञ्चतीत्यादिवाक्यं योग्यम् । अग्निनेति वाक्यं त्वयोग्यमिति नाव्याप्त्यादि-दोषः । अत्रोक्तरूपप्रतियोगित्वाभावस्य वाक्यार्थरूपसंसर्गसत्वपर्यवसन्नतया तज्ज्ञानस्य शाब्दप्रमायामहेतुत्वादेतत्प्रतियोगितावच्छेदकधर्मशून्यत्वमित्युक्तम् ।

------------------------------------------------------------------------

तत्र चाद्यपक्षेऽनन्वयप्रमाविरहो योग्यता..

## **तर्कताण्डवम्**

तत्र चाद्यपक्षेऽनन्वयप्रमाविरहो योग्यता द्वितीये जलेन सिञ्च-तीत्यत्र सेकानन्वयप्रतियोगितावच्छेदका येऽग्नित्वादयो धर्मास्त-च्छून्यत्वं जले विद्यमानं योग्यतेति पर्यवस्यति । तत्र यद्यपि इदं द्वयं संसर्गसत्वाविनाभूतं न तु संसर्गरूपमिति न पूर्वक्तदोषः । तथाप्यत्र पक्षद्वयेऽनन्वयप्रमाविरहो वा अनन्वयप्रमाविरहप्रमा वा अनन्वय-प्रतियोगितावच्छेदकधर्मशून्यत्वं वा तच्छून्यत्वप्रमा वा गुण इति फलितार्थः । स चायुक्तः । आवश्यकेन निर्दोषत्वेनैवप्रमात्वोपपत्तौ संसर्गव्याप्यस्य संसर्गाभावप्रमाविरहस्य वा तत्प्रमाया वा संसर्गा-भावप्रतियोगितावच्छेदकधर्मशून्यत्वस्य वा तत्प्रमाया वा गुणत्व-कल्पनेऽतिगौरवात् । न हि निर्दोषत्वे सति तयोर्वा तत्प्रमयोर्वा व्यतिरेकेण शाब्दप्रमाव्यतिरेको दृष्टः । न च शाब्दप्रमाया गुण-जन्यत्वमद्यापि सिद्धम् । येन तन्निर्वाहाय तयोर्वा तत्प्रमयोर्वा गुणत्वं कल्प्यते ।

किञ्चप्रत्यक्षादावपि विषयसत्वाविनाभूतस्य विषयासत्व-प्रमाविरहादेः सत्वात्स एव गुणः स्याद् इतीन्द्रियार्थसन्निकर्षा-देर्गुणत्वोक्तिरयुक्ता स्यात् । तत्र सतोपि तस्य गुणत्वेन जनकत्वे मानं नेति चेत्समंप्रकृतेपि ।

### **न्यायदीपः**

॥ अनन्वयेति ॥ एकपदार्थसंसर्गेऽपरपदार्थनिष्ठात्यन्ताभावप्रतियोगि-त्वस्यानन्वयरूपत्वादिति भावः ॥ अग्नित्वादय इति ॥ अग्नित्वमृत्व-पाषाणत्वादयः । सेकानन्वयः सेकनिष्ठान्वयाभावः । अग्निसंसर्गत्वादेः सेकनिष्ठात्यन्ताभावप्रतियोगितावच्छेदकत्वस्याग्नित्वादिधर्मनिबन्धनत्वादग्नित्वादय इत्युक्तम् ।प्रतियोगितावच्छेदका इत्यस्याधिकरणतावच्छेदका इत्यर्थ इत्यप्याहुः । ‘‘योग्यता तत्प्रमा वा’’ इति प्रागुक्तकल्पद्वयोक्त्यनुरोधादाह ॥ अनन्वयप्रमाविरहो वेत्यादि ॥ आवश्यकेनेति ॥ उक्तप्रमाविरहा-देर्वाक्यगतनिर्दोषत्वेनैव सम्भवादिति भावः । संसर्गव्याप्यस्येत्ये-तत्प्रमाविरहस्य विशेषणम् । ननु निर्दोषत्वस्येव तयोरप्यन्वयव्यतिरेक-सिद्धकारणत्वस्य त्यागायोगादित्यत आह ॥ न हीति ॥ तयोरिति ॥ उक्तरूपप्रमाविरहधर्मशून्यत्वयोरित्यर्थः । विसंवादिशुकादिवाक्येऽपि निर्दोषत्वं न सिद्धम् । भ्रान्त्यादिदोषाभावेप्यन्यस्य कस्यचित्कल्प्यत्वादिति भावः । गुणजन्यत्वान्यथानुपपत्त्यैव तत्कल्प्यत इत्यत आह ॥ न च शाब्देति ॥ अद्यापीति ॥ अनुगतगुणकल्पनवेलायामपीत्यर्थः ।

स्वतन्त्रान्वयव्यतिरेकाभावेऽपि हेतुत्वकल्पनेऽतिप्रसङ्गमाह ॥ किञ्चेति ॥प्रमाविरहादेरित्यादिपदेन तत्प्रमावच्छेदकधर्मशून्यत्वतत्प्रमयोश्च ग्रहः ॥ सन्निकर्षादेरिति ॥ सल्लिङ्गपरामर्श आदिपदार्थः ।

------------------------------------------------------------------------

अपिचैवमप्रमायामपि विषयासत्वाविनाभूतविषयाभावप्रमा वा..

## **तर्कताण्डवम्**

अपिचैवमप्रमायामपि विषयासत्वाविनाभूतविषयाभावप्रमा वा विषयासत्वावच्छेदकधर्मवत्वं वा तयोःप्रमा वा दोषः स्यान्न तु काचादिः । किञ्च शाब्दी संसर्गप्रमा नियमेन संसर्गव्याप्यधीजन्या चेदनुमितिः स्यात् ।

किञ्च असंसर्गप्रमाविरहो वाऽसंसर्गप्रमाविरहप्रमा वा गुण इति मते अग्निना सिञ्चेदित्यादौ श्रोतुरनन्वयप्रमाविरहदशायां संसर्गप्रमा स्यात् ।

### **न्यायदीपः**

॥ अपि चैवमिति ॥ विषयसत्वाविनाभूतस्य गुणत्व इत्यर्थः ॥ विषयासत्वाविनाभूतेति ॥ विषयाभावप्रमाविशेषणम् ।प्रमा-विशेष्यत्वमित्यर्थः ॥ तयोरिति ॥ विषयाभावप्रमाविषयासत्वावच्छेदक-धर्मवत्वयोरित्यर्थः ॥ नत्विति ॥ तथाच भ्रमे काचादिर्दोष इति मण्या-द्युक्तिरयुक्ता स्यात् । तदन्वयव्यतिरेकविरोधश्च स्यादिति भावः ।

ननु विषयासत्वाविनाभूत१धर्मप्रमादेर्विषयसत्वभ्रमविरोधित्वात्कथं दोषतेत्यतः संसर्गव्याप्यप्रमा गुण इति पक्षे दोषान्तरमाह ॥ किञ्च शाब्दी संसर्गप्रमेति ॥ पर्वतवह्निसंसर्गादिप्रमावदिति भावः ।

ननु संशयोत्तरप्रत्यक्षमिव व्याप्यधीजन्यमपि नानुमितिरूपमिति चेन्न । तत्र बलवत्प्रत्यक्षकरणकत्वेन व्याप्यधीकरणकत्वाभावात् । इह च नियमेन व्याप्यधीजन्यत्वे तत्करणकत्वापातात् । न हि परामर्शादपि शब्दःप्रत्यक्षसामग्रीवद् बलवान् ।

न च व्याप्यत्वप्रकारकज्ञानजन्यत्वेन तदजन्यत्वान्नानुमितित्वम् । नियमेन तज्जन्यत्वे तथात्वेन तज्जन्यत्वावश्यम्भावात् । अन्यथाप्रमेयत्वादिनापि ज्ञाने तत्प्रमाया गुणत्वापत्तेः । असंसर्गप्रमाविरहप्रमात्वादिना हेतुत्वापेक्षया संसर्गव्याप्यत्वप्रमात्वस्य लघुत्वात् । अन्यत्र तेन रूपेण हेतुतायाः कप्तत्वात् । असंसर्गप्रमाविरहप्रमात्वादिना हेतुत्वस्यप्रमाया गुणजन्यत्वसिद्ध्याधीनत्वेन अन्योन्याश्रयाच्चेति भावः ।

संसर्गव्याप्यप्रमा गुण इति पक्षं निरस्यासंसर्गप्रमाविरहो गुण इति पक्षेपि दोषमाह ॥ किञ्चासंसर्गेति ॥ क्वचित्तु असंसर्गप्रमाविरहप्रमा वेत्यपि पाठः । तदा तूभयत्र दोषान्तरमाहेत्यवतार्य विरहदशायामित्यनन्तरं तत्प्रमा-दशायामित्यपि व्याख्येयम् ॥ संसर्गप्रमा स्यादिति ॥ तथाचान्वय-व्यभिचारान्नायं गुणत्वेन हेतुरिति भावः ।

------------------------------------------------------------------------

न च श्रोतुस्तद्विरहदशायामपीश्वरस्यासंसर्गप्रमास्ति ..

## **तर्कताण्डवम्**

न च श्रोतुस्तद्विरहदशायामपीश्वरस्यासंसर्गप्रमास्ति सा च श्रोतुः संसर्गप्रमाप्रतिबन्धिकेति वाच्यम् । तथात्वे ईश्वरस्य वाक्यार्थप्रमा गुण इति चिरन्तनमतत्यागायोगात् ।

किञ्चेश्वरस्यानन्वयप्रमा न तावद्विषयासत्वावेदनेनप्रतिबन्धिका । श्रोतुस्तदावेदनस्य व्यधिकरणया स्वरूपसत्येश्वरनिष्ठप्रमया कर्तुमशक्य-त्वात् । नापि लिङ्गभूतया ज्ञातया तया तत्कर्तुं शक्यम् । तथात्वे ह्यनन्वयप्रमाज्ञानस्यैवप्रतिबन्धकत्वेन तत्प्रमाया अज्ञानदशायां संसर्गप्रमा स्यात् । नापि सा विषयासत्वमनावेद्य स्वरूपेणैव विषयसत्वविरोधित्वेन विषयसत्वगर्भितप्रमाप्रतिबन्धिका । तथात्वेऽनन्वस्यैव साक्षाद्विषयसत्वविरोधित्वेनप्रमाप्रतिबन्ध-कत्वौचित्येनप्रमाग्रहणवैयर्थ्यात् ।

किञ्च वस्तुगत्यानन्वयविषयाया अपि सर्वकार्यहेतुभूताया ईश्वर-प्रमायाः शाब्दप्रमांप्रत्यपि हेतुत्वेन कथं तत्प्रतिबन्धकत्वम् । न चप्रमाया गुणजन्यत्वमद्यापि सिद्धम् । येनेश्वरज्ञानस्योपादाना-परोक्षज्ञानत्वेन हेतुत्वमनन्वयप्रमात्वेन तुप्रतिबन्धकत्वमिति कल्पेत ॥

किञ्चानन्वयप्रतियोगितावच्छेदकधर्मशून्यत्वम्प्रमागुण इति मते अतीन्द्रियविषये वाक्ये संसर्गप्रमातः प्राक्तस्या असम्भवान्न शाब्द-प्रमाहेतुता ।

### **न्यायदीपः**

ननु तत्र सत्यप्युक्तरूपगुणे कार्याभावःप्रतिबन्धनिमित्तौ नाऽहेतुत्व-निमित्त इति भावेनाशङ्क्य निराह ॥ न चेति ॥ चिरन्तनमतेति ॥ ‘‘न वैदिकप्रमाया गुण्यजन्यत्वेनेश्वरसिद्धिः’’ । इत्यादिमण्युक्त्याप्रतीतश्चिरन्तनमतत्यागोऽयुक्तः स्यादित्यर्थः ।

ननु व्यधिकरणस्य गुणत्वायोगेन त्यागोऽपि विरोधिविषयकत्वा-त्प्रतिबन्धकत्वं स्यादेवेत्यतो न युक्तं तदपीत्याह ॥ किञ्चेति ॥प्रतिबन्धकत्वं किं विरोधिविषयज्ञापनरूपेणोत साक्षात् । आद्येऽपि किं स्वरूपसती वा ज्ञाता सती लिङ्गतया वेति विकल्प्याद्यद्वयं क्रमेण निराह ॥ न तावदित्यादिना ॥ तदावेदनस्य विषयासत्वज्ञापनस्येत्यर्थः । समानाधिकरणज्ञानेनैतदावेदनस्य दृष्टचरत्वादिति भावः ॥ लिङ्गभूतयेति ॥ अग्निना सिञ्चेदिति वाक्येऽन्वयोऽसन् तथेश्वरप्रमाविषयत्वात्सम्मत-वदित्येवं लिङ्गभूतयेत्यर्थः । अन्त्यपक्षं निराह ॥ नापि सेति ॥ विरोधि-विषयत्वेप्ययुक्तंंप्रतिबन्धकत्वमित्याह ॥ किञ्च वस्तुगत्येति ॥ ननुप्रमाया गुणजन्यत्वान्यथानुपपत्त्यैव द्वैरूप्यमाकारभेेदेनेश्वरप्रमायाः कल्प्यत इत्यत आह ॥ न चेति ॥

प्रागुक्तमतान्तरमपि प्रातिस्विकदोषेण निराह ॥ किञ्चेति ॥ अतीन्द्रि-येति ॥ ‘‘ज्योतिष्टोमेन स्वर्गकामो यजेत’’ इत्यादिवाक्ये हेतुहेतुमद्भावादि-रूपस्वर्गाद्यनन्वयप्रतियोगितावच्छेदकधर्मो ज्योतिष्टोमत्वादिर्न किन्तु कृषित्वादिरेवेति ज्ञानस्य तदन्वयप्रमित्यनन्तरभावित्वेन तद्धेतुत्वमयुक्त-मित्यर्थः । योग्यताज्ञानस्य हेतुत्वोपपादनायोक्तमयोग्यतेत्यादि । साक्षाद-प्रतिबन्धकस्य कार्यानुकूलकिञ्चिद्विघटकत्वरूपत्वात्प्रतिबन्धकत्वस्येति भावः ॥ तद्विशेषाविति ॥ ‘‘यत्सामान्ये यत्सामान्यं हेतुर्बाधकाभावे तद्विशेष-योरपि’’ इति न्यायादिति भावः ।

[Load More](javaऽcriptःvoid(0))
