+++
title = "०९ ज्ञप्तौ परतस्त्वानुमानभङ्गः"
upstream_url = "https://dvaitavedanta.in/category-details/12597/4780/sharav/taraka/parath/parama/janiap"
+++
## यच्चोक्तं..

**ज्ञप्तौ परतस्त्वानुमानभङ्गः**

**मन्यूक्तपूर्वपक्षानुमानम्**

## **तर्कताण्डवम्**

यच्चोक्तं स्वाश्रयविषयकनिश्चयावधिकतृतीयक्षणवृत्तिसमानाधि-करणसंशयविषयीभूतं ज्ञानप्रामाण्यम् । (सा.१) ग्राह्यज्ञानप्रकार-प्रकारकतया तद्विशेष्यविशेष्यकतया च स्वाश्रयग्राहकयावज्ज्ञाना-ग्राह्यम् । (सा.२) तज्ज्ञानविषयकसमानाधिकरणज्ञानाजन्य-समानाधिकरणज्ञानाप्रकारो वा । (हे.१) स्वाश्रयविषयकनिश्चया-वधिकतृतीयक्षणवृत्तिसमानाधिकरणसंशयकोटित्वात् । (हे.२) स्वाश्रयविषयकनिश्चयसमानकालीनसामग्रीजन्यसंशयविषयत्वात् । (हे.३) स्वाश्रयविषयककिञ्चिन्निश्चयधर्मिकप्रामाण्यसंशयजन्यसंशया-विषयत्वाच्च । अप्रामाण्यवत् ।

### **युक्तिरत्नाकरः**

स्वतस्त्वानुमानेषु तत्प्रतिपक्षतां प्रतिक्षेप्तुं परोक्तपरतस्त्वानुमानान्ये-वानुवदति ॥ यच्चोक्तमिति ॥ यद्यपि मणौ विवादपदमित्येव पक्षनिर्देशः कृतस् तथा विवादविषयतावच्छेदकाज्ञाने विवादपदस्यैव दुर्ग्रहतया तदभिप्रेतं तदवच्छेदकमादायैव पक्षनिर्देशः कृतः ॥ स्वाश्रयेति ॥ स्वस्य स्वप्रमाण्यस्याश्रयो यो व्यवसायस् तद्विषयकनिश्चयोऽनुव्यवसायस् तदधि-करणावधिकोयस्तृतीयक्षणस्तद्वर्ती स्वाश्रयनिश्चयसमानाधिकरणश्चय संशयस्तद्विषयो ज्ञानप्रामाण्यमित्यर्थः । अत्र ज्ञानप्रामाण्यमात्रपरत्वे संशयविषये तत्र हेतेरसिद्धिः । तथा निश्चितव्यधिकरणसंशयविषये चतुर्थाधिकरणवृत्तिविषये यत्किञ्चिदवधिकतृतीयक्षणवृत्तिसंशयविषये चासिद्धिरित्यतः सकलविशेषणोपादानम् । नचैवं हेतोरेव पक्षतावच्छेदकतया व्याप्तिग्रहावसर एव पक्षतावच्छेदकसामानाधिकरण्येन साध्यसिद्धेस्सिद्ध-साधनम् । ज्ञानप्रामाण्यस्याधिकस्योपादात् । न च तद्व्यर्थम् ईश्वरानुमाने प्रकृतविशेषणजन्यत्वस्येव पक्षे उपरञ्जकस्यापि दानात् । युक्तसंशयविषयत्व-स्येव पक्षतावच्छेदकत्वेऽप्रामाण्यस्यापि पक्षतापत्त्या तवोक्तसाध्यसिद्ध-तयांशतः सिद्धसाधनवारकत्वाच्च । प्राचीनमते पक्षतावच्छेदकैक्येप्यंशतः सिद्धसाधनवारणस्यैव प्रयोजनत्वाच्च ॥ ग्राह्येति ॥ अप्रामाण्याग्राहकत्वस्य अस्यां विवक्षायां व्यर्थत्वात्तद्विहायैव साध्यं कृतम् । स्वाश्रयग्राहकत्व-मग्राह्यत्वमविषयत्वम् । इदमुपलक्षणं तदप्रामाण्यविषयकसविषयकज्ञान-विषयकयावज्ज्ञानग्राह्यत्वमित्यपि बोध्यम् । तदर्थश्च तदीयस्वतस्त्व-निरुक्तिव्याख्यानावसर एवोक्तः ।

॥ तज्ज्ञानविषयकेति ॥ मतद्वयेपीश्वरज्ञानसद्भावात्समानाधिकरण-पदद्वयमप्रसिद्धिबाधवारकतया सार्थकमेवेति भावः ॥ स्वाश्रयेति ॥ स्वाश्रयनिश्चयोत्तरक्षणावधिकेत्यर्थः । अन्यथा निश्चयस्थाने पक्षेपि निश्चयस्य सत्वेन तदधिकतृतीयक्षणवर्तित्वस्य तदधिकरणक्षणावधिक-तृतीयक्षणवर्तित्वस्य चाहार्यसंशयेपि सत्त्वनार्थे व्यभिचारापत्तेः । उक्तं संशयविषयत्वमात्रं स्वाश्रयग्राहकग्राह्ये तद्धर्मिणि व्यभिचारीति तत्कोटित्वा-दित्युक्तम् । न च कोटित्वप्रकारत्वरूपतया धर्मितावच्छेदके पुनर्व्यभिचारः । यत्कारणत्वावच्छेदेन संशयत्वं तादृशप्रकारस्यैव कोटिपदेन विवक्षणात् । धर्मितावच्छेदकप्रकारत्वावच्छेदेन तस्य निश्चयत्वमेवेति नोक्तदोषः । कोटित्वं व्यधिकरणम् अतो न संशयहेतुप्रामाण्यके व्यभिचारः । रूपं गुण इति ज्ञानानन्तरं रूपगुणे जानीयामित्यनुव्यवसाये तदुत्तरद्वितीयक्षणे गुणत्वेतदभावकोटिस्मृतौ तृतीयपक्षे रूपं गुणविज्ञानगुणो न वेति संशयो यत्र तत्र तत्कोटिभूतगुणत्वे व्यभिचारः । तस्य स्वाश्रयप्रकारकतयेत्या-द्यनुव्यवसायग्राहकग्राह्यत्वेन साध्यभावात् । न च साध्ये स्वपदस्योक्त-तृतीयक्षणवर्तिसंशयविषयप्रामाण्यपरतयोक्ततृतीयक्षणे गुणत्वसंशयेपि प्रामाण्यसंशयाभावेन विशिष्ट१भावरूपसाध्यकत्वेन सत्वान्नव्यभिचारः । रूपं गुण इति ज्ञानं गुणो न वा प्रमाणं न वेति चतुष्कोटिकसंशयस्याप्युक्तलक्षणे सम्भवेनोक्तगुणत्वे व्यभिचारपरिहारात् । नचोक्तसंशयविशेष्ये स्वाश्रय-ग्राहकग्राह्यत्वाभावो साध्यः । एवं च रूपे गुणत्वनिश्चयेप्युक्तसंशयविशेष्ये ज्ञाने गुणत्वाग्रहात्साध्यसत्वान्न दोषः । हेतोर्व्यभिचारवारणाय साध्ये विशेषणोपदानायोगात् । विवक्षितसाध्यस्यार्थेपि सत्वेन तत्र व्यभिचारः । हेतौ विशेषणोपादानायोगाच्च ।

यदत्रोक्तं स्वाश्रयग्राहकानिवर्तनीयसंशयविशेष्येन स्वाश्रयग्राहक-ग्राह्यत्वमिति साध्यम् एवं च स्वाश्रयग्राहकेणानुव्यवसायेनानुवर्तनीयं ज्ञानं गुणो न वेति संशयं प्रति विशेष्ये उक्तानुव्यवसायेन गुणत्वाग्रहा-त्साध्यसत्वान्नव्यभिचारः । प्रामाण्यसंशयाहितार्थसंशयस्य स्वाश्रयग्राहका-निवर्तनीयतया तद्विशेष्ये घटादौ स्वाश्रयग्राहकेण घटत्वादेर्ग्रहणार्थं साध्याभावेन व्यभिचारात् तद्वारणायहेतुविशेषणसार्थकतेति । तत्र उक्त-चतुष्कोटिकसंशयानन्तरं प्रामाण्यसंशयाहितस्य रूपं गुणो न वेति संशयस्यापि सम्भवेन तद्विशेष्ये रूपगुणत्वग्रहणोक्तव्यभिचारतादवस्थ्यमिति । न च स्वाश्रयनिश्चयाधिकरणक्षणावधिकतृतीयक्षणवर्तिस्वाश्रय ग्राहकानिवर्तनीय-संशयविशेष्यस्वाश्रयग्राहकग्राह्यत्वं विवक्षितम् । ज्ञानं गुण इति ज्ञानान्तरं तज्ज्ञानरूपोभयकोटिगुणत्वे व्यभिचारात् । समूहालम्बने सति कोटि-चतुष्टयस्मृतौ न रूपं गुणो न वा इदं ज्ञानं प्रमा न वेति समूहालम्बन-संशयकोटिगुणत्वे व्यभिचारात् । तृतीयक्षणवर्तिसंशयग्राहकानिवर्तनीयोक्तं चतुष्कोटिसंशयविशेष्ये ज्ञानं गुणज्ञानस्वाश्रयग्राहकेण गुणत्वस्य ग्रहणात् । स्वाश्रयनिश्चयाधिकरणलक्षणावधिकतृतीयक्षणवर्तिव्यधिकरणसंशयविशेष्यत्वरूपेपि सत्त्वेन साध्येपि समानाधिकरणत्वलक्षणसंशयस्य विशेषणीयतयोक्त-साध्यस्यार्थेपि सत्वेन तत्रानेकोत्यवारकविशेषणवैय्यर्थ्याच्च ।

यदपि नवीनोक्तं हेतौ द्वित्वमात्रकोटिकात् संशयविशेषणोक्तसंशयविशेष-गुणत्वेनानैकान्त्यम् । साध्यपदस्य तृतीयक्षणविषयप्रामाण्यपरतया द्विमात्रकोटिके ज्ञानधर्मिकसंशये विषयगुणत्वे तृतीयक्षणवृत्तिसंशयवृत्तित्वस्य तत्प्रामाण्ये सम्भवे विशेषणादावप्रयुक्तविशेषणाभावसत्वेन साध्यसत्वादेव नानैकान्तम् । यदा साध्य एव द्विमात्रकोटिकत्वं संशयविशेषणम् इत्युक्तचतुष्कोटिकसंशयविषयगुणत्वं साध्ये सत्वान्नोक्तदोष इति तन्न ।

रूपं न ममेति ज्ञानानन्तरं ज्ञानधर्मिकस्य प्रमात्वाप्रमात्वकोटिकस्य संशयस्य तृतीयक्षणेपि सम्भवेन तत्कामात्वे हेतुसत्वेनोक्तसंशयविषय-प्रामाण्याश्रयतज्ज्ञानग्राहकग्राह्यत्वेन साध्याभावेनानैकान्त्यस्य तथापि वज्रलेपत्वात् । न च रूपे यत्प्रमात्वात्यन्ताभावो विषयस् ततोन्यस्यैव तज्ज्ञाननिवृत्तित्वनियमेन तज्ज्ञानधर्मिकसंशये विरोधाभावेन न तस्याभावस्य कोटितेति वाच्यम् । रूपेन तज्ज्ञाननिवृत्तिप्रमात्वमिति तत्प्रमात्वाभावस्य विषयत्वसम्भवेन तत्कोटिकस्य विषयत्वतस्यैव कोटित्वसम्भवात् तज्ज्ञान-निवृत्तिप्रमात्वभावयोर्विरोधभ्रमसम्भवेन तत्कोटिकस्य सौलभ्याच्च । रूपं न यावत्यः प्रमा इति सकलप्रमान्योन्यभावानां विषयत्वेन तज्ज्ञाननिष्ट-प्रमात्वस्यापि तज्ज्ञानविषयान्योन्याभावात्यन्ताभावत्वेन विरोधितया कोटित्वसम्भवेनेदं ज्ञानं प्रमा न वेति सन्देहविषयान्योन्याभावे नेत्याकांक्षस्य दुरुद्धरत्वाच्च । रूपे यावत्प्रमात्ववानिति यावत्प्रमात्वात्यन्ताभावविषयक-ज्ञानस्यापि सम्भवेन तन्निष्टप्रमात्वात्यन्ताभावस्यापि विषयत्वेन तदन्योन्या-भावेप्यनैकान्त्याच्च । गुणप्रमात्वयोर्विरोधभ्रमदशायां रूपं गुण इति ज्ञानानन्तरमुक्तभ्रमरूपं गुणः प्रमा वेति संशयविषयविशेषगुणत्वा-नैकान्त्याच्च । ज्ञानं गुणो न वा प्रामा न वेति ज्ञानं प्रमा न वा अप्रमान-वेत्यादि चतुष्कोटिकसंशयमात्रविषयप्रामाण्यविशेषे असिद्धेश्च । संशय-सिसाधयिषयोः पक्षताप्रयोजकयोः सत्वेपि स्वसामर्थेन तादृक्प्रामाण्यस्य पक्षबहिर्भावायोगाच्चेत्यलम् । तस्मादयुक्तोयं हेतुरिति ।

अत्र ब्रूमः । उक्तप्रामाण्यं नोक्तसंशयधर्मितावच्छेदकावच्छेदेनोक्त-स्वाश्रयग्राहकग्राह्यं तद्धर्मितावच्छेदकावच्छेदेनोक्तसंशयकोटित्वादिति विवक्षितम् । एवं च रूपं गुण इति ज्ञानं गुणो न वेति संशयविषयगुणत्वेन साध्यसत्वान्नानैकान्त्यं स्वाश्रयग्राहकेण रूपगुणत्वग्रहे युक्तसंशयधर्मिता-वच्छेदतज्ज्ञानत्वावच्छेदेन गुणत्वाग्रहात् । न च हेतावनैकान्त्यवारणाय साध्ये विशेषणदानयोग उद्देश्यसिध्यर्थं तदुपादानात् । न च तावत्पर्यन्त-मुद्देश्यत्वे मानाभावः । इदं ज्ञानं प्रमेति धर्मितावच्छेदकावच्छेदेन प्रमात्व-ग्रहस्यैव प्रवर्तकतया प्रवर्तकप्रामाण्यग्रह एव विवादादिति संक्षेपः ।

स्वेति स्वाश्रयनिश्चयसमानकालीनाया सामग्री तज्जन्यसंशयकोटिता-पर्याप्त्यधिकरणत्वादित्यर्थः । ननु प्रामाण्यसंशयस्यापि स्वाश्रयांशे निश्चयत्वेन तत्समानकालीनसामग्रीजन्यत्वादित्यर्थः । ननु प्रामाण्यसंशयस्यापि तदाहितार्थसंशयार्थेनैकान्त्यम् । न च सर्वांशनिश्चयत्वं तदर्थः । परमतेऽनु-व्यवसायस्यातद्वत्वांशे निश्चयत्वाभावेन हेतोरन्यतरासिध्यापत्तेरिति चेन् निश्चयत्वस्य संशयान्यज्ञानत्वरूपतयान्योन्याभावस्य तन्मते व्याप्यवृत्तितया प्रामाण्यसंशयस्य तदन्यत्वाभावात् ।

न चैवमपि कोटिस्मृत्यन्तरस्मृतिरूपधर्मिज्ञानात्प्रामाण्यसंशयतद्घटित-सामग्य्राः स्वाश्रयनिश्चयसमानकालतया तज्जन्यसंशयविषयेऽर्थेनैकान्त्यम् । धर्मिज्ञानस्य साधारणधर्मदर्शनतया कोटिस्मृतिहेतुत्वेन तदजन्याया धर्मिज्ञानपूर्वकालीनकोटिस्मृतेः संशयहेतुत्वेन स्वाश्रयनिश्चयद्वितीयक्षणे प्रामाण्यसंशयासम्भवेनार्थसंशयसामग्य्राः स्वाश्रयनिश्चयसमानकालीनत्वा-भावेनानैकान्त्यायोगात् । अत्र स्वाश्रयनिश्चयसमानाधिकरणत्वं च विशेषणम् । तेन पुरुषान्तरीयस्वाश्रयनिश्चयसमानकालीनपुरुषान्तरीयसंशयविषयेर्थे नानैकान्त्यम् ।

रूपं गुण इति ज्ञानानन्तरं संशयविषयविगुणत्वेनैकान्त्यनिरासस्तु पूर्ववद्बोध्यः ॥ स्वाश्रयेति ॥ स्वाश्रविषयको यः कश्चिन्निश्चयोऽनु-व्यवसायस्तद्धर्मिको यः प्रामाण्यसंशयस्तज्जन्यसंशयाविषयत्वादित्यर्थः । यद्यपि स्वाश्रयनिश्चये प्रामाण्यसंशयं विना वा सन्दिह्यमानत्वादिति मणेः स्वाश्रयनिश्चयविशेष्यप्रामाण्यसंशयजन्यसंशयायोग्यत्वादित्येवार्थो व्याख्यात्रोक्तस्तथापि तत्र स्वाश्रयनिश्चयत्वावच्छिन्नविवक्षायां प्रामाण्यानुमितेरपि स्वाश्रयनिश्चयतया तत्प्रमाण्यसंशयजन्यसंशययोग्यत्वा-ध्यवसायप्रामाण्यस्यासिद्ध्यापत्या स्वाश्रयनिश्चयोऽनुव्यवसायत्वे विवक्षणीय इत्याशयेन किञ्चिदित्यनूदितम् ।

न च यत्रानुव्यवसायो प्रामाण्यसंशयोन जानतस् तत्रानुव्यवसाय-धर्मिकप्रामाण्यशंशयजन्यसंशयविषयत्वमनुव्यवसायग्राह्ये घटत्वं प्रकार-कत्वेनैकान्तिकमिति वाच्यम् । संशयविषयत्वादित्यनेन नायोग्यत्वादित्यस्य विवक्षितत्वात् तत्प्रकारकत्वादेश्चानुव्यवसायग्राह्यतया तत्र प्रामाण्य-संशयजन्यसंशययोग्यत्वात् । न च चाप्रामाण्यसंशयशून्यार्थनिश्चय-त्वेनार्थसंशयं प्रतिबन्धकत्वादप्रामाण्यसंशयस्योत्तेजकत्वमेव नार्थसंशय-हेतुत्वमित्यर्थेनानैकान्त्यमेवेति वाच्यम् । निश्चयोत्तरार्थसंशये प्रामाण्यसंशयस्य विशेषहेतुतेतिमतेनैतदभिधानात् । न चानुव्यवसाये प्रामाण्यसंशयानन्तरं यत्रानुव्यवसायविषये संशयस्तत्रोपनीतप्रामाण्यस्यापि भानसम्भवेन तज्जन्यसंशययोग्यत्वमसिद्धमिति वाच्यम् । प्रामाण्यसंशयजन्यतायां यद्धि यत्सत्यन्तावच्छेदकं तस्यैव विवक्षितत्वात् ।

### **न्यायदीपः**

एवं स्वतस्त्वानुमानानां बाधं विपक्षेऽनवस्थाद्वयस्यानुमित्यसम्भवस्य चोक्त्याऽप्रयोजकत्वं चोद्धृत्य परोक्तानुमानविरोधनिरासाय तानि दूषयितु-मनुवदति ॥ यच्चेति ॥ परोक्तस्वतस्त्वनिरुक्तिभङ्गेन संशयस्यान्यथोप-पादनेन च परोक्तहेतूनामप्रयोजकत्वाद्युक्तावपिप्रबलदोषोक्त्यर्थं पुनरारम्भः ।

‘‘विवादपदं न यावत्स्वाश्रयग्राहकग्राह्यं स्वाश्रयनिश्चये सत्यपि तदुत्तरतृतीयक्षणे अप्रामाण्यसंशयं विना सन्दिह्यमानत्वादप्रामाण्यवत्’’ इति मण्युक्तावपि ‘‘विप्रतिपत्तौ यथा साध्यमुक्तं तदभाव इह साध्यं ज्ञेयं’’ इति पक्षधरादितट्टीकोक्तरीत्या परिष्कारपूर्वकं तदीयप्रयोगानुवादं करोति ॥ स्वाश्रयेति ॥ किमवच्छेदेन विवादविषय इत्यज्ञानात्तदभिमतं विवाद-नियामकं पक्षतावच्छेदकं टीकाद्यनुक्तमपि स्वयं व्यक्तीकृतवानिति ज्ञेयम् । स्वस्य प्रामाण्यस्याश्रयो व्यवसायः । तद्विषयकनिश्चयोऽनुव्यवसायः । तदुत्पत्तिक्षणावधिको यस्तृतीयः क्षणस् तद्वर्ती स्वाश्रयनिश्चयसमानाधिकरणो यः संशयस् तद्विषयीभूतं ज्ञानप्रामाण्यमित्यर्थः । संशयाविषये प्रामाण्ये तथा निश्चिते व्यधिकरणसंशयविषये तथा चतुर्थक्षणवर्तिसंशयविषये यत्किञ्चि-दवधिकतृतीयक्षणवर्तिसंशयविषये चासिद्धिरित्यतो विशेषणानि । ज्ञान-प्रामाण्यांशस्याधिकस्यात्रप्रवेशान्न पक्षतावच्छेदकैक्यनिमित्तं सिद्धसाधनं शङ्कयम् । अप्रामाण्येन सिद्धसाधनतानिरासाय ज्ञानप्रामाण्यमित्युक्तिः । तादृशानुमित्यादिग्राह्यत्वेन बाधनिरासाय साध्ये यावदित्युक्तिः । ज्ञानं घटज्ञानमित्यादिशब्दजन्यज्ञानाग्राह्यत्वस्य स्वतस्त्वेपि सत्वाद्ग्राह्यज्ञानप्रकार इत्युक्तिः । दलद्वयकृत्यमपि प्रागेव व्यक्तम् ।

अत्र मण्युक्तमेकं साध्यं विप्रतिपत्तावुक्तसाध्यान्तरस्याप्युपलक्षणं मत्वा दूषणसौकर्याय स्वयमाह ॥ तज्ज्ञानेति ॥ तदर्थो विशेषणकृत्यं च परोक्तस्वतस्त्वनिरुक्तिभङ्गे व्यक्तम् । मतद्वयेपीश्वरज्ञानसत्वात्क्रमेणाप्रसिद्धि-बाधवारणाय समानाधिकरणपदद्वयम् ॥ निश्चयावधिकेति ॥ निश्चयोत्पत्ति-क्षणावधिकेत्येर्थः । तेन स्वाश्रयविषयकनिश्चयस्थितिक्षणावधिकतृतीयक्षण-वृत्त्यर्थसंशयकोटावर्थे व्यभिचारो न शङ्क्यः ।

‘‘स्वाश्रयनिश्चये सत्यपि तदुत्तरतृतीयक्षणे सन्दिह्यमानत्वात्’’ इति मण्युक्तहेतोः सतिसप्तमीबलेन सामानाधिकरण्यलाभरूपं तट्टीकोक्त-मेकमर्थमुपेत्यैको हेतुरुक्तः । समानकालीनतारूपमर्थान्तरं चोपेत्य हेत्वन्तर-माह ॥ स्वाश्रयविषयकेत्यादि ॥ संशयविषयत्वादित्यस्य पूर्ववत्संशय-कोटित्वादित्यर्थः । तेनात्र पूर्वत्र च न व्यवसाये व्यभिचारः ।

स्वाश्रयनिश्चयेऽप्रामाण्यसंशयं विना सन्दिह्यमानत्वाद् इति मण्युक्त्यभि-मतं हेतुं व्यनक्ति ॥ स्वाश्रयविषयककिञ्चिदित्यादि ॥ स्वाश्रयविषयक-निश्चयशब्देन यावन्निश्चयो मणिकृतो नाभिमतः । प्रामाण्यानुमितेरपिप्रमाण्याश्रयविषयकनिश्चयत्वेन तद्धर्मिकप्रामाण्यसंशयजन्यसंशयविषयत्वेना-सिद्ध्यापत्तेः । किन्तु यत्किञ्चिदनुव्यवसायरूपनिश्चय एवाभिमत इति भावेन किञ्चिन्निश्चयधर्मिकेत्युक्तम् ॥ अप्रामाण्यवदिति ॥ पक्षीभूतप्रामाण्यसंशय-कोटीभूताप्रामाण्यवदित्यर्थः । मतद्वयेपि तस्य परतस्त्वेन साध्यहेतू सम्मताविति भावः ।

------------------------------------------------------------------------

यद्वा उक्तहेतुत्रयमध्ये एकं..

## **तर्कताण्डवम्**

यद्वा उक्तहेतुत्रयमध्ये एकं पक्षतावच्छेदकं कृत्वाऽन्यौ हेतू कर्तव्यौ । यद्वा एतज्ज्ञानप्रामाण्यमेतज्ज्ञानप्रामाण्यसंशयपूर्वकालीनै-तन्निश्चयाविषयः । एतज्ज्ञानविषयकनिश्चयावधिकेत्याद्युक्तहेतुत्रयात् । अप्रामाण्यवत् ।

विमतं व्यवसायप्रामाण्यं न तदनुव्यवसायवेद्यम् । तदवधिक-तृतीयेत्याद्युक्तहेतुत्रयाद् अप्रामाण्यवदिति विशिष्यप्रयोक्तव्यम् । तस्मादनुमानविरुद्धानि स्वतस्त्वानुमानानि ।

अत्र साध्यविशेषणप्रयोजनं स्वतस्त्वनिरुक्तावुक्तप्रायम् । आद्यहेतौ रजतत्वादिरूपेऽर्थेपि किञ्चिदवधिकतृतीयक्षणवृत्तिसंशयविषयत्वस्य, तथा स्वाश्रयनिश्चयावधिकचतुर्थक्षणवृत्तिसंशयविषयत्वस्य, तथा चैत्रीयस्वाश्रयनिश्चयावधिकतृतीयक्षणवृत्तिमैत्रीयसंशयविषयत्वस्य च सत्वात्तत्र व्यभिचारः । तद्वारणाय क्रमेण स्वाश्रयनिश्चयावधिकत्वेन तृतीयक्षणवृत्तित्वेन समानाधिकरणत्वेन च संशयो विशेषितः ।

### **युक्तिरत्नाकरः**

॥ यद्वेति ॥ एवं च हेतुपक्षतावच्छेदकनिबन्धनसिद्धसाधनशङ्कापीति भावः । नन्वाद्यद्वितीययोरन्यतरस्य पक्षीकरणेनोत्तरस्य हेतूकरणसम्भवेपि तृतीयस्य प्रामाण्यमात्रसाधारणतया तस्य पक्षतावच्छेदकत्वेन पूर्वयोर्हेतूकरणे प्रामाण्यमात्रे उक्तसंशयघटितहेतुद्वयाभावेन भागासिद्ध्यापत्तिः । तृतीय-हेतावाद्यद्वितीययोः पक्षतावच्छेदकत्वे व्यर्थविशेषणया चेति चेन्न । त्रयमध्ये एवमाद्यं द्वितीयं वा पक्षतावच्छेदकीकृत्य द्वितीयतृतीयौ वाद्यतृतीयौ हेतूकार्यावित्यर्थनात् । तृतीयस्य हेतुत्वे पक्षतावच्छेदकविशेषणस्योपरञ्ज-कत्वेनाप्युपपत्तेः सकलप्रामाण्यपक्षीकरणसम्भवात्तौल्येन पूर्वत्रनेकविशेष-णोपादानगौरवं मन्वानो विशिष्यानुमानद्वयमाह ॥ यद्वेति ॥

वस्तुतो यदनुव्यवसायात्तृतीयप्रामाण्यसंशयस् तज्ज्ञानव्यक्तेरेव तत्पदे-नोपादानान्नभागासिद्धिरिति भावः । एतस्मिन्ननुव्यवसाये यः प्रामाण्यसंशयस् तत्पूर्वकालीनो य एतज्ज्ञानगोचरो निश्चयस्तदविषय इत्यर्थः । प्रामाण्य-संशयानन्तरभाव्ये तज्ज्ञानगोचरनिश्चये इदं ज्ञानं प्रमेत्येवमाकारक-प्रामाण्यविषयतया बाध इति पूर्वकालीनान्तं विशेषणम् । पूर्वकालीनत्वं चाव्यवहितपूर्वक्षणवर्तित्वम् एवं चैतत्संशयव्यवहितपूर्वकालीननिश्चयविषयत्वेन बाध । एतत्संशयसमानाधिकरणत्वं चैतत्संशयविशेषणम् । तेन पुरुषान्तरीयोक्तनिश्चयत्वेपि न बाधः ॥ एतज्ज्ञानेति ॥ यज्ज्ञानगोचर-निश्चानन्तरं तृतीयक्षणे गुणत्वादिकोटिकः संशयो न वृत्तस् तज्ज्ञान-व्यक्तेरेवैतज्ज्ञानपदेनोक्तत्वान्नगुणत्वे व्यभिचारः । पूर्वोक्तयकारेणै-तज्ज्ञानत्वावच्छेदेनोक्तसंशयकोटित्वाद्वा न तत्रानैकान्त्यम् ।

॥ किं विमतमिति ॥ पूर्वत्र साध्ये नोक्तविशेषणप्रक्षेपो नेह तथेति भेदः । तज्ज्ञानान्तरं प्रामाण्यानुमित्यादिरूपैतज्ज्ञाननिश्चविषयतया बाधस्स्यादतोऽनुव्यवसायेत्युक्तम् । ज्ञानांशलौकिकप्रत्यक्षत्वं चानुव्यवसाय-त्वमिति नोक्तदोषः । तदिति तद्धर्मितावच्छेदकावच्छेदेन तदनु-व्यवसायाधिकतृतीयक्षणवर्तिसंशयकोटितापर्याप्त्यधिकरणत्वात् । तद्धर्मिता-वच्छेदकावच्छेदेन तदनुव्यवसायसमानकालीन ।

१॥ अनुव्यवसायस्येति ॥ अनुव्यवसायत्वस्य २प्रामाण्यव्याप्त्य-व्याप्त्यत्वादित्यर्थः ।

### **न्यायदीपः**

हेतुपक्षतावच्छेदकैक्यनिबन्धनसिद्धसाधनताशङ्कापि यथा न भवति तथा पक्षान्तरमाह ॥ यद्वेति ॥ एकमिति ॥ आद्यं द्वितीयं वा पक्ष-तावच्छेदकीकृत्य द्वितीयतृतीयौ वाद्यतृतीयौ वा हेतूकर्तव्यावित्यर्थः ।

‘‘अनभ्यासदशापन्नैतज्ज्ञानप्रामाण्यं’’ इत्यादिना मण्युक्तं पक्षान्तरं चाह ॥ यद्वैतज्ज्ञानप्रामाण्यमिति ॥ वस्तुतो यदनुव्यवसायानन्तरं तृतीयक्षणे संशयविषयीभूतं प्रामाण्यं तद्व्यक्तेरेवैतत्पदेन ग्रहणम् । अतो नासिद्धिर्हेतूनामिति भावः । बाधवारणाय कालीनेत्यन्तम् ॥ पूर्वेति ॥ अव्यवहितपूर्वकालीनेत्यर्थः । एतज्ज्ञाननिश्चयानन्तरं सन्दिह्यमानत्वा-दित्युक्तहेतुमुपलक्षणं मत्वाह ॥ हेतुत्रयादिति ॥

एवं स्वतस्त्ववादिमात्रसाधारणं वा गुरुभिन्नस्वतस्त्ववादिमात्रसाधारणं वा द्वेधाप्रयोगं मण्यभिमतंप्रदर्श्य अनभ्यासदशापन्नज्ञानप्रामाण्यं न स्वाश्रयग्राह्यमिति गुरुमतासाधारण्येनप्रयोगोक्तिमुपलक्षणमभिप्रेत्य सिद्धान्त-विरोधिप्रयोगान्तरमाह ॥ विमतमिति ॥ यद्वेत्यनुषङ्गः । उक्तरूपसंशय-विषयीभूतप्रामाण्यस्यैव व्यवसायप्रामाण्यपदेन ग्रहणमिति द्योतनाय विमत-मित्युक्तिः ॥ तस्मादिति ॥ उक्तरीत्याप्रयोगसम्भवादित्यर्थः ॥ स्वत-स्त्वेति ॥ सामान्यतः प्रागुक्तस्वतस्त्वसाधकानुमानानीत्यर्थः । न तु संशयानवतारस्थलीयपक्षकानुमानानि । मण्याद्युक्तानां संशयस्थलीयपक्षकाणां भिन्नविषयतया विरोधाभावात् । यद्वा संशयस्थले तथात्वसिद्धावन्यत्रापि तथात्वमेव कल्प्यम् । न वैरूप्यमित्याशयेन सर्वानुमानानीत्यर्थः ।

दूषणसुज्ञानतायै पदकृत्यं विवेचयति ॥ अत्र साध्येत्यादिना ॥ स्वतस्त्वनिरुक्ताविति ॥ परोक्तस्वतस्त्वनिरुक्तिभङ्गप्रस्ताव इत्यर्थः । आद्ये पूर्वदलद्वयेन तव घटत्वप्रकारकं ज्ञानं तव घटत्ववद्विशेष्यकं ज्ञानमिति शाब्दज्ञानयोः सिद्धसाधननिरासः । यावदित्त्युक्त्या न्यायमते पञ्चमानु-व्यवसायादौ बाधनिरासः फलम् । द्वितीये आद्येन ज्ञानपदेन तत्पदस्य प्रामाण्यपरामर्शितापत्त्या बाधनिरासः फलम् । द्वितीयेन तु व्यापारानु-बन्धितया तादृशात्मादिनाऽप्रसिद्धिनिरासः फलम् । तृतीयेनापि व्यापारानुबन्धितयात्मादिग्राह्यतया बाधनिरासः फलम् । समानाधिकरण-पदद्वयेन तादृशेश्वरज्ञानग्राह्यतया तदग्राह्यत्वाभावाद् बाधनिरासः फलमुक्त-प्रायमित्यर्थः ।

------------------------------------------------------------------------

प्रथमं व्यवसायः, अनन्तरं ज्ञानत्वनिर्विकल्पकं..

## **तर्कताण्डवम्**

प्रथमं व्यवसायः, अनन्तरं ज्ञानत्वनिर्विकल्पकं विना ज्ञानांशे निर्विकल्पस्य घटांशे सविकल्पकस्य नरसिंहाकारस्य धर्मिज्ञान-रूपस्यानुव्यवसायस्योत्पत्तिः, अनन्तरं द्वितीये तदनुव्यवसायस्य स्थितिक्षणे कोटिस्मरणं, अनन्तरं तृतीयक्षणे प्रामाण्यसन्देहः, तदनन्तरं चतुर्थक्षणेऽर्थसन्देह इति स्थितिः ।

द्वितीयहेतावपि तृतीयेप्रमाण्यसन्देहक्षणेऽनुव्यवसायनाशात् प्रामाण्यसंशयघटिता याऽर्थसन्देहसामग्री तस्य अनुव्यवसाय-समकालीनत्वं नास्तीति नार्थे व्यभिचारः । न तु स्वाश्रयविषयक-निश्चयसमानकालीनसंशयविषयत्वं हेतुः । प्रामाण्यसंशयोत्पत्तिक्षणेऽनु-व्यवसायस्य नाशेनासिद्धेः ।

तृतीयहेतावपि घटविषयकनिश्चयधर्मिकप्रामाण्यसंशयजन्य-संशयविषयत्वं पटेप्यस्तीत्यर्थे व्यभिचारः । तद्वारणाय ग्राह्य-प्रामाण्याश्रयविषयकत्वेन निश्चयो विशेषितः । तथापि व्यवसाय-प्रामाण्यस्य स्वाश्रयविषयिका या प्रामाण्यानुमितिस्तद्धर्मिकप्रामाण्य-संशयजन्यसंशयविषयत्वादसिद्धिः । तद्वारणाय किञ्चिदिति विशेषणम् । एवं च नासिद्धिः । अनुमितिप्रामाण्यसंशयेन व्यवसायप्रामाण्यसंशयेपि अनुव्यवसायप्रामाण्यसंशयेन तत्संशयाभावात् । न तु प्रामाण्यसंशया-जन्यसंशयविषयत्वं हेतुः । अर्थस्यापि तदजन्यसंशयंप्रत्यपि विषय-त्वेन व्यभिचारात् । अत्र सर्वत्र विपक्षे हेतूच्छित्तिरेव बाधिका । स्वतस्त्वपक्षेऽनुव्यवसायस्यैव प्रामाण्यनिश्चयरूपत्वाद् द्वितीये तत्स्थितिक्षणे तदभावघटिता या संशयसामग्री तदभावेन तृतीयक्षणे प्रामाण्यसंशयानुपपत्तेः ।

### **न्यायदीपः**

उक्तार्थपरिज्ञानाय पक्षधराद्युक्ततदीयप्रक्रियामाह ॥प्रथममिति ॥ निर्विकल्पकस्येति ॥ ज्ञानत्ववैशिष्ट्यविषयकस्येत्यर्थः ॥ सविकल्पक-स्येति ॥ घटत्वप्रकारकत्वपुरोवृत्तिविशेष्यकत्वविषयकस्येत्यर्थः । संशयहेतु-त्वोपपादनायैवमुक्तिः । घटांशेपि निर्विकल्पकस्य तदयोगात् ॥ कोटीति ॥ कोटिद्वयस्मरणं समूहालम्बनरूपमित्यर्थः । साधारणधर्मदर्शनरूपधर्मिज्ञान-स्योभयकोटिसाधारण्यादिति भावः ॥ अथेति ॥ इदं रजतं न वेत्येवं रूपेणार्थसन्देह इत्यर्थः । अर्थघटितपूर्वभाविप्रामाण्यसन्देहस्यैव कोटिस्मृति-रूपत्वाच्चतुर्थक्षणेऽर्थसन्देह इति भावः ।

॥ प्रामाण्यसंशयघटितेति ॥ कोटिस्मृतिरूपत्वात्तस्य तद्घटितात्म-मनस्संयोगादिरूपा या सामग्रीत्यर्थः । सामग्रीजन्येति विशेषणं व्यर्थम् । एवं च नार्थेनैकान्त्यमित्याशङ्क्य तत्सार्थक्यं वक्तुमाह ॥ नत्विति ॥ द्वितीयहेतुर्मणिकृदभिमत एवोत्प््रोक्षितो न साक्षादुक्त इति एवमेव तस्याभि-मतिः किं सामग्रीपदप्रक्षेपेणेत्यतोऽसिद्धिरूपबाधकोपदर्शनमेतत्कृतम् । असिद्धिवारकत्वेपि यथोक्तविशेषणविशेष्यभावेन वैयर्थ्यमिति भावः ॥ पटेपीति ॥ पटज्ञानस्यापि ग्राह्यप्रामाण्याश्रयतया तद्ग्राहकानुव्यवसाय-ग्राह्यत्वेन साध्याभावादिति भावः ।

॥ विशेषित इति ॥ तथा च तस्याप्यनुव्यवसायग्राह्यतया तद्धर्मिक-प्रामाण्यसंशयजन्यसंशययोग्यत्वेन हेत्वभावान्न व्यभिचार इति भावः ॥ नासिद्धिरिति ॥ अखण्डाभावत्वान्नासिद्धिवारकत्वं दोष इति भावः ॥ अनुव्यवसायेति ॥ तस्य प्रामाण्यनियमेन कदापि तत्र सन्देहाभावादिति भावः । हेतूच्छित्तिं व्यनक्ति ॥ स्वतस्त्वेत्यादिना ॥ प्रामाण्यनिश्चयेति ॥ तथा च विशेषदर्शने कथं सन्देह इति भावः ॥ तदभावेति ॥ प्रामाण्य-निश्चयरूपविशेषदर्शनाभावेत्यर्थः ।

------------------------------------------------------------------------

अत एव द्वितीये प्रामाण्यनिश्चयस्थितिक्षणे ..

**तत्खण्डनम्**

## **तर्कताण्डवम्**

अत एव द्वितीये प्रामाण्यनिश्चयस्थितिक्षणे तदभावघटित-संशयसामग्र्यभावेन प्रामाण्यस्य स्वाश्रयनिश्चयसमानकालीनसामग्री-जन्यसंशयविषयत्वायोगात् । अनुव्यवसायस्य प्रामाण्यग्राहकत्वे ग्राहकप्रामाण्यसन्देहे ग्राह्यसन्देहनियमेन व्यवसायप्रामाण्यानुमितेः प्रामाण्यसन्देहेनेवानुव्यवसायप्रामाण्यसन्देहेनापि कदाचिद्व्यवसाय-प्रामाण्यसन्देहापातात् । न चेष्टापत्तिः । अनुव्यवसायस्य प्रामाण्य-नियमादिति ।

उच्यते– आद्ये साध्येऽपसिद्धान्तो बाधो व्याघातश्च । द्वितीयेंऽशे सिद्धसाधनम् । उपपादितं चैतत्परोक्तस्वतस्त्वनिरुक्तिभङ्गे ।

किञ्च साध्ये स्वशब्दः किं पक्षीकृतप्रामाण्यमात्रपरः किं वा समभिव्याहृतपरः । नाद्यः । अप्रामाण्यस्याप्रामाण्यवत्यप्रामाण्य-प्रकारकत्वरूपप्रामाण्याश्रयग्राहकेण ज्ञानेन ग्राह्यतया तदग्राह्यत्वरूप-साध्यस्याप्रामाण्यरूपे दृष्टान्ते अभावात् । नान्त्यः । घटरूपेऽर्थे व्यभिचाराप्रसक्त्या हेतौ तृतीयपदस्य व्यर्थत्वात् ।

अस्मिन् पक्षे हि समभिव्याहृतो घट एव स्वशब्दार्थः । घटे च घटाश्रयीभूतकपालग्राहकयावज्ज्ञानाग्राह्यत्वरूपं साध्यमस्त्येवेति कथं तत्र व्यभिचारप्रसक्तिः ।

### **युक्तिरत्नाकरः**

॥ आद्येति ॥ स्वाश्रयप्रकारकत्वादिविशेषितस्वाश्रयग्राहकेणाप्रामाण्य-ग्रहस्य परेणापि स्वीकृतत्वेनापसिद्धान्तः । उक्तस्वाश्रयनिश्चयदशायामेव प्रामाण्ये तद्ग्राह्यत्वनिश्चयाद्बाधः । स्वाश्रयप्रकारकत्वाद्व्यतिरेकेण प्रामाण्या-भावेन प्रामाण्यग्राहकेण तन्निगृह्यत इत्युक्तिपर्यवसानेन व्याघातश्चेत्यर्थः । न च स्वातन्त्र्येणग्राह्यत्वं विवक्षितमिति नोक्तदोषत्रयावकाश उक्तसाध्यस्यार्थेऽपि सत्वेनानैकान्त्याप्रसक्त्या तद्वारकविशेषणवैय्यर्थ्यापत्तेः । सविषयज्ञानग्राहकयावज्ज्ञानग्राह्यमिति साध्येऽपि तद्विवक्षया दूषणावसरे तत्पदादिना प्रामाण्यग्रहाद्वाध इत्युक्तसिद्धसाधनमुक्तप्रायम् ॥ उपपादित-मिति ॥ यद्यपि बाधव्याघातौ न कण्ठरवेणोक्तौ तथापि तदुपपाद-कस्योक्तत्वादित्यमुक्तिः ॥ अप्रामाण्यस्येति ॥ शुक्तिकाशकले रजतभ्रमानन्तरं बाधावतारादिदं ज्ञानं प्रमेत्यनुव्यवसाये पदप्रामाण्यप्रकाश-कत्वरूपं प्रामाण्यं तस्यापि पक्षत्वेन तत्प्रकारतयेत्यादिरूपेण तत्प्रामाण्य-ग्राहकेण तद्घटकीभूताप्रामाण्यस्यैव ग्राह्यतया तत्र साध्यवैकल्यमित्यर्थः । यद्यप्यप्रामाण्यवत्यप्रामाण्यप्रकारकत्वरूपप्रामाण्यस्य पक्षत्वेन तद्विरोध्य-प्रामाण्यस्यैव दृष्टान्ततया न तत्र साध्यवैकल्यम् । तथापि सामान्यतः प्रामाण्यमात्रस्य पक्षतया प्रामाण्यमेव दृष्टान्तमित्यभिप्रेत्येयमुक्तिरिति ध्येयम् ॥ साध्यमस्त्येवेति ॥

ननु स्वाश्रयप्रकारप्रकारकत्वादिना स्वाश्रयग्राहकत्वरूपविशेषिततया घटाश्रयस्य निष्प्रकारकतया तद्रूपेण तद्ग्राहकाप्रसिध्या कथम१र्थसाध्यसत्वम् । न च न स्वाश्रयग्राहकग्राह्यत्वमिति मण्युक्तयथाश्रुतसाध्याभिप्रायमिदम् । तथा सत्यप्रामाण्यवत्यप्रामाण्यप्रकारकत्वरूपप्रामाण्याश्रयग्राहकेण ज्ञान-पदादिना अप्रामाण्यग्राहकेण तत्र साध्यवैकल्योक्त्ययोगादिति चेन्न । नान्त्य इत्यनन्तरं स्वपदस्य समभिव्याहृतपरत्वपक्षेऽपि स्वाश्रयग्राहकं स्वाश्रय-प्रकारकाप्रकारकत्वादिना विशेष्यते नवेति हृदिविकल्प्य नाद्यः घटादावर्थे स्वाश्रयप्राकरप्रकारकत्वादिना स्वाश्रयग्राहकप्रसिध्या तद्गर्भसाध्याभावस्या-प्रसिध्यानैकान्त्यज्ञानासम्भवेन तद्वारकतृतीयेत्यादिवैय्यर्थ्यापत्तिरित्याह ॥ घटरूपेऽर्थ इति ॥ न द्वितीयः घटादावर्थे साध्यस्यापि सत्वेन नानैकान्त्यप्रसक्त्या तृतीयेत्यादिविशेषणवैय्यर्थ्यादित्याह ॥ अस्मिन्पक्ष इति ॥ वाक्यभेदेन ग्रन्थावतारात्साक्षिशब्दः स्वाश्रयप्रकारप्रकारक-तयेत्यादिरूपेण स्वाश्रयग्राहकपरः ।

### **न्यायदीपः**

॥ अत एव ॥ प्रामाण्यनिश्चयस्य तन्निश्चयत्वादेवेत्यर्थः । द्वितीय इत्यस्य विवरणं स्थितिक्षण इति । तृतीये हेतूच्छित्तिं व्यनक्ति ॥ अनुव्यवसायस्येति ॥

प्रतिज्ञादोषांस्तावदाह ॥ आद्ये साध्य इत्यादिना ॥ उक्तरूपेण स्वाश्रयग्राहकत्वस्य प्रामाण्यग्राहकत्वरूपतया तादृशेनानुमित्यादिना ग्राह्य-त्वस्य परमतेपि सिद्धत्वात्तदभावसाधने अपसिद्धान्तः । प्रामाण्यग्राहकेण प्रामाण्यं न ग्राह्यमित्युक्ते बाधो व्याघातश्च स्फुट एव । स्वातन्त्र्येणेत्युक्तावपि बाधोद्धारग्रन्थोक्तरीत्या बाध एव । उक्तरूपसाध्यस्यार्थेपि सत्वेन व्यभिचारा-प्रसक्त्या तद्वारकहेतुविशेषणवैयर्थ्याच्चेति भावः ॥ अंश इति ॥ सर्वं ज्ञानं गुण इति शब्दजन्यज्ञानप्रामाण्यांश इत्यर्थः । तत्पक्षीकरणस्यापि प्रागुक्त-त्वादिति भावः । अत एवाह ॥ उपपादितं चैतदिति ॥ बाधव्याघातयोः कण्ठतोऽनुक्तावपि उपपादितप्रायत्वादुपपादितमित्युक्तम् ।

दृष्टान्तहेतुदोषौ पक्षभेदेनाह ॥ किञ्चेति ॥ अप्रामाण्यस्येति ॥ शुक्तौ रूप्यत्वभ्रमानन्तरं बाधावतारादिदं ज्ञानमप्रमेत्यनुव्यवसाये यदप्रामाण्यवत्यप्रामाण्यप्रकारकत्वरूपं प्रामाण्यं तस्यापि पक्षत्वेन तत्प्रामाण्याश्रयग्राहकेण तद्घटकीभूताप्रामाण्यस्य ग्राह्यतया तत्र साध्य-वैकल्यमित्यर्थः । अप्रामाण्यवदित्यत्र पक्षीभूतप्रामाण्यसंशयकोटि-भूताप्रामाण्यवदित्यर्थस्य तट्टीकोक्तावपि तादृशप्रामाण्यघटकस्यापि तथा-त्वादिति भावः । व्यभिचाराप्रसक्तिं व्यनक्ति ॥ अस्मिन् पक्ष इति ॥

ननु ग्राह्यज्ञानप्रकारेत्यत्र ग्राह्यज्ञानशब्दस्यापि स्वाश्रयपरतया घटाश्रय-कपालस्य निष्प्रकारतया घटाश्रयप्रकारप्रकारकतया तद्विशेष्यविशेष्यकतया घटाश्रयग्राहकयावज्ज्ञानमप्रसिद्धमिति चेन्न । तादृशज्ञानाप्रसिद्धेरेव तद्ग्राह्यत्वं नेति तदभावरूपसाध्यसत्वात् । अत एव ‘‘साध्यमस्त्येव’’ इत्युक्तम् ।

------------------------------------------------------------------------

किञ्चेतैरनुमानैः प्रामाण्यस्य..

## **तर्कताण्डवम्**

किञ्चेतैरनुमानैः प्रामाण्यस्य किं साक्षिग्रहणयोग्यत्वाभावः साध्यते निश्चयरूपफलाभावो वा । नाद्यः धर्म्यंश इव वैशिष्ट्यांशेपि त्वन्मते व्यवसायोपनीतत्वरूपा मन्मते व्यवसायोपनीते तस्मिन् साक्षिणः सहजशक्तिरूपा योग्यतास्तीत्युक्तत्वेन बाधात् । संशयस्य निश्चयरूप-फलाभावेनैव उपपत्त्या योग्यत्वाभावसाधने अप्रयोजकत्वाच्च । अन्त्येऽपि फलाभावसाधनं किं दोषशङ्कादिरूपेण प्रामाण्यविरोध्युप-स्थापकसामग्रीसमवधानेनाप्रतिबन्धदशायामुतप्रतिबन्धदशायाम् ।

नाद्यः । तदा प्रामाण्ये संशयाभावेनाश्रयासिद्धेः । स्वरूपासिद्धेश्च । नान्त्यः । इष्टापत्तेः ।

न च फलाभावेनैव योग्यत्वाभावः सिध्यति । बाधस्य उक्तत्वात् । वह्नौ दाहशक्तेरिव साक्षिणि प्रामाण्यग्रहणशक्तेः सहजत्वेपि मण्यादि-प्रतिबन्धेनादाहस्येव दोषशङ्कादिप्रतिबन्धेन प्रामाण्याग्रहणस्योपपत्तेश्च । उक्तं हि टीकाकारैः‘‘न हि गोक्षुरकापसर्पणसापेक्षत्वेन गजस्य गमनशक्तिः परतन्त्रा’’ इति ।

### **युक्तिरत्नाकरः**

धर्म्यंश इत्युपलक्षणम् । धर्मधर्मिणावित्यर्थः ॥ अन्त्येपीति ॥ यद्यपि संशयं विषयप्रामाण्यस्यैव पक्षीकृततया तत्र च प्रामाण्यविरोध्युप-स्थापकसामग्रीसमवधाननियमेनाद्यकोट्यनुच्छित्तेर्नोक्तविकल्पावकाशः । तथापि प्रतिबन्धकस्थलीयप्रामाण्यमेव पक्ष इत्युक्तं स्मारयितुमेव विकल्प इति ध्येयम् ॥ इष्टापत्तेरिति ॥ अप्रतिबद्धसाक्षिणा प्रामाण्यग्रहरूपफलस्य साक्षिणि फलाभावसाधनस्य सहजशक्तिरूपप्रामाण्यग्रहयोग्यताया वास्मदभिमत-स्वतस्त्वरूपतया प्रतिबद्धसाक्षिणि फलाभावसाध्यस्य तदुभयविरोधि-तयार्थान्तरत्वमिति भावः ।

ननूक्तफलाभावेन योग्यत्वरूपस्वतस्त्वाभावसाधनेन प्रकृतोपयोगान्नार्थान्तरं तत्राह ॥ नचेति ॥ बाधस्येति ॥ योग्यतयोपपादितत्वादिति भावः । फलाभावरूपहेतोर्योग्यत्वरूपसाध्येन विना प्रतिबाधादप्युपपत्त्याप्रयोजकत्वं चेत्याह ॥ वह्नाविति ॥ फले जनयितव्ये बाधकाभावसापेक्षत्वमात्रेण शक्तेः सहजत्वमक्षतमित्यत्र टीकाकृत्सम्मतिमाह ॥ उक्तञ्चेति ॥ सापेक्षत्वेन गमन इति शेषः । न परतन्त्रा स्वोत्पत्तौ परतश्चान्याहिता सहजैवेतियावत् ।

### **न्यायदीपः**

यद्वा कपालविषयतादृशज्ञानाप्रसिद्धेरेव तद्विषयत्वरूपफलाभावो घटे न सिद्धः । येन तत्र व्यभिचारप्रसक्तिर्न स्यादित्यरुचेराह ॥ किञ्चेति ॥ धर्म्यंश इत्युपलक्षणम् । धर्मधर्म्यंशयोरिवेत्यर्थः ॥ अस्मिन्निति ॥ वैशिष्ट्यांशविषय इत्यर्थः ॥ उक्तत्वेनेति ॥ बाधोद्धारग्रन्थे ॥ अप्रति-बन्धेति ॥ साध्ये संशयवेलायामग्राह्यमित्यनुक्तेर्विकल्पद्वयावकाश इति भावः ॥ इष्टापत्तेरिति ॥ अप्रतिबद्धसाक्षिवेद्यत्वस्य साक्षियोग्यत्वस्य वा स्वतस्त्वस्यास्मदभिमतस्यानपायादिति भावः ।

ननु फलाभावेन योग्यत्वाभावानुमानात्स्वतस्त्वहानिरेवेत्यत आह ॥ न चेति ॥ बाधस्योक्तत्वादिति ॥ त्वन्मत इत्यादिनेत्यर्थः । शक्तिरूप-योग्यत्वसत्वे तदग्रहोऽयुक्त इत्यत आह ॥ वह्नाविति ॥प्रतिबन्धाभाव-सापेक्षत्वे कथं न स्वतस्त्वहानिरित्यत आह ॥ उक्तं हीति ॥ वादावल्यामित्यर्थः ।

------------------------------------------------------------------------

किञ्चोक्तेनानवस्थारूपेणप्रथमस्य..

**कुसुमाञ्जल्युक्तानुमानखण्डनम्**

## **तर्कताण्डवम्**

किञ्चोक्तेनानवस्थारूपेणप्रथमस्य प्रामाण्यग्रहणस्य अनुपपत्ति-रूपेण च तर्केण पराहतिः । अपि चोपाधेर्व्यभिचारोन्नायकत्व-पक्षेऽनुव्यवसायविषयत्वयोग्यतारहितोपाधिघटितत्वमुपाधिः । तदग्राह्योपाधिघटितत्वं च तदग्राह्यत्वं विनाऽनुपपन्नम् ।प्रत्यक्षाग्राह्य-गुरुत्वघटितगुरुत्ववत्त्वादौ तथा दर्शनात् । त्वदीयो हेतुस्तु तद्ग्राह्य-त्वेपि ग्रहणरूपफलाभावेनैवोपपन्न इत्युपाधिः साध्यव्यापकः ।

किञ्चानुव्यवसायस्य नरसिंहाकारत्वे घटविषयकंप्रमाणं न वेत्येव संशयः स्यात् । न तु घटविषयकं ज्ञानंप्रमाणं न वेति । ज्ञानत्वस्य धर्मितावच्छेदकत्वेनाज्ञानात् ।

### **युक्तिरत्नाकरः**

यदि प्रामाण्यं परतो ज्ञायेत तदानवस्था स्यात् प्रथमप्रामाण्यग्रहश्च नस्यादिति प्रतिकूलतर्कपराहतिश्चेत्याह ॥ किञ्चेति ॥ ननु सत्प्रतिपक्षे-नोपाध्युद्भावनं युक्तम् । उपाधिर्हि स्वव्यतिरेकेण साध्याभावं साधयन् सत्प्रतिपक्षोत्थापकः । प्रागेव सत्प्रतिपक्षे पुनस्तदुद्भावनायोगादत्राह ॥ व्यभिचारोन्नायकत्वपक्षे इति ॥ अनुव्यवसायेति ॥ यद्यप्रामाण्यादेरपि तदनुमित्यनुव्यवसायपदेनात्र विवक्षिताः । यद्यपि धर्मत्वाधर्मत्वादौ अखण्डघटितत्वाभावात्साध्याव्याप्तिस्तथा घटितत्वरूपपक्षधर्मावच्छिन्न-साध्यव्यापकत्वं द्रष्टव्यम् । अनुव्यवसायरहितत्वमत्रोक्तौ प्रामाण्यघटक-तद्वत्वादावपि प्रतिबन्धदशायामभावात्साधनव्यापकताशङ्कास्यात् । अतो न योग्यतारहितेत्युक्तम् ।

ननु साध्यव्याप्यहेत्वव्यापकत्वेनोपाधिः साध्यव्यापकत्वमेव किन्न स्याद् इत्याशङ्क्य हेतोः साध्यव्याप्तिग्रहानुकूलतर्काभावादुपाधेः साध्यव्यापकत्व-ग्राहकत्वग्राहकतर्कसद्भावान्नैवमित्याह ॥ तदग्राह्येति ॥ तदग्राह्यत्वेऽपि न ग्रहणयोग्यत्वेत्यर्थः ।

ननु निर्विकल्पकस्य कोटिस्मृतिसमये सत्वेन जायमानसंशये ज्ञानत्व-वैशिष्ट्यभानस्यापि सम्भवेन घटविषयकं ज्ञानं प्रमाणं न वेति संशयस्स्यादे-वेत्यत्राह ॥ ज्ञानत्वस्येति ॥ ज्ञानत्वस्य वैशिष्ट्यस्य पूर्वज्ञानविषयतया विधेयतयैवभानान्नतूद्देशतावच्छेदककोटाविति भावः । यद्यप्येतन्न हेतुदूषणं तथापि तदीयप्रक्रियाप्ययुक्तेति वक्तुमिदमुक्तम् ।

### **न्यायदीपः**

ननु मण्युक्तहेतूनां स्वोक्तहेतुप्रतिपक्षत्वेनात्रोपन्यासादुपाधेःप्रतिपक्षोन्नायकत्वपक्षेप्रतिपक्षेप्रतिपक्षान्तरवदुपाध्युद्भावनं व्यर्थमित्यतो मणिकृन्मतावष्टम्भेनाह ॥ उपाधेर्व्यभिचारेत्यादि ॥

धर्मधर्मिवद्वैशिष्ट्यांशेपि योग्यताया उपपादितत्वेनानुव्यवसाययोग्यता-रहितोपाधिघटितत्वं पक्षीभूतप्रामाण्ये साधनवति नेति साधनाव्यापकत्वं स्पष्टम् । साध्यव्यापकत्वं कथमित्यतः साध्यंप्रतिप्रयोजकत्वमस्य व्यनक्ति ॥ तदग्राह्येति ॥ पूर्वोक्तोपाधेर्निष्कृष्यानुवादोयम् ।

हेतोरप्रयोजकत्वमाह ॥ त्वदीय इति ॥ तद्ग्राह्यत्वेपि तद्ग्रहण-योग्यत्वेपीत्यर्थः । एवं चोपाधिहेत्वोरनुकूलतर्कभावाभावोक्त्या

‘‘अनुकूलेन तर्केण सनाथे सति साधने ।

साध्यव्यापकताभङ्गात्पक्षे नोपाधिसम्भवः ।’’

इत्यस्यानवकाश इति भावेनाह ॥ साध्यव्यापक इति ॥

साक्षिणो ज्ञानगोचरस्य ज्ञानत्वांशेपि सविकल्पकत्वात्तत्सिद्ध्यर्थं परोक्तं निराह ॥ किञ्चेति ॥ अज्ञानादिति ॥ एवं च तदर्थं ज्ञानत्ववैशिष्ट्य-ज्ञानान्तराङ्गीकारे च स्वाश्रयनिश्चयावधिकतृतीयक्षणवृत्तित्वमसिद्धमिति भावः ।

------------------------------------------------------------------------

किञ्चाद्ये हेतौ संशयस्य तृतीयक्षणवृत्तित्वमसिद्धम्

**अनुमानान्तरनिराकरणम्**

## **तर्कताण्डवम्**

किञ्चाद्ये हेतौ संशयस्य तृतीयक्षणवृत्तित्वमसिद्धम् । असर्व-ज्ञेनातीन्द्रियातिसूक्ष्मक्षणेयत्ताया निश्चेतुमशक्यत्वेन स्वाश्रयनिश्चया-वधिकतृतीयक्षण एव संशयो न तु चतुर्थादाविति निर्णेतुमशक्यत्वात् ।

यदि त्वनुव्यवसायस्य प्रामाण्यनिश्चयरूपत्वाभावाद् द्वितीयक्षणे तन्निश्चयाभावविशिष्टकोटिस्मरणरूपसंशयसामग्र्याः सत्वेन संशयस्य तृतीयक्षणवर्तित्वकल्पनं तर्हि संशयस्य तृतीयक्षणवृत्तित्वेनानु-व्यवसायस्य प्रामाण्यनिश्चयरूपत्वाभावरूपं परतस्त्वं त्वया साध्यत इत्यन्योन्याश्रयः ।

न च चतुर्थादिक्षणवृत्तिनापि संशयेन परतस्त्वसिद्धिः । द्वितीय-क्षणोत्पन्नेन कोटिस्मरणेन प्रामाण्यनिश्चयरूपप्रतिबन्धकवशात्तृतीयक्षणे संशयानुत्पादेपि तृतीयक्षणोत्पन्नेनप्रतिबन्धकध्वंसेन विशिष्टं तत्क्षणे तिष्ठद्यत्संशयसामग्रीरूपकोटिस्मरणं तेन चतुर्थक्षणे संशयोत्पाद-सम्भवात् ।

द्वितीयहेतावप्यनुव्यवासयस्य प्रामाण्याविषयकत्वे सिद्धे द्वितीयेऽनुव्यवसायस्य स्थितिक्षणे प्रामाण्यनिश्चयाभावविशिष्टकोटि-स्मरणरूपसंशयसामग्र्याः सत्वेन तस्या अनुव्यवसायरूपनिश्चय-समानकालीनत्वसिद्धिः । सिद्धे च तस्मिन्नुक्तरूपसामग्रीजन्य-संशयविषयत्वेन प्रामाण्यस्यानुव्यवसायाविषयत्वसिद्धिरित्य-न्योन्याश्रयः ।

### **युक्तिरत्नाकरः**

एवं हेतुत्रयसाधारणदोषानुक्त्वा असाधारणं दोषमाह ॥ किञ्चेति ॥ असिद्धं सन्दिग्धसिद्धम् । ननु न निर्णयासम्भवः व्यवसायोत्पत्यनन्तर-मनुव्यवसायेन प्रामाण्यनिश्चयात्तस्यैव धर्म्यधीनत्वेन कोटिद्वयस्मृतेस् तदनन्तरमेवोदये सम्भूतसामग्रीकतया तृतीयक्षणे संशयोदयनिश्चयादित्याशङ्क्य तथा सत्यन्योन्याश्रय इत्याह ॥ यदित्विति ॥ ननु मास्त्वन्योन्याश्रयादुक्तो हेतुश् चतुर्थादिलक्षणवर्तिसंशयविषयत्वेनाप्युक्तसाध्यसिद्धिः किन्नस्यादिति तत्राह ॥ न चेति ॥ चतुर्थक्षण इति ॥ न च तदा धर्मिज्ञानाभावान्न संशयः । धर्मिज्ञानस्य कोटिस्मृतिद्वारा तद्धेतुत्वेन तद्द्वारकत्वे तदसत्वस्या-किञ्चित्करत्वात्तदिदमुक्तम् ॥ संशयसामग्रीरूपमिति ॥

न च धर्मिज्ञानस्य विशेषविषयस्यैव कोटिस्मारकत्वादस्य च प्रामाण्य-रूपविशेषविषयकत्वान् न कोटिस्मारकत्वं लाघवेन साधारणधर्मदर्शनत्वेनेक-कोटिस्मारकत्वं न विशेषविषयकत्वेनापि गौरवात् । नचैवं निश्चितेऽपि निश्चयनाशानन्तरं संशये घटादावपि निश्चयनाशोत्तरक्षणे निमीलिताक्षस्यापि संशयापत्तिरित्यतिप्रसङ्गः घटेन्द्रियसन्निकर्षाभावादेव तदभावात् । न चैवं व्यवसायस्यापि नाशान्न तद्धर्मिकः संशयः । संशयस्मृत्युपनीते तत्सम्भवात् । न च घटादावपि तथात्वापत्तिस् तत्र धर्मिस्मृतेः सर्वानुभूतघटत्वप्रकारकत्वेन विशेषदर्शनेन प्रतिबन्धात् । प्रकृते तु फलबलेन पूर्वानुभूतेपि प्रामाण्ये संस्कारप्रमोपहेतुं दोषकल्पनात् । न हि पूर्वानुभूतं सर्वं स्मर्तव्यमिति नियमः । प्रमादावप्यप्रमेति इष्ट एवेति प्रामाण्यनियमसिद्धिरिति । अनेन हेतुना प्रामाण्यानुव्यवसायाग्राह्यत्वरूपपरतस्त्वसिद्धौ भ्रमविषयकानुव्यवसाय-स्यापि प्रामाण्यविषयकत्वाप्रसक्त्यानुव्यवसायत्वस्य प्रमात्वनियमसिद्धि-रित्यर्थः । ननु व्यवसायत्वस्य प्रमाव्याप्यत्वेऽपि तदग्रहदशायां तत्प्रामाण्यसंशयसम्भवेन हेत्वसिद्धिरित्यपि बोध्यम् ॥

### **न्यायदीपः**

ननु निश्चयपदेन सविकल्पक एव विवक्ष्यत इत्यत आह ॥ किञ्चेति ॥ हेतुत्रयसाधारणदोषानुक्त्वा प्रातिस्विकरूपेणापि दोषमाह ॥ किञ्चाद्य इति ॥ असिद्धमिति ॥ सन्दिग्धासिद्धमित्यर्थः ॥ अन्योन्याश्रय इति ॥ सिद्धे चानुव्यवसायस्य प्रामाण्यनिश्चयत्वाभावे संशयस्य तृतीय-क्षणवृत्तित्वसिद्धिः । तत्सिद्धौ च तत्सिद्धिरित्यर्थः ।

ननु मास्तु हेतुनिश्चयश् चतुर्थादिक्षणवृत्तिसंशयविषयत्वेनाप्युक्तसाध्य-सिद्धिरस्त्वित्यतःप्रथमक्षणे धर्मिज्ञानरूपानुव्यवसायेन प्रामाण्ये निश्चितेपि चतुर्थक्षणादौ तत्र संशयो नानुपपन्न इत्यप्रयोजको हेतुरित्याह ॥ न चेत्यादिना ॥ द्वितीयेति ॥ अनुव्यवसायस्थितिक्षणोत्पन्नेनेत्यर्थः ॥ प्रामाण्यनिश्चयरूपेति ॥ पूर्वतनधर्मिज्ञानाख्यप्रामाण्यनिश्चयरूपेत्यर्थः ॥ तत्क्षण इति ॥ तृतीयक्षण इत्यर्थः ॥ सामग्रीरूपमिति ॥ तदा तन्मते धर्मिज्ञानस्य नाशेपि तस्य कोटिस्मरण एवोपयोगेन तदभावस्यादोषत्वात् । तस्य नाशेपि स्मृत्युपनीते तस्मिन् ज्ञानंप्रमाणं न वेति संशयोपपत्तेश्च ।

न च तस्य प्रामाणत्वेनैव स्मृत्योपनयस् तथैव प्रागनुभवादिति वाच्यम् । दोषेण प्रामाण्यांशप्रतिबन्धसम्भवात् । वस्तुतस्तु मन्मते दोषस्थले व्यवसायस्य साक्षिवेद्यत्वात्तत्प्रामाण्यस्य च मानसत्वात्तन्मात्रोपनयो न विरुद्ध इति भावः ।

॥ द्वितीयहेतावपीति ॥ स्वाश्रयनिश्चयसमानकालीनत्वं संशय-सामग्र्यामसिद्धमिति योज्यम् । ननु धर्मिनिश्चयरूपानुव्यवसायस्य प्रामाण्या-विषयकत्वादेव विशेषादर्शनविशिष्टा कोटिस्मरणादिसामग्री तत्कालीनेति ज्ञायत इत्यतो दुर्ज्ञानमेतदित्याह ॥ अनुव्यवसायस्येत्यादिना ॥ द्वितीय इत्यस्यार्थोऽनुव्यवसायस्य स्थितिक्षण इति ।

[Load More](javaऽcriptःvoid(0))
