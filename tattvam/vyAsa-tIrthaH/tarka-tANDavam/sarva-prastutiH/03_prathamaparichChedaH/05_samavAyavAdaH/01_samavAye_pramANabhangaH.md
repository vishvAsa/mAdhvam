+++
title = "०१ समवाये प्रमाणभङ्गः"
upstream_url = "https://dvaitavedanta.in/category-details/12621/4780/sharav/taraka/parath/samava/samava"
+++
## यच्चोच्यते

**समवायवादः**

## **तर्कताण्डवम्**

**समवाये प्रमाणभङ्गः**

यच्चोच्यते । आकाशात्मकश्रोत्रगुणा वर्णाः समवायेन सम्बन्धेन गृह्यन्त इति तन्न । वर्णानां नित्यविभुद्रव्यत्वात् समावाये माना-भावाच्च ॥

ननु यद्यपि समवायेप्रत्यक्षं नप्रमाणम् । इमौ संयुक्ता-वित्यादिवदिमौ समवेताविति वाऽनयोः समवाय इति वा अननु-भावात् । समवायं जानामीत्यननुव्यवसायाच्च । रूपी घट इत्यादेश्चा-भाववद्भूतलमित्यादिवदुपपत्तेः ॥

### **न्यायदीपः**

ननु ‘‘आकाशगुणे शब्दे व्यज्यमाना वर्णादय’’ इति ध्वनेरेवाकाश-गुणत्वोक्तिरयुक्ता । वर्णानामप्याकाशगुणत्वात् । अन्यथा श्रोत्रेण सह सम्बन्धायोगेन वर्णग्रहणानुपपत्तेः । आकाशगुणत्वे त्वाकाशात्मकश्रोत्रेण तद्गुणस्य वर्णस्य समवायेन ग्रहणोपपत्तेरित्यतः संयोगसम्बन्धेनैव तद्ग्रह इति भावेन ‘‘समवायाभ्युपगमाच्चेति’’ सूत्रदूषितं समवायं निरसितुमाह ॥ यच्चेति ॥ नित्यविभुद्रव्यत्वादिति ॥ अन्यानुविधानाभावादिना घटादेरिव द्रव्यत्वस्य, पूर्वोक्तदिशा नित्यत्वस्य, काश्यां श्रुत एव गकारोत्रापि श्रूयत इतिप्रत्यभिज्ञानात्, ‘‘तावती वाक्’’ इति श्रुतेर्विभुत्वस्य, च सिद्धेर्गुणत्वे मानाभावाच्चेत्यर्थः ।

न च शब्दो गुणः सामान्यवत्त्वे सत्यस्मदादिबाह्यैकेन्द्रियग्राह्यत्वाद्रूप-वदित्यनुमानं गुणत्वे मानमिति वाच्यम् । ध्वनिशब्देन सिद्धसाधनत्वात् । वर्णात्मक इत्युक्तावपि हेतोरप्रयोजकत्वात् । घटादीनामेकेन्द्रियाग्राह्य-त्वेप्यात्मनस्तथात्ववद्द्रव्यस्यैव सतो बाह्यैकेन्द्रियग्राह्यत्वेपि विरोधाभावात् । निरवयवद्रव्यत्वे बाह्येन्द्रियग्राह्यत्वविरोध इति चेत् । निरवयवस्यात्मन इन्द्रियग्राह्यत्ववत् । बाह्यैकेन्द्रियग्राह्यत्वेपि बाधकाभावेन व्याप्त्यनिश्चयादिति सुधायामेव व्यक्तत्वादिति भावः । यद्यपीत्यस्य तथापीति वक्ष्यमाणेनान्वयो ध्येयः ॥

समवायवादे पूर्वपक्षे मण्युक्तदिशा निराह ॥ इमाविति ॥ अननु-भवोऽसिद्ध इत्यत आह ॥ समवायं जानामीति ॥

यद्वा समवायो हि विशेषणत्वेन वा विशेष्यत्वेन वा अयं घट इतिवदयं समवाय इति समवायत्वरूपस्वरूपेण वा संसर्गविधया वा भासेत । तत्राद्य आह ॥ इमाविति ॥ द्वितीय आह ॥ अनयोरिति ॥ तृतीय आह ॥ समवायमिति ॥ तथा च समवायत्वेन समवायप्रत्यक्षमसिद्धमिति भावः । चतुर्थ आह ॥ रूपीति ॥ संसर्गविधयैवप्रतीयमानसम्बन्धस्या-भावभूतलसम्बन्धवत् समवायभिन्नसम्बन्धत्वेनाप्युपपत्त्या समवायत्वासिद्धे-रित्यर्थः । ज्ञातमिष्टमित्यादिप्रत्यय आदिपदार्थः ।

------------------------------------------------------------------------

एतेनायं तन्तुपटसम्बन्धप्रत्ययश्चाक्षुषः..

## **तर्कताण्डवम्**

एतेनायं तन्तुपटसम्बन्धप्रत्ययश्चाक्षुषश् चक्षुरन्वयव्यतिरेकानु-विधायित्वाद् घटप्रत्ययवदिति समवायप्रत्यक्षत्वसाधनमप्यपास्तम् । उपादानोपादेयाभेदवादे आश्रयासिद्धेः । तद्भेदवादेपि घटाभावभूत-लयोरिवेहापि स्वरूपसम्बन्धस्य चाक्षुषत्वेनार्थान्तरात् ॥

(१) एतेन रूपी घट इति धीर्विशेषणविशेष्यसम्बन्धविषया विशिष्टधीत्वाद् दण्डीति धीवत्; (२) इह तन्तुषु पट इत्यादिरिहप्रत्यय आधाराधेयसम्बन्धनिमित्तको ऽबाधितेहप्रत्ययत्वात् । इह कुण्डे बदरमिति धीवत्; (३) जात्यादिगोचरो विशिष्टव्यवहारः सम्बन्धनियतः भावमात्रविषयाबाधितविशिष्टव्यवहारत्वात् सघटं भूतलमिति व्यवहारवत्; (४) एते तन्तव एतत्पटसम्बद्धा एतदाश्रयत्वाद् भूतलवत्; (५) भूतलरूपादयो भूतलसम्बद्धा भूतल-विशेषणत्वाद् घटवदित्याद्यनुमानमप्यपास्तम् । स्वरूपसम्बन्धे-नार्थान्तरात् । अयं संयोग एतदन्यसंयोगत्वरहितसम्बन्धान्यः मेयत्वादित्यादि तु स्वव्याहतम् । रूपादिरिन्द्रियसम्बद्धःप्रत्यक्षत्वाद् घटवदित्यत्र तु अभावादाविव संयुक्तविशेषणतादिरूपसम्बन्धे-नार्थान्तरम् ॥

### **न्यायदीपः**

॥ सम्बन्धप्रत्यय इति ॥ तन्तुषु पट इति संसर्गविधया तन्तुपट-सम्बन्धविषयकःप्रत्यय इत्यर्थः । विशेषणत्वादिना तत्प्रत्ययस्यासिद्धे-रुक्तत्वाद्वक्ष्यमाणार्थान्तरानवकाशाच्च । स्वरीत्याह ॥ उपादानेति ॥ पररीत्याह ॥ तद्भेदेति ॥

समवायसाधकप्राचीनानुमानान्याशङ्क्य मण्युक्तदोषोक्त्या निराह ॥ एतेनेत्यादिना ॥ भूतले अभावप्रत्ययवदन्यथोपपत्तिकथनेनेत्यर्थः । अपास्तमित्यन्वयः । भ्रमे व्यभिचारनिरासायाबाधितेति हेतुविशेषणोक्तिः ॥ जात्यादीति ॥ ब्राह्मणोयं, शुक्लः पटः, चलति गौः, विशिष्टः परमाणु-रित्यादिजातिगुणक्रियाविशेषविशिष्टव्यवहार इत्यर्थः ॥ सम्बन्धनियत इति ॥ स्वविषयसम्बन्धव्याप्त इत्यर्थः । तेन श्रोत्रादिसम्बन्धनैयत्येन नार्थान्तरम् । जातिरित्याद्यविशिष्टव्यवहारे अव्यभिचाराय विशिष्टेति हेतुविशेषणम् । इदं रूप्यमित्यादिबाधितसम्बन्धकविशिष्टव्यवहारे अव्यभिचाराय अबाधितेति । अभाववद्भूतलमित्यादिभावाभावगोचरतादृश-व्यवहारेऽव्यभिचाराय ॥ भावमात्रेति ॥ सघटमिति ॥ संयोगस्तत्र सम्बन्ध इति भावः ।

॥ भूतलवदिति ॥ संयोगसम्बन्धेन पटाश्रयभूतलवदित्यर्थः । पक्षे च संयोगस्य बाधात् समवाय एव सिध्यतीति भावः । रूपवद्भूतलमितिप्रतीतिमनुरुध्याह ॥ भूतलविशेषणत्वादिति ॥ यद्वा भूतलविशेषणत्वा-दित्यस्य भूतलाश्रितत्वादित्यर्थः । अत एव घटवदित्युक्तिः । अन्यथा घटवद्भूतलमितिप्रतीयमानघटवदिति व्याख्येयम् ।

॥ स्वरूपसम्बन्धेनार्थान्तरादिति ॥ न च स्वरूपाणामनेकत्वेन गौरवापत्तेर् ईश्वरानुमाने कर्त्रैकत्ववल्लाघवादेकः समवाय एव सिध्यतीति वाच्यम् । तथात्वे अभाववद्भूतलं ज्ञातो घट इष्टो घट इत्यादावपि तादृशसम्बन्धाङ्गीकारापत्तेः । तत्र तादृशसम्बन्धस्य बाधात्स्वरूपा-णामनेकत्वेपि कप्तत्वेन गौरवस्यादोषत्वात् स्वरूपम्बन्धेनैव विशिष्ट-प्रत्ययाद्युपपत्तेर्नैकसम्बन्धकल्पनेति चेत् । समंप्रकृतेपि । विवरिष्यते चैतदग्रे नापि गुणक्रियेत्यादिमण्युक्तानुमानान्तरखण्डनप्रस्ताव इति भावः ॥ अयं संयोग इति ॥ बुद्धिस्थः कश्चिद्घटपटसंयोगः पक्षः ॥ एतदिति ॥ पक्षभूतसंयोगपरामर्शः । एतदन्यो यः संयोग एतदन्यसंयोगः स्तम्भकुम्भादि-संयोगस्तस्य भाव एतदन्यसंयोगत्वम् । तद्रहितो यः सम्बन्धः पक्षीकृत-संयोगस्तदन्यः कश्चित्सम्बन्धश्च भवति । तथा च पक्षे पक्षीकृतसंयोगा-न्यत्वस्य बाधाद् अपूर्वसम्बन्धान्तरादन्यत्वमादाय साध्यपर्यवसानमिति समवायसिद्धिः । दृष्टान्ते च घटादौ पक्षभूतसंयोगरूपसम्बन्धान्यत्वेन साध्यानुगमो बोध्य इत्यादि तु विशिष्टव्यतिरेक्यनुमानमित्यर्थः ॥ स्व-व्याहतमिति ॥ अद्यापि समवायरूपसम्बन्धान्तरस्यासिद्ध्या तदादाय साध्यपर्यवसाने बाधात्स्वान्यत्वेनैव साध्यपर्यवसानं वाच्यम् । तद्व्याहत-मित्यर्थः ॥

यद्वा एवमेव संयोगसमवायविशेषावपि पक्षीकृत्य एतदन्यसंयोग-समवायत्वरहितसम्बन्धान्यः मेयत्वाद्घटवत्, अयं घट एतदन्यघटत्वरहित-घटान्यः मेयत्वात्पटवदित्यादिप्रयोगस्यापि सम्भवेन संयोगसमवायान्यसम्बन्धो ऽपूर्वघटादिश्च सिध्येदिति स्वव्याहतमित्यर्थः ॥

अन्ये त्वित्यादिना मण्युक्तमेवाशङ्क्य निराह ॥ रूपादिरिति ॥ क्रियाजात्यादिरादिशब्दार्थः ।प्रत्यक्षत्वात्प्रत्यक्षविषयत्वादित्यर्थः । अत्र संयोगबाधे इन्द्रियसम्बन्धघटकतया समवायसिद्धेरिति भावः ॥ अभावादा-विति ॥ यथा अभाववद्भूतलमिति गृह्यमाणो घटाभावादिश् चक्षुःसंयुक्त-भूतलविशेषणतया त्वन्मते गृह्यते यथा च घटादौ रूपादिसमवायश् चक्षुः-

संयुक्तघटादिविशेषणतया गृह्यते अभावसमवायाभ्यां चक्षुषः समवायादेरभावात् । एवमेव रूपादिरप्यस्तु । तथा च समवायासिद्ध्या अर्थान्तरमित्यर्थः ।

------------------------------------------------------------------------

तथापि मण्युक्तं गुण्यादिना सह ..

## **तर्कताण्डवम्**

तथापि मण्युक्तं गुण्यादिना सह गुणक्रियाजातिविशिष्टयथार्थबुद्धयः सम्बन्धिभिन्नसम्बन्धविषया निर्विषयकभावमात्रविषयकविशिष्ट-बुद्धित्वाद् इतरनिरूपणाऽनिरूप्यविषयकविशिष्टबुद्धित्वाद्वा दण्डीति बुद्धिवदित्यनुमानमिति । तन्न । काले घटरूपमित्यादिप्रतीतौ व्यभि-चारात् । त्वन्मते घटगतस्य रूपस्य कालेन सह सम्बन्धिभिन्न-सम्बन्धाभावात् ।

तदुक्तं भगवता सूत्रकृता । ‘‘समवायाभ्युपगमाच्च साम्यादन-वस्थितेः’’ इति । हेतोः पक्षसपक्षयोरिव काले घटरूपमिति-प्रतीतिरूपविपक्षेपि सत्त्वसाम्यात्साध्येनैव सम्बन्ध इति व्यवस्थित्य-भावादित्यर्थः ।

### **न्यायदीपः**

नव्यास्त्वित्यादिनोक्तमाह ॥ तथापि मण्युक्तमिति ॥ गुण्यादिनेति ॥ क्रियावदादिरादिपदार्थः । भ्रमबुद्धिषु बाधवारणाय ॥ यथार्थेति ॥ आरोपित-सम्बन्धविषयत्वेन अर्थान्तरवारणाय वा यथार्थेत्युक्तिः । गुणगुण्यादिसमूहा-लम्बने बाधनिरासाय ॥ विशिष्टेति ॥ विशेषणत्वावगाहीत्यर्थः । स्वरूप-सम्बन्धेनार्थान्तरवारणाय साध्ये सम्बन्धिभिन्नेत्युक्तिः । आद्ये हेतौ निर्विकल्पकादावव्यभिचाराय विशिष्टेति विशेषणम् । अभाववद्भूतलमिति बुद्धावव्यभिचाराय ॥ भावमात्रविषयकेति ॥ ज्ञातो घट इत्यादिबुद्धाव-व्यभिचाराय ॥ निर्विषयकेति भावविशेषणम् ॥ इतरेति ॥ इतरनिरूप-णेनानिरूप्यविशेष्यविशेषणविषयकबुद्धित्वादित्यर्थः । अभाववद्भूतलं ज्ञातो घट इत्यादिबुद्धावव्यभिचाराय इतरनिरूपणानिरूप्येति । निरूपणं नाम ज्ञानमभिलपनं वा ॥ इत्यादीति ॥ इदानीमाकाशः वीणायां शब्द इत्यादि-प्रतीतिरादिपदार्थः ॥ व्यभिचारादिति ॥ द्वयोरपि हेत्वोरिति भावः ।

उक्तप्रतीतौ साध्याभावं व्यनक्ति ॥ त्वन्मत इति ॥ स्वमते कालेन सह सर्वस्य वस्तुमात्रस्य संयोगे बाधकाभावात् त्वन्मत इत्युक्तिः । संयोगस्य सम्बन्धिना भिन्नाभिन्नत्वेन भिन्नत्वस्यापि सत्त्वात् ।

ननु बुद्धित्वादित्यस्यप्रत्यक्षत्वादित्यर्थ इति चेत् तथापि तादृशोपनीत-प्रत्यक्षबुद्धौ व्यभिचारात् । नच लौकिकप्रत्यक्षबुद्धित्वादिति तदर्थ इति वाच्यम् । सुरभिचन्दनमित्याद्यलौकिकविशिष्टबुद्धौ भागासिद्धेः । तदन्य-विशिष्टबुद्धिपक्षीकारे चार्थान्तरता । विशिष्टबुद्धिमात्रस्यैव तादृशसम्बन्ध-विषयकत्वे विवादात् । एवं सति निर्विषयकेति विशेषणवैयर्थ्यापत्तेश्च । ज्ञातो घट इत्यादिबुद्धावुपनीतज्ञानादिविशिष्टबुद्धेरलौकिकत्वादेव व्यभिचारा-प्रसक्तेः ।

न च ज्ञानसत्त्ववेलायामात्मा ज्ञात इति वर्तमानविशिष्टात्मबुद्धौ दोषवशात्समवायसम्बन्धाभानेन विषयविषयिभावमात्रभानं तत्राव्यभिचाराय निर्विषयकेत्युक्तिरिति वाच्यम् । एवमपि रूपं समवेतमित्यादि-समवायविशिष्टबुद्धौ त्वन्मते व्यभिचारापरिहारात् ॥

न च समवायासिद्धिदशायां तत्प्रतिसन्धानं नेति वाच्यम् । आपाततःप्रतीतेः सम्बन्धे व्यभिचारं पश्यतो व्याप्तिग्रहवैमुख्येन तद्ग्रहासम्भवादिति वक्ष्यमाणदोषात् । वस्तुगत्या व्यभिचारजन्यानुमितेर्भ्रमत्वावश्यम्भावाच्च । विषयाबाधस्याद्याप्यसिद्ध्या विषयाबाधात्प्रमात्वमित्यस्यापि अयोगाच्चेति भावः ।

॥ तदुक्तमिति ॥ समवायसाधकहेतोरनैकान्त्यमित्येतत् समयपादे वैशेषिकाधिकरणे उक्तमित्यर्थः । ननु कथमेषोऽर्थः सूत्राक्षराल्लब्ध इत्यतः पूर्वभागस्य समवायाभ्युपगमाच्च वैशेषिकमतमसमञ्जसमिति व्यक्तमित्युपेत्य सुधाद्यनुक्तमुत्तरांशस्यार्थान्तरं स्वयं व्यनक्ति ॥ हेतोरिति ॥ सूत्रस्य विश्वतोमुखत्वान्नानेकार्थत्वं दोषः,प्रत्युत गुण एवेति भावः ।

------------------------------------------------------------------------

किञ्च समवायसिद्ध्यनन्तरमपि..

## **तर्कताण्डवम्**

किञ्च समवायसिद्ध्यनन्तरमपि समवायेतरसम्बन्धिभिन्नसम्बन्ध-विषया इत्यपि सुसाधम्, एवं तत्सिद्ध्यनन्तरं तदुभयेतरसम्बन्धिभिन्न-सम्बन्धविषया इत्यपि सुसाधम्, एवं तत्सिद्ध्यनन्तरं तत्त्रितयेतर-सम्बन्धिभिन्नसम्बन्धविषया इत्यपि सुसाधमिति सम्बन्धानन्त्य-प्रसङ्गः ॥

एतदप्युक्तं ‘‘अनवस्थितेः’’ इति । साध्ये सम्बन्धिभिन्नेति-वत्सम्बन्धिसमवायभिन्नेत्यपि विशेष्टुं शक्यत्वसाम्यात्सम्बन्धानन्त्य-प्रसङ्गादित्यर्थः ॥

अपि च त्वदभिमते पटस्तन्तुसमवेत इति विशिष्टज्ञाने व्यभिचारः । तन्तुपटयोरिव समवायिसमवाययोरपि सम्बन्धान्तराङ्गी-कारे त्वनवस्था । न च समवायस्य सिद्धौ व्यभिचारः किं करिष्यति असिद्धौ क्वानैकान्त्यमिति वाच्यम् । आपाततःप्रतीते सम्बन्धे व्यभिचारं पश्यतः व्याप्तिग्रहे वैमुख्येन तद्ग्रहासम्भवात् । अन्यथा तव निर्विकल्पकसाध्यके विशिष्टप्रत्ययत्वादिति हेतौ विशिष्टपदं व्यर्थं स्याद् एतदप्युक्तमनवस्थितेरिति । अर्थस्तु प्रथमपक्षवद्द्रष्टव्यः ।

### **न्यायदीपः**

बुद्धिपदं लौकिकप्रत्यक्षपरमतो न दोष इत्यतो दोषान्तरं तर्कपराहति-मनुमानस्याह ॥ किञ्चेति ॥ समवायसिद्ध्यसिद्धिभ्यां तर्कपराहतेरपहतिरिति त्वापातत इत्यादिग्रन्थेन निरसिष्यत इति भावः ॥ समवायेतरेति सम्बन्धविशेषणम् ॥ समवायानन्त्येति ॥ द्वित्वसमवायसिद्ध्यनन्तरमपि तद्भिन्नेत्यपि सुवचत्वादिति भावः ।

सुधोक्तं व्यभिचारमेवाह ॥ अपि चेति ॥ तन्तुसमवायविशेषणक-पटविशेष्यकज्ञान इत्यर्थः । सुधोक्ते एव शङ्कोत्तरे आह ॥ न चेत्यादिना ॥ समवायस्यान्यनिरूपणनिरूप्यत्वाद्धेतावन्यनिरूपणानिरूप्येत्युक्तत्वान् न व्यभिचार इति चेत् । आद्यहेत्वभिप्रायेणैवैतद्ग्रन्थप्रवृत्तेः । अत एव सुधोक्त-व्यभिचारस्य पश्चादुक्तिः ॥ व्यर्थमिति ॥ जात्यादिविशिष्टप्रत्ययो विशेषण-ज्ञानजन्यः विशिष्टप्रत्ययत्वादित्यत्र विशिष्टपदस्य निर्विकल्पके व्यभिचार-वारणार्थत्वात् । तत्रापि निर्विकल्पकस्य सिद्धौ व्यभिचारः किं करिष्यति, असिद्धौ तु क्वानैकान्त्यमिति सुवचत्वादिति भावः ॥प्रथमपक्षवदिति ॥ काले घटरूपमितिप्रतीतिरूपेतिपदस्थाने पटस्तन्तुसमवेत इति विशिष्ट-ज्ञानरूपेति बोध्यम् । सुधायां तु ‘‘अनवस्थितेरिति सूत्रमस्मिन् पक्षे कथम् इत्थम् । यदि व्यभिचारपरिहाराय समवायस्यापि समवायान्तरमुपेयते तदाऽनवस्थितिः’’ इति योजितम् ।

------------------------------------------------------------------------

किञ्चाभाववद्भूतलमित्यभावविशिष्टबुद्धिवत्..

## **तर्कताण्डवम्**

किञ्चाभाववद्भूतलमित्यभावविशिष्टबुद्धिवज् ज्ञातो घट इष्टो घट इति सविषयकज्ञानादिविशिष्टबुद्धिवच्च गुणादिविशिष्टबुद्धेरपि स्वरूप-सम्बन्धेनैवोपपत्त्या अप्रयोजकत्वम् ।

अन्यथा हि ज्ञानेच्छाद्वेषकृतीनां स्वविषयैः सह विशिष्टसत्य-बुद्धयः, असंयुक्तयुतसिद्धानां परस्परं विशिष्टसत्यबुद्धयो वा, सम्बन्धिभिन्नसम्बन्धविषया युतसिद्धविषयकविशिष्टबुद्धित्वाद् दण्डीति बुद्धिवदित्यनुमानेन युतसिद्धानां ज्ञानादीनां स्वविषयैः सह दण्डस्य पुरुषेणेव सम्बन्धिभिन्नसम्बन्धः; अयुतसिद्धानां गुणादीनां तु गुण्यादिभिः सहाभावस्य भूतलेनेव स्वरूपसम्बन्ध इति विपरीतं स्यात् ।

### **न्यायदीपः**

हेतुद्वयस्याप्यप्रयोजकत्वं क्रमाद्दृष्टान्तोक्तिपूर्वकमाह ॥ किञ्चेति ॥ गुणादिविशिष्टबुद्धेरपीत्यपिपदस्य भावमात्रविषयकत्वेपि इतरनिरूपणा-निरूप्यविशिष्टबुद्धित्वेपीत्यर्थः । अनुकूलतर्कादेर् अभावादिति भावः ।

अनुकूलतर्कादेरभावेप्यभावादिविशिष्टबुद्धिव्यावर्तकविशेषणयुक्तहेतु-मात्रेणोक्तरूपसाध्यसाधनं चेत्तर्हि गुणादिविशिष्टबुद्धिव्यावर्तकविशेषणयुक्तहेतु-मात्रेणाप्य१भावादुक्तरूपसाध्यसिद्ध्यापातेन गुणादिविशिष्टबुद्धौ स्वरूप-सम्बन्धोन्यत्राभावादिविशिष्टबुद्धावतिरिक्तसम्बन्ध इति स्यादित्याह ॥ अन्यथेति ॥ अभावादिविशिष्टबुद्धिव्यावर्तकविशेषणयुक्तहेतुमात्रेणोक्त-रूपसाध्यसिद्धावित्यर्थः । वैपरीत्यं स्यादित्यन्वयः । वैपरीत्यं व्यनक्ति ॥ ज्ञानेति ॥ ज्ञातो घटः, १दृष्टो घटः, द्विष्टः, कृत, इति ज्ञानादि-विशेषेणकघटादिविशेष्यकयथार्थबुद्धय इत्यर्थः । आरोपितसन्बन्धविषयकत्वे-नार्थान्तरवारणाय सत्येत्युक्तिः ॥

अभावादिविशिष्टबुद्धावपि पक्षनिर्देशमाह ॥ असंयुक्तेति ॥ परस्पर-विशिष्टेति ॥ अभाववद्भूतलं डित्थोयं ज्ञातो घट इत्यादिविशिष्टयथार्थबुद्धयो वेत्यर्थः ।

॥ ज्ञानादीनामिति ॥ ज्ञानेच्छाद्वेषकृत्यभावनाम्नामित्यर्थः ॥ स्वविषयैरिति ज्ञानाद्यपेक्षयोक्तम् । अभावादेस्तु स्वविशेष्येण सहेति ज्ञेयम् ॥

------------------------------------------------------------------------

एवमसंयुक्तविषयकसत्यविशिष्टबुद्धयः..

## **तर्कताण्डवम्**

एवमसंयुक्तविषयकसत्यविशिष्टबुद्धयः सम्बन्धिभिन्नसम्बन्ध-विषया विशिष्टबुद्धित्वाद् दण्डीति बुद्धिवदित्यनुमानेन गुणादीनां गुण्यादिभिर्ज्ञानादीनां ज्ञेयादिभिरभावस्य चाधिकरणेन सह दण्डस्य पुरुषेणेव सम्बन्धिभिन्नसम्बन्धः सिद्ध्येत् । एवं च सम्बन्धिभिन्न-सम्बन्धविषयत्वे विशिष्टबुद्धित्वस्यैव तन्त्रतया २लाघवेनैकरूप्यं च भवति ।

एतदप्युक्तं ‘‘अनवस्थितेः’’ इति । युतसिद्धत्वसाम्येपि ज्ञाना-दीनां स्वविषयैः सह स्वरूपसम्बन्धश् चैत्रदण्डयोस्तु संयोगः; एवमयुतसिद्धत्वसाम्येपि भूतलाभावयोः स्वरूपसम्बन्धः गुणगुण्यादेः समवाय इत्यादित्वदुक्तव्यवस्थितिभङ्गादित्यर्थः ॥

### **न्यायदीपः**

एवं वैपरीत्यमापाद्य सर्वत्रैकरूप्यलक्षणमतिप्रसङ्गान्तरमप्याह ॥ एवमिति ॥ अन्यथेत्यनुकर्षः । यथा वैपरीत्यं तथा हेतौ विशेषमात्रानु-पादानेन सर्वत्रैकरूप्यमपि स्यादित्येवंशब्दार्थः । हेतोरप्रयोजकत्वं निरस्य फलितमाह ॥ एवं चेति ॥

------------------------------------------------------------------------

नापि गुणक्रियाजातिविशिष्टसत्यबुद्धयः ..

## **तर्कताण्डवम्**

नापि गुणक्रियाजातिविशिष्टसत्यबुद्धयः विशेषणसम्बन्धविषया विशिष्टबुद्धित्वाद् दण्डीति बुद्धिवत् । ज्ञातो घट इत्यादिबुद्धिरपि स्वरूपसम्बन्धविषयेति न व्यभिचारः । न चात्रापि तेनैवार्थान्तरं स्वरूपाणामनन्ततया गौरवेण लाघवादेकस्यैव सम्बन्धस्य सिद्धेरिति वाच्यम् । समवायस्वरूपस्य च तद्गतसम्बन्धत्वस्य कल्पनादपि धर्मिकल्पनातो वरं धर्मकल्पनेति न्यायेन सिद्धानां गुणादिस्वरूपाणां भूतलघटाभावादौ कप्तस्य सम्बन्धत्वरूपधर्ममात्रस्य कल्पने लाघवात् ॥

अन्यथा अभावमात्रविशिष्टसत्यबुद्धिं पक्षीकृत्य सम्बन्धविषयत्व-साधने लाघवादभावमात्रानुगत एको नित्यः सम्बन्धः सिध्येत् ॥

एवमभावावयविगुणक्रियाजातिविशिष्टसत्यबुद्धिं ज्ञातो घट इत्यादिबुद्धिं च पक्षीकृत्य सम्बन्धविषयत्वसाधने लाघवादभावे गुणगुण्यादौ ज्ञानेच्छादौ चैको नित्यः सम्बन्धः सिद्ध्येत् । एतदप्युक्तं ‘‘अनवस्थितेः’’ इति । लाघवतर्कानुग्रहस्य धर्मिकल्पनातो वरं धर्मकल्पनेति न्यायस्य च साम्येपि अभावादौ स्वरूपसम्बन्धः गुणादौ तु तदन्य इति व्यवस्थित्ययोगादित्यर्थः ।

### **न्यायदीपः**

उच्यत इत्यादिना मणिकृता सिद्धान्तितमनुमानान्तरं च निराह ॥ नापीति ॥ पूर्ववदेव सत्यपदकृत्यं बोध्यम् । तदुक्तरीत्यैव परिष्करोति ॥ ज्ञात इत्यादिना ॥ एकस्येति ॥ सकर्तृत्वानुमाने एकस्य कर्तुरिवेति भावः । अन्यथोपपत्तावपि लाघवतर्कानुसरणेप्रतिबन्दीरूपातिप्रसङ्गं चाह ॥ अन्यथेति ॥ मात्रपदं प्रागभावादिसर्वाभावपरम् ।

नन्वत्र विशिष्टबुद्धित्वं सम्बन्धबुद्धित्वं वा सविकल्पकबुद्धित्वं वा द्वयोरपि सम्बन्धविषयबुद्धिपर्यवसानेन साध्याविशेष इति चेन्न विशेषणधी-जन्यबुद्धित्वं वा व्यावृत्तिबुद्धिजनकबुद्धित्वमित्युपपत्तेः । अन्यथा तवप्रयोगेप्यस्य १दोषसाम्यात् । विशेषणधीजन्यत्वस्य अविशिष्टव्यावृत्तिधी-जनकत्वस्य च बुद्धेः सम्बन्धविषयकत्वज्ञानं विना दुर्ज्ञानत्वं चेत्तावाप्येष दोषः समान एव । विशेषणताबुद्धिगोचरबुद्धित्वेन तद्ग्रहे च उपजीव्यत्वेन तस्यैव हेतुत्वमस्त्वित्येतदपि समानमिति भावः ।

------------------------------------------------------------------------

ननु तथात्वे पटाभाववति घटवति घटाभावधीः स्यात्

## **तर्कताण्डवम्**

ननु तथात्वे पटाभाववति घटवति घटाभावधीः स्यात् । अभाव-मात्रे वैशिष्ट्यस्यैकत्वात् । एवं घटादेः स्वविषयकज्ञानादिना नित्यसम्बन्धवत्त्वे आत्मत्वं स्यादिति चेत् । तर्हि तवापि स्पर्शवति रूपाभाववति वायौ रूपधीः स्यात् । समवायस्यैकत्वात् । एवं घटादे-रप्यात्मत्वं स्यात् । घटत्वसमवायस्यैव ज्ञानसमवायत्वादिति समम् ॥

यदि च वायौ रूपसमवायस्य सत्त्वेपि रूपेण सह विशेषणता-विशेषस्वरूपसम्बन्धाभावाद् रूपाऽप्रतीतिः । तर्हि भूतले घटसत्त्व-काले घटाभाववैशिष्ट्यस्य सत्त्वेपि घटाभावेन सह विशेेषणता-विशेषाभावाद् घटाभावाप्रतीतिरिति समम् ।

ननु रूपसमवायवत्यपि वायौ रूपाप्रतीतिरधिकरणस्वभावात् । न चात्रतादृशः स्वभावः कल्प्यः । घटापसरणानन्तरं तत्रैव घटा-भावप्रतीतेः । वायौ तु न कदापि रूपप्रतीतिरिति चेत् । तर्हि घटे श्यामतादशायां भविष्यद्रक्तरूपसमवायस्य सत्त्वेन तदा रक्तरूपधीः स्यादिति समम् । न चात्र वायाविवाधिकरणस्वभावः कल्प्यः । तत्रैव कदाचिद् रक्तरूपप्रतीतेः ।

### **न्यायदीपः**

प्रतिबन्दीरूपेणाभावादिविशिष्टबुद्धावप्येकनित्यसम्बन्धापादनमयुक्तम् । तत्र बाधकसत्त्वादिति भावेन मण्युक्तमेव बाधकमाशङ्कते ॥ नन्विति ॥ तथात्वे अभावादावेकनित्यसम्बन्धसत्त्वे इत्यर्थः । घटाभावसम्बन्धसत्त्वोप-पादनायोक्तम् पटाभाववतीति ॥ तादृशस्थले घटाभावबुद्धेरिष्टत्व-निरासायोक्तं घटवतीति ॥ आत्मत्वं स्यादिति ॥ आत्मनीवेति भावः । अतः समवायत्याग एव युक्त इति भावेनप्रतिबन्द्या समाधत्ते ॥ तर्हि तवापीति ॥ गुणादावेकनित्यसम्बन्धवादिनोपीत्यर्थः ।

‘‘वायौ रूपसमवाये सत्यपि रूपात्यन्ताभावोस्ति । न घटे । कथमेवम् । अधिकरणस्वभावादबाधितरूपनिरूपप्रतीतेश्चेति’’ मण्युक्तमाशङ्क्य निराह ॥ ननु रूपसमवायवत्यपीति ॥ अयोग्यत्वरूपाधिकरणस्वभावादित्यर्थः ॥ न चात्रेति ॥ घटाभावाधिकरणभूतलादावित्यर्थः । तथात्वे वायौ रूपस्येव भूतले घटाभावधीः कदापि न स्यादिति भावेनाह ॥ घटापसरणेति ॥ कदाचिद्रक्तरूपप्रतीतेरिति ॥ वायाविव तत्राप्ययोग्यातालक्षणाधिकरण-स्वभावकल्पने च सा न स्यादिति भावः ॥

------------------------------------------------------------------------

ननु तदा रक्तरूपाभावात्तदप्रतीतिः

## **तर्कताण्डवम्**

ननु तदा रक्तरूपाभावात्तदप्रतीतिः । लौकिकप्रत्यक्षे विषयस्यापि हेतुत्वात् । तव तु घटापनयनकाले सतो घटाभावस्य घटोपनयन-कालेपि सत्त्वेन तत्प्रतीतिर्दुर्वारा । न हि घटसत्त्वकाले घटाभावोऽन्यत्र गतः । अमूर्तत्वात् । नापि नष्टः । नित्यत्वादिति चेन्न । मया घटोप-नयापनयकाले भूतले घटसंयोगतदभावयोरेव स्वीकृतत्वेन अपनयकाले सतः संयोगाभावस्योपनयनकाले अभावात् ॥

### **न्यायदीपः**

ननु आमघटे श्यामतादशायां रक्तरूपधीरुपनीतप्रत्यक्षरूपापाद्यतेऽथ लौकिकप्रत्यक्षरूपा । नाद्यः । इष्टापत्तेः । अन्त्ये विषयसत्त्वस्य तत्र हेतुत्वेन तदभावादेव तत्र रक्तरूपाप्रत्यक्षतोपपत्तेरिति भावेन पक्षधरा-द्युक्तमाङ्क्य निराह ॥ नन्वित्यादिना ॥ मयाप्येवं वक्तुं शक्यमित्यत आह ॥ तव त्विति ॥ अभावविशिष्टबुद्धावप्येकनित्यसम्बन्धवादिन इत्यर्थः ।

॥ काल इति ॥ कालयोरित्यर्थः ॥ स्वीकृतत्वेनेति ॥ ‘‘एतद्घटैतद्भूतलसंसर्गाभावस्यापि यथासम्भवं प्रागभावादिष्वन्तर्भावादिति’’ तत्त्वसङ्ख्यानटीकोक्तेः । तथैव वर्धमानाद्युक्तेश्च । विवृतश्चायमर्थो न्यायामृते असतो निषेधप्रतियोगित्वसमर्थनवादे इति भावः ॥

॥ अभावादिति ॥ ननु उपनेष्यमाणघटसंयोगस्य पूर्वं सतोऽभावस्य प्रागभावत्वेन पश्चात् तदभावेपि प्राक्सतो घटस्यापयनकाले सतोऽभावस्य घटसंयोगध्वंसरूपत्वेन तस्य घटोपनयकालेपि सत्त्वात् कथमप्रतीतिरिति चेन् न । प्राचीनघटसंयोगध्वंसमादायेदानीं घटवत्यपिप्रतीत्यापादन इष्टापत्तेः । पूर्वं घटोत्रस्थ एवान्यत्रापनीतः पुनरत्रोपनीत इतिप्रतीत्यान्यत्र नीत इतिप्रतीतेरेव तत्प्रतीतित्वादिति भावः ॥

------------------------------------------------------------------------

किञ्च त्वद्रीत्याश्रयणेपि किमत्यन्ताभावस्य..

## **तर्कताण्डवम्**

किञ्च त्वद्रीत्याश्रयणेपि किमत्यन्ताभावस्य धीरापाद्यते उत्पाद-विनाशशीलस्य तुरीयाभावस्य वा । नाद्यः । तस्य त्वत्पक्षे घटकालेपि स्वरूपात्मकप्रत्यासत्त्या तत्र सत्त्वेन तत्प्रतीतेर्दुर्वारत्वात् ।

नान्त्यः । श्यामतादशायां रक्तरूपस्येव घटसत्त्वकाले तुरीया-भावस्यासत्त्वेन साम्यात् । रक्तरूपस्यापि श्यामतादशायामेव जपा-कुसुमादौ सत्त्वाच्च । इह नास्तीति चेन्न । विशेषणे तस्य विशेष्येण संसर्गे च सति विशेष्ये विशेषणाभावस्यासम्भवात् । नहिप्रतियोगिनि रूपेप्रतियोगितावच्छेदके संसर्गे च सति रूपसंसर्गाभावः सम्भवी ॥

### **न्यायदीपः**

नन्वस्त्वेवं भूतले घटो नेति धीस्तत्संयोगाभावविषयेति भवदभिमते दोषाभावः, तार्किकमते भट्टादिमते च स्यादेव दोष इत्यत आह ॥ किञ्चेति ॥ त्वद्रीत्येति ॥ मणिकृद्रीत्येत्यर्थः ॥

ननु प्राचीनरीत्यापि इह भूतले घटो नास्तीति तत्संयोगो निषिध्यत इत्युदयनोक्तेर् उत्पादविनाशशीलोपि प्रागभावादित्रितयान्यश्चतुर्थः कश्चित्संसर्गाभावोस्तीति मतेनाह ॥ उत्पादविनाशेति ॥ उक्तं च वर्धमानेन ‘‘प्रतियोगिभेदेनेवप्रतियोगितावच्छेदकभेदेनाप्यभावभेदात् संयुक्तघटाभावोयं विशिष्टान्तराभाववदुत्पादविनाशशीलोन्य एवेति’’ ॥

॥ स्वरूपात्मकेति ॥ एतेन तदानीन्तनयोर्विशिष्टप्रत्ययजनन-योग्यत्वाभावान् न स्वरूपप्रत्यासत्तित्वमिति निरस्तम् । द्वयोः स्वरूपसत्त्वेप्रत्यासत्तित्वं नेत्यस्य रिक्तवचनत्वात् ॥

यदुक्तं वर्धमानेन घटात्यन्ताभावस्य भूतलेन सह तत्संयोगध्वंसादिरेव सम्बन्ध इति न तदाप्रतीत्यापत्तिरिति । तन्न । अभावाधिकरणयोः सम्बन्धान्तरमन्तरेण तदुपश्लिष्टस्वभावत्वरूपकप्तसम्बन्धत्यागेनार्थ-संयोगध्वंसादेः सम्बन्धत्वकल्पने आवश्यकतत्संयोगध्वंसादेरेव तद्धी-विषयत्वोपपत्तेर् अन्यथा घटस्य कपालेष्वत्यन्ताभावः स्यात् । घटभावे त्वाश्रयाश्रयिभावध्वंसादिरूपसम्बन्धाभावादप्रतीत्युपपत्त्या बाधकाभावात् । तथा च घटाद्यत्यन्ताभावस्याप्याकाशाद्यत्यन्ताभावस्येव केवलान्वयित्वा-पत्तेरिति भावः ॥

यत्तु तदा रक्तरूपाभावादप्रतीतिरिति पूर्वमुक्तं तन्न । घटे श्यामतादशायां जपाकुसुमे रक्तरूपभावाद् घटो रक्त इति धीरवर्जनीयैव । समवायस्यैकत्वेन श्यामरूपसमावायस्य घटे सत्त्वे तदानीमेवान्यत्र विद्यमानरक्तरूपसमवाय-स्यापि सत्त्वादिति भावेनाह ॥ रक्तरूपस्यापीति ॥ इहेति ॥ घटे रक्तरूपं नास्तीति चेदित्यर्थः ॥ विशेषण इति ॥ सतीत्यन्वयः ॥ तस्य विशेषणस्य ॥प्रतियोगितावच्छेदक इति ॥ रूपं न समवेतमित्यत्र संसर्गस्यावच्छेदकत्वादेवमुक्तम् ॥

------------------------------------------------------------------------

किञ्च रूपसमवायवतोपि वायो ..

## **तर्कताण्डवम्**

किञ्च रूपसमवायवतोपि वायो रूपराहित्यस्वभाववत्प्रतियोगि-मदधिकरणस्यापिप्रतियोगिकाले स्वस्मिन् तत्प्रतियोगिकाभाव-विशिष्टप्रमित्यजनकत्वस्वभावः कल्प्यताम् ।

अपिच यथा तव चत्वरीयाभावगेहस्वरूपयोर्नप्रतियोगिकाले सम्बन्धत्वं तदाऽभावाप्रतीतेः, किन्तु कदाचिदेव, तथा घटसत्त्वकाले वैशिष्ट्यस्य सत्त्वेपि न तदा तस्य सम्बन्धत्वमिति न घटवति घटा-भावधीप्रसङ्गः ।

### **न्यायदीपः**

पूर्वं पररीतिमाश्रित्यप्रतिबन्द्या अभावप्रतीत्यापादनमयुक्तमित्युक्तम्, इदानीं भूतलाभावयोर् नित्यसम्बन्धसत्त्वेपि घटदशायामप्रतीत्युपपादकमाह ॥ किञ्चेति ॥प्रतियोगिकाल इत्याद्युक्त्या न चात्र तादृशः स्वभावः कल्प्यः घटापसरणानन्तरं घटाभावप्रतीतेरित्युक्तदोषोऽपास्तो ध्येयः ॥

अत्यन्ताभावस्वीकारवादिना त्वया भूतले घटाभावस्य घटदशायां सतोप्यप्रतीतेरुपपादकत्वेनप्रतियोगिदेशान्यदेशत्वं वा तत्संयोगध्वंसादिरूपो वा सम्बन्धो नेत्युच्यते यथा, तथैवात्र नित्यसम्बन्धपक्षेप्यस्तु तथा च घटापसरणानन्तरमभावधीर्न स्यादितिशङ्कानवकाशोपीत्याह ॥ अपि चेति ॥ चत्वरीयः ॥ चत्वरनिष्ठो योऽभावः यच्च गृहं तयोेर्ये स्वरूपे तयोर्ग्रहे पटादिलक्षणप्रतियोगिकाले सम्बन्धत्वं नास्ति यथा तथा कादाचित्क-प्रतीत्यन्यथानुपपत्त्याप्रकृतेप्यस्त्वित्यर्थः ।

------------------------------------------------------------------------

ननु अभावस्य स्वाश्रयेण नित्यसम्बन्धश्चेद् ध्वंसस्यापि ..

## **तर्कताण्डवम्**

ननु अभावस्य स्वाश्रयेण नित्यसम्बन्धश्चेद् ध्वंसस्यापि स्वाश्रय-नाशेन नाशापत्त्या घटोन्मज्जनं स्यात् । कार्यनाशंप्रति नित्य-सम्बन्धवत्कारणनाशरूपं समान्यमेव तन्त्रम् । न तु तद्विशेष-समवायिनाशः । असति बाधके सामान्यस्य त्यागायोगात् । किञ्च समवायत्वं न जातिः, किं तु वैशिष्ट्यान्यनित्यसम्बन्धत्वमिति कल्पनीयत्वाद्गौरवमिति चेन्न । तथा सति ध्वंसातिरिक्ताभावे वैशिष्ट्याभ्युपगमे बाधकाभावात् । नचैकस्मिन्नभावे स्वरूपसम्बन्ध-श्चेदभावान्तरेपि तथा । भावेपि ज्ञातो घट इत्यादौ स्वरूपस्य सम्बन्धत्वे १रूपे घट इत्यादावपि तथात्वापत्तेः ॥

### **न्यायदीपः**

एवमभावविशिष्टबुद्धावप्येको नित्यः कश्चित्सम्बन्धः सिद्धः स्यादित्युक्त-प्रतिबन्द्या घटदशायामपि घटाभावाधीः स्यादिति मण्याद्युक्तं बाधकं निरस्येदानीं बाधकान्तरमप्याशङ्क्य निराह ॥ नन्वभावस्येत्यादिना ॥

ननु आश्रयनाशहेतुककार्यनाशे समवायिकारणनाश एवप्रयोजकः । पटादौ तथा दर्शनात् । एवं च ध्वंसरूपकार्यनाशः स्वनिरूपितनित्य-सम्बन्धयुक्तस्वाश्रयस्य नाशमात्रेण कथं चोद्यते । न हि विशिष्टबुद्धित्वहेतुना अभावविशिष्टबुद्धौ सिद्ध्यन् समवायो भवति । अयुतसिद्धत्वाभावात् । किं तु तदन्यः कश्चिदेव । तथा च कथमेवमापादनमित्यत आह ॥ कार्यनाशंप्रति हीति ॥ न केवलं त्यागे कारणाभावो, गौरवं चास्तीत्याह ॥ किञ्चेति ॥ न जातिरिति ॥ एकव्यक्तित्वादिति भावः । अभावादिविशिष्टबुद्धौ यद् वैशिष्ट्यं तदन्यनित्यसम्बन्धत्वमित्यर्थः ॥ न चेति ॥ अभावान्तरेपि तथा न चेत्यन्वयः । कुत इत्यत आह ॥ भावेपीति ॥ तथात्वापत्ते-रित्यन्वयः । युतसिद्धत्वायुतसिद्धत्वादिना भावपदार्थेषु वैषम्यं चेदभावेष्वपि कार्यत्वाकार्यत्वादिना वैषम्यमिति समम् ।

ननु ज्ञानादेर्घटेन नित्यसम्बन्धे सदा घटप्रकाशः स्यादिति चेत् । रूपादेर्घटादिना नित्यसम्बन्धे सदा घटे श्यामरक्तरूपादिधीप्रसङ्गः स्यादिति समम् । श्यामरूपादेः कादाचित्कत्वान्न दोष इति चेत् । ज्ञानादेरपि तथात्वादिति तुल्यम् । किं च यथाकथञ्चिद् बाधकवशाद्भावे द्वैरूप्यं चेदभावेप्युक्तादेव बाधकाद् द्वैरूप्यमस्त्विति सामान्यमेवेति भावः ॥

------------------------------------------------------------------------

किञ्च यदि लाघवान्नित्यसम्बन्धिकारणनाशः..

## **तर्कताण्डवम्**

किञ्च यदि लाघवान्नित्यसम्बन्धिकारणनाशः कार्यनाशे तन्त्रं तर्हि ततोपि लाघवान्नित्यसम्बन्धिनाश एव तत्र तन्त्रं स्यात् । न चेष्टापत्तिः ।

घटनाशेन पटरूपनाशापत्तेः । भवति हि पटरूपाहेतुरपि घटः पटरूपसमवायी । एवं सम्बन्धस्य नाश्यत्वे सम्बन्धत्वमेव तन्त्रम्, लाघवात्, न तु तद्विशेषः संयोगत्वमिति समवायस्यापि नाशः स्यात् ॥

यदि च समवायरक्षार्थं तत्र कारणत्वादिकं विशेषणं तर्हि वैशिष्ट्यरक्षार्थं वैशिष्ट्यान्यत्वविशेषणमप्यस्तु । साम्यात् ।

केचित्तु समवायिकरणनाशस्य हेतुत्वकल्पने समवायत्वं नप्रविष्टम् । येन गौरवं स्यात् । किं त्वनतिप्रसक्तमुण्डितसमवाय-व्यक्तिमात्रमित्याहुः ॥

### **न्यायदीपः**

नन्वयुतसिद्धभावमात्रे अस्त्यैकरूप्यं, संसर्गाभावमात्रे नास्त्यैकरूप्यं, ध्वंसातिरिक्ताभाव एव नित्यसम्बन्धोपगमादित्यतो, अभावमात्र एवास्तु नित्यसम्बन्धः, न चोक्तदोषः, कार्यनाशंप्रति समवायिकारणनाशस्यैवप्रयोजकत्वाद्गौरवस्य चाकिञ्चित्करत्वादिति भावेन कार्यनाशंप्रति हीत्यादिनोक्तं निराह ॥ किञ्चेति ॥ नित्यसम्बन्धीति ॥ नित्यो यः सम्बन्धस् तद्युक्त इत्यर्थः ॥ ततोपि लाघवादिति ॥ कारणपदत्यागादिति भावः ॥

कार्यनाशे समवायिनाशस्य तन्त्रत्वमनुक्त्वा नित्यसम्बन्धिनाशस्यैव लाघवेनप्रयोजकत्वस्वीकारेऽतिप्रसङ्गान्तरं चाह ॥ एवमिति ॥ लाघवमनुसृत्य विशेषत्यागेन सामान्यादरे सति कार्यनाशे नित्यसम्बन्धि-नाशवत् सम्बन्धनाशे सम्बन्धत्वमेव तन्त्रं स्यादित्यर्थः ॥ तत्रेति ॥ नाशप्रयोजकसम्बन्धत्वे कारणीभूतसम्बन्धत्वं समवायान्यसम्बन्धत्वमिति विशेषणं यदीत्यर्थः ॥ वैशिष्ट्येति ॥ अभावविशिष्टबुद्धिविषयीभूत-वैशिष्ट्यान्यसम्बन्धत्वमेव सम्बन्धनाशे तन्त्रमित्यस्तु । एवं चाभावेपि नित्यसम्बन्धः स्यादेवेति भावः ॥

कार्यनाशे समवायनाशो हेतुरित्यत्र किञ्च समवायत्वमित्यादिना यद्गौरवमुक्तं तदुद्धारंप्रकारान्तरेणाह ॥ केचित्त्विति ॥ समवायत्वाप्रवेशेपि सम्बन्धत्वेनाप्रवेशे किञ्चिद्युक्तकारणनाशस्तन्त्रमित्यपि प्राप्त्यातिप्रसङ्गेन नित्यकारणभूतसम्बन्धवन्नाशस्तन्त्रमित्येव वाच्यत्वात् किमनेनेत्यरुचिबीज-मत्रेति ध्येयम् ॥

------------------------------------------------------------------------

एतेनैव सत्यलौकिकप्रत्यक्षजातिगुणक्रियाविशिष्टबुद्धयः..

## **तर्कताण्डवम्**

एतेनैव सत्यलौकिकप्रत्यक्षजातिगुणक्रियाविशिष्टबुद्धयः विशेषण-सम्बन्धनिमित्तकाः सत्यलौकिकप्रत्यक्षविशिष्टबुद्धित्वात् । दण्डीति सत्यलौकिकप्रत्यक्षबुद्धिवत् । अत्र च क्षित्यादौ कर्तेव लाघवा-द्विशेषणसम्बन्धोपि एक एव सिध्यति । अनुगतकार्यस्यानुगतकारण-जन्यत्वात् । स्वरूपसम्बन्धानामननुगतत्वाच्च । अत एव नाप्रयोज-कता । सम्बन्धं विनापि विशिष्टबुद्धौ गवाश्वादावपि तत्प्रसङ्गादिति निरस्तम् । अभावादौ कप्तेन स्वरूपसम्बन्धत्वेनानुगतीकृतानां गुणादिस्वरूपाणामेवानुगतकार्यहेतुत्वोपपत्तेः । तस्मादभावादाविव गुणादावपि धर्मिकल्पनात इति न्यायसाम्येन स्वरूपमेव सम्बन्धः ।

### **न्यायदीपः**

एवमभावविशिष्टप्रतिबन्दीदुरुद्धारेत्यभावस्थल इव कप्तस्वरूपसम्बन्धेनैव विशिष्टप्रतीत्युपपत्तौ न समवायकल्पनेत्युक्त्वा विशिष्टबुद्धित्वादिति हेतुरप्रयोजक इति निरस्येदानीं ‘‘अथवा सम्बन्धविशेषणनिमित्तका इति साध्य’’मित्यादिना मण्युक्तमनुमानान्तरं चानूद्य निराह ॥ एतेनेति ॥ स्वरूपसम्बन्धेनैवान्यथोपपत्तिकथनेनेत्यर्थः । निरस्तमित्यन्वयः ॥

हेतौ च सत्यत्वं विशेषणमिति मण्युक्त्यैव पक्षेपि तदनुमतमिति भावेन सत्यपदम् । तत् कृत्यं पूर्ववत् । मणौ विशिष्टबुद्धय इत्येव पक्षोक्तावप्यत्र पक्षहेतुदृष्टान्तेषु विशिष्टबुद्धिपदं लौकिकप्रत्यक्षपरमिति तट्टीकोक्तेर्लौकिके-त्याद्युक्तिः । अलौकिकप्रत्यक्षे बाधनिरासाय लौकिकेति ॥ अनुमित्यादौ बाधनिरासायप्रत्यक्षेति ॥ निर्विकल्पके तन्निरासाय विशिष्टपदम् । भ्रमे व्यभिचारवारणाय हेतौ सत्यपदम् । साध्यसाधनतावैकल्याय दृष्टान्त-विशेषणानि ।

तावता समवायसिद्धिः कुत इत्यत आह ॥ अत्र चेति ॥ पक्षधरा-द्युक्तमाह ॥ क्षित्यादौ कर्तेवेति ॥ अत एवेत्युक्तं हेतूच्छेद(क)बाधकं व्यनक्ति ॥ सम्बन्धमिति ॥

सम्बन्धनिमित्तका इत्यत्र सम्बन्धस्य निमित्तत्वं किं विषयत्वेनाथ समवायत्वेन आद्ये गुणादिस्वरूपाणामेव केनचिद्धर्मेणानुगतानां तथा हेतुत्वमस्तु । किं समवायेन । अन्त्ये तु समवायत्वं नित्यसम्बन्धत्वं तथा च लाघवेन सम्बन्धत्वेनैव हेतुत्वमस्तु । तच्च स्वरूपसम्बन्ध-साधारणमिति तेनानुगतीकृतानां गुणादीनामेव हेतुत्वमस्तु ।

अवच्छेदकलाघवे व्यक्तिगौरवस्यादोषत्वादिति भावेन निराह ॥ अभावादाविति ॥ आदिपदेन तन्मतसिद्धसमवायविशिष्टबुद्धिपरिग्रहः ।

एतच्च सत्यलौकिकजात्यादिविशिष्टप्रत्यक्षत्वं कार्यतावच्छेदकमुपेत्योक्तम् । वस्तुतस्तु तादृशानुमितित्वादिकमिव तादृशप्रत्यक्षत्वमपि नावच्छेदकं मानाभावात् । स्वावच्छिन्नकार्यतानिरूपितानुगतैककारणासिद्ध्या अनित्य-प्रमात्वानित्यप्रत्यक्षत्वादेरिव बाधकोपपन्नत्वेनावच्छेदकत्वासम्भवाच्च । न च नित्यैकरूपसम्बन्धरूपसमवाय एवानुगतकारणमिति युक्तम् । अन्योन्या-श्रयापत्तेः । विषयस्यप्रत्यक्षंप्रत्यहेतुत्वस्य प्रामाण्यवादे व्युत्पादनाच्चेति ज्ञेयम् ॥

------------------------------------------------------------------------

यत्तु युतसिद्धसम्बन्धिद्वयविषयाणां..

## **तर्कताण्डवम्**

यत्तु युतसिद्धसम्बन्धिद्वयविषयाणां दण्डादिविशिष्टबुद्धीनामि-वायुतसिद्धसम्बन्धिद्वयविषयाणाम् अवयविगुणक्रियाजातिविशिष्ट-बुद्धीनामन्योन्यं स्फुटतरविवेकप्रकाशराहित्यरूपं साजात्यमन्यविशिष्ट-बुद्धितो व्यावृत्तमनुभवसाक्षिकम् । तथा च दण्डादिविशिष्टप्रतीतिंप्रति संयोग इव गुणादिविशिष्टप्रत्यक्षप्रतीतिरूपमनुगतकार्यंप्रति निमित्ततया समवायः सिध्यतीति । तन्न ।

तस्य भेदाविषयत्वेन, स्फुटतरविवेकप्रकाशसामग्रीराहित्येन वा, त्वदभिमतसमवायनियामकायुतसिद्धिविषयत्वेन वा, भेदाऽभेद-विषयत्वेन वा, सविशेषाभेदविषयत्वेन वोपपत्तेः ॥

### **न्यायदीपः**

पक्षधराद्युक्तमनूद्य निराह ॥ यत्त्वित्यादिना ॥ अन्योन्यमिति ॥ अवयवावयविविशिष्टबुद्धेर्गुणादिविशिष्टबुद्ध्या तस्या जातिविशिष्टबुद्ध्या जातिविशिष्टबुद्धेर् गुणविशिष्टबुद्ध्येत्यादिरूपेणान्योन्यं साजात्यमित्यन्वयः ॥

तत्स्वरूपमाह ॥ स्फुटतरेति ॥ विवेको भेदः । तद्विषयकत्वराहित्य-रूपमित्यर्थः । अवयवावयव्यादेरन्योन्यं भेदस्याङ्गुलिद्वयवदप्रतीतेरिति भावः ॥ अन्येति ॥ दण्डीकुण्डलीत्यादिविशिष्टबुद्धीनामन्योन्यं साजात्यमि-वेहायुतसिद्धविशिष्टबुद्धीनामन्योन्यसाजात्येपि दण्डीत्यादिबुद्धितो व्यावृत्तं तादृशबुद्धावविद्यमानम् अनुभवसाक्षिकमस्तीत्यर्थः ।

तादृशं साजात्यम् अन्यतो व्यावृत्तं गुणक्रियादिविशिष्टबुद्धिगतमनु-भवसिद्धमुक्तम् । तत्किं जातिकृतमुत स्फुटतरविवेकप्रकाशराहित्यरूपमेव १बाधविषयविशेषकृतं वा । नाद्यः जातित्वे मानाभावात् । तादृशानुमिति-त्वादिना साङ्कर्यापत्तेश्च । द्वितीये समवायेन विनापि तादृशविशिष्टबुद्धित्व-स्योपपत्तेरप्रयोजको हेतुरिति भावेन तादृशविशिष्टबुद्धेर् अन्यथासिद्धिमाह ॥ तस्येति ॥ अवयव्यादिविशिष्टबुद्धिगतसाजात्यस्येत्यर्थः । तृतीयंप्रत्याचष्टे ॥ त्वदिति ॥ त्वदभिमता या समवायनियामकायुतसिद्धिरित्यर्थः ॥

ननु नित्यसम्बन्धसम्बन्धित्वमेवायुतसिद्धिरित्यतोऽयावद्द्रव्यभाविगुण-क्रियावयव्याद्यभिप्रायेण विषयान्तरमाह ॥ भेदाभेदेति ॥ यावद्द्रव्यभाविगुणा-द्याशयेनाह ॥ सविशेषेति ॥

[Load More](javaऽcriptःvoid(0))
