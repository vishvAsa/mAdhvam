+++
title = "०२ समवाये बाधकानि"
upstream_url = "https://dvaitavedanta.in/category-details/12622/4780/sharav/taraka/parath/samava/samava"
+++
## किञ्च कालस्य स्वगतेन सङ्ख्यापरिमाणादिना ..

**समवाये बाधकानि**

## **तर्कताण्डवम्**

किञ्च कालस्य स्वगतेन सङ्ख्यापरिमाणादिना त्वयापि स्वरूप-सम्बन्धः स्वीकृत इति किं तत्र समवायेन ।

यदि च कालस्य तेन सह समवायस्य सत्त्वान्न स्वरूपसम्बन्धः । तर्हि कालस्य घटेन सह संयोगस्य सत्त्वात् स्वरूपसम्बन्धो न सिद्ध्येत् । साम्यात् ॥

### **न्यायदीपः**

एवं समवायस्याप्रामाणिकत्वमुक्त्वानुव्याख्यानसुधयोरुक्तमन्यत्समवायोप-गमे बाधकजातमाह ॥ किञ्चेति ॥ यद्वा प्रागुक्तानुमानेषु गुणादि-विशिष्टबुद्धिनिमित्तसम्बन्धतया हि समवायसिद्धिरभिमता सा न युक्ता । तद्बुद्धेरन्यथोपपत्तेरिति । चतुर्थान्यथोपपत्तिमाह ॥ किञ्चेत्यादिना ॥

अथवा

‘‘समवायश्च सम्बन्धो नित्यः स्यादेक एव सः’’

इति नित्यत्वे सत्येकत्वे सति सम्बन्धत्वमिति यत्समवायलक्षणमुक्तं तत्र सम्बन्धत्वं तावदन्यथोपपत्तिचतुष्टयेन निराह ॥ किञ्चेत्यादिना ॥

तत्रादौ तावत्साम्यादनवस्थितेरिति सूत्रखण्डस्य स्वगतसङ्ख्यादिगुणेन कालस्य पदार्थान्तरेणेव स्वरूपसम्बन्धस्वीकारसाम्यात्समवायस्यानवस्थितेर-सत्त्वापातादित्यर्थमुपेत्याह ॥ कालस्येति ॥ कालपरिमाणं सदास्तीति कालस्यैकत्वसख्या सदास्तीत्यादिप्रतीत्या कालस्य जगदाधारताप्रयोजकत्वेन स्वगतधर्मैरन्यैश्च सर्वैः स्वरूपसम्बन्धः स्वीकृत इति तेनैव सम्बन्धेनैकः कालो परिच्छिन्नपरिमाणः काल इति विशिष्टबुद्ध्युपपत्तौ तत्र समवायस्या-वस्थित्यभावः स्यादित्यर्थः ।

स्वगतसङ्ख्यादिना समवायसत्त्वस्येव घटादिद्रव्येण संयोगसत्त्वस्यापि साम्यादिदानीं घट इत्यादिधीबलेन घटादिना स्वीकृतस्वरूपसम्बन्ध-स्यावस्थित्यभावापत्तेरित्यर्थान्तरं चोपेत्याह ॥ यदि चेति ॥ तेन ॥ स्वगतसङ्ख्यादिना ॥

------------------------------------------------------------------------

अपि च गुणादेरपि त्वन्मते स्वाभावस्वज्ञानस्वकालैः ..

## **तर्कताण्डवम्**

अपि च गुणादेरपि त्वन्मते स्वाभावस्वज्ञानस्वकालैः सह स्वरूपसम्बन्धत्वं तावदस्ति । तच्च गुणादेरभावज्ञानादीन्प््राति स्वरूप-सम्बन्धत्वं नप्रतियोगित्वविषयत्वादिना । अननुगमात् । गौरवाच्च । किन्तु विशेषत्वेनानुगमाल्लाघवाच्च । विशेषणत्वं च गुणादेर्गुण्यादावपि सममिति गुण्यादावपि गुणादेः स्वरूपसम्बन्धत्वं कप्तमेवेति क्व समवायस्य अवकाशः ।

अपि च घटरूपसमवाया इति समूहालम्बनज्ञानाद् रूपी घट इत्यादिबुद्धेर्वैलक्षण्यायावश्यमङ्गीकार्येण रूपस्य घटेन सह विशेषण-ताविशेषेणैव विशिष्टबुद्ध्युपपत्तौ किं समवायेन । एवं रसादावपीति न समवायस्यावकाशः ।

किञ्च समवायस्यापि स्वसम्बन्धिना सह सम्बन्धाङ्गीकारे अनवस्था । तत्र स्वरूपसम्बन्धाङ्गीकारे च गुणादेरेव गुण्यादिना स्वरूपसम्बन्धोस्तु । साम्यात् । किं दूरगमनेन । कालस्य स्वगत-सङ्ख्यादिना समवायानुपपत्तिः, गुणादेः, स्वाभावादिनेव गुण्यादिनापि स्वरूपसम्बन्धेनैवोपपत्तिः, समूहालम्बनाद्वैलक्षण्यानुपपत्तिः, अनवस्था चेति बाधकचतुष्टयं दुष्परिहरम् ॥

### **न्यायदीपः**

नन्वस्त्वेवं तथापीदानीं घटरूपमित्यादिधीबलाद्घटरूपादिनैव स्वरूप-सम्बन्धः कालस्य नान्येनेत्यत आह ॥ अपि चेति ॥ यद्वा काले गुणविशिष्टबुद्ध्युपपादकसम्बन्धत्वेन समवायासिद्धावप्यन्यत्र तथात्वेन सिद्धिरस्त्वित्यत आह ॥ अपि चेति ॥ तच्च स्वरूपसम्बन्धत्व-मित्यन्वयः । विषयत्वादिनेत्यादिपदेन विशेषणविशेष्यभावग्रहः ॥ अननु-गमादिति ॥ स्वाभावेनप्रतियोगित्वरूपः, ज्ञानादिना विषयत्वरूपः, कालेन विशेषणत्वादिरित्यननुगमाद् अनेककल्पने गौरवाच्चेत्यर्थः ॥

॥ सममिति ॥ एतेन गुणादेर्विशेषणत्वसाम्यात्समवायस्यावस्थित्य-भावाद् इत्यर्थ उक्तो भवति ॥ वैलक्षण्यायेति ॥ समूहालम्बनेपि घट-तद्रूपतत्समवायानांप्रतीतिवद्रूपी घट इतिप्रतीतावपि रूपादित्रयस्यैव भानेऽनुभवसिद्धस्य ततो वैलक्षण्यस्यायोगेन रूपादौ विशेषणत्वादिरेव समूहालम्बने अप्रतीतोत्रप्रतीयत इति वाच्यमिति तेनैवोपपत्तौ किं समवायेनेत्यर्थः । एतेन अभावविशिष्टबुद्धिसाम्याद् रूपी घट इत्यादावपि समवायस्य अवस्थित्यभाव इत्यर्थः सूत्रांशस्य सूचितः ।

‘‘भिन्नत्वसाम्यतस्तस्य ताभ्यां योगो भवेद्ध्रुवम्’’

इत्यनुव्याख्यानसुधयोरुक्तमाह ॥ किञ्चेति ॥ सम्बन्धिना गुणगुण्यादि-रूपेणेत्यर्थः । समवायस्य अवस्थित्यभाव इत्यर्थः । समवायविशिष्टबुद्धि-साम्यात्समवायस्यावस्थित्यभावो गुणादावपीत्यर्थमुपेत्याह ॥ तत्रेति ॥ समवेतः पट इत्यादिसमवायविशिष्टबुद्धौप्रतीतसमवायसमवायिनोरित्यर्थः ॥ दूरेति ॥ गुणादिविशिष्टबुद्धौ समवायः, समवायविशिष्टद्धौ स्वरूपसम्बन्ध, इत्यभ्युपगमेन किमित्यर्थः । उपपादितबाधकानि बुद्ध्यारोहाय संगृह्याह ॥ कालस्येति ॥

------------------------------------------------------------------------

किञ्च समवायस्यैकत्वमयुक्तम्

## **तर्कताण्डवम्**

किञ्च समवायस्यैकत्वमयुक्तम् । तथाहि । धूमाद्यनुमानेन हि धर्मिमात्रं धर्ममात्रं वा न साध्यम् । तयोः प्रागेव सिद्धत्वात् । अन्यथा आश्रयासिद्ध्यप्रसिद्धविशेषणत्वे स्याताम् । किन्तु तयोः सम्बन्धः । स च क्वचित्संयोगः यथा पर्वताग्न्योः । क्वचित्समवायः यथा रसाद्रूपानुमाने । अग्निसंयोगोपि महानसादौ सिद्ध इति नानुमान-साध्यः । किन्तु पर्वतस्य अग्निसंयोगः । तत्र च षष्ठ्यर्थः समवाय एव । स च एक एवेत्यनुमानमात्रं सिद्धसाधनं स्यात् । एवं शब्दमात्रमपि ज्ञातज्ञापकं स्यात् । तत्रापि पदार्थानां संसर्गाणां च विशकलितानां सिद्धत्वात् । तदुक्तमनुव्याख्याने

‘‘भूधरस्याग्निसंयोगो यदि षष्ठ्यर्थ एव कः ।

समवायो यदि ह्यस्य चैकत्वात्सिद्धसाधनम्’’ इति ।

सिद्धसाधनं ज्ञातज्ञापनम् । एवं सुखस्यात्मान्तरे सिद्धत्वात्स्व-सम्बन्ध एव कृतिसाध्य इति वक्तव्यम् । तच्चाशक्यं समवायस्या-नादित्वेनासाध्यत्वात् । एतदप्युक्तं ‘‘समवाय’’ इत्यादिना । सिद्ध-साधनं निष्पन्ननिष्पादनम् ।

एवं दुःखस्यात्मान्तरे निवर्तयितुमशक्यत्वात्स्वसम्बन्ध एव निवर्त्य इति वाच्यम् । तच्चाशक्यम् । समवायस्य अविनाशित्वात् ।

### **न्यायदीपः**

एवमन्यथोपपत्त्या समवायस्य स्वरूपमेव (स्य सम्बन्धित्वेन सिद्धिं) निरस्येदानीमस्तु नाम गुणगुण्यादौ कश्चनातिरिक्तः सम्बन्धः, तस्यैकत्वं तु न, तथात्वेऽनुमानशब्दप्रमाणमात्रोच्छेद इति भावेन सुधोक्तं विवृण्वन्नाह ॥ किञ्चेति ॥ धर्मीति ॥ पर्वतादिमात्रं वह्न्यादिमात्रमित्यर्थः ॥ षष्ठ्यर्थः ॥ पर्वतस्येति षष्ठ्यर्थ इत्यर्थः ॥ स च एक एवेति ॥ रूपी घट इत्यादिप्रतीतौ सिद्धश्चेत्यपि ध्येयम् ॥ विशकलितानामिति ॥ न च विशिष्टं नान्यत्र सिद्धमिति वाच्यम् । विशिष्टस्य त्वन्मते पदार्थान्तरत्वा-भावाद्घटोस्तीत्यादिवाक्यबोध्यस्य घटतत्सत्तयोः समवायस्यैकत्वेनात्र तस्य ज्ञातत्वाच्चेति भावः ॥ तदुक्तमिति ॥ वैशेषिकाधिकरणानुव्याख्यान इत्यर्थः ।

शब्दसाधारण्यलाभार्थमाह ॥ ज्ञातज्ञापनमिति ॥ धूमाद्यनुमानमिति शेषः । इति सुधोक्तिरुपलक्षणम् । पर्वते वह्निरस्तीत्यादिशब्दजातमित्यपि ध्येयम् । अत एव सुधायां समवायैकत्वनिरासप्रकरणावसाने आगमापह्नवश्च समवायैक्ये स्यात्पदार्थानां तत्संसर्गाणां (सिकतावद्विशकलितानां) सिद्धत्वादित्युक्तमिति भावः ।

समवायो यद्युपेयते तर्ह्यस्यैकत्वात्सिद्धस्यैव साधनमुत्पादनमिति प्राप्तमित्यर्थान्तरं चोत्तरार्धस्योपेत्य समवायस्यैकत्वे बाधकान्तरं चाह ॥ एवमिति ॥ स्वेति ॥ स्वस्य सुखेन यः समवायस्तस्येत्यर्थः । सिद्ध-साधनमित्युपलक्षणम् । सिद्धस्यैव नित्यस्यैव दुःखादिसम्बन्धस्याव-सानमित्यपि ध्येयमिति भावेनाह ॥ एवं दुःखस्येति ॥ इष्टानिष्टप्राप्ति-परिहारार्थंप्रयत्नाभावापत्तिः समवायैक्ये बाधिकेत्युक्तं भवति ।

------------------------------------------------------------------------

अपि चात्माकाशकालादौ रूपरसादिसमवायस्य ..

## **तर्कताण्डवम्**

अपि चात्माकाशकालादौ रूपरसादिसमवायस्य चलनादि-समवायस्य, घटपटादौ ज्ञानेच्छादिसमवायस्य, पटादौ घटत्वादि-समवायस्य, सुखादौ दुःखत्वादिसमवायस्य च, सत्त्वेन सर्वपदार्थेषु सर्वधर्मसम्बन्धस्य साम्यात् सर्वसङ्कररूपाव्यवस्था स्यात् । नन्वा-त्मादौ रूपादिसमवायस्य सत्त्वेपि घटादाविव रूपादिना सह विशेषणताविशेषाभावाद्वा अधिकरणस्वभावाद्वा आधेयस्वभावाद्वा न सङ्कर इति चेत् । एवं हि तैरेव सर्वव्यवस्थोपपत्तौ किं व्यवस्थित्य-हेतुना समवायेन ॥

किञ्चैवं सर्वेषामपि वस्तूनां सर्वैः सह एक एव सम्बन्ध इति वा कस्यापि केनापि सह न सम्बन्ध इति वा स्यात् । आद्ये आधारस्य वा आधेयस्य वा सम्बन्धस्य वा स्वभावात् कुत्रचिद-सम्बन्धव्यवहार इति द्वितीये आधारस्य वा आधेयस्य वा स्वभावा-त्कुत्रचित्सम्बन्धव्यवहार इति च सुवचत्वात् ॥

किञ्च संयोगोप्येक एव लाघवात् । व्यवस्था तु स्वभाव-वैचित्र्यादिति स्यात् । नाशाद्यनुभवस्तु उभयत्रापि समः । पाकेन श्यामरूपमिव तत्सम्बन्धोपि नष्टः, रक्तरूपमिव तत्सम्बन्धोप्युत्पन्न इत्यनुभवात् ।

### **न्यायदीपः**

समवायैकत्वदूषणं सूत्रारूढं दर्शयितुं साम्यादनवस्थितेरिति सूत्रांश-स्यार्थान्तरमुपेत्य अतिप्रसङ्गान्तरमाह ॥ अपि चात्मेति ॥ षष्ट्यन्तानां पूर्वपूर्वेणैव सप्तम्यन्तेनान्वयः ॥ सत्त्वेनेति सर्वषष्ठ्यन्तेन सम्बन्धः । समवायस्यैकत्वपक्ष इति योज्यम् ॥

यत्तु मणौ ‘‘ननु समवायस्यैकत्वे कथं रूपिनिरूपिव्यवस्थे’’-त्यादिनैतदेव साङ्कर्यमाशङ्क्य अधिकरणस्वभावादिना समाहितं, तदनूद्य निराह ॥ नन्वात्मादाविति ॥ समवायस्यैकत्वपक्षे मण्याद्युक्तसमाधावति-प्रसङ्गान्तरमाह ॥ किञ्चैवमिति ॥ पक्षद्वयेप्युपपत्तिप्रकारं परोक्तन्यायेनाह ॥ आद्य इत्यादिना ॥ ननु संयोगस्यैक्ये घटसंयोगो नष्टः पटसंयोग उत्पन्न इति धीः कथमित्यत आह ॥ नाशादीति ॥ सम इत्युक्तसाम्यं समवायेन व्यनक्ति ॥ पाकेनेति ॥

------------------------------------------------------------------------

न हि सम्बन्धनाशेपि सम्बन्धिनः स्थितिवत् ..

## **तर्कताण्डवम्**

न हि सम्बन्धनाशेपि सम्बन्धिनः स्थितिवत् सम्बन्धिनाशेपि सम्बन्धस्थितिः कुत्रचिद्दृष्टा ।

एतेनात्मादिनिष्ठे समवाये रूपादिप्रतिसम्बन्धिकत्वस्य अभावान्न सङ्कर इति निरस्तम् । आत्मनिष्ठस्य समवायस्य घटादिनिष्ठाद्भेदे अपसिद्धान्तात् । अभेदे घटादिनिष्ठेेपि रूपादिप्रतिसम्बन्धिकत्वा-भावापातात् ॥

एतेनैव समवायस्य स्वभावत एकत्वेपि औपाधिको भेदोस्ति । रूपसुखाद्युपाधीनां भिन्नत्वादिति निरस्तम् । एवं हि रूपादिः संयोगादिश्चैक एव भेदस्त्वौपाधिक इति स्यात् ।

किञ्चौपाधिकत्वम् उपाधिज्ञेयत्वं चेत् । ज्ञानस्यप्रमात्वे भेदासिद्धिः । भ्रमत्वे तु पदार्थानां सङ्करतादवस्थ्यम् । उपाधिजन्यत्वं चेत् । सिद्धः समवायस्य सत्यो भेदः । अपसिद्धान्तश्च ।

तदुक्तमनुव्याख्याने ।

‘‘उपाधिजन्यं तद्गम्यमिति चौपाधिकं भवेत् ।

उभयत्राप्यनन्ताः स्युः समवाया इतस्तत’’ इति ।

### **न्यायदीपः**

अयमनुभवो भ्रमोस्त्वित्यतो बाधकाभावादिति भावेनाह ॥ न हीति ॥ रूपादिप्रतिसम्बन्धिकत्वस्येति ॥ रूपादिनिरूपितत्वस्येत्यर्थः ॥ रूपादिरिति ॥ रसगन्धादिरादिपदार्थः । तत्रोपाधिः पटादिराश्रय एव । तथा च घटपटादिगतरूपमेकमेव । भेदकार्यं तु घटाद्याश्रयलक्षणोपाधि-भेदनिमित्तभेदसत्त्वाद्युक्तमित्यस्तु इत्यर्थः । संयोगादिर् इत्यादिपदेन विभागस्य वा विशेषणविशेष्यभावादिसम्बन्धस्य वा ग्रहः ॥ औषाधिक इति ॥ घटादिस्वरूपनिरूपकभेदनिमित्तक इत्यर्थः । उपाधिशब्दात् तृतीया-समर्थाज्जन्यगम्यार्थे शैषिके ठकि कृते औपाधिकशब्दो निष्पन्नः ।

औपाधिकमित्युपाधिगम्यमुतोपाधिजन्यमिति कल्पद्वयलाभं हृदि कृत्वा आद्येपि ज्ञानंप्रमा भ्रमो वेति क्रमेण निराह ॥ किञ्चौपाधिकत्वमिति ॥ तदुक्तमिति ॥ वैशेषिकनये ॥ उभयत्रेति ॥ उपाधिना जन्यत्वपक्षेप्रमीयमाणत्वपक्षे चेत्यर्थः । कथमानन्त्यमित्यत उक्तम् ॥ इतस्तत इति ॥ अत्र तत्रेत्यर्थः । नानादेशकालेषु स्थितानामवयवावयव्याद्युपाधीना-मनन्तत्वादिति शेषः । ज्ञानस्य भ्रमत्वपक्षे साङ्कर्यदोषोक्तिस्तु ॥

‘‘अविद्यमान एवान्यः समवायोवगम्यते ।

उपाधिना तद्गमकमनुमानं न मा भवेत् ॥’’

इत्यनुव्याख्यानोक्तमुपलक्षणमिति भावेनेति ज्ञेयम् । अत एव तत्र सुधायां ‘‘इत्यादि द्रष्टव्यम्’’ इत्युक्तम् ।

[Load More](javaऽcriptःvoid(0))
