+++
title = "०१ निर्विकल्पकेप्रमाणभङ्गः"
upstream_url = "https://dvaitavedanta.in/category-details/12624/4780/sharav/taraka/parath/narava/narava"
+++
## यच्चोच्यते समवायसम्बन्धेन पूर्वं..

**निर्विकल्पकवादः**

## **तर्कताण्डवम्**

**निर्विकल्पकेप्रमाणभङ्गः**

यच्चोच्यते समवायसम्बन्धेन पूर्वं गत्वादिजातिविषयकं निर्वि-कल्पकम् अनन्तरं जातिविशिष्टगकारविषयकं सविकल्पकमिति । तन्न । निर्विकल्पके मानाभावात् ॥

ननु यद्यपि निर्विकल्पके नप्रत्यक्षंप्रमाणम् । तस्यातीन्द्रिय-त्वाभ्युपगमात् । नापि व्यवहारः । तस्य च सविकल्पकसाध्यत्वात् । नापीदं पूर्वं मया संमुग्धेन ज्ञातमित्यनुभवः । तस्याल्पविशेषण-ज्ञानेनैवोपपत्तेः । नापि ज्ञानत्वं निष्प्रकारकत्वसमानाधिकरणं सकलज्ञानवृत्तित्वात् सत्तावत्, चक्षुश् चाक्षुषसविकल्पकातिरिक्त-ज्ञानकरणं ज्ञानकरणत्वाद् घ्राणवदित्यनुमानम् । अप्रयोजकत्वात् । अतिप्रसङ्गाच्च । नापि जागराद्यं गौरिति ज्ञानं जन्यविशेषणज्ञानजन्यं जन्यविशिष्टज्ञानत्वाद् दण्डी पुरुष इति ज्ञानवदित्यनुमानम् । दृष्टान्तस्य साध्यवैकल्यात् । दण्डपुरुषयो रुभयोर्युगपदिन्द्रियसन्निकर्षे असंसर्गाग्रहे च सति विनैव दण्डज्ञानं दण्डीति ज्ञानोत्पादानुभवात् ॥

### **न्यायदीपः**

ननु समवायाभावे निर्विकल्पकादिभेदेनप्रत्यक्षप्रमाद्वैविध्यानुपपत्तिः । तस्य समवायरूपवैशिष्ट्यावगाहित्वानवगाहित्वाभ्युपगमेनैव द्वैविध्यस्य वाच्यत्वादित्यतः द्रव्यादिविकल्पानांप्रथममेवोत्पत्तौ बाधकाभावेन निर्विकल्पकानुपपत्तेरिति पद्घतिवाक्यं विवृण्वानो नास्त्येव निर्विकल्पकं विशिष्टज्ञानं च स्वरूपसम्बन्धावगाहीति भावेनाह ॥ यच्चेति ॥ समवायेति ॥ वस्तुगत्या समवायसम्बन्धेन स्थिता या गत्वादिजातिस् तद्विषयमित्यर्थः । यद्वा श्रोत्रसन्निकर्षरूपेण समवायसम्बन्धेन जायमानं गत्वादिजातिविषयकं वैशिष्ट्याविषयकं ज्ञाननिर्विकल्पकं, तेनैव सन्निकर्षेण पश्चाज्जायमानं जातिविशिष्टज्ञानं सविकल्पकमित्यर्थः ।

सम्भावितपक्षान्मण्युक्तखण्डनरीत्या निराकुर्वन्नेव पूर्वपक्षयति ॥ यद्यपीत्यादिना ॥ तथापीति वक्ष्यमाणेनान्वयः । व्यवहारो गौरित्या-द्यभिलपनरूपः ॥ तस्येति ॥ तादृशानुव्यवसायस्येत्यर्थः । सविकल्पक-ज्ञानत्वे अव्यभिचाराय सकलेति हेतुविशेषणम् । निष्प्रकारकघटादिवृत्तित्वे बाधात् तादृशज्ञानवृत्तित्वेनैव साध्यपर्यवसानमिति भावः ॥ अतिप्रसङ्गा-च्चेति ॥ ज्ञानत्वं घटत्वसमानाधिकरणमिति, तथा चक्षुश् चाक्षुष-निर्विकल्पकसविकल्पकातिरिक्तं ज्ञानजनकमित्यपि त्वदक्तप्रयोगाभ्यां साधयितुं शक्यत्वादिति भावः ॥ गौरिति ॥ ज्ञानमात्रपक्षत्वे द्वितीयादि-

सविकल्पके प्राथमिकसविकल्पकजन्यत्वेनार्थान्तरनिरासाय जागराद्यमित्युक्तिः । साध्ये ईश्वरज्ञानजन्यत्वेन अर्थान्तरवारणाय जन्येति ज्ञानविशेषणम् ॥

------------------------------------------------------------------------

तथापि ‘‘एतज्जन्मनि प्राथमिकं गौरितिप्रत्यक्षं..

## **तर्कताण्डवम्**

तथापि ‘‘एतज्जन्मनि प्राथमिकं गौरितिप्रत्यक्षं जन्यविशेषण-ज्ञानजन्यं जन्यविशिष्टज्ञानत्वादनुमितिवत्’’ इति मण्युक्तमनुमानं मानम् । नच तत्र विशेषणज्ञानं स्मृतिरूपम् । एतज्जन्मनि तेन गोत्वस्याननुभवात् । न चाद्यस्तनपानादाविवात्रा दृष्टमेव जन्मान्तरिय- संस्कारोद्बोधकम् । तद्वदनन्यगतिकत्वाभावात् । अन्यथातिप्रसङ्गात् । तद्वदेव सन्निकर्षेपिप्रथमं गोत्वस्मृत्यापाताच्च । गोत्वसन्निकर्ष-स्याप्यपेक्षायां तु सन्निकर्षाद्गोत्वानुभव एवोचितः । तस्यानुभव एव हेतुत्वस्य कऌप्तत्वात् । स्मृतिसामग्रीतोनुभवसामग्र्या बलवत्त्वात् । अन्यथा जन्मान्तरानुभूतानाम् एतज्जन्मनि इन्द्रियसन्निकृष्टानां नित्यानां वैदिकानां चार्थानां स्मृतिरेव स्यान्न त्वनुभवः । न च गोत्वरूप-विशेषणानुभवः सविकल्पकः । तथात्वे तस्यापि विशेषणज्ञानजन्य-त्वावश्यम्भावेनानवस्थानात् ।

### **न्यायदीपः**

मणिकृता सिद्धन्तितमनुमानमाह ॥ तथाप्येतज्जन्मनीति ॥ एतज्जन्मनीत्यस्य कृत्यमग्रे व्यक्तम् । द्वितीयादिज्ञाने प्राथमिकसविकल्पक-जन्यत्वेनार्थान्तरनिरासाय प्राथमिकमित्युक्तिः । साध्ये जन्येति विशेषण-मीश्चरज्ञानेनार्थान्तरनिरासाय । हेतौ चाव्यभिचारायेति भावः ।

मण्युक्तदिशैव परिष्करोति ॥ न च तत्रेति ॥ तद्विदिति ॥ इह निर्विकल्पकेनाप्युपपत्त्या जन्मान्तरीयसंस्कारोब्दोधकादृष्टकल्पनानुपपत्तेरिति भावः ॥ अतिप्रसङ्गादिति ॥ सविकल्पकप्रत्यक्षादेरप्येवमपलापप्रसङ्गा-दित्यर्थः ॥ तद्वदेवेति ॥ स्तनपानादिवदेवेत्यर्थः ।

नन्वस्तु सन्निकर्षाद्गोत्वानुभवः । स च विशिष्टज्ञानरूप एव सविकल्पकहेतुरस्त्वित्याशङ्क्याह ॥ न च गोत्वरूपेति ॥

------------------------------------------------------------------------

तस्मादर्थान्निर्विकल्पकसिद्धिः

## **तर्कताण्डवम्**

तस्मादर्थान्निर्विकल्पकसिद्धिः । न चाप्रयोजको हेतुः । अनुमिति-शाब्दज्ञानादौ हि साध्यप्रसिद्धिपदार्थोपस्थित्यादिर् हेतुः । साध्यादीनि च विशेषणानि । एवं च यद्विशेषयोः कार्यकारणभावो ऽसति बाधके तत्सामान्ययोरपि स इति न्यायेन साध्यप्रसिद्ध्यादेर्जन्यविशिष्टज्ञान-सामान्ये जन्यविशेषणज्ञानत्वेन हेतुत्वसिद्धिरिति । तन्न ।

अनुमित्यादौ साध्यप्रसिद्ध्यादेरेवाहेतुत्वेन यद्विशेषयोरिति न्यायानवकाशात् । न हि व्याप्त्यादिज्ञाने सति तद्विलम्बेनानु-मित्यादिविलम्बः ॥

नच व्याप्त्यादिधीरेव तेन विना नेति वाच्यम् । एवं हि तस्य हेतुहेतुत्वेनान्यथासिद्धत्वान्नानुमित्यादिहेतुता ॥

### **न्यायदीपः**

पूर्वपक्षदशायां मण्युक्तमेवानुकूलतर्कमत्राह ॥ अनुमितीति ॥ आदिपदद्वयेन क्रमादुपमितिवाचकज्ञानयोर्ग्रहः ॥ यद्विशेष(ण)योरिति ॥ साध्यप्रसिद्ध्यनुमित्योः पदार्थोपस्थितिशाब्दज्ञानयोर् वाचकज्ञानोपमित्यो-रित्यर्थः ॥

नन्वेवं दण्डघटयोः कार्यकारणभावे यत्सामान्ययोर्द्रव्यमात्रपृथिवीमात्रयोः कार्यकारणभावः स्यादित्यत आह ॥ असति बाधक इति ॥ तत्र व्यभिचारस्यैव बाधकत्वादिह च तदभावादिति भावः ॥ साध्यप्रसिद्ध्यादेर-हेतुत्वेनेति ॥ तदहेतुत्वं च द्वितीयतृतीयपरिच्छेदयोर्विवरिष्यत इति भावः ॥

‘‘असिद्धसाधने दोषः को व्याप्तिर्यदि विद्यते’’

इत्यनुव्याख्यानोक्तं हृदि कृत्वाह ॥ न हीति ॥ आदिपदेन शब्दज्ञान-सङ्केतस्मरणयोः सत्त्वे इति ग्रहः ॥ तद्विलम्बेन ॥ साध्यप्रसिद्धिपदार्थ-स्मृतिविलम्बेनेत्यर्थः । ननु सम्बन्धिनोरज्ञाने तन्निरूपितव्याप्तिशक्त्योर्धीरेव नेत्याशङ्क्य निराह ॥ न चेति ॥

------------------------------------------------------------------------

अस्तु वा साध्यप्रसिद्ध्यादिरनुमित्यादिहेतुः

## **तर्कताण्डवम्**

अस्तु वा साध्यप्रसिद्ध्यादिरनुमित्यादिहेतुः । तथापि वह्निमा-नित्यादिज्ञानंप्रति वह्न्यादिज्ञानस्य न विशेषणज्ञानत्वेनैव कारणता । द्रव्यत्वादिना वह्निज्ञानेपि तदभावात् । नापि विशेषणतावच्छेदक-प्रकारकविशेषणज्ञानत्वेन । तेन निर्विकल्पकासिद्धेः । गौरवाच्च । किं तु विशेषणतावच्छेदकप्रकारकज्ञानत्वेन । तथाच न निर्वि-कल्पकसिद्धिः ।

ननु तत्र विशेषणज्ञानत्वमप्यस्ति । एवं च विशिष्टवैशिष्ट्याव-गाहिज्ञानंप्रति विशेषणतावच्छेदकप्रकारकविशेषणज्ञानत्वेन हेतुता सेत्स्यति । यद्विशेषयोरिति न्यायादिति चेत् ।

एवं ह्यनुमितौ करणविशेषलिङ्गज्ञानस्य हेतुत्वाद् यद्विशेषयोरिति न्यायेन जन्यज्ञानमात्रे करणमात्रज्ञानं हेतुः स्यात् । तथा चप्रत्यक्षेपि चक्षुरादिविषयकमतीन्द्रियं निर्विकल्पककल्प्यं स्यात् ।

### **न्यायदीपः**

परप्रक्रियामुपेत्यादिनिर्विकल्पकासिद्धिमाह ॥ अस्तु वेति ॥ अस्त्वेवं को दोष इत्यत आह ॥ तथा च न निर्विकल्पकेति ॥ तस्य निष्प्रकारकत्वेन यद्विशेषन्यायेनापि विशेषणतावच्छेदकप्रकारकज्ञानस्यैव सिद्धिरिति भावः ।

एवमपि निर्विकल्पकसिद्धिरिति भावेन मण्युक्तमाशङ्कते ॥ ननु तत्रेति ॥ वह्निज्ञानादावित्यर्थः ॥ विशिष्टवैशिष्ट्येति ॥ वह्निमानित्यादि-ज्ञानमित्यर्थः । तत्र वह्नित्वविशिष्टवैशिष्ट्यस्य पर्वते भानाद्गौरित्यादि तु विशिष्टज्ञानमात्रमित्यर्थः ।

अतिप्रसङ्गेन न्यायस्याभासत्वमाह ॥ एवं हीति ॥ अनुभवबाध-परिहारायाह ॥ अतीन्द्रियनिर्विकल्पकमिति ॥

------------------------------------------------------------------------

अपि चैवंप्रत्यक्षविशिष्टज्ञानंप्रति विशेष्यज्ञानस्यापि हेतुता स्यात्

## **तर्कताण्डवम्**

अपि चैवंप्रत्यक्षविशिष्टज्ञानंप्रति विशेष्यज्ञानस्यापि हेतुता स्यात् । संशयादौ धर्म्यादिज्ञानस्यानुमित्यादौ पक्षादिज्ञानस्य हेतुत्वेन कप्तत्वात् । नच इष्टापत्तिर् दण्डत्वविषयके निर्विकल्पके सामग्रीसत्त्वेन दण्डस्यापि स्वरूपेण भानादिति वाच्यम् । त्वदनङ्ग्रिकृतविशेष्य-ज्ञानत्वेन हेतुत्वस्यापादनात् ।

किं च सामान्यप्रत्यासत्तिर्नेति पक्षे वयाप्तिग्रहकाले अनुभूतो वह्निः पर्वतंप्रति न विशेषणम् । अन्यविशेषणज्ञानस्य हेतुत्वे चाति-प्रसङ्गः ॥

### **न्यायदीपः**

अतिप्रसङ्गान्तरोक्त्या यद्विशेषयोरिति न्यायस्याभासतामाह ॥ अपि चैवमिति ॥ यद्विशेषयोरिति न्यायेन विशिष्टज्ञानमात्रंप्रति विशेषणज्ञानत्वेन हेतुत्व इत्यर्थः । कुत इत्यत आह ॥ संशयादाविति ॥ संशयरूपविशिष्ट-प्रत्यक्षविशेषंप्रति, तथा इदं रजतमित्यादिविपरीतविशिष्टप्रत्यक्षविशेषंप्रति च धर्मिज्ञानस्याधिष्ठानज्ञानस्य च हेतुत्वमस्ति । अन्यथा कोटिस्मरणस्य उत्कटकोटिकसंशयादेश्चानुपपत्तेः । तथा अनुमितौ पक्षज्ञानस्य शाब्दे बोधे पदार्थज्ञानस्य च हेतुत्वमस्ति । एवं च यद्विशेषयोरिति न्यायेन धर्म्यादि-ज्ञानसंशयप्रत्यक्षादिरूपज्ञानयोः कार्यकारणभावो तत्सामान्ययोःप्रत्यक्ष-विशिष्टज्ञानाविशेष्यज्ञानयोरपि कार्यकारणभावापत्तिः स्यादित्यर्थः ।

इष्टापत्तिं व्यनक्ति ॥ दण्डत्वेति ॥ सामग्रीति ॥ दण्डेन्द्रिय-सम्प्रयोगादिरूपेत्यर्थः । विशेषणज्ञानस्येव विशेषणज्ञानत्वेन दण्डत्व-विशिष्टसविकल्पके दण्डरूपविशेष्यज्ञानस्य हेतुत्वं नानिष्टमिति भावः ।

॥ विशेष्यज्ञानत्वेनेति ॥ विशेषणज्ञानस्य तत्त्वेन यथा हेतुत्वं तथेति भावः । यद्विशेषन्यायेनापि न विशेषणज्ञानत्वेन हेतुत्वं कल्पयितुं शक्यम् । येन तद्बलान्निर्विकल्पकत्वसिद्धिरिति भावेनाह ॥ किञ्चेति ॥ सामान्यप्रत्यासत्तिरस्तीति न्यायमते यो धूमवानसौ वह्निमानिति व्याप्ति-ग्रहदशायां पर्वतीयवह्नेरपि पर्वतविशेषणतया भानेनोक्तदोषासम्भवात् । सामान्यप्रत्यासत्तिर्नेति पक्ष इत्युक्तम् ॥ एतन्मतेनुमानप्रवृत्तेस्तृतीयपरिच्छेदे उपपादयिष्यमाणत्वादिति भावः ॥

------------------------------------------------------------------------

अपि च त्वयापि घटाभाववद्भूतलामिति..

## **तर्कताण्डवम्**

अपि च त्वयापि घटाभाववद्भूतलामिति ज्ञाने अभावरूप-विशेषणस्य संयुक्ताविमौ समवेताविमावित्यादिज्ञाने च संयोग-समवायादिरूपस्य विशेषणस्य, अनुव्यवसाये व्यवसायगतस्य रजतत्वप्रकारकत्वरूपस्य विशेषणस्य, अभावज्ञानेप्रतियोगित्वादि-रूपस्य विशेषणस्य च, पूर्वमज्ञातस्यैव भानमिति स्वीकृतत्वात्तत्र व्यभिचारः ॥

भूतले अभाव इत्याभावादिविशेष्यकज्ञानानन्तरमेव भूतलमभाव-वदित्यभावविशेष्यकज्ञानमिति कल्पने त्वन्योन्याश्रयः । एतत्कल्पनस्य- विशिष्टज्ञानविशेषणज्ञानयोः कार्यकारणभावसिद्ध्यधीनत्वात् ॥

एतेनानुगतस्य विशेषणज्ञानस्याहेतुत्वे अनुगतं विशिष्टज्ञानरूपं कार्यमाकस्मिकं स्यात् । अन्यस्य तदनुगतस्य हेतोरभावादिति निरस्तम् । व्यभिचारस्योक्तत्वात् । उभयसम्मतादिच्छादिव्यावृत्ता-दात्ममनोयोगादिरूपज्ञानसामान्यहेतुत एव विशिष्टज्ञानसम्भवाच्च ॥

### **न्यायदीपः**

व्यभिचाररूपबाधकसत्त्वादसति बाधके यत्सामान्ययोरिति न्याया-वतारोप्ययुक्तः । यद्बलाद् विशेषणज्ञानहेतुतासिद्ध्या निर्विकल्हपकसिद्धिरिति भावेनानेकस्थलेषु व्यभिचारमाह ॥ अपि चेति ॥

यत्तु मणावेतदेवाशङ्क्यप्रथमं भूतले घटो नास्तीति बुद्धिरित्यादिना समाधानमुक्तं तदनूद्य निराह ॥ भूतले भाव इत्यादिना ॥ अन्योन्याश्रय इत्युक्तं व्यनक्ति ॥ एतदिति ॥प्रथमं विशेष्यत्वेन ज्ञानमिति कल्पन-स्येत्यर्थः । विशिष्टज्ञानविशेषणज्ञानयोः कार्यकारणभावे सिद्धे हि व्यभिचारस्य गत्यन्तरकल्पनं सिद्धे च तस्य गत्यन्तरे तयोः कार्यकारणभावसिद्धिरिति भावः ॥ व्यभिचारस्य उक्तत्वादिति ॥ तथा चानुगतकारणाभावाद्विशिष्ट-ज्ञानत्वं कार्यतावच्छेदकमेव नेति भावः । तस्य कार्यतावच्छेदकत्व-मुपेत्याप्यन्यदेवानुगतकारणमाह ॥ उभयेति ॥

------------------------------------------------------------------------

यदि ह्यननुमित्यनुमितिरूपज्ञानद्वयवन्निर्विकल्पक..

## **तर्कताण्डवम्**

यदि ह्यननुमित्यनुमितिरूपज्ञानद्वयवन्निर्विकल्पक-सविकल्पक-रूपज्ञानद्वयं प्रामाणिकं स्यात् । तदा ज्ञानसामान्यसामग्रीत एव विशिष्टज्ञानोत्पत्तौ सर्वमपि ज्ञानं सविकल्पकं स्यादिति भयेन विशेष-सामग्री कल्प्येत । न च तदस्ति । निर्विकल्पकस्याद्याप्यसिद्ध्या सर्वस्यापि ज्ञानस्य सविकल्पकत्वात् । इदमित्थमिति हि सर्वापि धीः । अन्यथा निष्प्रकारकधीवन्निर्विषयापि धीः स्यात् । इच्छापि काचिन्निष्प्रकारिकातीन्द्रिया च स्यात् । एवं द्वेषोपि ॥

एतेनैव व्यभिचारेण रूप्यादिस्मृतेर्भ्रमे विशेषणज्ञानत्वेन कारणत्वं कप्तमतोन्यत्रापि विशिष्टज्ञाने तत्करणमिति निरस्तम् । आवश्यक-विशेषणसन्निकर्षत्वेनैव तस्य तत्र हेतुत्वात् । भ्रमंप्रति विशेष्य-ज्ञानस्यापि हेतुतायाः कप्तत्वेन अन्यत्रापि विशिष्टज्ञाने तस्यापि हेतुत्वापत्तेश्च ॥

### **न्यायदीपः**

ननु कथमेतन् निर्विकल्पकसाधारणकारणस्य विशिष्टज्ञानहेतुत्वम् । अन्यथा तदपि विशिष्टज्ञानमापद्येतेत्यत आह ॥ यदि हीति ॥ विशेषेति ॥ विशेषणज्ञानरूपविशेषसामग्रीत्यर्थः ॥ इति हीति ॥ हि शब्देन सर्वानु-भवसिद्धत्वं सूचयति ॥

ननु निर्विकल्पकस्यातीन्द्रियत्वादेव नानुभव इत्यत आह ॥ अन्यथेति ॥ एवं द्वेषोपीति ॥ निष्प्रकारको अतीन्द्रियश्च स्यादित्यर्थः ॥ एतेनैवेति ॥ व्यभिचारविशिष्टज्ञानान्यथासिद्ध्यतिप्रसङ्गानां कथनेनैवेत्यर्थः । रूप्यादि-स्मृतेर्व्यभिचारेणेत्यन्वयः । गृह्यमाणारोपस्थले स्मृतेरभावान्न स्मृतित्वेन आरोप्यभूतरूप्यादिज्ञानस्य हेतुता । किं तु विशेषणज्ञानत्वेनेत्यर्थः । कथं तर्हि हेतुतेत्यत आह ॥ आवश्यकेति ॥ हेतुत्वापत्तेश्चेति ॥ इष्टापत्तिस्तु प्रागेव निरस्तेति भावः ॥

------------------------------------------------------------------------

ननु विशेषणज्ञानस्याजनकत्वे कथं विशेषणस्यैवप्रकारत्वमिति नियमः

## **तर्कताण्डवम्**

ननु विशेषणज्ञानस्याजनकत्वे कथं विशेषणस्यैवप्रकारत्वमिति नियमः । सन्निकर्षस्य विशेष्येपि सत्त्वादिति चेत् । निर्विकल्पकाङ्गी-कारेपि कथम् । त्वन्मते विशष्येपीन्द्रियसम्प्रयोगादिनिर्विकल्पक-सामग्र्याः सत्त्वेन निर्विकल्पकस्य विशेष्येपि सत्त्वात् । कथं चाभावादिज्ञाने अभावत्वादेःप्रकारत्वम् ।

किं च फलीभूतज्ञाने यद्विशेषणत्वेन भासते तद्विषयकज्ञानेन जन्यं यज्ज्ञानं तत्तत्प्रकारकमिति वा नियमः, यज्ज्ञानजन्यं यज्ज्ञानं तत्तत्प्रकारकमिति वा । नाद्यः । आत्माश्रयात् । नान्त्यः । अनु-मित्यादौ व्याप्त्यादेःप्रकारत्वापातात् । तस्मात्त्वयापिप्रकारत्वनियमो भोजकादृष्टादिभिरेव वाच्यः ।

उक्तेन व्यभिचारेणैव विशिष्टज्ञानं सम्बन्धविषयकं सम्बन्धज्ञाने च सम्बन्धिज्ञानं हेतुः सम्बन्धि च विशेषणमिति निरस्तम् । सम्बन्धिनोर्युगपदिन्द्रियसन्निकर्षे तयोरसंसर्गाग्रहे च ताभ्यां सहै-वेन्द्रियसन्निकृष्टसम्बन्धस्यापि धीरित्युक्तत्वाच्च ॥

इयांस्तु भेदः, सम्बन्धः सम्बन्धिनौ विना न भाति तौ तु तेन विनापि भात इति ।

### **न्यायदीपः**

यदपि गोत्वादेःप्रकारत्वनियमान्यथानुपपत्त्या विशेषणज्ञानहेतुत्व-सिद्धिः । विशिष्टधीहेतुताविषयत्वस्यैवप्रकारत्वादिति तदप्याशङ्क्य निराह ॥ नन्विति ॥ सन्निकर्षो नियामक इत्यत आह ॥ सन्निकर्षस्येति ॥ कथमिति ॥ विशेषणस्यैवप्रकारत्वनियम इत्यनुषङ्गः । कुत इत्यत आह ॥ त्वन्मत इति ॥ अभावादिज्ञान इत्यादिपदेन प्राग्व्यभिचार-स्थलोक्तसंयोगसमवायादिग्रहः । त्वदुक्तरीत्या भूतले घटाभाव इत्यभाव-विशेष्यकज्ञानस्य प्राथमिकत्वेप्यभावत्वस्य तत्राज्ञाततस्यैवप्रकारत्वात् । भावस्थल एवायं नियम इत्युक्तावपीमौ संयुक्तौ इत्यादावभावादिति भावः ।

ननु तर्हि गोत्वादेरिवप्रकारत्वनियमे किं बीजमित्यतस्तत्परमुखेनैव वाचयितुं परोक्तं विशिष्टधीहेतुधीविषयत्वरूपंप्रकारत्वं विकल्प्य निराह ॥ किञ्चेति ॥ फलभूतज्ञाने ॥ विशिष्टज्ञान इत्यर्थः । विशेषणत्वेनप्रकारत्वेनेत्यर्थः ॥ आत्माश्रयादिति ॥ विशेषणत्वेनेत्यस्यप्रकारत्वे-नेत्यर्थतयाप्रकारत्वज्ञानेप्रकारत्वज्ञानस्यापेक्षितत्वादिति भावः ॥ तस्मादिति ॥ जनकज्ञानविषयत्वस्यप्रकारत्वरूपत्वासम्भवादित्यर्थः ॥ उक्तेनैवेति ॥ अपि च त्वयापि इत्यादिग्रन्थेनोक्तेनेत्यर्थः । अभाववद्भूतल-मित्यादौ सम्बन्धिनोऽभावादेरज्ञानेपि विशिष्टज्ञानोदयेन न तस्य हेतुत्वमिति भावः ।

दोषान्तरं चाह ॥ सम्बन्धिनोरिति ॥ उक्तत्वाच्चेति ॥ त्वन्मते विशेष्येपीत्यादिना ग्रन्थेनोक्तप्रायत्वादित्यर्थः । यद्वा दण्डपुरषयोर्युगप-दिन्द्रियसन्निकर्षेत्यादिना ग्रन्थेनोक्तत्वादित्यर्थः । नन्वेवं सम्बन्धिवत्सम्बन्ध-स्यापिनिरपेक्षधीः स्यादित्यत आह ॥ इयांस्त्विति ॥ अयं भेदो वस्तुस्वभावकृत इतिभावः ॥

------------------------------------------------------------------------

किञ्च विशेष्यस्यापि सम्बन्धित्वेन तज्ज्ञानस्यापि हेतुता स्यात्

## **तर्कताण्डवम्**

किञ्च विशेष्यस्यापि सम्बन्धित्वेन तज्ज्ञानस्यापि हेतुता स्यात् । न च विशेष्यस्य सम्बन्धित्वेपि नप्रतियोगित्वं किं तु विशेषणस्यैवेति तज्ज्ञानमेव हेतुरिति वाच्यम् । अभावादिबुद्धाविवप्रतियोगिता-वच्छेदकप्रकारकज्ञानस्यैव हेतुताया वक्तव्यत्वेन निर्विकल्पकासिद्धेः ।

किञ्चास्तु विशेषणज्ञानं कारणं तथापि न निर्विकल्पकसिद्धिः । तथा हि । न तावज्जन्यविशिष्टज्ञानत्वं जन्यविशेषणज्ञानजन्यता-वच्छेदकम् । स्मृतावतिप्रसक्तेः । न च तत्रापि पूर्वानुभवो विशेषण-ज्ञानतया संस्कारद्वारा हेतुरिति वाच्यम् । विशेषणज्ञानत्वेन जनकतायां संस्कारस्य द्वारत्वायोगात् । यज्जातीयस्य यं जनयित्त्वैव यज्जातीयजनकत्वं स एव हि तत्र व्यापारः । अन्यथा दण्डादिरपि कुलालव्यापारः स्यात् । न चात्र तत्सम्भवति । विशेषणज्ञानस्य संस्कारमजनयित्वापि विशिष्टज्ञानजनकत्वात् । तथा च जन्यानु-भवत्वमेव जन्यविशेषणज्ञानजन्यताच्छेदकमस्तु । लाघवात् । वैशिष्ट्यप्रवेशे एव गौरवात् ॥

तथा च निर्विकल्पकाभिमतमपि विशेषणज्ञानजन्यम् । अत एव विशिष्टज्ञानं वास्तु । न चैवमनवस्था । क्वचिद्विशिष्टज्ञानस्य स्मरण-रूपतया तत्र विशेषणज्ञानानपेक्षणात् । जन्यविशिष्टानुभवंप्रत्येव हि जन्यविशेषणज्ञानं हेतुः । न तु स्मृतिंप्रत्यपीत्युक्तम् ॥

### **न्यायदीपः**

विशेषणस्यप्रतियोगित्वात्तन्निमित्तं विशेषणज्ञानस्य विशिष्टज्ञानहेतुत्वं चेत्तदा दोषमाह ॥ अभावादिबुद्धाविवेति ॥ इमौ संयुक्तावित्यादि-बुद्धिरादिपदार्थः । व्यवहितेऽनुभवनाशादाह ॥ संस्कारद्वाराहेतुरिति ॥ यज्जातीयस्येति ॥ चक्षुरादीन्द्रियजातीयस्य सन्निकर्षं जनयित्त्वैव चाक्षुषादिसाक्षात्कारजातीयजनकत्वं दृष्टमिति सन्निकर्ष एवेन्द्रियस्य व्यापारः । तथा दण्डजातीयस्य चक्रभ्रमं जनयित्त्वैव घटजातीयजनकत्वमिति भ्रमिर् दण्डस्य व्यापारो दृष्ट इत्यर्थः । कदापि फलोपधानरहितवनस्थदण्डादे-र्व्यापारवत्त्वाय यज्जातीयस्येत्युक्तिः ॥ अन्यथेति ॥ सापेक्षत्वमात्रेण व्यापारत्व इत्यर्थः ।

नन्वस्त्वेवं व्यापारत्वं तादृशमपि संस्कारस्यास्त्वित्यत आह ॥ न चात्रेति ॥ ननु विशिष्टज्ञानत्वस्योक्तविधया कार्यतानवच्छेदकत्वेपि निर्विकल्पकासिद्धिः कुत इत्यत आह ॥ तथाचेति ॥ जन्यविशिष्ट-ज्ञानत्वस्यानवच्छेदकत्वे सतीत्यर्थः ॥ तत्रेति ॥ स्मरण इत्यर्थः । अननुभूतगोव्यक्तेःप्रथमतो गोत्वविशिष्टज्ञानमपि प्राग्भवीयसंस्कार-जन्यस्मरणमस्तु । स्तनपानादाविवेति भावः ।

ननु स्मरणस्य विशेषणज्ञान जन्यत्वादनवस्थेत्यत आह ॥ जन्येति ॥ उक्तमिति ॥ स्मृतावतिप्रसक्तेरित्यादिपूर्वग्रन्थे उक्तमित्यर्थः ॥

[Load More](javaऽcriptःvoid(0))
