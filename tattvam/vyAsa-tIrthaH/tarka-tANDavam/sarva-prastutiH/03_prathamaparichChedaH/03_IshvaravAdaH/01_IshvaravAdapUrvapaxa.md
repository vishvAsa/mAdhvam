+++
title = "०१ ईश्वरवादपूर्वपक्षः"
upstream_url = "https://dvaitavedanta.in/category-details/12612/4780/sharav/taraka/parath/iishav/iishav"
+++
## ननु यदुक्तमीश्वरस्य सार्वज्ञ्यादिकमप्रामाणिकमेव बहु कल्प्यमिति तन्न

**ईश्वरवादः**

## **तर्कताण्डवम्**

ननु यदुक्तमीश्वरस्य सार्वज्ञ्यादिकमप्रामाणिकमेव बहु कल्प्यमिति तन्न । तस्य धर्मिग्राहकमानसिद्धत्वात् ।

तथाहि । अदृष्टाद्वारकस्वोपादानगोचरजन्यकृतिजन्यभिन्नानि समवेतानि जन्यानि, समवेतपदस्थाने भावपदं वाप्रयोज्यम् १. स्वजन्यादृष्टप्रागभावव्याप्यप्रागभावप्रतियोगिभिन्नोपादानगोचरापरोक्ष-ज्ञानचिकीर्षाकृतिमज्जन्यानि २. स्वजनकादृष्टोत्तरोपादानगोचर-परोक्षान्यज्ञानचिकीर्षाकृतिमज्जन्यानि वा । ३. अपरोक्षज्ञानचिकीर्षा-प्रयत्नविषयीभवदुपादानानि वा । समवेतत्वे सति प्रागभावप्रतियोगि-त्वाद् भावकार्यत्वाद्वा । घटवत् ।

### **न्यायदीपः**

शास्त्रयोनित्वादिति ब्रह्मसूत्राभिमतमीश्वरस्यानानुमानिकत्वं साधयितुमाह ॥ यदुक्तमिति ॥ वेदापौरुषेयत्वानुमानोक्तिप्रस्ताव इत्यर्थः ॥ तस्येति ॥ सार्वज्ञ्यादेरीश्वररूपधर्मिग्राहकमानेन सिद्धेरित्यर्थः । तेन सार्वज्ञ्यमात्र-सिद्धावपि तेनैव विप्रलम्भाद्यभावसिद्धेरग्रे व्यक्तत्वादेवमुक्तिरिति ज्ञेयम् । तत्र कुसुमाञ्जलौ पञ्चमे परिच्छेदे

‘‘कार्यायोजनधृत्यादेः पदात्प्रत्ययतः श्रुतेः ।

वाक्यात्सङ्ख्याविशेषाच्च साध्यो विश्वकृदव्ययः’’ ॥

इतीश्वरे धर्मिण्यनेकमानान्युक्तानि । तत्र कार्यत्वरूपं मानमेकं मणौप्रपञ्चितम् । तत्तावदनुवदति ॥ अदृष्टेति ॥ अत्र जन्यानीत्यन्तं पक्षः । स्वजन्येत्यादीनि त्रीणि साध्यानीति विवेकः । पक्षे स्वपदं जन्येति निर्दिष्टवस्तुपरम् । अदृष्टाद्वारिका या स्वोपादानगोचरा साक्षादेव स्वोपादान-गोचरा या जन्या कृतिस् तज्जन्यानि घटादीनि तद्भिन्नानि समवेतानि समवायवृत्त्या स्थितानि पृथिव्यादीनीत्यर्थः ॥

अत्र मणौ ‘‘अदृष्टाद्वारकोपादानगोचरजन्यकृत्यजन्यानी’’ इत्युक्तावपि यथाश्रुत उपादानपदस्य यत्किञ्चिदुपदानपरत्वे रूपाद्युपादानमृदङ्गगोचरा-स्मदादिकृतिजन्यानां शब्दादीनां पक्षतानापत्तेः, क्षित्याद्युपादानपरत्वे तद्गोचरजन्यकृत्यप्रसिध्या तदजन्यत्वाप्रसिद्धेस्तदीयव्याख्यासूक्तपरिष्कार-पूर्वकोऽयं स्वेत्यनुवादः । तथा जन्यकृत्यजन्यत्वं हि जन्यकृतिजन्यान्यत्व-मिति मणावेवोत्तरत्रोक्तेर्जन्यकृतिजन्यभिन्नेत्यप्यनुवाद इत्यदोषः ॥

॥ भावेति ॥ समवेतानि जन्यानीत्यत्र भावकार्याणीति वाप्रयोज्य-मित्यर्थः । अदृष्टप्रागभावव्याप्यप्रागभावप्रतियोगीति साध्यांशस्य परिष्कारपूर्वकमनुवादः स्वजन्येत्यादि ॥ स्वपदेनोपादानगोचरज्ञानादिक-मुच्यते । स्वजन्यं यददृष्टं तत्प्रागभावव्याप्यो यः प्रागभावो ऽदृष्टकारणीभूत-ज्ञानादिप्रागभावस् तत्प्रतियोगि च यत्किञ्चिदुपादानभूतहविरादिगोचरज्ञानादि तद्भिन्नाः स्वजन्यादृष्टजनकभिन्ना इति फलितार्थः । या उपादानगोचरा-परोक्षज्ञानचिकीर्षाकृतयस् तद्वता जन्यानीत्यर्थः । अत्रापरोक्षज्ञानपदं परोक्षान्यज्ञानार्थकं न त्वपरोक्षत्वजात्याक्रान्तज्ञानपरमित्यग्रे व्यक्तम् ॥

॥ स्वजनकेति ॥ स्वस्य कार्यस्य जनकं यददृष्टं तत उत्तराः पक्षधरोक्तदिशाऽदृष्टाधिकरणक्षणोत्तरक्षणवर्तिन्यः न तु तदुत्तरक्षणोत्पत्ति-मत्यः । तेन न बाधः शङ्क्यः । तादृश्य उपादानगोचरपरोक्षान्यज्ञानचिकीर्षा-कृतयस्तद्वता जन्यानीत्यर्थः । ईश्वरज्ञानादेर्नित्यतया क्षित्यादिकार्यजनका-दृष्टोत्तरत्वात् कुलालज्ञानादेरपि घटादिजनकादृष्टोत्तरत्वादिति न दृष्टान्ता-सिद्धिः । अपरोक्षेति बहुव्रीहिः । परोक्षान्यज्ञानचिकीर्षाप्रयत्नविषयोपादान-समवेतानीत्यर्थः । च्व्यर्थलडर्थौ तु न विवक्षितौ ज्ञेयौ ॥ घटवदिति ॥ स्वपदस्य समभिव्याहृतपरत्वात्तत्र साध्यहेतुसत्त्वं व्यक्तमिति भावः ।

------------------------------------------------------------------------

अत्र पक्षे जन्यानीत्येवोक्ते ध्वंसस्यापि पक्षत्वेनांशे बाधः स्यात्..

## **तर्कताण्डवम्**

अत्र पक्षे जन्यानीत्येवोक्ते ध्वंसस्यापि पक्षत्वेनांशे बाधः स्यात् । तस्योपादानाभावात् । तन्निवृत्यर्थं समवेतानीति । तावत्युक्ते घटादेरपि पक्षत्वेनांशे सिद्धसाधनं स्यात् । तन्निवृत्त्यर्थं जन्यभिन्ना-नीति । तावत्युक्तेऽङ्कुरादेरपि जन्यत्वाद् आश्रयासिद्धिः । तन्निवृत्यर्थं जन्यकृतीति ॥

नचानीश्वरवादिनंप्रति व्यावर्त्याभावेन जन्यपदं व्यर्थम् । तन्मतेप्रमेयो घट इतिवत् तदुपरक्तबुद्धेरुद्देश्यत्वात् । उभयसिद्धप्रयोजनवत्त्वं तन्त्रम् । न त्वेकस्यैवप्रयोजनस्योभयसिद्धिः । तावत्युक्ते शब्द-फूत्कारादेः पक्षता न स्यात् । तस्य शब्दादिनिमित्तभूतमृदङ्गताल्वादि-गोचरास्मदादिनिष्ठजन्यकृतिजन्यत्वात् । तदर्थं स्वोपादानगोचरेति । तज्जनकास्मदादिनिष्ठकृतेर्निमित्तभूतमृदङ्गादिगोचरत्वेप्युपादानी-भूताकाशादिगोचरत्वाभावात् । तावत्युक्ते कालीरूपादेः पक्षता न स्यात् । तस्य स्वोपादानभूतशरीरगोचर१तयोक्तरूपकृतिजन्यत्वेन तद्भिन्नत्वाभावात् । भाव्यं च तस्य पक्षतया । अन्यथा पक्षातिरिक्ते तत्र साध्यसन्देहेन सन्दिग्धानैकान्तिकतापत्तेः । तदर्थमदृष्टाद्वरकेति । कालीकृतिस्त्वदृष्टद्वारैव रूपजनिकेति न दोषः ।

### **न्यायदीपः**

हेत्वोर्ध्वंसे गगनपरिमाणादौ च व्यभिचारवारकं विशेषणद्वयं विशेष्यद्वयं चेति व्यक्तमित्युपेत्य पक्षसाध्यगतपदकृत्यानि दूषणोक्तिसौकर्याय तदीय-व्याख्यानाद्युक्तानि व्यनक्ति ॥ अत्रेति ॥प्रयोग इत्यर्थः । अंशे बाध इत्युक्तं साध्याभावोपपादनेन व्यनक्ति ॥ तस्योपादानाभावादिति ॥ येन तद्गोचरज्ञानादिजन्यत्वं स्यादिति भावः ॥ अंशे सिद्धसाधनमिति ॥ अदृष्टजनकभिन्नोपादानगोचरकुलालादिनिष्ठज्ञानादिजन्यत्वात् स्वजनका-दृष्टोत्तरत्वात् कुलालज्ञानचिकीर्षादेरिति भावः ।

मण्युक्तमेवाह ॥ तन्मत इति ॥ तदुपरक्तेति ॥ तद्विषयकेत्यर्थः । पक्षधराद्युक्तमाह ॥ उभयसिद्धेति ॥ न्यायमते जन्यमात्रस्येश्वरकृतिजन्य-तयाऽऽश्रयासिद्धिवारणरूपप्रयोजनवत्त्वम् अनीश्वरमते च उद्देश्यसिद्ध्यादि-रूपप्रयोजनवत्त्वमित्युभयसिद्धप्रयोजनवत्त्वमित्यर्थः ।

‘‘एवं च शब्दफूत्कारादीनां पक्षतैव’’ इति मण्युक्तं हृदि कृत्वाह ॥ तावत्युक्त इति ॥ जन्यकृतीत्यादावेवोक्त इत्यर्थः । फूत्कारो मुख-वायुविशेषः । न स्यादित्युक्तं व्यनक्ति ॥ तस्येति ॥ तदर्थमिति ॥ शब्दादेः पक्षतासिद्ध्यर्थमित्यर्थः । तां व्यनक्ति ॥ तज्जनकेति ॥ मृदङ्गः शब्दस्य निमित्तं ताल्वादि च फूत्कारादेः ।

पक्षधराद्युक्तमाह ॥ कालीति ॥ काली नाम काचित्तपस्विनी तपसा स्वशरीरे गौरं रूपमुत्पादितवतीति तद्रूपादेरित्यर्थः ॥ तस्येति ॥ काली-शरीरोत्पन्नगौररूपस्येत्यर्थः ॥ सन्दिग्धेति ॥ प्राचीनमतेनेदं दूषणं बोध्यम् । मणिकृन्मते उक्तरूपसन्दिग्धानैकान्त्यं न दोषायेत्यग्रे व्यक्तत्वात् ।

------------------------------------------------------------------------

साध्ये यद्यपि ज्ञानचिकीर्षाकृतीनां मध्ये एकैकोक्तावपीश्वर-सिद्धिः

## **तर्कताण्डवम्**

साध्ये यद्यपि ज्ञानचिकीर्षाकृतीनां मध्ये एकैकोक्तावपीश्वर-सिद्धिः । तथापि यावदभिमतविशेषगुणवत्त्वसिद्ध्यर्थं त्रितयोक्तिः । साध्यविशेषणानामुद्देश्यसिद्धिप्रयोजनकत्वात् ।

अपरोक्षपदं तूपादानज्ञानस्यापरोक्षत्वेनैव हेतुत्वाद् व्यापकता-सिद्ध्यर्थम् । साक्षात्कारपदं तु नोपात्तम् । प्राभाकरंप्रति साक्षात्त्व-जातेरसिद्धेः । अपरोक्षपदेन तु परोक्षान्यज्ञानस्य विवक्षितत्वाददोषः । उपादानगोचरपदं तु भाष्यकाराद्युक्तध्वंसव्यावृत्तसकर्तृकत्वसिद्ध्यर्थम् । तावत्युक्ते सिद्धसाधनम् । अङ्कुरादेरपि स्वजनकादृष्टजनकयत्किञ्चि-दुपादानभूतहविरादिगोचरज्ञानादिमदस्मदादिजन्यत्वात् । तदर्थमदृष्टे-त्यादिभिन्नान्तं ज्ञानादिविशेषणम् । एवं च न सिद्धसाधनम् । कारणप्रागभावस्य कार्यप्रागभावंप्रति व्याप्यत्वेनास्मदादिनिष्ठादृष्ट-जनकज्ञानादिप्रागभावस्य स्वजन्यादृष्टप्रागभावंप्रति व्याप्यत्वेन तद्भिन्नत्वाभावात् ।

नचैवं कपालादिरूपोपादानगोचरमदृष्टप्रागभावव्याप्यप्रागभाव-प्रतियोगिभिन्नं च यज्ज्ञानादि तद्वताऽस्मदादिनार्थान्तरम् । ज्ञानेच्छा-कृतीनां स्वविषयसमवेतकार्यंप्रत्येव जनकत्वेन कपालादिगोचर-ज्ञानादेः क्षित्याद्यजनकत्वेन बाधात् ।

अत्र यद्यप्यदृष्टजनकभिन्नेत्युक्तेऽप्यस्मदादिभिर्न सिद्धसाधनम् । तथापीश्वरज्ञानादेरप्यदृष्टजनकत्वाद्बाधः । स मा भूदिति वक्रोक्तिः । एवं च न बाधः । ईश्वरज्ञानादेरनादित्वेन प्रागभावप्रतियोगि-त्वस्यैवाभावेन तत्प्रतियोगिभिन्नत्वात् । तावत्युक्ते दृष्टान्तस्य साध्य-वैकल्यम् । कुलालनिष्ठस्य घटजनकज्ञानादिप्रागभावस्य तन्निष्ठ-विहितादिक्रियान्तरोत्पत्स्यमानादृष्टप्रागभावंप्रति व्याप्यत्वात् । तदर्थं स्वजन्यत्वेनादृष्टं विशेषितम् । एवं च न साध्यवैकल्यम् । उत्पत्स्य-मानादृष्टस्य घटोपादानादिविषयकज्ञानादिजन्यत्वाभावात् । द्वितीय-साध्ये अस्मदादिभिः सिद्धसाधनवारणाय स्वजनकादृष्टोत्तरेति । तृतीये च विषयीभवदिति विशेषणम् ।

### **न्यायदीपः**

॥ यावदिति ॥ यावन्तोऽभिमता विशेषगुणास्तद्वत्त्वसिद्ध्यर्थमित्यर्थः ॥ व्यापकतेति ॥ गगनपरमाण्वादिज्ञानस्य शब्दादिकंप्रत्युपादानत्वेपि चिकीर्षाकृतिद्वारा शब्दाद्यहेतुत्वाद् भावकार्यत्वादिरूपहेतुव्यापकत्वसिद्ध्यर्थ-मपरोक्षपदोपादानमित्यर्थः ।

पक्षधरोक्तमाह ॥ सक्षात्कारेति ॥ असिद्धेरिति ॥ गुणगत-जातेरनङ्गीकारात् । इन्द्रियजन्यज्ञानपरत्वं तु न शङ्कार्हम् । बाधापातादिति भावः ॥ भाष्येति ॥ गौतमसूत्रभाष्यकारतट्टीकाकारोक्तेरित्यर्थः ॥ अङ्कुरा-देरिति ॥ सर्वस्यापि जीवोपभोग्यतया तत्तददृष्टार्जितत्वेन यदङ्कुरादिकं यज्जीवादृष्टजन्यं तददृष्टं तावद्यज्ञादिसत्कर्मजन्यम् । तादृशादृष्टजनकं स्वगत-रूपाद्युपादानभूतहविरादिगोचरं यज्ज्ञानादि तद्वदस्मदादिजीवजन्यत्वादित्यर्थः ॥ तदर्थमिति ॥ सिद्धसाधनतानिवृत्त्यर्थमित्यर्थः ॥ व्याप्यत्वेनेति ॥ यदा ज्ञानादिप्रागभावस्तदा तज्जन्यादृष्टप्रागभाव इति सम्भवादिति भावः ॥ वक्रोक्तिरिति ॥ अदृष्टजनकभिन्नेत्यर्थ एवादृष्टप्रागभावव्याप्यप्रागभाव-प्रतियोगिभिन्नेत्युक्तिरित्यर्थः ॥ ज्ञानादीति ॥ घटाद्युपादानकपालादि-गोचरज्ञानादीत्यर्थः ॥ तन्निष्ठेति ॥ कुलालनिष्ठेत्यर्थः ॥ विहितादीति ॥ निषिद्धाकरणमादिपदार्थः ॥ क्रियान्तरेति ॥ कपालादिक्रियातोऽन्य-क्रियेत्यर्थः ।

॥ स्वजन्यत्वेनादृष्टं विशेषितमिति ॥ यद्यपि पक्षधरादावदृष्टपदं स्वजनकादृष्टपरं स्वपदं च समभिव्याहृतपक्षदृष्टान्तरूपकार्यपरमित्युक्तं तथापि तस्मिन्पक्षे स्वपदार्थः क्वचित्पक्षः क्वचिद्दृष्टान्त इत्यननुगमः । न चात्र ग्रन्थकृदभिमतसामान्यव्याप्तावननुगमो न दोषायेेति रुचिदत्तोक्तं युक्तम् । यत्तद्भ्यां सामान्यव्याप्तिर्नानुमानाङ्गमित्यर्थापत्तौ ग्रन्थकृतैव निरासात् । तथा कुलालकृतेर्घटजनकादृष्टसमानजातीयागाम्यदृष्टप्रागभावव्याप्यप्रागभावप्रतियोगि-त्वेनोक्तदोषतादवस्थ्यात् । तदर्थं ठक्कुरोक्तदिशा जनकत्वं फलोपधानरूपं विवक्षणीयमिति क्लेश इत्युत्तरसाध्यासाङ्कर्याय च स्वजन्येत्येव विवक्षणीय-मिति भावः ॥ सिद्धसाधनेति ॥ तत्र स्वपदस्य समभिव्याहृतपक्षदृष्टान्त-परत्वाद् अस्मदादिजीवकृतेः क्षित्यादिजनकत्वेऽप्यदृष्टद्वारैव न साक्षादिति क्षित्यादिजनकादृष्टपूर्वभावितया तदुत्तरभावित्वाभावान्न सिद्धसाधनमिति । ठक्कुरादौ तु कालीरूपादावंशतः सिद्धसाधनवारणाय स्वजनकादृष्टोत्तरेति विशेषणमित्युक्तम् ॥ तृतीये चेति ॥ सिद्धसाधनवारणायेत्यनुषङ्गः ॥ इति विशेषणमिति ॥ तस्य ज्ञानादिविषयोपादानसमवेतानीत्यर्थत्वेन क्षित्यादेरस्मदादिज्ञानादिविषयसमवेतत्वाभावादिति भावः ।

------------------------------------------------------------------------

अत्र च भाष्यादौ सकर्तृकत्वनिरुक्तावुपादानपदप्रक्षेपाद् ..

## **तर्कताण्डवम्**

अत्र च भाष्यादौ सकर्तृकत्वनिरुक्तावुपादानपदप्रक्षेपाद् ध्वंस-व्यावृत्तसकर्तृकत्वसिद्ध्यर्थं पक्षसाध्यहेतुषु समवेतोपादानभावपदानिप्रयुक्तानि ।

यदा तु ध्वंससाधारणसकर्तृकत्वमात्रेणेश्वरसिद्धेस्तन्मात्रं सिषाध-यिषितं तदा पक्षादौ समवेतादिपदान्यनपेक्षितान्येव । अस्मिंश्च पक्षे अस्मदादिनिष्ठघटादिजनककृतिध्वंसस्य निरुक्तरूपकृतिजन्यत्वेन तद्भिन्नत्वाभावात्तस्य पक्षता न स्यात् । तदर्थं कृतिपदस्थाने सविषयत्रितयेति वाच्यम् ।

एवं च कृतिध्वंसस्यप्रतियोगिभूतया कृत्या विरोधिगुणभूते-नोत्तरज्ञानेन च जन्यत्वेपि चिकीर्षाजन्यत्वाभावात् । चिकीर्षाध्वंसस्य चोक्तरीत्या चिकीर्षाकृतिजन्यत्वेपि ज्ञानजन्यत्वाभावात्तयोरपि पक्षतासिद्धिः ।

### **न्यायदीपः**

प्रागुक्तप्रयोगे ध्वंसस्य सकर्तृकत्वानापत्त्या सकलजगन्निर्मातृकर्तृसिद्धिर्न स्यादित्यतो यद्वेत्यादिना मणावुक्तं पक्षान्तरं तत्पूर्वोक्तपक्षतात्पर्य-विवरणपूर्वमनुवदति ॥ अत्र चेत्यादिना ॥ मात्रेणेति ॥ उपादानादि-घटितत्वेन विनेति मात्रपदार्थः ॥ पक्षादाविति ॥ पक्षसाध्यहेतुषु समवेतोपादानभावपदान्यनपेक्षितानीत्यर्थः । नन्वदृष्टाद्वारकजन्यकृतिजन्य-भिन्नानि जन्यानीत्येव पक्षनिर्देशे सति घटजनककृतिध्वंसस्य पक्षता न स्यादित्यतो ‘‘जन्येच्छाकृतिजन्यत्वं च पक्षे विवक्षितम्’’ इत्युक्तं मणौ पक्षधरे च ‘‘अत्र ज्ञानेच्छाकृत्यजन्यत्वं च पक्षे विवक्षणीयम्’’ इत्युक्त्वा कृतिध्वंसादेः पक्षत्वमुपपादितम् । तदाह ॥ अस्मिंश्चेति ॥ सविषय-केति ॥ अदृष्टाद्वारकसविषयकत्रितयजन्यभिन्नानि जन्यानीति वाच्यमित्यर्थः ॥ विरोधीति ॥ उत्तरात्मविशेषगुणानां पूर्वपूर्वनिवर्तकत्वादिति भावः । चिकीर्षाध्वंसस्य पक्षता न स्यात्प्रतियोगितया चिकीर्षाजन्यत्वात् । विरोधिगुणभूतयोत्तरकृत्या जन्यत्वादित्यत आह ॥ चिकीर्षेति ॥ ज्ञानेति ॥ तस्य चिकीर्षातः पूर्वभावितया तज्जनकत्वेन तद्ध्वंसाजन-कत्वादिति भावः ॥ तयोरपीति ॥ कृतिचिकीर्षाध्वंसयोरपीत्यर्थः ।

------------------------------------------------------------------------

यद्वा क्षितिरेव पक्षः

## **तर्कताण्डवम्**

यद्वा क्षितिरेव पक्षः । नन्वेवं पक्षादन्यत्राङ्कुरे सन्दिग्धा-नैकान्त्यम् । नच निश्चितसाध्याभाववति साधनसन्देह एव दोषो न तु सन्दिग्धसाध्ये साधननिश्चयोपीति वाच्यम् । हेतौ साध्याभाव-वद्गामित्वसन्देहस्य दूषकताबीजस्योभयत्रापि सत्त्वात् । नचैवंविधस्य सन्देहस्य पक्षेऽपि सत्त्वादनुमानमात्रोच्छेदः । तदर्थमेव पक्षादन्यत्रेति विशेषितत्वादिति चेन्न ।

पक्षादित्यत्र पक्षशब्देनप्रयोगविषयविवक्षायां स्वार्थानुमानो-च्छेदात् । पक्षलक्षणवद्विवक्षायां चाङ्कुरस्यापि पक्षत्वात् । अत एव तत्र पक्षसमव्यवहारः । अङ्कुरस्यानुपादानं तु क्षितिमात्रोपादानेऽपीष्ट-सिद्धेः ।

### **न्यायदीपः**

नन्वेवमपि न सर्वध्वंसस्य पक्षता । चरमघटसुखादिध्वंसस्य पक्षबहि-र्भावावश्यम्भावात् । अन्यथा तस्य भोगतत्साधनेतरतया अदृष्टाजन्यत्वेन स्वजनकादृष्टाप्रसिद्ध्योक्तरूपसाध्यासम्भवेन तदंशे बाधापत्तेः । उक्तदिशा अन्योन्याभावस्य पक्षतावच्छेदकतया तस्य तन्मतेऽप्रसिद्ध्या आश्रया-सिद्धेश्चेति पक्षधरोक्तारुच्या मणौ ‘‘क्षितिरेव वा पक्ष’’ इत्यादिना पक्षान्तरमुक्त्वोपपादितं तदाह ॥ यद्वेति ॥ पक्ष इति ॥प्रतिज्ञाविषय इत्यर्थः । सन्देहादिरूपपक्षताया अन्यत्रापि भावात् ।

क्षितेरेव पक्षत्वे मण्युक्तबाधकशङ्कां तदुत्तरं च निष्कृष्याह ॥ नन्वित्यादिनेष्टसिद्धेरित्यन्तेन ॥ अनुमानमात्रोच्छेदभयात्पक्षादन्यत्रे-त्युक्तम् । पक्षस्वरूपमग्रे विकल्पयिष्यते ॥ पक्षलक्षणवदिति ॥ सिषा-धयिषाविरहसहकृतसाधकबाधकमानाभावादिरूपपक्षलक्षणवदित्यर्थः ॥ अत एव ॥ पक्षलक्षणसत्त्वादेव ।प्रतिज्ञाविषयत्वाभावात्समपदप्रयोग इति भावः ॥ इष्टसिद्धेरिति ॥ तावतैवेश्वरसिद्धेर् इति वा घटादौ निश्चितव्याप्तिकस्य लिङ्गस्य पक्षपक्षसमयोर्दर्शनेनोभयत्राप्यनुमित्युत्पत्तेरिति वाऽर्थः ।

------------------------------------------------------------------------

संयोगस्य हेतुत्वे मानं तु..

## **तर्कताण्डवम्**

संयोगस्य हेतुत्वे मानं तु, चेष्टाप्रयत्नवदात्मसंयोगा-समवायिकारणिका स्वव्यधिकरणतदीयगुणव्यतिरेकप्रयुक्तव्यतिरेक-प्रतियोगित्वात् । यत्स्वव्यधिकरणयदीयगुणव्यतिरेकप्रयुक्त-व्यतिरेकप्रतियोगि तत्तदीयसंयोगासमवायिकारणकम् । यथा स्पर्श-वद्वेगवत्पवनाभिघातकारणिका पर्णादिक्रिया पवनसंयोगासमवायि-कारणिकेत्यनुमानम् ।

गुरुत्वव्यतिरेकप्रयुक्तव्यतिरेकप्रतियोगिनि गुरुत्वसमानाधिकरणे पतने गुरुत्ववद् द्रव्यसंयोगासमवायिकारणकत्वरहिते व्यभिचार-निरासाय हेतौ स्वव्यधिकरणेत्युक्तम् । अन्यथा चेष्टैव नोत्पद्येत । असमवायिकारणाभावात् । कारणप्रत्यासत्त्यभावेनप्रयत्नस्य हेतु-त्वानुपपत्तेश्च ।

नचैवमप्यात्मा हेतुभूतसंयोगावच्छेदक एव न हेतुरिति वाच्यम् । घटकारणीभूतसंयोगाश्रयस्य कपालस्य घटकारणत्वदर्शनात् ।

### **न्यायदीपः**

नन्वात्मसंयोगे सतिप्रयत्नं विना न चेष्टेतिप्रयत्न एव हेतुर्न तुप्रयत्न-वदात्मसंयोग इत्यत आह ॥ संयोगस्येति ॥प्रयत्नवदात्मसंयोगस्य घटहेत्वङ्गचेष्टाहेतुत्वे मानं त्वनुमानमित्यग्रेतनेनान्वयः ॥ चेष्टेति ॥ शरीरस्पन्द इत्यर्थः ॥प्रयत्नेति ॥प्रयत्नवत आत्मनः शरीरस्य च यः संयोगस् तदसमवायिकारणिकेत्यर्थः । अभिघातकसंयोगेनार्थान्तरनिरासा-योगेनार्थान्तरनिरासायप्रयत्नवदित्यादिविशेषणम् । हेतौ स्वेति परिस्पन्दः । स्वव्यधिकरणः स्वाधिकरणभिन्नाधिकरणकस् तदीय आत्मीयो गुणःप्रयत्नस् तद्व्यतिरेकप्रयुक्तव्यतिरेकप्रतियोगित्वादित्यर्थः । कपालरूपजन्यघटरूपे व्यभिचारनिरासाय तदीयेत्युक्तिः । आत्मीयेत्यर्थः ।

यद्वोक्तप्रतियोगिक्रियात्वादिति हेतुर्द्रष्टव्यः । अतो न व्यभिचारः । हेतोरेवाभावात् । एवं च तदीयेति तच्छब्दस्य समभिव्याहृतपरत्वेऽपि न दोषः । स्वव्यधिकरणपदकृत्यमग्रे व्यक्तम् ।

यद्यपि मणौ ‘‘या क्रिया व्यधिकरणयदीयगुणजन्या’’ इत्यादिव्याप्त्युक्त्या गुणजन्यत्वादिति हेतुर्वाच्या व्याप्तिश्च तथैवप्रदर्शनीया । तथापि क्रियाया ईश्वरगुणजन्यत्वेऽपि नेश्वसंयोगासमवायिकारणत्वमिति व्यभिचारनिरासाय तट्टीकार्थानुवादो गुणव्यतिरेकप्रयुक्तेत्यादिः ॥

॥ यदिति ॥ यत् परिस्पन्दाख्यं कर्मेत्यर्थः । मणावपि या क्रियेत्येवोक्तेः । अन्यथा कपालरूपजन्यघटरूपे व्यभिचारापत्तेः ॥ यथेति ॥ यथा पर्णादिक्रियेत्यन्वयः । तत्र हेतुसत्त्वव्यक्त्यर्थं स्पर्शवदिति । पर्णादिक्रिया स्वव्यधिकरणवायवीयवेगरूपगुणव्यतिरेकप्रयुक्तव्यतिरेकप्रतियोगिनीत्यर्थः ॥ पतन इति ॥ आम्रफलादिपतन इत्यर्थः । स्वव्यधिकरणयदीय-व्यतिरेकप्रयुक्तव्यतिरेकप्रतियोगीत्येतावत्युक्ते आम्रादिवृक्षपतनक्रियायां व्यभिचारः । तस्यां स्वव्यधिकरणो य आम्रादिवृक्षः स्वारम्भकावयव-सम्बन्धित्वादवयवीयश्च तद्व्यतिरेकप्रयुक्तव्यतिरेकप्रतियोगित्वेऽपि आम्रावयवसंयोगासमवायिकारणकत्वाभावाद् अतो यदीयुगुणेत्युक्तम् । विपक्षे बाधकरूपं हेतोरनुकूलतर्कमाह ॥ अन्यथेति ॥ उक्तसाध्याभाव इत्यर्थः ॥ कारणेति ॥ अन्यथेत्यनुषङ्गः । कारणीभूतप्रत्यासत्तीत्यर्थः । अप्रत्यासन्नस्य हेतुत्वेऽतिप्रसङ्ग इति भावः । ‘‘असमवायिकारणसंयोगाश्रयस्य तत्कार्यजनकत्वनियमाच्च’’ इति मण्युक्तमेवोदाहरणनिष्ठतया व्यनक्ति ॥ घटकारणेति ॥१

------------------------------------------------------------------------

ननु घटादौ ज्ञानस्य कृतिद्वारैव..

## **तर्कताण्डवम्**

ननु घटादौ ज्ञानस्य कृतिद्वारैव हेतुत्वात्कृतिं चप्रतीष्टसाधन-त्वानुमितेरेव हेतुत्वात्साक्षात्कारस्याहेतुत्वेन साध्यवैकल्यमिति चेन्न । कृतिर्हि सिद्धवृत्तिरसिद्धविषयिणी । तत्र साध्यांशे घटादाविष्ट-साधनत्वानुमितिसत्त्वेऽपि सिद्धांशस्य कपालादेः साक्षात्कारव्यतिरेकेण कृतिव्यतिरेकदर्शनेनोपादानसाक्षात्कारस्यापि हेतुत्वात् ॥

न च मनःक्रियाहेतुमनोविषयककृतौ व्यभिचारः समानाधि-करणस्य सिद्धमनोविषयक साक्षात्कारादेरभावादिति वाच्यम् । त्वगिन्द्रियगृहीतमनोवहननाडीगोचरकृत्या नाड्यां क्रियोत्पत्तौ वेग-वन्नाड्या संयोगविशेषरूपनोदनेन मनसि क्रियोत्पत्तेः । यद्यप्युपादान-मात्रं सिद्धम् । तथाऽप्युपादेयवत्त्वेन साध्यत्वात्तत्र चिकीर्षा युक्ता ॥

नच घटे सिद्धविषयकसाक्षात्कारजन्यत्ववदसिद्धविषयकपरोक्ष-ज्ञानजन्यत्वस्यापि दर्शनादीश्वरस्य नित्यप्रत्यक्षवन्नित्यानुमितिः स्यादिति वाच्यम् । सिद्धपरमाण्वादिविषयकपरोक्षज्ञाने सत्यप्य-परोक्षत्वव्यतिरेकेण कृतिव्यतिरेकस्येव साध्यांशज्ञाने सत्यपि परोक्षत्वव्यतिरेकेण कृतिव्यतिरेकस्यादर्शनात् ।

### **न्यायदीपः**

‘‘अथ घटे कृतिसाध्येष्टसाधनताज्ञानं चिकीर्षाद्वारा हेतुः । तच्च नप्रत्यक्षम्’’ इत्यादिना मण्युक्तावेवप्रकारान्तरेण साध्यवैकल्यतत्समाधी निष्कृष्यानुवदति ॥ नन्वित्यादिना ॥ साध्येति ॥ उपादानगोचरापरोक्ष-ज्ञानचिकीर्षाकृतिमज्जन्यत्वादिरूपसाध्येत्यर्थः ॥ व्यभिचार इति ॥ यन्निष्ठा या कृतिः सा तद्गोचरापरोक्षपूर्विकेत्यस्य व्यभिचार इत्यर्थः । तमेव व्यनक्ति ॥ समानाधिकरणस्येति ॥ साक्षात्कारादेरित्यादिपदेन चिकीर्षा-ग्रहः । मनसोऽतीन्द्रियत्वादिति भावः ॥ मनोवहनेति ॥ मनस आधार-भूतेत्यर्थः ॥ मनसि क्रियोत्पत्तेरिति ॥ तथा च यत्र कृतिर्नाड्यां तत्रास्त्यपरोक्षादिपूर्वकत्वम् । यत्र मनसि नास्त्यपरोक्षज्ञानं तत्र न कृतिरिति न व्यभिचार इति भावः ।

नन्वेवमपि सिद्धे करणेच्छाभावेनोपादने चिकीर्षायोगात्पुनः साध्यवैकल्य-मित्याशङ्कामनूद्य निराह ॥ यद्यपीति ॥ एवमप्रयोजकत्वसाध्यवैकल्ये निरस्य ‘‘नन्वेवं घटादावनुमितिजन्यत्वदर्शनादीश्वरे अनुमितिरपि स्यात्’’ इत्यादिना मण्युक्ततर्कपराहतिशङ्कोत्तरे अनुवदति ॥ नचेत्यादिना ॥ ईश्वरे जन्यज्ञानाभावाल्लिङ्गजन्यज्ञानं कथं स्यादित्यत आह ॥ नित्येति ॥प्रत्यक्षस्येन्द्रियजन्यत्वेपि नित्यप्रत्यक्षवदनुमितेर्लिङ्गजन्यत्वेपि नित्यानुमितिः स्यादित्यर्थः । अनुमितेरनित्यत्वे तदविनाभूतशरीरेन्द्रियापाताच्च भावः ॥ अपरोक्षत्वेपि ॥ तस्मिन् ज्ञान इत्यर्थः ॥ कृतीति ॥ परमाणुगोचर-कृतीत्यर्थः ॥ साध्यांशेति ॥ घटपटादिरूपसाध्यांशस्येष्टसाधनत्वेनानु-मितिरूपपरोक्षज्ञाने सति तद्विषयककपालादिनिष्ठकृतेर्दर्शनवत् साध्यांशस्येष्ट-साधनत्वेनापरोक्षज्ञाने सति साध्यविषयिण्यास्तद्धेतुनिष्ठायाः कृतेर्व्यतिरेकस्य क्वाप्यदर्शनेन साध्यांशस्येष्टसाधनत्वे१ ज्ञानत्वमेव तद्धेतुनिष्ठकृतौप्रयोजकं लाघवान् न तु तत्र साध्यांशस्येष्टसाधनत्वज्ञाने परोक्षत्वमपि । गौरवात् । एवं चेश्वरस्यापि क्षित्यादिरूपसाध्यांशस्य स्वेष्टसाधनताज्ञानमपरोक्ष-रूपमस्तीति तद्धेतूपादानपरमाण्वादिकृतिर्युक्तेति न नित्यानुमित्यापत्तिदोष इति भावः ।

------------------------------------------------------------------------

ननु द्वोषयोनिकृतिसाध्ये चिकीर्षाभावाद्व्यभिचारः

## **तर्कताण्डवम्**

ननु द्वोषयोनिकृतिसाध्ये चिकीर्षाभावाद्व्यभिचारः । नच तत्रापि भगवतश्चिकीर्षा हेतुत्वेन कल्प्या । एवं हि द्वेषयोनिकृतिसाध्य-दृष्टान्तेन क्षित्यादेरपि द्वेषवज्जन्यत्वापातेन नित्यद्वेषापत्तेरिति चेन्न । तत्रापि द्वेष्याभावस्यैवेष्टत्वेन तत्साधनत्वेन ज्ञाने चिकीर्षाया एव सम्भवेन भिन्नविषयकद्वेषस्याहेतुत्वात् ।

नचैवं १प्रवृत्तियत्नातिरिक्तस्य क्रियाव्यतिरेकानुगुणस्य द्वेषप्रयो-ज्यस्य निवृत्तियत्नस्याभावाद् द्वेषे मानाभावः । द्वेष्मीत्यबाधि-तानुभावात् ।

### **न्यायदीपः**

एवं कृतेरपरोक्षज्ञानपूर्वकत्वे व्यभिचारमुद्धृत्य तत्प्रसङ्गागतमतिप्रसङ्गं च निरस्येदानीं कृतेश्चिकीर्षापूर्वकत्वे व्यभिचारचोद्योत्तरे मण्युक्तमेवाह ॥ ननु द्वेषेति ॥ द्वेषकारणकदुःखनिवृत्त्यनुकूलकृतिसाध्ये दुःखाभावादा-वित्यर्थः । तत्रेश्वरीयचिकीर्षाकल्पनेन व्यभिचाराभावेऽप्यनिष्टप्रसङ्गस्तु स्यादित्याह ॥ एवं हीति ॥ तत्र द्वेषयोनित्वमेव कृतेर्नास्ति येन तद्दृष्टान्तेन क्षित्यादावपि द्वेषवज्जन्यत्वं स्यादित्याह ॥ तत्रापीति ॥ दुःखाभावसाधनेपि तत्साधनत्वेन द्वेष्याभावसाधनत्वेन ज्ञाने सति साधनगोचरचिकीर्षाया एव सम्भवेनेत्यर्थः ॥ भिन्नेति ॥ शत्रुविषयकद्वेषस्य तद्वधसाधनगोचरकृतेश्च भिन्नविषयत्वेन द्वेष्याभावसाधनकृतौ शत्रुविषयकद्वेषस्याहेतुत्वादित्यर्थः ॥

यदि द्वेषो न कृतिहेतुस्तर्हि द्वेषोऽलीक एव भवेदित्याशङ्क्यप्रत्यक्षेण सिद्धिमाह ॥ न चैवमिति ॥ एवं द्वेषस्यप्रवृत्तिरूपसाधनगोचर-कृतावहेतुत्वे द्वेषविषये मानाभाव इत्यन्वयः । दुःखसाधनादौ निवृत्तिरूपप्रयत्नंप्रति भिन्नविषयस्यापि द्वेषस्यैव हेतुत्वाद् द्वेषे निवृत्तिरूपकार्यमेव मान-मित्यत उक्तम् ॥प्रवृत्तीति ॥प्रवृत्तिरूपप्रयत्नेत्यर्थः ॥ क्रियेति ॥ अङ्गचेष्टादिरूपकार्येत्यर्थः ॥ अभावादिति ॥ दुःखादिकार्याभावानुकूलस्य दुःखगोचरद्वेषजन्यस्य निवृत्तिरूपप्रयत्नस्य अभावादित्यर्थः ।प्रवृत्तिरूपो निवृत्तिरूपश्चेति यत्नद्वैविध्यं यदि स्यात्तदाप्रवृत्तिप्रयत्नश्चिकीर्षाद्वारेष्ट-साधनताज्ञानसाध्यः । निवृत्तियत्नस्तु द्वेषसाध्य इति द्वेषः प्रामाणिकः स्यात् । न चैवम् ।प्रवृत्तिरूपप्रयत्नाभावस्यैव निवृत्तित्वात् ॥

न च निवृत्तिरूपयत्नाभाव एवप्रवृत्तिरिति वैपरीत्यं शङ्क्यम् । सुषुप्ति-दशायां निवृत्तिविरहसत्त्वेनप्रवृत्तिसाध्यचेष्टादिकार्याद्यापत्तेः ॥ न च तदा निवृत्तिविरह एव नेति युक्तम् । तदा दुःखसाधनत्वज्ञानविरहेण तन्निमित्त-द्वेषस्य निवृत्तिहेतोरभावेन निवृत्तेरभावात् ॥ न चैवंप्रवृत्तियत्नो रागान्नि-वृत्तिस्तु द्वेषादिति कुसुमाञ्जल्युक्तिविरोधः । तन्मते तथात्वेऽपि मणि-कृन्मते तदभावात् । अन्यथा ‘‘कुतस्तर्हि द्वेषः । शत्रून् द्वेष्मीत्यबाधित-प्रत्यक्षा’’दिति मण्युक्तिविरोधात् ॥

एतेन यत्तु कुसुमाञ्जलिवाक्यानुरोधेन कुत इत्यादिमणिवाक्यस्य पक्षधरीयं क्लेशेनार्थवर्णनं तत्तु मणिकृदभिप्रायाज्ञानमूलमिति विभावितं ध्येयम् ॥

------------------------------------------------------------------------

ननु तथापि घटादौ चेष्टाव्यापारककृतेरेव..

## **तर्कताण्डवम्**

ननु तथापि घटादौ चेष्टाव्यापारककृतेरेव हेतुत्वावधारणात् क्षित्यादौ च चेष्टाया योग्यानुपलब्धिबाधितत्वात् कृतेरहेतुत्वम् । नचैकस्मिन् घटे पितापुत्रयोरिव चेष्टाकृत्योः स्वातन्त्र्येण हेतुता । घटानुकूलचेष्टाश्रयसन्निहितस्य तदनुकूलकृतिमतो निगडनिश्चलदेहत्वेन चेष्टारहितस्यापि पुंसस्तद्धेतुत्वापत्तेरिति चेन्मैवम् ।

चेष्टाव्यापारककृतित्वेन कारणता न तावत्कार्यमात्रे क्षित्यादौ, व्यभिचारेण त्वयापि तथानभ्युपगमात् ।

नापि कृतिजन्यत्वावच्छिन्ने । आत्माश्रयेण कृतिजन्यत्वस्य स्वानवच्छेदकत्वात् । घटादौ कार्यविशेषे तथा कारणत्वे च सामान्य-विशेषन्यायेन कार्यसामान्ये कृतित्वेनैव हेतुत्वात् ।

अत एव चेष्टाजन्यत्वशरीरजन्यत्वादिरूपोपाधिरपि न । गौरवेण चेष्टात्वादिना रूपेणाकारणत्वेनोपाधेर् अप्रयोजकत्वात् ।

### **न्यायदीपः**

एवं कृतेरपरोक्षज्ञानचिकीर्षापूर्वकत्वं व्यभिचारनिरासेन समर्थ्य ‘‘स्यादेतद् घटादौ कृतिसाध्यता हस्तादिव्यापारद्वारैव न तु साक्षात्’’ इत्यादिना मण्युक्तबाधशङ्कातत्समाधी आह ॥ ननु तथापीत्यादिना ॥ अप्रयोजकत्वसाध्यवैकल्यव्यभिचारनित्यानुमितिनित्यद्वेषापत्तिरूपतर्क-पराहत्याख्यदोषाणामभावेऽपीत्यर्थः ॥ चेष्टेति ॥ अङ्गचेष्टेत्यर्थः ॥ ओतुत्वमिति ॥ तथाच कृतिमज्जन्यत्वं बाधितमिति भावः ।

न चेष्टाकृत्योर्द्वारद्वारिभावापन्नतया घटादौ हेतुता । किन्तुप्रत्येकमेव । न चैवं कृतिचेष्टयोः पौर्वापर्यानुपपत्तिः । पितापुत्रयोः पौर्वापर्येऽप्येकत्र घटे द्वयोः स्वातन्त्र्येण हेतुत्ववदुपपत्तेः । तथा च यथोक्तसाध्ये न बाध इति भावेनाशाङ्क्य निराह ॥ न चेति ॥

व्यभिचारान्नप्रत्येकं हेतुरित्याह ॥ घटेति ॥ किं कार्यमात्रे कृति-जन्यकार्यमात्रे वा घटादिकार्यविशेषे वेति हृदि विकल्प्याद्यद्वयं निरस्यान्ते त्विष्टसिद्ध्या न बाध इत्याह ॥ चेष्टेत्यादिना ॥ त्वयापीति ॥ निरीश्वरवादिनापि । न केवलमशरीरेश्वरवादिना मयेत्यर्थः ॥ अवच्छिन्न इति ॥ कार्यमात्र इत्यनुकर्षः ॥ सामान्येति ॥ यद्विशेषयोः कार्यकारण-भावः बाधकाभावे तत्सामान्ययोरपीति न्यायेन घटादिरूपकार्यविशेषत्वेन चेष्टाद्वारककृतित्वेन कार्यकारणभावे व्यभिचाररूपबाधकाभावेन कार्यत्वेन कृतित्वेन कार्यकारणभावकल्पनपक्षेऽपि केवलकृतेरेव हेतुत्वादित्यर्थः ॥ अत एवेति ॥ कृतित्वेन कृतिजन्यत्वस्य न्यायप्राप्तत्वादेवेत्यर्थः । अनित्यज्ञानादिमज्जन्यत्वादिर् आदिपदार्थः ॥ नेति ॥ न भवतीत्यर्थः ॥ चेष्टात्वादिनेति ॥ शरीरत्वादिरादिपदार्थः ।

[Load More](javaऽcriptःvoid(0))
