+++
title = "०२ ईश्वरवादसिद्धान्तः"
upstream_url = "https://dvaitavedanta.in/category-details/12984/4780/sharav/taraka/parath/iishav/iishav"
+++
## अत्रोच्यते

**ईश्वरवादसिद्धान्तः**

## **तर्कताण्डवम्**

अत्रोच्यते । अनुपलब्धप्राक्कोटिषु भूभूधरादिषु कार्यत्वमेव कुतः । सावयत्वादिति चेत् । सावयवत्वं सांशत्वं चेद् गगनादौ व्यभिचारि गगनादेः परमाणोश्च संयोगित्वेन सांशत्वसिद्धेः । विस्तृतं चैतदन्यत्र ।

### **न्यायदीपः**

एवमनूदितमनुमानं दूषयितुंप्रतिजानीते ॥ अत्रोच्यत इति ॥ ‘‘हेतुविरोधो द्विविधो ऽसिद्धिरव्याप्तिश्चे’’ति भगवत्पादोक्त्या हेतुदोषयोर-सिद्धिव्याप्त्यभावयोर्मध्येऽसिद्धेरेव प्राथम्यात् परैरप्यसिद्धविरुद्धेत्यादिप्राचां निर्देशेनासिद्धेः प्राथम्योपगमाच्च । समवेतत्वे सतीत्यादिनाभिमतकार्यत्व-हेतोरसिद्धिं तावत् ‘‘किञ्चानुपलब्धप्राक्कोटिषु कार्यत्वं कुतः सिद्धम्’’ इत्यादिना तत्त्वनिर्णयटीकोक्तांप्रपञ्चयति ॥ अनुपलब्धेति ॥ प्राक्कोटिः प्रागभावः ।

ननु क्षित्यादिकं कार्यं सावयवत्वाद्घटवदित्यनुमानात्तत्सिद्धिः । न च सावयवत्वेनैव उक्तरूपकृतिमज्जन्यत्वं साध्यतां किं मध्ये कार्यत्वसाधनेनेति वाच्यम् । पूर्वोक्तरीत्या कृतिजन्यत्वे कार्यत्वस्येव सावयवत्वस्यानुकूल-तर्काभावात् कृतिजन्यत्वरूपसाध्येन हेतूच्छित्यादिरूपानुकूलतर्काभावादिति भावेनाशङ्कते ॥ सावयवत्वादिति चेदिति ॥

‘‘तर्ह्येवमाकाशादीनामपि कार्यत्वप्रसङ्गात्’’ इत्यादिशास्त्रयोनिसूत्र-सुधोक्तिं हृदि कृत्वाह ॥ गगनादौ व्यभिचारीति ॥ तदेव व्यनक्ति ॥ गगनेति ॥ गगनादिः सांशः संयोगित्वाद् घटवत् । न चाप्रयोजको हेतुः । तस्येह पक्षी नेह पक्षीत्यबाधितप्रतीत्या गगनादौ व्याप्यवृत्तित्वायोगेन स्वात्यन्ताभावसामानाधिकरण्यरूपाव्याप्यवृत्तित्वस्य चैकत्र विरोधेनैक-देशरूपांशवृत्तित्वस्यैव वाच्यत्वात् । न चांशस्यौपाधिकत्वेनोपपत्तिः । उपाधिसंयोगस्यापि गगनादौ सर्वत्र व्याप्यवृत्तित्वायोगेनैकदेशरूपांश-वृत्तित्वस्यैव वाच्यत्वात् । तस्याप्यौपाधिकत्वेऽनवस्थ•द्यापातेन स्वाभाविकांशव्यतिरेकेण संयोगित्वस्यैवानुपपत्तेरिति भावः ।

नन्वेवं गगनकालपरमाण्वादेरपि संयोगित्वेन सांशत्वे तुल्यन्याय-तयांशस्यापि संयोगित्वेन सांशत्वं तदंशस्याप्येवमिति परमाण्वंशस्याप्यानन्त्यं स्यात् । तथा च गगनपरमाण्वोस् तुल्यपरिमाणतापत्तिः । किञ्च परमाणोरपि न्यूनपरिमाणकांशस्य सत्त्वे यतः परमणुर्नास्ति स परमाणुरिति परमणुत्व-व्याघातः । अपि चोपादानादिरूपावयवातिरिक्तांशसत्त्वे मानाभावात् तद्रूपांशवत्त्वस्य गगनादावप्यभ्युपगमेऽनित्यत्वापत्तेश्चेत्यत आह ॥ विस्तृतं चैतदन्यत्रेति ॥

‘‘अतः सर्वपदार्थानां भागाः सन्त्येव सर्वदा ।

सर्वदिक्ष्वभिसम्बन्धादविभागः पराणुता ॥

इत्याद्यनुव्याख्यानसुधयोर्वैशेषिकाधिकरणे विस्तृतमित्यर्थः । सर्षपो यावन्तं देशमवष्टभ्य वर्तमानो दृश्यते तावत्येवानधिकतदवयवपरम्परा गगनेऽप्येवमित्यङ्गीकारे तुल्यपरिमाणतानापत्तेः । यतः स्वावयवं विना स्वतन्त्रमनवयवरूपमपकृष्टपरिमाणं नास्ति स परमाणुरित्युक्तेर्व्याघाता-भावादित्याद्युक्तेरिति भावः । तथोपादानातिरिक्तांशसत्त्वादिकं चोपाधि-खण्डनटीकाभावप्रकाशिकायां विस्तृतमित्यर्थः ।

------------------------------------------------------------------------

द्रव्यारब्धद्रव्यत्वं चेद् अकार्यत्ववादिनंप्रत्यसिद्धम्

## **तर्कताण्डवम्**

द्रव्यारब्धद्रव्यत्वं चेद् अकार्यत्ववादिनंप्रत्यसिद्धम् । द्रव्य-समवेतद्रव्यत्वं चेज् जात्यादेरिवाकार्यत्वेनाप्युपपत्त्या अप्रयोजकता । मध्यमपरिमाणत्वं चेत्तदाप्यप्रयोजकतैव गगनप्रदेशस्येव सांशत्वेनैव तदुपपत्तेः । अवयवनैरपेक्ष्येणैव मध्यमीभूतपरिमाणाश्रयत्वमात्रेण द्रव्यस्य मध्यमपरिमाणत्वोपपत्तेश्च । भूम्यादेरुपलभ्यमाना भागास्तु नारम्भकरूपा अवयवाः किन्तु गगनस्यप्रदेशभेदा इव कालस्य क्षणादय इव चांशा एव सन्तु ।

### **न्यायदीपः**

॥ जात्यादेरिवेति ॥ अद्रव्यस्य जातेरेकत्वसङ्ख्यापरिमाणादेर्द्रव्य-समवेतत्वेऽप्यकार्यत्वं यथा तथा द्रव्यसमवेतद्रव्यस्याप्यकार्यत्वमस्तु । विपक्षे बाधकाभावादिति भावः ॥ गगनप्रदेशस्येवेति ॥ यथा इह पक्षीत्यादि-प्रतीत्या पक्ष्याद्याधारप्रेदशस्य मध्यमपरिमाणत्वेऽपि तस्यप्रदेशस्याप्युक्तदिशा अनेकांशयुतत्वं तथा क्षित्यादेरवयवारब्धत्वरूपकार्यत्वाभावेऽपि गगनवत् पूर्वोत्तरावधिशून्यानन्तांशयुतत्वाभावेनानेकांशयुतपरमाणुतोऽनेकांशयुतत्वेन च तदुभयपरिमाणान्यपरिमाणरूपमध्यमपरिमाणत्वस्योपपत्तेरित्यर्थः ।

परिमाणस्यावयवोपचयहेतुकत्वमुपेत्योक्तम् । वस्तुतस्तदेव मास्त्वित्याह ॥ अवयवेति ॥ यथा परमाण्वादाववयवनैरपेक्ष्येणैवाणुपरिमाणं महत्परिमाणं च तथा मध्यमपरिमाणमस्तु ।प्रदीपगुणेप्रभायां दर्शनात् । न चप्रभा न गुणोऽपि तु द्रव्यमिति युक्तम् । गुणाद्वाऽऽलोकवदिति सूत्रभाष्यटीका-चन्द्रिकासु तदनुविधानादिना गुणत्वसमर्थनादिति भावः ।

अवयवनैरपेक्ष्येणेत्याद्युक्तप्रमेयेप्रत्यक्षबाधमाशङ्क्य निराह ॥ भूम्यादे-रिति ॥ नन्वाकाशप्रदेशानां विनाशादृष्टेर्भूम्यवयवानां तद्दृष्टेर्वैषम्यमित्यत आह ॥ कालस्येति ॥प्रदेशभेदक्षणलवादीनाम् औपाधिकत्वे भूम्य-वयवानामपि तथात्वमस्त्विति भावः ॥ पूर्वावयवीति ॥ नोदनाभि-घातादिना अवयवक्रियाद्वारा परमाणुपर्यन्तमसमवायिकारणसंयोगनाशेन पूर्वद्रव्यनाशे सति पुनरदृष्टाधीनपरमाणुसंयोगद्वारा खण्डक्षित्यादिकार्योत्पत्तेः पीलुपाकप्रक्रियासिद्धत्वात्कार्यत्वं सिद्धमित्यर्थः । न चैवं खण्डक्षित्यादौ कार्यत्वसिद्धावप्यखण्डक्षित्यादौ न सिद्धमिति भागासिद्धिरिति वाच्यम् । नाशेन तत्रापि तदनुमानादिति भावः ।

------------------------------------------------------------------------

अत एव भूमेः खननादिना पूर्वावयवविनाशेन ..

## **तर्कताण्डवम्**

अत एव भूमेः खननादिना पूर्वावयवविनाशेन अवयव्यन्तरोत्पत्तेः कार्यत्वं सिद्धमिति निरस्तम् । क्षणादिनाशेन कालस्यापि तत्प्रसङ्गात् । खनकादेरेव भूम्यादिकर्तृत्वापत्तेश्च ।प्रत्यभिज्ञाविरोधाच्च । क्षणभङ्गा-पाताच्च ।

तदुक्तं भगवत्पादैः ‘‘विपर्ययेणाप्यनुमातुं शक्यत्वात्’’ इति । अस्मदाद्यनुपलभ्यमानप्राक्कोटित्वेन हेतुना गगनादिदृष्टान्तेनाकार्य-त्वस्याप्यनुमातुं शक्यत्वादित्यर्थः (१) ।

### **न्यायदीपः**

अत एवेत्युक्तं व्यनक्ति ॥ क्षणादीति ॥ न च क्षणादीनामौपाधिक-त्वात्तत्रोपाधिनाश एवेति युक्तम् । विशेषणनाशे विशिष्टस्य नाशात् । अंशानामौपाधिकत्वस्योपाधिखण्डनादौ निरासेन स्वाभाविकत्वाच्चेति भावः । खननादिना क्षितिनाशोत्पत्त्यङ्गीकारोऽयुक्त एवेति भावेनाह ॥ खनकादेरिति ॥ तथाचांशतः सिद्धसाधनता स्यादिति भावः । यदत्रोक्तं मणौ ‘‘तत्र क्षितिनाश एव कर्तृत्वं न तु खण्डक्षितौ अवस्थितिसंयोगेभ्य एव तदुत्पत्तेः’’ इति । तन्न । तथात्वे खण्डक्षितिनाशेऽप्यकर्तृत्वापातात् । अनुभव-विरोधस्योभयत्र तुल्यत्वात् ।

एकदेशनाशकर्तृत्वे त्वखण्डक्षित्युत्पत्तिरेव नेति कुतः कार्यत्वं क्षित्यादे-रिति भावेनाह ॥प्रत्यभिज्ञेति ॥ क्षणेति ॥प्रतिक्षणं क्षित्यादौ वाय्वा-द्यभिघातादिनैकैकावयवापगमेनप्रतिक्षणं तदपगमनिमित्तनाशोत्पत्त्यो-रुपेयत्वादिति भावः ।

एवं सावयवत्वं सांशत्वादिरूपेण विकल्प्य व्यभिचारासिद्ध्यन्यथासिद्धय उक्ताः । अस्तु सावयवत्वं यत्किञ्चित् । अथापि तर्कपराहतिः । सावयव-त्वात् क्षित्यादिकं कार्यं चेद् अनुपलब्धप्राक्कोटित्वादकार्यमपि स्याद्गगनवदिति भावेन तत्संवादोक्त्या व्यनक्ति ॥ तदिति ॥ क्षित्यादौ कार्यत्वानुमानं तर्कपराहतमित्येतत् ‘‘न चानुमानात्तत्सिद्धिर् विपर्ययेणाप्यनुमातुं शक्य-त्वात्’’ इति तत्त्वनिर्णये उक्तमित्यर्थः ।प्रकृतोपयोगितया तद्वाक्यार्थमाह ॥ अस्मदिति ॥ पूर्ववाक्यस्य तु सावयवत्वानुमानात् क्षित्यादौ कार्यत्व-सिद्धिरिति न च वाच्यमित्यर्थ इति भावः । एतेन कार्यत्वस्यासिद्ध्युक्ति-परटीका मूलारूढेति दर्शितम् ।

------------------------------------------------------------------------

किञ्च घटादौ दर्शनमात्रेण भूभूधरादेः सावयवत्वेन ..

## **तर्कताण्डवम्**

किञ्च घटादौ दर्शनमात्रेण भूभूधरादेः सावयवत्वेन कार्यत्वानुमाने रूपादौ दर्शनमात्रेण परमाण्वादेः सावयवत्वविपर्ययेण निरवयवत्वेन कार्यत्वानुमानं किं न स्यात् । एतदप्युक्तम् ‘‘विपर्ययेण’’ इति (२) ।

किं च कर्त्रभावेऽपि कार्यत्वस्य सकारणकत्वमात्रेण उपपन्न-त्वेनाप्रयोजकता । अन्यथा कर्मादिकारकविशेषाभावेनासनशयनादि-कार्यं न स्यात् ।

कर्मादिकं न सार्वत्रिकम् । कर्ता तु सार्वत्रिक इति चेन्न । तस्यै-वाद्याप्यसिद्धेः । घटादौ दर्शनं तु सकर्तृकत्वस्यैव शरीरधर्माधर्मसुख-दुःखस्वप्रयोजनापेक्षादिमज्जन्यत्वादेरप्यस्ति ।

एतदप्युक्तं ‘‘विपर्ययेण’’ इति । परानङ्गीकृतशरीरजन्य-त्वादिनेत्यर्थः (३) ।

### **न्यायदीपः**

ननु सावयवत्वकार्यत्वयोर्घटादिषु भूयः सहचारदर्शनात्प्राक्कोटिरप्यस्ति क्षित्यादेरित्यनुमीयत इत्यसिद्धो हेतुरिति चेत् तत्किमन्यथानुपपत्तिरूपानु-कूलतर्कसहितं सहचारदर्शनं केवलं वा । नाद्यः । अन्यथोपपत्तेरुक्तत्वात् । नान्त्यः । अतिप्रसङ्गादित्याह ॥ किं चेति ॥ मूलवाक्यं विवृण्वन्नेवाह ॥ सावयवत्वविपर्ययेणेति ॥ फलितमाह ॥ निरवयवत्वेनेति ॥

न च गगनादौ व्यभिचारः शङ्क्यः । कार्यातिरिक्तस्य सर्वस्यापि विप्रतिपत्त्या पक्षत्वात् । अत एव परमाण्वादेरित्युक्तिः । न च परमाणु-कालाकाशादेः कार्यत्वे कारणान्तरमपि तस्योपेयं तस्याप्येवमित्यनव-स्थापत्त्यादिदोष इति वाच्यम् । बीजाऽङ्कुरवदुपपत्तेः ।प्रलयस्य च निरीश्वरवादिनो सम्मतेः । निरवयवमध्ये कस्यचिदकार्यस्य कस्यचित्कार्य-स्योपगमवत् कस्यचित्सावयवस्यैव अकार्यस्याभ्युपेयत्वाच्च । निरवयवं द्रव्यमकार्यमेवेति चेन् निरवयवं वस्तु कार्यमेव रूपादिवदित्युपपत्तेः ।

नन्ववयवाभावे तत्समवेत्वरूपकार्यत्वं बाधितमिति चेत् । रूपादि-वदेवोपपत्तेः । द्रव्यस्यायं नियम इति चेत्तस्यैव निरस्यत्वात् । समवायस्याग्रे निरसिष्यमाणत्वेन परिमाणत्वेनैव कार्यत्वोपपत्तेश्च इत्यादि ज्ञेयमिति भावः ॥ एतदपीति ॥ निरवयवत्वेन परमाण्वादेः कार्यत्वानुमानमित्यर्थः ।

एवं कार्यत्वस्यासिद्धिमुक्त्वा व्याप्त्यभावोपपादनाय ‘‘कारणाभावप्रयुक्त-त्वात्कार्याभावस्य’’ इत्यादिना टीकोक्तमनुकूलतर्काभावंप्रपञ्चयंस्तदपि मूलारूढं दर्शयति ॥ किञ्चेत्यादिना एतदप्युक्तमित्यन्तेन ॥ अन्यथेति ॥ कर्तृरूपकारकविशेषाभावेन कार्याभाव इत्यर्थः ॥ आसनेति ॥ आस उपवेशने आस्ते, शीङ् स्वप्ने शेते, भा दीप्तौ भातीत्यादेरकर्मकत्वा-दासनादिकार्यं कर्मसम्प्रदानापादानकारकहीनमिति कार्यं न स्यादित्यर्थः ।

विपर्ययेणेत्यस्य पराङ्कीकृतवैपरीत्येनेत्यर्थमुपेत्याह ॥ परानङ्गी-कृतेति ॥ तथा च कार्यत्वस्य शरीरसुखदुःखादिमज्जन्यत्वादिना सह भावदर्शनेपि यथा तत्र कार्यत्वमप्रयोजकं तथा सकर्तृकत्वेऽपीति भावः । अस्मिन् पक्षे ‘‘न चानुमानात्तत्सिद्धिः’’ इति पूर्ववाक्यस्य कार्यत्वानुमानात् सकर्तृकत्वसिद्धिरिति न चेत्यर्थो ध्येयः ।

------------------------------------------------------------------------

किञ्चास्तु कृतेः कार्यसामान्यंप्रति हेतुत्वम्

## **तर्कताण्डवम्**

किञ्चास्तु कृतेः कार्यसामान्यंप्रति हेतुत्वम् । तथापि त्वदुक्त-स्वजन्येत्यादिबहुविशेषणविशिष्टकृतित्वेन न । किन्तु तद्विपरीतेन लघुना कृतित्वेनैव । नचैवं कपालगोचरकृत्यभावेऽपि पटगोचरकृत्या घटोत्पत्तिः शङ्क्या । घटरूपकार्यविशेषंप्रति कपालगोचरकृतिरूप-विशेषस्य हेतुतया तद्रहितायाः सामान्यसामग्र्याः कार्याजनकत्वात् ।

(४)

नचैवंप्रकृतेऽपि क्षित्युपादानगोचरकृतिरूपकारणविशेषः कल्प्यत इति वाच्यम् । त्वया कल्प्यमानकृतिविपरीतायाः कप्तायाः क्षितिजनकादृष्टजनककृतेरेवेह विशेषकारणत्वात् (५) ॥

### **न्यायदीपः**

ननु लोके सकर्मकाकर्मकादिकार्यं दृष्टमिति, अस्तु कर्मादिहीनमपि कार्यम् । कर्तृहीनन्तु न दृष्टम् । किन्तु कर्तृमदेव । क्षित्यादि तु विप्रतिपन्नम् । न च शरीरादिमत्कर्तृकमपि दृष्टमित्युक्तमिति वाच्यम् । कृतिं विना कार्यत्वानु-पपत्तिवत् शरीरादिकं विना तदनुपपत्तेरभावात् । कार्यत्वं हि कृतिकर्मत्वम् । ऋहलोर्ण्यदिति ण्यत्प्रत्ययान्तस्य करोतेस्तदर्थत्वात् । न च कार्यशब्दो रूढः ।

‘‘भवेतां यदि वृक्षस्य वाजिकर्णौ कथञ्चन ।

अदृष्टां समुदायस्य कः शक्तिं जातु कल्पयेत्’’ ।

इति प्रेाक्षण्यधिकरणवार्तिकोक्तरीत्याऽवयवार्थसम्भवे समुदायशक्ति-कल्पनानुपपत्तेः । अन्यथा प्रेाक्षण्यादिशब्दोऽप्युदकविशेषे रूढ इति स्यादि-त्यतोऽस्तु नाम कार्यत्वं कर्तृजन्यत्वेप्रयोजकं तथापि त्वदुक्तविशिष्टसाध्ये त्वप्रयोजकमेवेत्याह ॥ किञ्चेत्यादिना ॥ ज्ञानचिकीर्षाकृतीनांप्रत्येकमेव हेतुतया साध्यत्रयोपगमेन मिलितानामहेतुत्वात्कृतेरित्येवोक्तं न तु ज्ञानादेरिति । एवमग्रेऽपि ॥ तदिति ॥ हेतुत्वमित्यर्थः ।

एतदपि दूषणं मूलारूढमिति भावेन कार्यत्वानुमानात् स्वजन्यादृष्ट-प्रागभावव्याप्यप्रागभावप्रतियोगिभिन्नोपादानगोचरापरोक्षज्ञानचिकीर्षाकृति-मज्जन्यत्वादिसिद्धिर्न चेति पूर्ववाक्यार्थमुपेत्य विपर्ययेणेत्युत्तरवाक्यस्थ-विपर्ययशब्दार्थं वदन्नेवाह ॥ तद्विपरीतेनेति ॥ कार्यविशेषंप्रतीति ॥ यत्सामान्यन्यायादिति भावः ।

न चानुमानात्तत्सिद्धिरिति पूर्ववाक्यस्थतत्सिद्धिशब्दार्थं विवृण्वन्नेव शङ्कामनूद्य निराह ॥ नचैवमिति ॥प्रकृतेपीति ॥ क्षित्यादावपीत्यर्थः ।

उत्तरवाक्यस्थविपर्ययशब्दार्थं वदन्नेव हेतुमाह ॥ त्वयेत्यादिना ॥ क्षितिजनकादृष्टेति ॥ हविरादिगोचरजीवकृतेरेवेत्यर्थः । अदृष्टस्य यज्ञादि-सत्कर्मजन्यत्वात् ।

------------------------------------------------------------------------

नच कपालगोचरकृतिव्यतिरेकेण घटव्यतिरेक इव..

## **तर्कताण्डवम्**

नच कपालगोचरकृतिव्यतिरेकेण घटव्यतिरेक इव क्षित्युपादान-गोचरकृतिव्यतिरेकेण क्षितिव्यतिरेको दृष्टः । येन साऽपि हेतुः स्यात् । घटादौ दर्शनमात्रेण तत्कल्पने च त्वदुक्तचेष्टानिरपेक्षकृतिविपरीता चेष्टाद्वारककृतिरेव कल्प्या स्यात् ।

एवं च कृतेः कारणतावच्छेदककृतित्वेनैव जनकता साध्यते चेदस्मदादिकृत्या सिद्धसाधनम् । तन्निवृत्यर्थं स्वजन्येत्यादिविशेषणो-पादानेऽप्रयोजकता । तेन रूपेण कृतेरकारणत्वात् (६) ।

### **न्यायदीपः**

नन्वेवं घटादावपि तज्जनकादृष्टजनककृतेरेव हेतुत्वमस्तु । न तु कपालगोचरकृतेरविशेषादित्यत आह ॥ न चेति ॥ येन सापीति ॥ क्षितिजनकादृष्टजनकहविरादिगोचरजीवकृतिव्यतिरेकेण क्षित्यादिव्यतिरेकस्तु ‘‘कार्यमात्रेऽदृष्टं हेतुः’’ इति वदतस्तवापि सम्मत इति तादृशकृतिस्तु स्यादेव हेतुरिति भावः । उक्तं च सुधायाम् ‘‘अदृष्टवतां जीवात्मनामेव कर्तृत्वोपपत्तेः’’ इति शास्त्रयोनिसूत्रे ।

नन्वेवं नेदं सकर्तृकत्वं तथात्वे भोजकादृष्टद्वारा भोक्तृकृतिजन्ये घटादौ भोक्तृकर्तृकत्वव्यवहारापत्तेः । उक्तं च मणौ ‘‘अत एव घटभोक्ता न तत्कर्ता व्यवह्नियत इति’’ इति चेन्न । अदृष्टद्वारकघटाद्युपादानगोचरापरोक्षज्ञन-चिकीर्षाकृतिमतोऽपि तदनुकूलाङ्गचेष्टाहीनस्य कर्तृत्वा-व्यवहारात् तदनुकूल-चेष्टावत्येव तद्व्यवहारात् त्वदुक्तचेष्टानिरपेक्षकृतिमज्जन्यत्वेऽपि सकर्तृकत्व-व्यवहारानापत्त्या सकर्तृकत्वविवादापरिहारेणार्थान्तरतापत्तेः । शरीरचेष्टादि-हीनेऽपि क्षित्यादिकर्तरि कर्तृत्वं पारिभाषिकं चेद् अदृष्टद्वारा क्षित्यादिजनक-कृतिमत्यपि कर्तृत्वं पारिभाषिकमेवास्त्विति भावः ।

ननु घटादावुपादानव्यतिरेकेण घटादिव्यतिरेकदृष्ट्या तादृशकृतिमति कुलाले मुख्यकर्तृत्वोपपत्तेरिहापि क्षित्याद्युपादानकृतिमान् मुख्य एव कर्ता स्यादित्यत आह ॥ घटादाविति ॥ न चानुमानात्तत्सिद्धिरिति पूर्ववाक्यार्थानुवादः ॥ घटादाविति तत्कल्पने चेति ॥ स्वोपादानगोचर-कृतिकल्पने चेत्यर्थः । क्षित्यादाविति योज्यम् । उत्तरवाक्यस्थविपर्ययशब्दार्थं वदन्नेवापाद्यमाह ॥ त्वदुक्तेति ॥ चेष्टाद्वारककृतिरेवेति ॥ ननूक्तमत्र घटादौ कार्यविशेषे चेष्टाद्वारककृतिदृष्टावपि यत्सामान्यविशेषन्यायेन कार्यसामान्ये कृतित्वेन हेतुत्वादिति चेन्न । कप्तया क्षितिजनकादृष्टजनक-कृत्यैवोपपत्तावकप्तकृतिकल्पनस्यैव बाधकत्वेन बाधकाभाव इत्यस्यासिद्धेरिति भावः ।

छलोत्तरत्वनिरासायानुमानदोषं निष्कृष्याह ॥ एवं चेति ॥ दर्शनमात्र-स्यातिप्रसञ्जकत्वे सतीत्यर्थः ॥ अकारणत्वादिति ॥ घटादौदर्शनमात्रस्य शरीरचेष्टाद्यतिप्रसञ्जकत्वाद् यत्सामान्यविशेषन्यायस्याकप्तानेकादृष्ट-कल्पनाप्रसङ्गबाधितत्वेनाग्रे दूष्यत्वेन चानवतारादिति भावः ।

------------------------------------------------------------------------

किञ्चोपादानशब्दो यदि यत्किञ्चिदुपादानपरस्तदा..

## **तर्कताण्डवम्**

किञ्चोपादानशब्दो यदि यत्किञ्चिदुपादानपरस्तदा शब्दफूत्कारादौ सिद्धसाधनम् । तस्यापि यत्किञ्चित्प्रत्युपादानभूतमृदङ्गादिगोचरा-स्मदादिनिष्ठज्ञानादिजन्यत्वात् । यदि तु सर्वलोकसिद्धव्युत्पत्त्यनुसारेण समभिव्याहृतपरस्तदोपादानशब्दार्थीभूतसमवायिकारणे लाघवात् समवायिभागत्यागेन क्षित्यादिकंप्रति त्वदुक्तविपरीतक्षित्यादिकारण-गोचरकृतित्वेनैव कारणत्वग्रहात्तथाभूतकारणसाधनेऽपि सिद्धसाधनमेव । क्षितिजनकादृष्टजनकज्ञानदेरदृष्टद्वारा क्षितिजनकहविरादिविषयत्वात् ।

(७)

नच हविरादि क्षितिंप्रतिप्रयोजकमेव न तु कारणमिति वाच्यम् । तत्रापि कारणशरीरप्रविष्टानन्यथासिद्धभागत्यागेन त्वदुक्तविपरीत-नियतपूर्ववर्त्तिरूपप्रयोजकगोचरकृतित्वेनैव हेतुत्वेऽतिलाघवात् । (८)

### **न्यायदीपः**

नन्वस्तु तर्हि उपादानगोचरेत्याद्येव साध्यमित्यतः ‘‘कार्यसामान्यं हि कारणसामान्यायत्तम्’’ इति टीकां हृदि कृत्वा पराभिमतसाध्यं निराह ॥ किञ्चोपादानेत्यादिना ॥ सिद्धेति ॥ अंशतः सिद्धसाधनमित्यर्थः ।

न च तत्र ज्ञानेच्छयोर्न कारणत्वम् । किं तु कृतिमात्रस्यैव । मिलितानां तेषां स्वविषयसमवेतकार्यंप्रत्येव जनकत्वादिति वाच्यम् । ज्ञानादिघटितं साध्यत्रयमेवेदमिति मणिकृदभिमतत्वेन उक्तदोषापरिहारात् ।

यदत्रोक्तं ठक्कुरादावुपादानगोचरत्वेन यस्य ज्ञानार्देर्जनकत्वं तादृश-ज्ञानादिजन्यत्वं साध्यम् । तेन च रूपेण स्वविषयसमवेतकार्यंप्रत्येव जनकत्वान्न दोषः । स्वजन्यादृष्टेत्यादिविशेषणं तु कालीरूपेंऽशतः सिद्धसाधनतावारणायेति । तन्न । वक्ष्यमाणदिशा लाघवेन कारणगोचरज्ञाना-दित्वेन जनकतयोक्तरूपेण जनकत्वस्य क्वाप्यकल्पनात् ।

॥ यत्किञ्चिदिति ॥ स्वगतरूपादिकंप्रतीत्यर्थः । मृदङ्गादीत्यादि-पदेन ताल्वादिग्रहः ॥ उपादानशब्दार्थीभूतेत्यादि ॥ वेदान्तिमत इव परिणामिकारणानङ्गीकारात्समवायिकारणेत्युक्तम् । स्वोक्तदोषं मूलारूढं दर्शयितुं न चानुमानात्तत्सिद्धिरिति पूर्ववाक्यस्य क्षित्याद्युपादानगोचर-ज्ञानादित्वेन तज्जन्यत्वसिद्धिर्न चेत्यर्थमुपेत्योत्तरवाक्यस्थविपर्ययशब्दार्थमाह ॥ त्वदुक्तेति ॥ कारणत्वग्रहादिति ॥ घटादौ लाघवेन घटादिकारण-गोचरकृतित्वेनैव कारणताग्रहात् क्षित्यादावपि तथैव कारणत्वकल्पनादित्यर्थः ।

अस्तु तथैवोपादानपदं कारणमात्रपरम् । तावतापीश्वरसिद्धेरित्यत आह ॥ तथाभूतेति ॥ क्षित्यादिकारणगोचरकृतित्वेन रूपेण कृतिरूपकारण-साधने चेत्यर्थः । उक्तरूपज्ञानवज्जन्यं चिकीर्षावज्जन्यमित्यत्राप्येवं दोषो ध्येय इति भावेन कृतिमात्रस्य प्राग्व्यवहारेपि ज्ञानादेरित्युक्तम् । न चैतदर्थ-मेव स्वजन्यादृष्टेत्यादिविशेषणमुक्तमिति वाच्यम् । तत्पक्षेऽप्रयोजकत्वदोषस्य हेतावुक्तत्वादिति भावः ॥प्रयोजकमेवेति ॥ घटे कुलालपितृवदिति भावः । मूलारूढताप्रदर्शनाय त्वदुक्तविपरीतेत्युक्तिः । एवमग्रेऽपि ॥प्रयोजकगोचरेति ॥ त्वदुक्तेत्यर्थः ।

------------------------------------------------------------------------

यच्चोक्तं विशेषयोरन्वयव्यतिरेकेण वा कारणत्वेन वा..

## **तर्कताण्डवम्**

यच्चोक्तं विशेषयोरन्वयव्यतिरेकेण वा कारणत्वेन वा सामान्य-योरपि कारणत्वमिति । तत्र न तावदाद्यः । अन्वयव्यतिरेकयो-स्त्वदुक्तविपरीते स्वसमानप्रकारककार्यकारणभावग्रह एव सामर्थ्यस्य कप्तत्वात् । अधिकसामर्थ्यकल्पनायां च बीजाभावात् ।

नापि द्वितीयः विमते सामान्ये, कार्यकारणभावापन्ने, बाधकं विना कार्यकारणभावापन्नविशेषसम्बन्धित्वात् । धूमवह्निसामान्य-वदित्यत्र व्यतिरेकावच्छेदकरूपवत्त्वस्यैव उपाधित्वात् । नच साधन-व्यापकता । त्वत्पक्षे कृतित्वस्य देशतः कालतश्च व्यतिरेकरहितेश्वर-कृतिवृत्तित्वेन व्यतिरेकानवच्छेदकत्वात् । नचैवमाकाशाद्यसिद्धिः । साक्षिणैव तत्सिद्धेः । शब्दादिकारणत्वेन तदसिद्धावपि गुणस्य समवेतत्वव्याप्त्या शब्दसमवायित्वेनैव तत्सिद्धेश्च । निमित्तकारण-त्वादिग्रहे यत्र यदा न दण्डस्तत्र तदा न घट इति संसर्गभावरूपस्य व्यतिरेेकस्य तन्त्रत्वेऽपि समवायिकारणत्वग्रहे यन्न समवायिकारणं तत्र न कार्यमित्यन्योन्याभावरूपव्यतिरेकस्यैव तन्त्रत्वेन शब्द-समवायिकारणत्वेनापि तत्सिद्धिसम्भवाच्च ।

नच समवायिभिन्न इव त्वन्मते कृतिविषयभिन्नःप्रसिद्धः । येन कृतेरप्यन्योन्याभावरूपव्यतिरेकेण कारणता गृह्येत । सर्वस्यापीश्वर-कृतिविषयत्वात् । पारिमाण्डल्यस्यापि स्वनिष्ठघटाभावसाक्षात्कारंप्रति संयुक्तसमवेतविशेषणतारूपप्रत्यासत्त्यन्तर्भूततया हेतुत्वेन ईश्वरकृतिविषयत्वात् । नच तत्र घटाभावो नप्रत्यक्षः । अभाव-प्रत्यक्षत्वप्रयोजकत्वेन त्वदुक्तस्य योग्यप्रतियोगिकत्वादेस्तत्रापि सत्त्वात् । एवं च त्वदुक्तदेशकालापरिच्छिन्नकृतिजन्यत्वविपरीत-परिच्छिन्नकृतिजन्यत्वेनाप्यनुमितिः स्यात् (९) ।

### **न्यायदीपः**

ननु यदुक्तं क्षित्याद्युपादानगोचरकृतिव्यतिरेकेण क्षितिव्यतिरेको न दृष्टः । येन सापि हेतुरिति । तन्न । विशेषयोरन्वयादिदृष्ट्या सामान्ययोरपि तत्कल्पनादित्यत आह ॥ यच्चोक्तमिति ॥ नन्विदमप्रयोजकमित्यादि-शङ्कोत्तररूपपूर्वग्रन्थ इत्यर्थः ॥ त्वदुक्तविपरीत इति ॥ घटकुलालकृत्योर् अन्वयादिना कार्यसामान्यकृतिसामान्ययोः कार्यकारणभाव इति यत्त्वदुक्तं तद्विपरीते घटत्वकुलालकृतित्वरूपान्वयव्यतिरेकप्रकारसमानप्रकारक-कार्यकारणभाव एव सामर्थ्यमित्यस्य दण्डघटादौ निर्णीतत्वादित्यर्थः ।

॥ बीजेति ॥ ननु बाधकाभाव एव बीजमिति चेन्न । तादृशसामर्थ्य-कल्पनायामनेकादृष्टकल्पनस्यैव बाधकत्वात् । घटादावदृष्टस्य हस्तचेष्टा-निरपेक्षकृतिजन्यत्वनित्यसर्वविषयज्ञानादिजन्यत्वादेरनेकस्य कल्प्यत्वात् । कप्तसामर्थ्यमात्रस्वीकारे तु लाघवात् । अन्यथा तन्तुरूपपटरूपयोरन्वय-व्यतिरेकाभ्यां कार्यगतरूपसामान्यंप्रति कारणगतरूपसामान्यं, कार्यगत-गुणमात्रंप्रति कारणगतगुणमात्रं कारणमिति वा कल्प्यं स्यात् । तत्र यद्यद्बाधकमुपनिपतति तत्सर्वमपि तदनुगुणप्राक्रियाकल्पनया परिहार्यं स्यादिति भावः ।

सामान्ये इति द्विवचनान्तम् । कार्यसामान्यकृतिसामान्ये इत्यर्थः ॥ बाधकं विनेति ॥ सामान्ये व्यभचाररूपबाधकं विनेत्यर्थः । यद्धर्मवत्त्वे-नोपस्थितयोर् विशेषयोः कार्यकारणभावस्तद्घर्मालिङ्गितत्वं तत्सम्बन्धित्वं ध्येयम् । घटकुलालयोः कार्यकारणभावे कार्यसामान्यपुरुषसामान्ययोः,प्रमाणवाक्यत्वेन वक्तृवाक्यार्थप्रमात्वेन कार्यत्वादिकल्पनेऽपि वाक्यसामान्य-वक्तृज्ञानसामान्ययोश्च तदभावाद्व्यभिचारवारणाय बाधकं विनेति ॥ व्यतिरेकेति ॥ अत्र रूपशब्दो धर्मपरः । धूमसामान्यवह्निसामान्ययोः कार्यकारणभावो हि न तादृशधूमविशेषवह्निविशेषसम्बन्धित्वनिबन्धनोऽपितु यत्र वह्न्यभावस्तत्र धूमाभाव इति व्यतिरेकंप्रत्यवच्छेदकभूतवह्नित्व-धूमत्वाख्यधर्मवत्त्वनिमित्त एव । कार्यकारणभावापन्नघटदण्दादिस्थले सर्वत्र तथा दर्शनेन साध्यव्यापकत्वं व्यक्तमिति साधनाव्यापकत्वं व्यनक्ति ॥ न चेत्यादिना ॥

व्यतिरेकावच्छेदकरूपवत्त्वस्यैव कारणतायां ज्ञापकत्वे शब्दसमवायि-कारणतया आकाशसिद्धिर्न स्यात् । तथा ज्ञानादिसमवायिकारणत्वेन आत्म-सिद्धिश्च न स्यात् । परत्वापरत्वकारणतया देशकालसिद्धश्च न स्यात् । तेषां नित्यविभुत्वेन व्यतिरेकावच्छेदकरूपवत्त्वाभावादित्याशङ्क्य निराह ॥ न चैवमिति ॥ साक्षिणैवेति ॥ आत्मस्वरूपज्ञानरूपेण साक्षिणैवेत्यर्थः । शब्दज्ञानविधुरजातिबधिरादेरप्याकाशप्रतीत्या शब्दकारणतयैवाकाशधीरिति नियमाभावात्साक्षिणैवेत्युक्तम् । विवृतं चैतत्–

‘‘सत्यत्वं गगनादेश्च साक्षिप्रत्यक्षसाधितम् ।’’

इत्याद्यानुमानिकपादीयानुव्याख्यानसुधयोर्वादावल्याञ्चेति भावः ।

किञ्च ‘‘द्रव्ये समवायिकारणत्वं विशिष्टं न ग्राह्यं किन्तु समवायित्व-समानाधिकरणं कारणत्वमेव समवायिकारणत्वम् । तथा च ‘‘उभयग्राहक-समाजादुभयग्रहे अर्थसमाज’’ इति पक्षधराद्युक्तेः केवलसमवायित्वग्राहकोप-निपातेन तन्मात्रस्यापि ग्रहणसम्भवादिति भावेन साक्षिणि विप्रतिपन्नंप्रत्यन्यथाप्याकाशसिद्धिमाह ॥ शब्देति ॥ समवायित्वेनेति ॥ समवाय-वृत्त्या शब्दाश्रयत्वेनेत्यर्थः । शब्दः क्वचिदाश्रितः गुणत्वादिति सामान्यत-स्तदाश्रयसिद्धौ शब्दोऽष्टद्रव्यातिरिक्तद्रव्याश्रितो ऽष्टद्रव्यवृत्तित्वे बाधकोप-पन्नत्वे सत्याश्रितत्वादिति सामान्यपरिशेषाभ्यां शब्दादिसमवायित्वेनैव सिद्धिसम्भवादिति भावः ।

समवायिकारणत्वं विशिष्टमेव ग्राह्यमिति मतेऽपि तेन रूपेणाकाशसिद्धि-प्रकारं मण्युक्तमेव दर्शयति ॥ निमित्तेति ॥ आदिपदेन व्याप्त्यसमवायि-कारणत्वग्रहः ॥ संसर्गाभावरूपस्येति ॥ निमित्तकारणकार्ययोराश्रयाश्रयि-भावाभावात् संसर्गाभावस्य तन्त्रत्वमिति भावः ।

नन्वेवं चेदीश्वरकृतिसिद्धिरप्येवमस्तु । यन्न कृतिविषयः न तत्र कार्यमित्यन्योन्याभावरूपव्यतिरेकेणैव कृतिकार्ययोः कार्यकारणत्वग्रहसम्भवेन क्षितिरूपकार्यानुकूलकृतिसिद्धिरित्यत आह ॥ न चेति ॥ सर्वस्यापीति ॥ ईश्वरकृतेः कारणमात्रविषयकत्वात् सर्वस्यापि यत्किञ्चित्प्रति कारणत्वादिति भावः ।

नन्वस्त्वात्मकालाकाशादेरपि स्वगतगुणोपादानतयेश्वरकृतिविषयत्वम् । परमाणुपरिमाणस्य पारिमाण्डल्यशब्दितस्य किञ्चित्प्रत्यप्यकारणत्वात् तत्र यन्न कृतिविषयो न तत्र कार्यमिति व्यतिरेकग्रहः सुशक इत्यत आह ॥ पारिमाण्डल्यस्यापीति ॥ द्व्यणुकगतह्रस्वपरिमाणस्यापि उपलक्षणं ध्येयम् ॥ योग्यप्रतियोगिकत्वादेरिति ॥ अन्योन्याभावप्रत्यक्षे ह्यधिकरणप्रत्यक्षं तन्त्रम् । न त्वभावप्रत्यक्षमात्रे । अभावप्रत्यक्षे हिप्रतियोगियोग्यत्वं वा यत्र यत्सत्त्वमनुपलब्धिविरोधीत्युक्तदिशाप्रतियोगिसत्त्वप्रसञ्जनप्रसञ्जित-प्रतियोगिकत्वरूपमनुपलब्धेर्योग्यत्वं वा तन्त्रम् । तच्च पारिमाण्डल्यादाव-भावग्रहेऽप्यस्तीति स्यादेवाभावःप्रत्यक्ष इत्यर्थः ।

न द्वितीय इत्यादिनोक्तं दोषं ‘‘विपर्ययेणाप्यनुमातुं शक्यत्वात्’’ इति मूलारूढं कुर्वन्नेव निष्कृष्य दर्शयति ॥ एवं चेति ॥ बाधकाभावेन व्यतिरेकावच्छेदकरूपवत्त्वस्य कारणत्वे तन्त्रत्वे सतीत्यर्थ ॥ परिच्छिन्नेति ॥ असर्वविषयानित्येत्यर्थः । तथाच कार्यत्वहेतुरप्रयोजक इति भावः ।

------------------------------------------------------------------------

यच्चोक्तमुपादानज्ञानं साक्षात्कारत्वेनैव हेतुरिति तदपि न

## **तर्कताण्डवम्**

यच्चोक्तमुपादानज्ञानं साक्षात्कारत्वेनैव हेतुरिति तदपि न । त्वन्मते चेष्टोपादानस्य वायवीयशरीरस्याप्रत्यक्षत्वेऽपि तदधिष्टातु-रात्मनश्चेष्टाहेतुकृतेरावश्यकत्वेन त्वदुक्तापरोक्षज्ञानत्वविपरीतेन ज्ञान-त्वेनैव कृतिहेतुत्वात् । परमाण्वादिपरोक्षज्ञानेन कृत्यभावस्तु न साक्षात्त्वविरहात् । किं तु कृतियोग्यताप्रयोजकदेशकालविशेष-सत्त्वविषयकत्वविराहत् । अत एवान्धस्याप्तवाक्यादिना देशकाल-विशेषहेयोपादेयज्ञाने सति हानोपादाने युक्ते (१०) ।

यच्च कपालदृष्टान्तेन कारणीभूतसंयोगाश्रयत्वेनात्मनः कारणत्व-साधनं तन्न । कपालादेः कारणत्वे त्वदुक्तविपरीतस्य लघुनः कार्याश्रयत्वस्यैव तन्त्रत्वात् (११) ।

### **न्यायदीपः**

एवं पराभिमतकृतिजन्यत्वांशे कार्यत्वहेतोरप्रयोजकत्वमुक्त्वा अपरोक्ष-ज्ञानजन्यत्वांशेऽपि अप्रयोजकत्वमिति भावेन कृतेरपरोक्षज्ञानपूर्वकत्वं प्रागुक्तं निराह ॥ यच्चोक्तमित्यादि ॥ हेतुरिति ॥ कपालादिकृतावित्यर्थः । तथाच क्षित्यादिनिष्ठकार्यत्वहेतोर्व्यापकतया क्षित्यादिजनकमपि ईश्वरज्ञान-मपरोक्षमेव सिद्ध्यतीति यदुक्तमित्यर्थः ॥ त्वन्मते चेष्टेत्यादि ॥ वायवीयशरीरादावुपादानापरोक्षज्ञानाभावेऽपि चेष्टाहेतुतया कृतिसत्त्वेना-परोक्षत्वस्य कृतौ व्यभिचारादिति भावः ।

तर्हि परमाण्वाकाशादिगोचरलिङ्गादिजन्यज्ञानेनापि तद्गोचरकृतिः स्यादित्यत आह ॥ परमाण्वादीति ॥ देशेति ॥ कपालादेरिव देशविशेषे कालविशेषे सत्त्वाभावादित्यर्थः । परमाणोर्नित्यत्वेन कालविशेषसत्त्वं नास्ति गगनादौ तु देशविशेषसत्त्वं नेति न तत्र कृतिरिति भावः ॥ अत एवेति ॥ ज्ञानत्वेनैव कृतिहेतुत्वादेवेत्यर्थः ॥ हेयेति ॥ तत्र सर्पोऽस्ति अत्र रजतमस्तीति ज्ञाने सतीत्यर्थः ।

नन्वस्त्वपरोक्षज्ञानत्त्वसिद्ध्यभावस्तथापि कुलालवत्कार्यहेतुतया स्यादेवेश्वरसिद्धिः । कुलाले घटहेतुत्वस्य प्रागेव साधनादित्यतः प्रागुक्तं दृष्टान्ते साध्यवैकल्योद्धारमनूद्य निराह ॥ यच्चेति ॥ घटकारणीभूत-संयोगाश्रयस्य कपालस्य घटकारणत्वदर्शनादिति ग्रन्थेनोक्तमित्यर्थः ॥ लघुन इति ॥ कार्यासमवयिकारणसंयोगाश्रयत्वापेक्षया कार्याश्रयत्वस्य लघुत्वात् । तथा चात्मनस्तदभावान्न घटहेतुत्वमिति दृष्टान्तः साध्यविकल एवेति भावः । न च भूतलादेरपि घटकारणत्वप्रसङ्गः । समवायवृत्त्या तदाश्रयत्व-स्याभिमतत्वात् ।

एतच्चाभ्युपेत्योक्तम् । वस्तुतस्तु समवायस्याग्रे निरसिष्यमाणतया

‘‘तन्तुभ्योऽन्यः पटः साक्षात् कस्य दृष्टिपथं गतः’’

इति स्मृत्या संयोगविशेषविशिष्टकपालद्वयातिरिक्तघटस्यैवाभावाद् दृष्टान्तासिद्धिः ।

किं च संयोगस्य हेतुत्वोपगमेऽपि तदवच्छेदकत्वेनान्यथासिद्धत्वादात्मनो न हेतुत्वम् । न चैवं चेष्टाद्वारा घटहेतुप्रयत्नवदात्मसंयोगावच्छेदकत्वेना-त्मनोऽन्यथासिद्धौ तत एवप्रयत्नस्याहेतुत्वमिति युक्तम् ।प्रयत्नस्य स्वतन्त्रान्वयव्यतिरेकाभ्यामेव हेतुत्वेन तस्य तादृशसंयोगविशेषणत्व-निबन्धनत्वाभावात् ।प्रयत्नवदात्मसंयोगस्य हेतुत्वे मानाभावाच्च । येन तदाश्रयतयाप्यात्मा हेतुः स्यात् । स्वव्यधिकरणतदीयगुणव्यतिरेकप्रयुक्त-व्यतिरेकप्रतियोगित्वं तु मन्त्रपाठजन्यविषचलने मन्त्ररूपशब्दगुण-काकाशसंयोगासमवायिकारणत्वहीने स्वव्यधिकरणमन्त्ररूपाकाशीयगुण-व्यतिरेकप्रयुक्तव्यतिरेकप्रतियोगित्वरूपहेतुमति व्यभिचारि । तथा तुलायामेकदिगवस्थिताधिकगुरुत्वजन्यापरदिगवस्थितोन्नमनक्रियायां च व्यभिचारि । न च तत्रापि साध्यमस्तीति वाच्यम् । विप्रतिपत्तेः । न च क्रमेण स्थद्वये व्यभिचारवारणायादृष्टाद्वारकेतिप्रत्यक्षेति च गुण-विशेषणम् । मन्त्रस्त्वाशुतरविनाशित्वाददृष्टद्वारैव विषचलनहेतुर् गुरुत्वगुणश्च नप्रत्यक्ष इति वाच्यम् । तथात्वे स्वव्यधिकरणपदवैय्यर्थ्यापत्तेः ।प्रत्यक्षपदेनैव प्रागुक्ततत्कृत्यलाभाददृष्टवदात्मसंयोगस्य कारणताभङ्गप्रसङ्गाच्च । चेष्टायामात्मकारणत्वप्राप्तावपि घटंप्रत्यात्मनः कारणत्वासिद्धेश्च ॥

एतेन मूर्तवृत्ति यत्कार्यं यदीयगुणनिमित्तकारणकं तत्तत्संयोगजन्यमिति व्याप्त्या संयोगकारणत्वसिद्धिः । अत्र शब्दजन्ये गगनसंयोगाजन्ये शब्द-गोचरप्रत्यक्षे व्यभिचारनिरासाय मूर्तेति । तन्तुरूपजन्ये तन्तुसंयोगाजन्ये पटरूपे तन्निरासाय निमित्तेति । दण्डावयवीयदण्डनिमित्तके दण्डावयवसंयोगा-जन्ये घटे तद्वारणाय गुणेति पदमिति रुचिदत्तोक्तं निरस्तम् । पूर्वोक्तोन्नमन-क्रियायां व्यभिचारादित्यलम् ।

------------------------------------------------------------------------

यच्चोक्तं ज्ञानमनित्यमेवेत्यादि व्याप्तिरमूलेति तन्न

## **तर्कताण्डवम्**

यच्चोक्तं ज्ञानमनित्यमेवेत्यादि व्याप्तिरमूलेति तन्न । लाघवेन कृतिजन्यत्वे जन्यत्वस्येव, मनोजन्यत्वे आत्मविशेषगुणत्वस्यैव, इन्द्रियजन्यत्वे साक्षात्कारत्वस्यैव, ज्ञानजन्यत्वे इच्छात्वस्यैव, इच्छाजन्यत्वे कृतित्वस्यैव, तन्त्रत्वेन व्याप्तेः समूलत्वे त्वदुक्त-विपरीतस्येश्वरज्ञानाद्यनित्यत्वस्याप्यनुमातुं शक्यत्वात् ।

### **न्यायदीपः**

नन्वस्तूपादानगोचरज्ञानं ज्ञानत्वेनैव कृतिहेतुर्न त्वपरोक्षत्वेन । अस्तु च घटादौ कुलालकृत्यादेरेव हेतुतया कुलालस्याहेतुत्वेन तद्दृष्टान्तेनेश्वरस्य क्षित्यादिहेतुतया सिद्ध्यभावः । तथापि तादृशज्ञानं कार्यत्वहेतोः पक्षधर्मता-बलान्नित्यमेव सिध्यतीति तदाश्रयतयेश्चरसिद्धिर्भवतु को दोषः । न च ज्ञानमनित्यमेव, साक्षात्कारस्त्विन्द्रियजन्य एव, इच्छा ज्ञानजन्यैव, कृतिरिच्छाजन्यैवेत्यदिव्याप्तिबाधः । ज्ञानत्वानित्यत्वयोः कार्यकारणभावादेर-भावेन व्याप्तेरमूलत्वात् । कार्यकृत्योश्च कार्यकारणभावादित्युक्तत्वादित्य-तस्तन्निराह ॥ यच्चेति ॥ यथाहि कृतिजन्यत्वमेवप्रयोजकं लाघवान् न तु शरीरजन्यत्वादिकमित्युच्यते तथा आत्मविशेषगुणत्वादिरेव मनः-प्रभृतिकारणजन्यत्वेप्रयोजक इति आत्मविशेषगुणत्वस्येश्वरीयज्ञानेच्छाकृतिषु तिसृष्वपि सत्त्वात् । साक्षात्कारत्वेच्छात्वकृतित्वरूपधर्मत्रयस्यापीश्वरी-यज्ञानादौप्रत्येकं सत्त्वेन च मनःप्रभृतिकारणजन्यत्वापत्त्या अनित्यत्वस्य दुर्वारत्वादिति भावः ।

सङ्ख्यापरिमाणाद्यात्मसामान्यगुणे मनोजन्यत्वाभावाद्विशेषगुणत्वस्ये-त्युक्तम् । मनोजन्यत्वं च मनस्त्वेन रूपेण तज्जन्यत्वं ध्येयम् । तेन मनः क्रियायामात्ममनःसंयोगादौ च मनोजन्ये नाव्याप्तिदोषः । एवं ज्ञानजन्यत्व इत्यादावपि ज्ञानत्वादिना तज्जन्यत्वं ध्येयम् ।

------------------------------------------------------------------------

नचास्या व्याप्तेरस्मदादिज्ञानादिमात्रविषयकत्वात्..

## **तर्कताण्डवम्**

नचास्या व्याप्तेरस्मदादिज्ञानादिमात्रविषयकत्वात् कार्यत्वानु-मानेन च पक्षधर्मताबलादस्मदादिभिन्नकर्तृसिद्ध्या भिन्नविषयकत्वाद-प्रतिबन्धकतेति वाच्यम् । सामान्यप्रत्यासत्त्यभ्युपगमे समानविषय-कत्वात् । तदनभ्युपगमे स्थापनानुमानव्याप्तेरप्रसिद्धकर्तृसाधकत्व इवास्या अपि व्याप्तेस् तद्बाधकत्वे समानप्रकारकत्वस्यैव तन्त्रत्वात् । अन्यथा बाधसत्प्रतिपक्षावप्यप्रतिबन्धकौ स्याताम् ।प्रत्यक्षादि-सिद्धाभावप्रतियोगि यच्छैत्यं तदन्यस्यैव शैत्यादेः पक्षधर्मताबाला-त्सिद्धिरिति तत्रापि सुवचत्वात् (१२) ।

### **न्यायदीपः**

‘‘वयं तु ब्रूमः पक्षधर्मताबलान्नित्यत्वं सिध्यति’’ इत्यादिना मण्युक्तमेवाशङ्क्य निराह ॥ न चास्या व्याप्तेरिति ॥ ज्ञानमनित्यमेव, साक्षात्कार इन्द्रियजन्य एव, इच्छा ज्ञानजन्यैव इत्यादिव्याप्तेरित्यर्थः ॥ मात्रेति ॥ पक्षधर्मताबललभ्याप्रसिद्धज्ञानाद्यविषयकत्वादित्यर्थः ॥ कर्त्रिति ॥ अपरोक्षज्ञानचिकीर्षाकृतिमत्पुरुषसिद्ध्येत्यर्थः ।

किमेतद्भिन्नविषयत्वं, यत्र धूमस्तत्राग्निरिति महानसादौ धूमवह्न्योर्व्याप्ति-ग्रहः, सामान्यप्रत्यासत्त्या पर्वतादिपक्षनिष्ठधूमवह्नी अपि विषयीकरोतीति त्वन्मतरीत्योच्यते, अथ सामान्यप्रत्यासत्तेरभावाद् अन्यत्र जायमान-व्याप्तिग्रहः पक्षीयहेतुसाध्ये नावगाहते तथापि समानप्रकारकत्वमात्रेण पक्षीयहेतुसाध्ययोर्लिङ्गलिङ्गिभावे नियामक इति मीमांसकरीत्योच्यत, इति विकल्पौ हृदि कृत्वा क्रमेण निराह ॥ सामान्येति ॥ समानेति ॥ कार्यत्वकृतिजन्यत्वरूपसमानप्रकारकत्वस्य च ज्ञानत्वानित्यत्व-रूपसमानप्रकारकत्वस्य चेत्यर्थः ॥ अन्यथेति ॥ उक्तव्याप्तेरबाधकत्व इत्यर्थः ।

बाधादेरप्रतिबन्धकत्वं व्यनक्ति ॥प्रत्यक्षेति ॥ वह्निः शीतो वस्तुत्वादित्यादौ यत्पक्षधर्मताबललभ्यं शैत्यं तदन्यस्यैव शैत्यस्याभावः पक्षीभूतवह्निव्यतिरिक्ते गृहीत इति पक्षीभूतवह्नावेव वा यदि शैत्याभावो गृहीतस् तदापि त्वगिन्द्रियगृहीताभावप्रतियोगिशैत्यादन्यदेवेदं साध्यमानंं शैत्यमिति वक्तुं शक्यत्वादित्यर्थः ।

------------------------------------------------------------------------

अदृष्टाद्वारकशरीरजन्यत्वमुपाधिश्च

## **तर्कताण्डवम्**

अदृष्टाद्वारकशरीरजन्यत्वमुपाधिश्च । नचायं पक्षमात्रव्यावर्तक-विशेषणवत्त्वात्, साधनघटितत्वाद्, व्याप्तिग्राहकतौल्येन हेतुसमान-योगक्षेमत्वाच्चानुपाधिरिति वाच्यम् । शरीरजन्यत्वे त्वदभिमतघट-त्वादेर् अननुगतत्वेन तद्विपरीतस्य कर्तृजन्यत्वस्यैवावच्छेदकत्वेन साध्यव्यापकत्वात् । सति च साध्यव्यापकत्वे बाधोन्नीतस्य पक्षेतर-त्वस्य वह्निना धूमसाधन आद्रेन्धनप्रभववह्निमत्त्वरूपस्य साधन-घटितस्य, जलस्य रसवत्त्वेन गन्धवत्त्वे साध्ये पृथिवीत्वरूपस्य हेतुसमानयोगक्षेमस्य चोपाधितादर्शनात् (१३) ।

न च कर्तृजन्यत्वे लाघवेन जन्यत्वस्यैवावच्छेदकत्वाद्धेतोर् व्याप्तिनिश्चये साध्यव्याप्यहेत्वव्यापकत्वादुपाधेः साध्याव्यापकतेति वाच्यम् । त्वदुक्तरीत्या कर्तृजन्यत्वे जन्यत्वमवच्छेदकं शरीजन्यत्वे तु घटत्वादिकं वा अथवा तद्विपर्ययेण शरीरजन्यत्वे जन्यत्वं कर्तृजन्यत्वे तु घटत्वादिकं वेति सन्देहेन सन्दिग्धोपाधेर्दुष्परिहरत्वात् ।

(१४)

### **न्यायदीपः**

एवं कार्यत्वानुमानेऽसिद्ध्यप्रयोजकत्वबाधानुक्त्वोपाधिञ्चाह ॥ अदृष्टेति ॥ क्षित्यादेरदृष्टद्वाराऽस्मदादिशरीरजन्यत्वात्साधनाव्यापकत्वाया-दृष्टाद्वारकेति शरीरेति च विशेषणम् । घटादौ साध्यव्यापकत्वं व्यक्तम् । उपाध्याभासोयमित्याशङ्क्य निराह ॥ न चायं पक्षमात्रेति ॥ तादृशस्या-प्युपाधित्वे पर्वतेतरत्वादेरप्युपाधितापत्त्याऽनुमानमात्रोच्छेद इति भावः ॥ साधनेति ॥ कार्यत्वापरपर्यायजन्यत्वघटितत्वादित्यर्थः । तादृशस्या-प्युपाधित्वेऽतिप्रसङ्गादिति भावः ।

यद्यपि समवेतत्वे सति जन्यत्वं साधनं न तु जन्यत्वमात्रम् । तथापि साधनविशेषितवत् साधनैकदेशविशेषितोपि नोपाधिरिति भावेनेदं योज्यम् । यद्वा ध्वंससाधारणपक्षत्वे जन्यत्वमेव हेतुरिति तदभिप्रायमेतत् ।

॥ व्याप्तिग्राहकेति ॥ यत्र सकर्तृकत्वं तत्र शरीरजन्यत्वमिति व्याप्तिग्राहकं भूयः सहचारदर्शनादिकं यत्र जन्यत्वं तत्र सकतृकत्वमिति व्याप्तिग्रहेऽपि तुल्यमिति व्याप्तिग्राहकतौल्येनेत्यर्थः । तथाच साध्य-व्यापकत्वानिश्चयान्नोपाधिरिति भावः ।

शङ्काग्रन्थमण्युक्तमेव समाधिमाह ॥ शरीरजन्यत्व इत्यादिना दर्शनादित्यन्तेन ॥ अननुगतत्वेनेत्यनन्तरम् अनवच्छेदकत्वादिति शेषः । मूलारूढताभिव्यक्त्यर्थं तद्विपरीतेत्युक्तम् ॥ साध्येति ॥ सकर्तृकत्वरूप-साध्येत्यर्थः ॥ पक्षेतरत्वस्येति ॥ तेजोऽनुष्णं पदार्थत्वादित्यत्र अतेज-स्त्वस्येत्यर्थः । तत्र बाधस्थले इवेहापि पक्षभूतक्षित्यादितः शरीरजन्यत्व-रूपोपाधेर्व्यावृत्त्या तद्व्याप्यसाध्याभावस्यापि निर्णयादिति भावः ।

॥ वह्निनेत्यादि ॥ ननु तत्र धूमवत्त्वे वह्निमत्त्वमात्रमप्रयोजकम् । अनुकूलतर्काभावात् । १साधनघटितोऽपि स्यादुपाधिरिति चेत्तुल्यंप्रकृतेऽपि त्वदभिप्रेतसकतृकत्वे कार्यत्वहेतोरप्रयोजकत्वस्य प्रागुपपादनादिति भावः ।

॥ हेतुसमानयोगक्षेमस्येति ॥ रसवत्त्वस्य गन्धवत्त्वेन व्याप्तिः पृथिवीत्वोपहिते ग्राह्या । नत्वन्यत्र । सा च तत्र येन मानेन ग्राह्या तेनैव च गन्धवत्त्वपृथिवीत्वयोरपि सिद्ध्यतीति भावः । ‘‘लाघवेन बाधकं विना कर्तृजन्यत्वे हि जन्यत्वमवच्छेदकं न तु शरीरजन्यत्वं गौरवात् । तथाच न शरीरजन्यत्वं सकतृकत्वव्यापकम् । घटादौ त्वार्थः समाजः । घटत्वेन शरीरजन्यत्वनियमात्’’ इत्यादिना मण्युक्तमाशङ्क्य निराह ॥ न च कर्त्रिति ॥ हेतोरिति ॥ जन्यत्वहेतोरित्यर्थः । ध्वंससाधारणपक्षत्वपक्षे जन्यत्वस्यैव हेतुत्वादितिभावः ।

------------------------------------------------------------------------

नच कर्तृजन्यत्वंप्रथमं ज्ञातं सच्छरीरजन्यतावच्छेदकत्वेन कल्प्यम्

## **तर्कताण्डवम्**

नच कर्तृजन्यत्वंप्रथमं ज्ञातं सच्छरीरजन्यतावच्छेदकत्वेन कल्प्यम् । तच्च कार्यत्वावच्छिन्नमेव ज्ञातमित्युपजीव्यविरोधान्न कर्तृजन्यत्वं शरीरजन्यतावच्छेदकमिति वाच्यम् । त्वदुक्तरीत्या शरीरजन्यत्ववत्तद्विपरीतकर्तृजन्यत्वस्यापिप्रथमं घटत्वाद्यवच्छेदेनैव ज्ञानसम्भवात् (१५) ।

किञ्च कृतिकार्ययोः कार्यकारणभावग्रहेऽपि न ज्ञानेच्छयोः सिद्धिः । आत्मनः शरीरसम्बन्धे ज्ञानगतकार्यत्वस्येव ज्ञानादिसम्बन्धेऽपि त्वदुक्तकृतित्वमात्रविपरीतकृतिगतकार्यत्वस्यैव तन्त्रत्वात् ।

नच कृतिवज्ज्ञानेच्छयोरपि स्वातन्त्र्येण कार्यहेतुत्वात् तत्सिद्धिः । आत्मसंयोगे सत्यपि कृतिव्यतिरेकेण इव कृतौ सत्यां ज्ञानादिव्यतिरेकेण कार्यव्यतिरेकादर्शनात् ।

नच कृतेर्विषयप्रत्यासत्त्यर्थं ज्ञानापेक्षा कृतिविषययोर् ज्ञानस्यैवप्रत्यासत्तित्वादिति वाच्यम् । कृत्यजनकज्ञानस्यप्रत्यासत्तित्वेऽति-प्रसङ्गात्तज्जनकज्ञानस्य च कृतिकाले नष्टत्वेन अप्रत्यासत्तितया ज्ञाने ज्ञानस्वरूपस्येव कृतावपि कृतिस्वरूपस्यैवप्रत्यासत्तित्वात् । अन्यथा कृतिकाले ज्ञानाभावेन घटं करोमीति घटकृत्योः सम्बन्धधीर्न स्यात् । तस्मात् त्वदुक्तकृत्यादित्रयविपरीतकृतिमात्रवत्त्वेनाप्यनुमितिः स्यात् (१६) ।

किञ्चास्तु कृतिप्रत्यासत्तित्वेन ज्ञानसिद्धिः । इच्छा तु कथं सिद्धे्यत् । तथा च त्वदुक्तत्रितयविपरीतद्वितयवत्त्वेनापि अनुमितिः स्यात् । (१७)

### **न्यायदीपः**

प्रथमं कर्तृजन्यत्वे जन्यत्वमवच्छेदकं कप्तमिति तद्विरोधेन शरीरजन्यत्वे न सकर्तृकत्वमवच्छेदकम् अत एव न सन्दिग्धोपाधित्वमित्यादि मण्युक्त-माशङ्क्य निराह ॥ न च कर्तृजन्यत्वमिति ॥ तच्चेति ॥ कर्तृजन्यत्व-मित्यर्थः । कर्तृजन्यत्वे लाघवेन जन्यत्वस्यैव अवच्छेदकत्वात् । कार्यत्वा-वच्छिन्नं कार्यत्वव्यापकम् । कर्तृजन्यत्वं शरीरजन्यतावच्छेदकं न सम्भवति । तस्य कार्यत्वरूपहेत्वव्यापकत्वात् । शरीरजन्यत्वं सकर्तृकत्वव्याप्यकार्य-त्वाव्यापकं सकर्तृकत्वव्यापकं चेत्यस्यायोगात् । अत उपजीव्यविरोधान्न कर्तृजन्यत्वं शरीरजन्यतावच्छेदकमित्यर्थः ।

॥ शरीरजन्यत्ववदिति ॥ शरीरजन्यत्वं घटत्वादिनाऽवच्छिद्यते, यत्र घटत्वादिकं तत्र शरीरजन्यत्वमिति, कर्तृजन्यत्वं तु कार्यत्वेन, यत्र कार्यत्वं तत्र कर्तृजन्यत्वमिति, एतच्चप्रथमं ज्ञायत इति यथा त्वयोच्यते, तथैव कर्तृजन्यत्वं घटत्वादिनैवावच्छिद्यते यत्र घटत्वादि तत्र कर्तृजन्यत्व-मितिप्रथमं चास्य ज्ञानं सम्भवत्येव । ग्राहकसत्त्वात् । तथा च कर्तृजन्यत्वं घटत्वादिनावच्छिन्नतयाप्रथमं ज्ञातमिति तद्विरोधान्न कार्यत्वावच्छिन्नत्वेन पश्चाज्ज्ञातुं शक्यमिति कार्यत्वस्यैव कर्तृजन्यत्वाव्याप्यत्वात्तेन कथं त्वदभिमतसकर्तृकत्वानुमानम् ।प्रत्युत शरीरजन्यत्वावच्छेदकत्वेनैव कार्यत्वस्यावगमात्तेन तदनुमानमेव स्यादित्यर्थः ।

ननु यत्सामान्यविशेषन्यायेन १कृतित्वकार्यत्वयोरवच्छेद्यावच्छेदकभावग्रहे सति कृतिजन्यत्वव्याप्यकार्यत्वाव्यापकत्वात्साध्याव्यापकत्वं शरीरजन्यत्व-स्येति चेन्न । प्रागेव यत्सामान्येति न्यायलभ्यपक्षस्य खण्डनात् ।

अभ्युपेत्यापि कार्यत्वेन कृतिजन्यत्वानुमानम् । ज्ञानचिकीर्षावत्त्वांशे शरीरजन्यत्वमुपाधिर्भवत्येव । न हि कृतित्वकार्यत्वयोरिव ज्ञानत्वकार्य-त्वयोरिच्छात्वकार्यत्वयोर्वा व्याप्यव्यापकभावे बीजमस्ति । येन ज्ञानेच्छा-जन्यत्वव्याप्यकार्यत्वाव्यापकत्वाच्छरीरजन्यत्वं साध्याव्यापकं स्यादित्यत आह ॥ किञ्चेति ॥ ग्रहेऽपीत्यस्य ग्रहात्कार्यत्वेन कृतिसिद्धावपीत्यर्थो ध्येयः ॥ न ज्ञानेच्छयोः सिद्धिरिति ॥ तयोः शरीरसम्बन्धनिमित्त-त्वादीश्वरे च त्वया तदनङ्गीकारादिति भावः ।

ननु कार्यत्वेन कृतिसिद्धावुपेतायां कृतेर्ज्ञानेच्छापूर्वकत्वस्य घटकृत्यादौ दर्शनात् कृत्यानुषङ्गिकतया तयोरपि सिद्धिः स्यादेव । न च शरीरसम्बन्धे तन्त्रयोर्ज्ञानेच्छयोर्भावात् तत्प्रयुक्तशरीरसम्बन्धसिद्धिः । तस्य जन्यज्ञानादि-प्रयुक्तत्वादित्यतस् तर्हि जन्यकृतावेव ज्ञानेच्छापूर्वकत्वं नत्वजन्यकृताविति कार्यत्वस्य पक्षधर्मताबलान्नित्यकृतिसिद्ध्या न ज्ञानेच्छयोः सिद्धिरिति भावेनाह ॥ आत्मन इति ॥

नन्वस्तु कार्यत्वेन कृतेरिव स्वातन्त्र्येण ज्ञानादिसिद्धिः । शरीरजन्य-त्वोपाधेः साध्यव्याप्यहेत्वव्यापकत्वेन निराससम्भवादिति भावेनाशङ्क्य निराह ॥ न चेति ॥ यद्वा ज्ञानेच्छयोः सिद्धिः किं कृत्यानुषङ्गिकत्वेनोत स्वातन्त्र्येणाथ ज्ञातस्यैव कृतिविषयत्वात्कृतेः स्वतोऽर्थासम्बद्धत्वाद्विषयेण सह कृतेःप्रत्यासत्तित्वेन । आद्यस्योत्तरम् ॥ आत्मन इत्यादि ॥ द्वितीयमाशङ्क्य निराह ॥ न चेत्यादि ॥ आत्मसंयोग इति ॥ आत्मनो विभुत्वेन त्वन्मते सदा संयोगादिति भावः । तृतीयमाशङ्क्य निराह ॥ न च कृतेरिति ॥ अतिप्रसङ्गादिति ॥ चैत्रकृतौ मैत्रज्ञानस्यापि तथात्वा-पत्तेरिति भावः ।

नन्वस्त्वतिप्रसङ्गभिया १जन्यकृतावन्यत्र जनकज्ञानस्यप्रत्यासत्तित्वम् । एवं च ज्ञानस्य कृतिप्रत्यासत्तित्वे क्वचित्सिद्धे सतीहागत्याऽनीदृशस्याऽप्यस्तुप्रत्यासत्तित्वमित्यतोऽन्यत्रापि तन्नास्तीत्याह ॥ तज्जनकेति ॥ अनन्य-गत्याऽस्तु नष्टस्यापि तथात्वमित्यत आह ॥ ज्ञान इति ॥ उक्तं च ‘‘नप्रयोजनवत्त्वात्’’ इत्याधिकरणसुधायां ‘‘महातात्पर्ययुक्तेश्च’’ इत्येतद्व्याख्यावसरे ‘‘प्रयत्नस्य विषयनियमार्थं बुद्धिरेष्टव्येति चेन्न बुद्धिवत्स्वतोविषयप्रवणतोपपत्तेर् इतीति भावः ॥ कथं सिध्येदिति ॥ किं कृत्यानुषङ्गिकत्वेनाथ स्वातन्त्र्येणोत कृतिप्रत्यासत्तित्वेन । न पक्षत्रयमपि सम्भवति । पूर्वोक्तदोषादिति भावः ।



------------------------------------------------------------------------

किञ्चोपाधेर्व्यभिचारोन्नायकत्वपक्षे..

## **तर्कताण्डवम्**

किञ्चोपाधेर्व्यभिचारोन्नायकत्वपक्षे त्वदुक्तसकर्तृकत्वविपरीता-कर्तृकत्वस्य शरीराजन्यत्वेनापि अनुमातुं शक्यत्वात् सत्प्रतिपक्षता । नच कर्त्रजन्यत्वेऽजन्यत्वस्यैव तन्त्रत्वादप्रयोजको हेतुः । शरीर-जन्यत्वे कर्तृजन्यत्वं वावच्छेदकं कर्तृजन्यत्वे कार्यत्वं वेति सन्देह-स्योपापादितत्वेन स्थापनाहेतुतौल्यात् (१८) ।

### **न्यायदीपः**

एवं कार्यत्वहेतोः सोपाधिकत्वमुक्त्वा सत्प्रतिपक्षतां चाह ॥ किञ्चे-त्यादिना ॥ ननुप्रमाणलक्षणे ‘‘स एवोपाधिदोषेति’’ इत्युक्तोपाधेःप्रतिपक्षत्वेनैव दोषत्वोपगमात्, प्राचीनन्यायमते तथैवाभ्युपगमाच्चोपाध्युक्त्यैव तद्व्यतिरेकरूपप्रतिपक्षस्योक्तत्वात् किञ्चेति दोषान्तरतयोक्तिर् अयुक्तेत्यत आह ॥ व्यभिचारेति ॥ मणिकृन्मते व्यभिचारोन्नायकत्वोपगमेनोपाध्युक्त्या हेतोर्व्यभिचारबुद्धेरेवोदयेनप्रतिपक्षबुद्धेरनुदयादिति भावः ॥ विपरीतेति ॥ विमतं क्षित्यादि अकर्तृकं शरीराजन्यत्वाद्गगनवदित्यनुमातुं शक्यत्वा-दित्यर्थः । अत्र शरीराजन्यत्वमदृष्टाद्वारकशरीरजन्यत्वाभावो ध्येयः । तेनादृष्टद्वाराऽस्मदादिशरीरजन्यत्वादसिद्धिरिति शङ्कानवकाशः ॥ अप्रयोजक इति ॥ अकर्तृत्वे अजन्यत्वमात्रस्यप्रयोजकत्वादिति भावः । ‘‘सन्देह-स्येतिप्रतिपक्षतानिर्वाहायोक्तम् । वस्तुस्तु कर्तृजन्यत्वे कार्यत्वं नावच्छेद-कम् । तेन विनापि तस्योपपत्तेः । अन्यथा कर्मजन्यतावच्छेदकमपि कार्यत्वं स्यादित्यादिना कार्यत्वहेतोरप्रयोजकत्वस्योक्तत्वादिति ॥ तौल्यादिति ॥ तथा च नाप्रयोजकत्वमिति भावः ।

------------------------------------------------------------------------

अथ मतम् आकाशादावजन्यत्वस्यैवाकर्तृकत्वेन..

## **तर्कताण्डवम्**

अथ मतम् आकाशादावजन्यत्वस्यैवाकर्तृकत्वेन व्याप्तिग्रहाच्छरीर-विशिष्टे तस्मिंस्तदभावाद् व्याप्यत्वासिद्धिः । तथा च विशेषणविशेष्य-योरेकैव व्याप्तिर्व्यासज्यवृत्तिरिति वा, विशिष्टव्याप्तिशब्दार्थः, विशेष्य-निष्ठैव व्याप्तिर्विशेषणेन अवच्छिद्यत इति वा । तत्र व्यासज्यवृत्तित्वे केवलविशेष्यवृत्तित्वासम्भवो हेतुः । विशेषणेनावच्छेद्यत्वे तु विशेष्य-तावच्छेदकस्य व्याप्यतावच्छेदकत्वासम्भवः ।प्रकृते तु नोभयम् । व्याप्तौ केवलविशेष्यरूपाजन्यत्वनिष्ठताया विशेष्यत्वावच्छेदका-वच्छिन्नतायाश्च सम्भवात् । नच व्याप्तिवत्पक्षधर्मताया अप्यनु-मित्यङ्गत्वात्तत्सिद्ध्यर्थं विशेषणमिति वाच्यम् । व्याप्तिसमानाधि-करणाया एव तस्या अङ्गत्वेन अत्र विशेष्यनिष्ठव्याप्तिव्यधिकरणाया विशिष्टवृत्तिपक्षधर्मताया अनङ्गत्वात् ।

नच चक्षुस्तैजसं रूपादिषु पञ्चसु मध्ये रूपस्यैव ग्राहकद्रव्यत्वाद् इत्यादौ विशिष्टवृत्तिपक्षधर्मता विशेष्यवृत्तिव्याप्तेरङ्गं दृष्टमिति वाच्यम् । तत्राप्यवधारणमहिम्ना रूपेतरविशेषगुणाव्यञ्जकत्वे सति रूपग्राह-कत्वस्य हेतुत्वेन विशेष्यमात्रस्य मनसि व्यभिचारितया व्याप्तेरपि विशिष्टनिष्ठत्वात् । नचात्र अजन्यत्वरूपस्य विशेष्यस्य व्यभि-चारोऽस्ति ।

यद्वा मनसि व्यभिचारवारकस्यावधारणस्य रूपादिष्विति विशेषणं विनाऽलब्धात्मकस्य व्यभिचारवारणाशक्त्या विशेषणस्यापि तल्लाभसम्पादनद्वारा व्यभिचारवारणप्रयोजकत्वमेव । अन्यत्वं तु शरीरविशेषणं विनापि गगनादौ लब्धात्मकम् ।

### **न्यायदीपः**

अपि च ‘‘शरीरजन्यत्वे व्यर्थविशेषणत्वम् । लाघवेनाजन्यत्वस्यैव व्याप्यत्वा’’दित्यादिना मण्याद्युक्तं निष्कृष्यानुवदति ॥ अथ मतमित्या-दिना अत्रोच्यते इत्यन्तेन ॥ विशिष्टव्याप्तीति ॥ विशिष्टहेतुनिष्ठा व्याप्तिरिति शब्दार्थ इत्यर्थः ॥ तत्रेति ॥ कल्पद्वय इत्यर्थः ॥ हेतुरिति ॥ यथा शब्दोऽनित्यः भावकार्यत्वादित्यादौ ॥ विशेषणेनेत्यादि ॥ यथा कृष्णागरुवह्निमान् सुरभिधूमवत्त्वादित्यादाविति भावः ॥ विशेष्यत्वा-वच्छेदकेति ॥ अजन्यत्वत्वरूपावच्छेदकेत्यर्थः ।

रूपादिषु पञ्चस्विति स्वरूपकथनं मत्वाह ॥ तत्रापीति ॥ ननु रूपस्यैवेत्यादेरेव रूपेतरविशेषगुणेत्याद्यर्थकत्वे रूपादिषु पञ्चस्विति व्यर्थम् । अतो रूपेतराव्यञ्जकत्वमेव तदर्थो वाच्यः । तथा च चक्षुषो रूपत्वस्यापि व्यञ्जकतया हेतोरसिद्ध्यापत्त्या तन्निरासकविशेषणविशिष्ट एव पक्षधर्मता, व्याप्तिस्तु विशेष्य इत्यरुचेरप्रसिद्धिवारकत्वेन सार्थक्यं मन्वान आह ॥ यद्वेति ॥ अलब्धात्मकस्येति ॥ क्वाप्यप्रसिद्धेर्मनःप्रभृतेः रूपत्वस्यापि ग्राहकत्वादिति भावः ।

------------------------------------------------------------------------

अथ मतम्

## **तर्कताण्डवम्**

अथ मतम् । नीलधूमादावपि विशिष्टनिष्ठैव व्याप्तिः । तत्र व्यभिचारोपाध्योरभावात् । अन्यथा विशेषणानामव्याप्यत्वे निराश्रया व्याप्तिः स्यात् । किं तु नीलधूमत्वं न तदवच्छेदकम् । गौरवात् । अपि तु धूमत्वमेव ।

नच व्यभिचारावारकनैल्यविशेषणवत्त्वेनाज्ञात एव व्याप्तिग्रहा-त्तद्वत्त्वेन ज्ञाते व्याप्तिप्रमाविरह इति वाच्यम् । सहचारदर्शने व्यभिचारादर्शने च सति द्रव्यत्वादिमत्तया ज्ञातेऽपि धूमेऽ-व्यभिचारादिरूपव्याप्तिग्रहादिति चेन्मैवम् ।

### **न्यायदीपः**

‘‘नीलधूमादौ व्याप्तिरस्त्येव । अन्यथा विशेषणानामव्याप्यत्वे निराश्रया व्याप्तिः स्या’’दित्यादिना मण्युक्तविशिष्टनिष्ठव्याप्तिपक्षाशङ्कामनुवदति ॥ अथ मतमित्यादिना मैवमित्यन्तेन ॥ नीलधूमादावपीति ॥ तथा च शरीराजन्यत्वेऽपि विशिष्टहेतौ व्याप्तिरस्त्येवेति तत्र व्याप्त्यसिद्धिव्युत्पादन-मयुक्तमिति भावः ।

------------------------------------------------------------------------

अनुमितिप्रयोजकव्याप्तिविरहो हि व्याप्यत्वासिद्धिः

## **तर्कताण्डवम्**

अनुमितिप्रयोजकव्याप्तिविरहो हि व्याप्यत्वासिद्धिः । तत्प्रयोजिका च व्याप्तिः साध्यसामानाधिकरण्यावच्छेदकरूपवत्त्व-लक्षणा न त्वव्यभिचाररूपाऽनौपाधिकत्वरूपा वा । गौरवात् । अपदार्थत्वेन अवाक्यार्थत्वेन चोदाहरणवाक्येन तदप्रतीतेश्च ।

तद्विरहश्च सामानाधिकरण्याभावेन वा यथा निरधिकरणे वस्तुनि, सत्यपि तस्मिंस्तस्य साध्यनिरूपितत्वविरहाद्वा यथा विरुद्धे, सतोरपि तयोर्धर्मस्यावच्छेदकत्वविरहाद्वा यथेयं पृथिवी द्रव्यत्वादित्यत्र द्रव्यत्वे । व्यर्थविशेषणे च नीलधूमादौ सामानाधिकरण्ये तस्य साध्य-निरूपितत्वे च सत्यपि नीलधूमत्वस्य वह्निनिरूपितसामानाधि-करण्यावच्छेदकत्वविरहाद् व्याप्तिविरहः ।

### **न्यायदीपः**

विशिष्टहेतोर्व्याप्तिविरहवादी अवान्तरविशिष्टनिष्ठव्याप्तिपक्षचोद्यं व्याप्तिवादे मणिकृदभिमतव्याप्तिलक्षणमुपेत्य निराह ॥ मैवमित्यादिना ॥ गौरवादिति ॥ नङ्घटितत्वादिति भावः ॥ उदाहरणेति ॥ यो यो धूमवानसावसावग्निमानित्यादिरूपवाक्येन धूमे वह्निरूपसाध्येनैकाधिकरण्यस्य तदवच्छेदकधूमत्ववत्त्वस्य चप्रतीतेरिवाव्यभिचारादेरप्रतीतेरित्यर्थः ॥ वस्तुनीति ॥ पर्वतोऽग्निमान् गगनवत्त्वादित्यत्र गगनाख्यवस्तुनीत्यर्थ ॥ तस्मिन्निति ॥ सामानाधिकरण्य इत्यर्थः ॥ विरुद्ध इति ॥ पर्वतोऽग्निमान् हृदत्वादित्यादावित्यर्थः ।

॥ द्रव्यत्व इति ॥ तत्र सामानाधिकरण्यस्य तस्मिन्पृथिवीत्वरूप-साध्यनिरूपितत्वस्य चोभयस्य भावेऽपि द्रव्यत्वत्वं न पृथिवीत्वसामानाधि-करण्यावच्छेदकम् । द्रव्यत्वस्य पृथिवीत्वमात्रसामानाधिकरण्याभावादिति भावः । अस्तु ।प्रकृते किमित्यत आह ॥ व्यर्थेति ॥ आदिपदेन शरीराजन्यत्वादिग्रहः ॥ अवच्छेदकत्वविरहादिति ॥ गौरवादिति भावः । तथा च विशिष्टो हेतुर्व्याप्तिशून्य एवेति भावः ।

------------------------------------------------------------------------

नन्विहावच्छेदकत्वं न तावदवच्छित्तिप्रत्ययहेतुत्वादिकम्

## **तर्कताण्डवम्**

नन्विहावच्छेदकत्वं न तावदवच्छित्तिप्रत्ययहेतुत्वादिकम् । आत्माश्रयात् । नाप्यवच्छेद्यान्यूनानतिरिक्तवृत्तित्वम् । वह्नि-सामानाधिकरण्यवत्त्यालोकादावविद्यमाने धूमत्वादावपि तदभावात् । किन्त्वनतिरिक्तदेशकत्वम् । तच्च १नीलधूमवत्त्वेऽप्यस्ति । नच तत्रातिव्याप्तिवारणायावच्छेद्यानतिरिक्तदेशकधर्मान्तराघटितत्वे सतीति विशेष्यते । नीलधूमत्वस्य च धूमत्वरूपतादृशधर्मान्तरघटितत्वान्न तदवच्छेदकतेति वाच्यम् । एवं सति व्याप्तिशरीरस्याभावद्वयघटित-त्वेन अतिगौरवात् । उदाहरणवाक्ये तदभावाच्चेति चेन्मैवम् ॥

### **न्यायदीपः**

विशिष्टनिष्ठव्याप्तिवादी व्याप्तिवादे पक्षधराद्युक्तमवच्छेदकत्वनिरुक्ति-निष्कर्षमनुवदन्नीलधूमत्वादावपि साध्यस•मानाधिकरण्यावच्छेदकत्वमस्तीति शङ्कते ॥ नन्वित्यादिना मैवमित्यन्तेन ॥ आदिपदेनावच्छेद्यव्याप्यत्वा-वच्छेद्यसमनियतत्वादिग्रहः ॥ आत्माश्रयादिति ॥ हेतुत्वस्य नियतपूर्व-वृत्तित्वरूपत्वान्नियमस्य व्याप्तितया व्याप्तिज्ञाने व्याप्तिज्ञानस्यावश्यकत्वादिति भावः ॥ अतिव्याप्तीति ॥प्रमेयधूमत्वद्रव्यधूमत्वनीलधूमत्वै-तद्धूमत्वादावपि वह्निसामानाधिकरण्यरूपावच्छेद्यानतिरिक्तदेशकत्वसत्त्वा-दतिव्याप्तीत्यर्थः ॥ अभावद्वयेति ॥ साध्यसामानाधिकरण्यानतिरिक्तदेशक-धर्मान्तराघटितत्वे सति साध्यसामानाधिकरण्यानतिरिक्तदेशकत्वमित्यत्र यद्यपि नञ्त्रयप्रवेशादभावत्रयं तथापि अनतिरिक्तेत्यस्यैव द्विरुपादानादभाव-द्वयेत्युक्तम् । यद्वा सत्यन्तप्रविष्टनञ्द्वयापेक्षया अभावद्वयेत्युक्तम् ।

केचित्तु तादृशधर्मान्तराघटितत्वे सति साध्यसामानाधिकरण्यदेशत्वं तदर्थः । एवं चाभावद्वयमेवेत्याहुः । तच्चिन्त्यम् ।प्रमेयत्वद्रव्यत्वा-दावतिव्याप्तेः ।

------------------------------------------------------------------------

अवच्छेदकत्वं हि विशेषणताविशेषरूपः स्वरूपसम्बन्धः

## **तर्कताण्डवम्**

अवच्छेदकत्वं हि विशेषणताविशेषरूपः स्वरूपसम्बन्धः । नचास्याप्युदाहरणवाक्यादप्रतीतिः । उदाहरणस्थधूमपदोपस्थापितस्य धूमत्वस्योदाहरणवाक्योपस्थापितेन धूमगतवह्निसामानाधिकरण्येन सहावच्छेदकत्वरूपसम्बन्धस्य संसर्गविधया भानात् । स च स्वरूप-सम्बन्धो लघुनि धूमत्व एव कल्प्यते । न तु गुरुणि नीलधूमत्व इति नीलधूमे न व्याप्तिः ।

नच लघुधूमत्वमपि नीलधूमेऽस्तीति वाच्यम् । हेतुतावच्छेद-कस्यैव हि सामानाधिकरण्यावच्छेदकता वाच्या । उपस्थितत्वात् । धर्मान्तरकल्पने गौरवाच्च । इह तु हेतुतावच्छेदकत्वेनोपात्तस्य नीलधूमत्वस्य शरीराजन्यत्वस्य च सामानाधिकरण्यानवच्छेदकत्वेन व्याप्यत्वासिद्धेः ।

नचैवं विमतो निर्धूम आर्द्रेन्धनप्रभववह्निरहितत्वात्, सुरभि धूमरहितश् चन्दनप्रभववह्निरहितत्वादित्यादावपि व्याप्यत्वासिद्धिः स्यादिति वाच्यम् । तत्र कार्यकारणभावमूलकानुकूलतर्केण वह्नि-रहितत्व इव आर्द्रेन्धनप्रभववह्निरहितत्वादावपि व्याप्तिनिश्चयादिति ।

### **न्यायदीपः**

को विशेषणताविशेषः । विशिष्टज्ञानजनकज्ञानविषयत्वादिरूपत्वे चात्माश्रयादित्यत आह ॥ स्वरूपसम्बन्ध इति ॥ ननु कुत एवमिति चेत् । अवच्छेदकत्वानिरुक्तेरिति वदन्ति ।

तथाहि– यदुक्तमवच्छेद्यानतिरिक्तदेशकत्वमवच्छेदकत्वमिति । तन्न । इदं सुखि आत्मत्वादित्यादावीश्वरात्मनि सुखाभावसमानाधिकरणे व्यभिचारिणि गतत्वात् । आत्मत्वस्य जीवात्मनि सुखसामानाधि-करण्येनात्मत्वत्वस्य सुखसामानाधिकरण्यानतिरिक्तवृत्तित्वात् ।

न च साध्याभावसामानाधिकरणावृत्तित्वमवच्छेदकत्वम् । आत्मत्वं त्वीश्वरात्मनि सुखाभावसमानाधिकरणमेवेति वाच्यम् । केवलान्वयि-साध्यकहेतावभावात् । तत्र साध्याभावाप्रसिद्धेः ।

नापि साध्यसामानाधिकरण्याभावाधिकरणावृत्तित्वमवच्छेदकत्वम् । आत्मत्वं त्वीश्वरात्मवृत्तित्वावच्छेदेन सुखसामानाधिकरण्याभावाधिकरणमेवेति वाच्यम् । वृक्ष एतत्कपिसंयोगवान् एतद्वृक्षत्वादित्यादावव्याप्तेः । एतद्वृक्षत्वस्यापि मूलावच्छेदेनैतत्कपिसंयोगसामानाधिकरण्याभावाधिकरण-त्वात् । यदि चैतद्वृक्षत्व एतत्कपिसंयोगसामानाधिकरण्यस्य सत्त्वात्कथं तदभाव इति । तर्ह्यात्मत्वेऽपि तुल्यमेतत् । विरुद्धयोरप्यवच्छेदकभेदेना-विरोध इत्येतस्यापि साम्यात् ।

नापि अधिकरणैकदेशानवच्छेदेन साध्यसामानाधिकरण्याभाववदवृत्तित्वं तत् । एतद्वृक्षत्वे चाधिकरणैकदेशमूलावच्छेदेनैव साध्यसामानाधिकरण्यमिति विशिष्टव्यतिरेकस्य तत्रापि सत्त्वान्नाव्याप्तिः । आत्मत्वे तु ईश्वर-रूपाधिकरणवृत्तित्वावच्छेदेनैव साध्यसामानाधिकरण्याभाववत्त्वम् । न तु तदैकदेशावच्छेदेनेति न तत्रातिव्याप्तिः । केवलान्वयिनि च तादृश-साध्यसामानाधिकरण्याभाववत्त्वं गगनादौप्रसिद्धमिति न कोपि दोष इति युक्तम् । सुखादेरव्याप्यवृत्तितया जीवात्मन्यप्यात्मत्वस्य सुखसामानाधि-करण्याभावाधिकरणतया तत्र तदेकदेशवृत्तित्वस्यैवावच्छेदकत्वादिति दिक् ।

तस्मादवच्छेदकत्वानिरुक्तेः स्वरूपसम्बन्ध एवावच्छेदकत्वमिति नील-धूमेऽस्तीति । तथा च तादृशावच्छेदकधर्मवत्त्वान्नीलधूमोऽपि व्याप्य एवेति शङ्कितुर्भावः ।

॥ न चैवमिति ॥ गुरुधर्मस्य व्याप्यतानवच्छेदकत्वे कारणविशेषा-भावेन कार्यविशेषाभावानुमानं न स्यादित्यर्थः ।

------------------------------------------------------------------------

अत्रोच्यते

## **तर्कताण्डवम्**

अत्रोच्यते । व्यभिचारज्ञानस्य ह्यनुमितिप्रतिबन्धकत्वमनुभव-सिद्धम् । त्वदनुमतं च । तच्च न बाधादिवत् साक्षात्साध्य-विरुद्धविषयकत्वात् । किं तु करणीभूतव्याप्तिज्ञानविघटनद्वारा । तच्च व्याप्तेस्त्वदुक्तसाध्यसामानाधिकरण्यावच्छेदकरूपवत्त्वविपरीते व्यभिचाराभावविशिष्टसहचाररूपत्व एव युक्तम् । विरुद्धवत्सहचार-रूपविशेष्यांशेनाविरोधेऽपि व्यभिचाराभावरूपविशेषणांशेन सह वैषयिकविरोधात् । न तु साध्यसामानाधिकरण्यावच्छेदकरूप-वत्त्वात्मकत्वे तद्युक्तम् । परस्परविरहानात्मकत्वेन साक्षादविरोधात् ।

### **न्यायदीपः**

एवं नीलधूमदृष्टान्तेन शरीराजन्यत्वस्य व्याप्यत्वासिद्धत्वे पूर्वपक्षिते सति न मण्युक्तं व्याप्तिस्वरूपमनुमित्यङ्गं किन्त्वन्यदेव तच्चास्ति नीलधूमे शरीराजन्यत्वे च अतो न व्याप्तिशून्यत्वमिति भावेन सिद्धान्तयति ॥ अत्रोच्यत इत्यादिना ॥ त्वदनुमतं चेति ॥ अनुमितिकारणीभूताभाव-प्रतियोगियथार्थज्ञानविषयत्वमिति व्यभिचारादिहेत्वाभासलक्षणोक्तेरिति भावः ।

अनुमितिप्रतिबन्धकत्वं हि द्वेधा । अनुमितिविषयविरोधिविषयत्वेन साक्षादेव वा, तत्करणीभूतज्ञानविषयाभावावगाहित्वेन तत्करणविघटकत्वेन वा । तत्राद्यं बाधप्रतिपक्षयोरेव । न त्वन्यस्य । द्वितीयं तु स्यादिति भावेनाह ॥ तच्चेत्यादिना ॥ व्याप्तिज्ञानेति ॥

यद्यपि परामर्श एवानुमितिकरणं तार्किकमते । यथाह ‘‘लिङ्ग-परामर्शोऽनुमान’’मिति । तथापि करणस्य व्यापारवत्त्वनियमात्परामर्शस्य करणत्वे व्यापाराभावाद्व्याप्तिज्ञानं करणं परामर्शोऽवान्तरव्यापार इति लिङ्गकरणतावादे मणिकृदुक्तरीत्या करणीभूतव्याप्तिज्ञानेत्युक्तम् ॥ तच्चेति ॥ व्याप्तिज्ञानविघटकत्वमित्यर्थः । मूलारूढतां दर्शयितुं विपरीत इत्युक्तिः ।

युक्तमित्येतद् व्यनक्ति ॥ विरुद्धवदिति ॥ साध्याभावमात्रसम्बद्ध-विरुद्धहेत्वाभासवदित्यर्थः ॥ वैषयिकेति ॥ भावाभावरूपविरुद्धविषय-कृतेत्यर्थः ॥ तद्युक्तमिति ॥ व्याप्तिज्ञानविघटकत्वं युक्तमित्यर्थः ।

------------------------------------------------------------------------

नच व्यभिचारेण हेतुतावच्छेदकस्य ..

## **तर्कताण्डवम्**

नच व्यभिचारेण हेतुतावच्छेदकस्य साध्यसामानाधिकरण्या-नवच्छेदकत्वानुमानात्परम्परया विरोधः । व्यभिचारज्ञानानन्तरमेव व्याप्तिविरहज्ञानानुभवेन परम्पराकल्पने अनुभवविरोधात् । बाधादिव-त्साक्षादनुमितिप्रतिबन्धकत्वस्य असिद्ध्यादिवत्परामर्शविषया-भावत्वस्य चाभावेनोपाधिवद्धेत्वाभासत्वोपाधित्वाभावापत्तेश्च ।

नचोदाहरणवाक्येन तदप्रतीतिः । तत्र वीप्साऽस्तीति मते ‘‘नित्यवीप्सयोः’’ इति सूत्रेण व्याप्तिप्रतिपादनेच्छायां सत्यामादिष्ट-स्यैकार्थवाचकत्वेनैकपदरूपस्य योय इत्यस्य शब्दस्यानुमित्यङ्गत्वेन निर्णीताव्यभिचारविशिष्टसहचाररूपव्याप्तिवाचकत्वोपपत्तेः ।

वीप्सा नास्तीति मते उदाहरणोत्पादितसहचारदर्शनसहकृतेन मनसैवोक्तव्याप्तिज्ञानसम्भवात् । तथाच व्यभिचाराभावविशिष्ट-सहचाररूपा व्याप्तिर्नीलधूमे शरीराजन्यत्वे चास्तीति कथं तयो-र्व्याप्यत्वासिद्धिः (१९) ।

### **न्यायदीपः**

॥ व्यभिचारेणेति ॥ साध्याभावसम्बन्धरूपव्यभिचारेणेत्यर्थः ॥ परम्परयेति ॥ पर्वतो धूमवान् वह्निमत्त्वादित्यत्र वह्नित्वादिरूपहेतुता-वच्छेदकं न साध्यसामानाधिकरण्यावच्छेदकं साध्याभावसमानाधि-करणवृत्तित्वादिति साध्यसामानाधिकरण्यानवच्छेदकत्वानुमितिः । तथा च तादृशावच्छेदकधर्मवत्त्वरूपव्याप्तिज्ञानं नेति व्यभिचारज्ञानस्यानवच्छेदकत्व-ज्ञानद्वारा व्याप्तिज्ञानप्रतिबन्धकत्वमित्यर्थः । अनुभवे विवदमानंप्रत्याह ॥ बाधादिवदिति ॥ हेत्वाभासत्वोपाधित्वेति ॥ अनुमितिप्रतिबन्धक-यथार्थज्ञानविषयत्वस्य हेत्वाभासतायामुपाधित्वरूपत्वात्तस्य च व्यभिचारो-न्नायकोपाधाविव साध्यसामानाधिकरण्यानवच्छेदकत्वानुमापके व्यभिचारेऽप्य-भावेनोपाधिवद्व्यभिचारोऽपि हेत्वाभासो न स्यादित्यर्थः ॥

तदप्रतीतिरिति ॥ व्यभिचाराभावविशिष्टसहचाराप्रतीतिरित्यर्थः ॥ तत्रेति ॥ उदाहरणवाक्य इत्यर्थः । अवयवग्रन्थे पक्षद्वयस्याप्युक्तेर् वीप्साऽस्तीति मते नास्तीति मत इति मतद्वयोक्तिः ॥ सूत्रेण ॥ व्याकरणसूत्रेणेत्यर्थः । सूत्रस्थवीप्साशब्दार्थमाह ॥ व्याप्तीति ॥ आदिष्टस्य आदेशतया विहितस्य । व्याकरणेऽष्टमाध्यायाद्यपदे ‘‘नित्यवीप्सयोः’’ इत्यत्र ‘‘सर्वस्य द्वे’’ इत्यधिकारसूत्रस्थपदद्वयानुवर्तनेन क्रियापौनःपुन्यरूपनित्येऽर्थे वीप्सायां च वर्तमानस्य सर्वस्य वर्णसमुदायरूपपूर्वतनशब्दस्य द्वे भवत इत्यर्थः ।

अत्र च पक्षद्वयं सम्भवति । पूर्वस्थितशब्दस्य स्थाने शब्दतोऽर्थतश्च समानशब्दरूपे द्वे आदेशौ भवत इति वा, पूर्वतनशब्दस्य द्विरुच्चारणं भवतीति वा । तत्राद्यपक्षस्यैव भाष्ये मञ्जर्यां च स्थिरत्वोक्तेरादिष्ट-स्येत्युक्तम् । तत्र स्थानिवद्भावेनार्थवत्त्वात्प्रातिपदिकत्वम् । अर्थैक्या-त्समुदायस्य एकपदत्वं चेति भावेनैकार्थ्येत्याद्युक्तिः ॥ शब्दस्येति ॥ वाचकत्वेत्यन्वयः । वीप्सितशब्देन यावत्साधनाधिकरणोपस्थितौ तत्र साध्यवत्त्वविधानाद् यावत्स्वाश्रयाश्रितसाध्यसम्बन्धरूपव्याप्तिप्रतीतेस् तस्या एवानुमित्यङ्गत्वनिर्णयादिति भावः ।

यत्तु मणावुदाहरणनिरूपणप्रस्तावे ‘‘वीप्सायामपि व्यभिचार-तादवस्थ्यमिति तु वय’’ मित्युक्तम् । तदयुक्तम् । व्याप्तिप्रतिपादनेच्छाया-मादिष्टस्य योय इत्यस्य यावत्साधनाधिकरणे साध्यसम्बन्धबोधन-शक्तेर्व्युत्पन्नत्वेन व्यभचारशङ्कानवकाशात् ॥

------------------------------------------------------------------------

किञ्च हेतुशरीरघटकं द्विविधम्

## **तर्कताण्डवम्**

किञ्च हेतुशरीरघटकं द्विविधम् । किञ्चित्सङ्कोचकम् । यथा नीलधूमादित्यत्र नीलत्वम् । किञ्चिद्विकासकम् । यथाप्रमात्वाश्रय-विषयत्वादित्यर्थकेप्रमेयत्वादित्यत्राश्रयविषयत्वम् । १प्रमेयत्वा-दित्युक्तव्यभिचाराभावात् । तत्र सङ्कोचकविपरीतस्य अन्त्यस्य स्वेन विकासितदेशे व्याप्तिग्रहौपयिकत्वान्न व्यर्थता । अन्यथा लक्षणरूपे व्यतिरेकिणि भागासिद्धिरूपाव्याप्तिहरणाय विशेषणं नप्रयुज्येत । शरीरपदं चाजन्यत्वस्याङ्कुरादावसम्भावितस्य विकासकमिति न व्यर्थम् ।

### **न्यायदीपः**

एवं नीलधूमादिसाधारण्येन व्याप्तिमुपपाद्येदानीं, नीलधूमादौ व्याप्त्य-भावेऽपि शरीराजन्यत्वेऽस्ति न च शरीरपदस्यासिद्धिवारकतया व्यभि-चारावारकत्वेन व्यर्थत्वात्कथं व्यर्थविशेषणवति व्याप्तिरित्यतो व्याप्त्याश्रय-विकासकतया व्याप्तिग्रहौपयिकत्वेन न व्यर्थविशेषणत्वमिति भावेन तां तत्रोपपादयति ॥ किञ्चेत्यादिना ॥ सङ्कोचकमिति ॥ हेतुलक्षणस्य व्याप्त्यधिकरणस्याल्पत्वसम्पादकम् । धूमादित्यनेन नीलानीलसाधारण-धूमत्वाधिकरणमात्रस्य व्याप्त्याश्रयत्वं लभ्यते । नीलत्वविशेषणे तु नीलधूम-मात्रस्येति नीलत्वं व्याप्त्यधिकरणसङ्कोचकम् । घटोऽभिधेयःप्रमात्वाश्रय-विषयत्वादित्यत्रप्रमात्वादित्युक्ते तन्मात्रस्यैव व्याप्त्याश्रयत्वलाभो नान्यस्य । विशेष्यभागस्याप्युक्तौ तुप्रमेयत्वमात्रस्यापि तथात्वलाभाद्व्या-प्त्यधिकरणविकासकमित्यर्थः ॥

ततः किमित्यत आह ॥ तत्रेति ॥ द्वयोर्हेतुशरीरघटकयोर्मध्य इत्यर्थः ॥ अन्त्यस्येति ॥ व्याप्त्याश्रयविकासकस्येत्यर्थः । असिद्धिवारकस्यापीति शेषः ॥ अन्यथेति ॥ असिद्धिवारकत्वेनैव व्यर्थत्वे गुणाश्रयो द्रव्यमित्यत्र गुणात्यन्ताभावानधिकरणत्वरूपद्रव्यलक्षणे गुणानधिकरणत्वस्य आद्यक्षणस्थितघटादौ सत्त्वेऽपि द्वितीयादिक्षणस्थे तस्मिन्नभावेनाव्याप्ति-वारणायात्यन्ताभावेति विशेषणं नोपादीयेत । तस्य द्रव्यमितरेभ्यो भिद्यते गुणात्यन्ताभावानधिकरणत्वाद् व्यतिरेकेण गुणादिवदित्यत्र द्वितीयादि-क्षणस्थघटादौ भागासिद्धिवारकत्वात् । लक्षणमपि केवलव्यतिरेकीत्युक्तत्वेन व्यावृत्तिव्यवहारयोः साधने लक्षणस्य केवलव्यतिरेकित्वादिति भावः ॥ यद्वा गुणाभावानधिकरणत्वादित्युक्तावाद्यक्षणस्थघटे भागासिद्धिवारणायात्यन्तेति विशेषणं नोपादीयेतेत्यर्थः ॥

अस्त्वेवंप्रकृते किमित्यत आह ॥ शरीरेति ॥ अजन्यत्वा-दित्येवोक्तावङ्कुरादावसम्भावनया हेत्वसिद्धिशङ्कायां तत्रापि हेतुसत्त्वोपपाद-कत्वेन हेत्वधिकरणबाहु•यसम्पादकत्वेन हेतुविकासकम् । तत्रादृष्टाद्वारक-शरीरजन्यत्वाभावस्यप्रत्यक्षत एवावगमसम्भवात् । अतो न व्यर्थं शरीरविशेषणमित्यर्थः ।

------------------------------------------------------------------------

अपि च शरीराजन्यत्वादित्यत्र शरीरविशिष्टोऽभावो न हेतुः

## **तर्कताण्डवम्**

अपि च शरीराजन्यत्वादित्यत्र शरीरविशिष्टोऽभावो न हेतुः । किन्तु शरीरविशिष्टस्य जन्यत्वस्याभावः । स च विशेषणविशेष्ययोर-भावाभ्यां भिन्न एव । विशेषणविशेष्यसम्बन्धो विशिष्टमिति मते पदार्थन्तरमिति मते चप्रतियोगिभेदात् । विशेषणावच्छिन्नं विशेष्य-मेव विशिष्टमिति मतेप्रतियोगितावच्छेदकभेदात् । तादृशविशिष्टा-भावधीश्च न विशेषणज्ञानं विना युक्ता ।प्रतियोगितावच्छेदक-प्रकारकप्रतियोगिज्ञानसाध्यत्वादभावज्ञानस्य । एवं च शरीरविशेषणं विशेष्याभावविपरीतव्याप्त्याश्रयीभूतविशिष्टाभावोपस्थापनौपयिकं व्याप्तिग्रहौपयिकमेव । आश्रयज्ञानं विना व्याप्तेरग्रहात् (२०) ।

### **न्यायदीपः**

न केवलं हेतुविकासकत्वेन शरीरपदमर्थवत् किन्तु ‘‘विशिष्टस्योपाधेः साध्यव्यापकत्वमस्त्येव । उपाध्यभावश्चात्रप्रतिपक्षत्वेनोक्त’’ इति तत्त्वनिर्णयटीकोक्तदिशा विशिष्टाभावरूपहेतुस्वरूपोपस्थापकतयाऽपि व्याप्तिग्रहौपयिकत्वेनेत्याह ॥ अपि चेति ॥ अभाव इति ॥ जन्यत्वाभाव इत्यर्थः ॥ न हेतुरिति ॥ तथात्वे हि जन्यत्वाभावमात्रस्य गगनादाव-कर्तृकत्वेन व्याप्तस्य हेतुस्वरूपस्य अजन्यत्वपदेनैवोपस्थितिसम्भवेन शरीर-पदं व्यर्थं स्यात् । न चैवमित्यर्थः । स च भिन्न एवेत्यन्वयः । यदि न भिन्नस्तदा लाघवेन विशेष्याभावादेरेव व्याप्यतया विशिष्टाभावो न व्याप्यः स्यात् । न चैवमित्यर्थः ।

कुत इत्यतस्तद्व्यनक्ति ॥ विशेषणेति ॥प्रतिवादिमतानुरोधेनाह ॥ पदार्थान्तरमितीति ॥ अस्त्वतिरिक्तोऽभावस्ततः किमित्यत आह ॥ तादृशेति ॥प्रतियोगिनिर्विकल्पकादभावबुद्धेर् अभावाद्वास्तवमुपेत्याह ॥प्रतीयोगितावच्छेदकप्रकारकेति ॥ तथा च शरीरजन्यत्वत्वेन शरीरजन्यत्वज्ञानं न शरीरज्ञानं विना युक्तमित्यर्थः । ततः किमित्यत आह ॥ एवं चेति ॥

------------------------------------------------------------------------

नच गगनादौ व्याप्तिग्रहार्थं विशिष्टाभावग्रहकाले..

## **तर्कताण्डवम्**

नच गगनादौ व्याप्तिग्रहार्थं विशिष्टाभावग्रहकाले विशेष्या-भावस्यापि ग्रहनियमाल्लाघवेन तत्रैव व्याप्तिग्रहान्न विशिष्टाभावे तद्ग्रह इति वाच्यम् । विशेष्याभावाग्रहणेऽपि शब्दादिना विशिष्टाभावग्रहणेन नियमाभावात् । क्वचिदुपस्थितिमात्रेण लाघवादरे अयं घटो जन्यः कृतकत्वादित्यत्र लघुनि शीघ््र•ेपस्थितिके च घटत्वे सत्यपि कृतकत्व-निष्ठव्याप्तिग्रहंप्रतीवप्रकृतेऽपि लघौ विशेष्याभावे सत्यपि विशिष्टा-भावनिष्ठव्याप्तिग्रहंप्रति भिन्नविषयत्वेन गौरवस्याप्रतिबन्धकत्वात् । नहि नीलधूमनिष्ठा व्याप्तिर्धूमत्वेनेव विशिष्टाभावनिष्ठा व्याप्ति-र्विशेष्याभावत्वेन अवच्छेत्तुं शक्या । तत्र तदभावात् । येनावच्छेद-कांशे लाघवं सहकारि स्यात् ।

### **न्यायदीपः**

यदत्रोक्तं मणौ ‘‘शरीरजन्यत्वाभावो नाखण्डो हेतुः । यदि हि शरीरजन्यत्वं सकर्तृकत्वप्रयोजकं स्यात्तदा तदभावप्रयुक्तः सकर्तृकत्वाभाव इति तस्य साध्यव्याप्यता स्यात् । न चैवम् । किन्तु जन्यत्वम् । लाघवा-दि’’त्यादि तत्तु ‘‘अदृष्टाद्वारकशरीरजन्यत्वमुपाधिश्च’’ इत्यादिनोपाधेः सकर्तृकत्वप्रयोजकत्वप्रतिपादनपरपूर्वग्रन्थेनैव निरस्तमित्यभिप्रेत्य लाघवेन विशेष्याभावस्यैव व्याप्यत्वं न विशिष्टाभावस्येति विशिष्टाभावस्य व्याप्यत्वा-सिद्धिचोद्यं निराह ॥ न चेत्यादिना ॥ सामग्रीवशेनाजन्यत्वस्यापि क्वचिदुपस्थितिसम्भवादस्तु विशिष्टाभावस्याव्याप्यत्वमित्यत आह ॥ क्वचिदिति ॥ भिन्नविषयत्वेनेति ॥ विशिष्टाभावमध्ये विशेष्याभावस्या-प्रवेशात् । अत एव पूर्वं ‘‘विशेषणविशेष्ययोरभावाभ्यां भिन्न एव’’ इत्युक्तमिति भावः ।

नन्वखण्डस्य व्याप्यत्वेऽप्यखण्डनिष्ठा व्याप्तिर्जन्यत्वाभावत्वेनैवा-वच्छिद्यते । नीलधूमनिष्ठा व्याप्तिर्धूमत्वेनेव । तथा च हेतुस्वरूपोपस्थितौ विशेष्याभावविशिष्टाभावयोर्भिन्नत्वेन लाघवासहकारेऽप्यवच्छेदकग्रहे लाघवं सहकारि स्यादेवेत्यत आह ॥ न हीति ॥ तत्रेति ॥ विशिष्टाभावे जन्यत्वाभावत्वाभावादित्यर्थः ।

------------------------------------------------------------------------

नन्वेवं वह्न्यनुमापके धूमप्रागभावादौ..

## **तर्कताण्डवम्**

नन्वेवं वह्न्यनुमापके धूमप्रागभावादौ, पृथिव्या इतरभेदानुमापके पृथिवीत्वसमवाये च, त्वदभिमता व्यर्थविशेष्यता न स्यात् । धूमपृथिवीत्वादिनिष्ठव्याप्तितो धूमप्रागभावपृथिवीत्वसमवाय-निष्ठव्याप्तेर्भिन्नत्वेन तस्या धूमपृथिवीत्ववृत्तिधर्माभ्यामवच्छेत्तुम-शक्यत्वादिति चेन्न । इष्टापत्तेः ।

व्यर्थविशेष्योदाहरणं तु अयमभिधेयवान्प्रमेयवत्वे सति धूमवत्वादित्यादिकम् । नीलधूमादित्यादौ विशेषणाश्रय-निष्ठव्याप्तेर्विशेष्यतावच्छेदकेन धूमत्वेनावच्छेदसम्भवरूप-व्यर्थविशेषणतादुष्टिबीजस्येवप्रकृतेऽपि विशेष्यतावच्छेदकावच्छिन्न-निष्ठव्याप्तेर्विशेषणतावच्छेदकेनप्रमेयत्वेनावच्छेदसम्भवरूपस्य व्यर्थविशेष्यतादुष्टिबीजस्य सम्भवात् ।

तस्माद् व्यर्थविशेषणस्य न क्वापि व्याप्यत्वासिद्धित्वेन दूषणता । किन्तु विशिष्टस्य हेतुत्वाभिप्रायेणप्रयोगेऽधिकत्वेन । हेतुद्वयोक्तौ द्वितीये,प्रथमेन कृतकार्यत्वस्येव विशिष्टेऽपि विशेष्येण कृतकार्यत्वस्य दुष्टिबीजस्य सत्त्वात् । विशेष्यस्यैव हेतुत्वाभिप्राये त्वर्थान्तरत्वेन ।प्रकृते तु विशिष्टाभावरूपहेतुकार्यस्यान्येनाकरणा-न्नाधिकत्वम् ॥

नच विशिष्टाभावकार्यं विशेष्याभावेन कर्तुं शक्यम् । विशिष्टोप-स्थितौ विशेष्यस्योपस्थितिनियमवत्, विशिष्टस्य हेतुत्वे विशेषणस्य हेतुत्वनियमवच्च, विशिष्टाभावोपस्थितौ विशेष्याभावोपस्थिति-नियमस्य, तस्य हेतुत्वान्वये विशेष्याभावस्य हेतुत्वान्वयनियमस्य चाभावात् ॥

नाप्यर्थान्तरम् । असिद्धिवारकत्वेनप्रकृतोपयोगात् । एतदेवाभि-प्रेत्योक्तं टीकाकारैः ‘‘पक्षधर्मतासिद्ध्यर्थत्वात्’’ इति । तस्मा-त्सत्प्रतिपक्षत्वं दुष्परिहरम् ।

### **न्यायदीपः**

उक्तार्थे बाधकमाशङ्क्येष्टापत्त्या निराह ॥ नन्वित्यादिना ॥ वह्नीति ॥ गिरिर्वह्निमान् धूमप्रागभाववत्त्वात् । पृथिवी इतरभिन्ना पृथिवीत्व-समवायवत्त्वादित्यादावित्यर्थः । तर्हि व्यर्थविशेष्यत्वं क्वापि दोषो न स्यादित्यत आह ॥ व्यर्थेति ॥ आदिपदेन तादृशालोकवत्त्वादिग्रहः ।

नन्वत्राप्यखण्डं विशेष्यमात्रादन्यदेव व्याप्तमिति सुवचनमित्यतो व्यर्थविशेषणस्थल इवात्रापि दूषकताबीजप्रदर्शनेन व्यर्थविशेष्यतां व्यनक्ति ॥ नीलेति ॥ विशेषणाश्रयनिष्ठेति ॥ नैल्यरूपविशेषणयुक्तधूमनिष्ठेत्यर्थः । विशिष्टस्य पदार्थान्तरत्वाभावमतेनैवमुक्तिः । विशेष्यतावच्छेदकेन धूमत्वे-नेत्यर्थः ॥ सम्भवेति ॥ व्यभिचाराभावादिति भावः ॥ दुष्टीति ॥ विशेषणस्य दुष्टताबीजस्येत्यर्थः ।प्रकृतेऽपिप्रमेयवत्त्वे सति धूमवत्त्वा-दित्यादावित्यर्थः ॥ सम्भवरूपस्येति ॥प्रमेयवत्त्वादित्युक्तेऽपि व्यभिचाराभावादिति भावः ।

व्यर्थविशेषणस्य दूषणताबीजं निर्धारयन्नेव शरीराजन्यत्वे तन्नास्ती-त्युपपादयति ॥ तस्मादिति ॥ नीलधूमादेरपि व्याप्यताया उपपादना-दित्यर्थः ॥ अधिकत्वेनेति ॥ दूषणतेत्यनुषङ्गः । आधिक्यरूपनिग्रह-स्थानत्वेन हेतुनेत्यर्थः ।

अन्वितोपयुक्तापुनरुक्तकृतकार्यप्रयोगस्याधिकत्वात्कथमत्रान्येन कृत-कार्यत्वमित्यत आह ॥ हेतुद्वयेति ॥ धूमवत्त्वादालोकवत्त्वाच्चेत्येवंरूपेणेति भावः ॥ अर्थान्तरत्वेनेति ॥प्रकृतानुपयुक्तान्वितोक्तिरर्थान्तरमित्युक्ता-र्थान्तररूपनिग्रहस्थानत्वेनेत्यर्थः । अत्रापि दूषणता व्यर्थविशेषणस्य इत्यनु-षङ्गः ॥ एतदेवाभप्रेत्योक्तमिति ॥ विमतं विकर्तृकम् अस्मत्सम्मतकर्तृ-रहितत्वादिति तत्त्वनिर्णयटीकायामुक्तमित्यर्थः । शरीरेति विशेषणस्येति शेषः ।

------------------------------------------------------------------------

तदेवं कार्यत्वहेतोर्दुष्टतयाप्रमित्यनुन्मुखत्वाल्लाघवतर्कानुगृहीतेन..

## **तर्कताण्डवम्**

तदेवं कार्यत्वहेतोर्दुष्टतयाप्रमित्यनुन्मुखत्वाल्लाघवतर्कानुगृहीतेन तेन कर्त्रैक्यसिद्धिरिति निरस्तम् । कार्यसामान्यस्य कर्तृमात्रसापेक्ष-त्वेऽपि तद्विशेषस्य घटस्य कुलालरूपकर्तृसापेक्षत्ववत्, वेदस्य शरीर-सहकृतेश्वरसापेक्षत्ववच्च गुरुतरकार्यस्य सजातीयकारकसहितकर्तृ-सापेक्षत्वदर्शनेन त्वदुक्तैककर्तृकत्वविपरीतानेककर्तृकत्वेनाप्यनुमातुं शक्यत्वाच्च (२१) ॥

वैदिकेश्वरस्य तु वेदेनैव सर्वं सिद्धम् । तस्मान्न कार्यत्वहेतु-नेश्वरसिद्धिः ।

### **न्यायदीपः**

यदपि मणौ ‘‘ननु क्षित्यादावेककर्तृसिद्धिः कुतः’’ इत्यादिना ‘‘उच्यते’’ इत्यन्तेनैककर्तृसिद्धिमाक्षिप्य ‘‘यत्रप्रमाणे लाघवगुरुविषयता’’ इत्यादिना समाधानमुक्तं तदपि निराह ॥ तदेवमिति ॥ तद्विशेषस्येति ॥ कार्यविशेषस्येत्यर्थः ॥ शरीरेति ॥ ‘‘सर्गादावदृष्टभेदान् मीनशरीरोत्पत्ताव-दृष्टवदात्मसंयोगाददृष्टसहकृतप्रयत्नवदीश्वरसंयोगाद्वा सकलवेदार्थगोचरज्ञान-विवक्षासहकृतान्मीनकण्ठताल्वादिक्रियातज्जन्यसंयोगाद्वेदोत्पत्तिः’’ इति मण्युक्तेरिति भावः ॥ गुरुतरेति ॥ प्रासादादिरूपेत्यर्थः ॥ सजातीय-कारकेति ॥ कर्त्रन्तरादिरूपेत्यर्थः । मूलारूढत्वायाह ॥ त्वदुक्तेत्यादि ॥

विमतमनेककर्तृकं गुरुतरकार्यत्वात्प्रासादादिकार्यवदित्यनुमातुं शक्यत्वादित्यर्थः ।

नन्वेवं त्वन्मतेऽपीश्वरसिद्धिः कर्त्रैक्यसिद्धिर् नित्यज्ञानादिसिद्धिश्च न स्यात् । अनुमानस्य त्वया दूषितत्वादित्यतः ‘‘वैदिकेश्वरस्य तु वेदेनैव सर्वशक्तित्वोक्तेः सर्वमुपपद्यते’’ इति भाष्यवाक्यं हृदि कृत्वाह ॥ वैदिकेति ॥ वेदैकसमधिगम्येत्यर्थः ॥ वेदेनेति ॥ ‘‘द्यावा भूमी जनयन् देव एकः, परास्य शक्तिर्विविधैव श्रूयते स्वाभाविकी ज्ञानबलक्रिया च, यदात्मको भगवांस्तदात्मिका व्यक्तिः’’ इत्यादिभाष्याद्युक्तवेदेनेत्यर्थः ।

------------------------------------------------------------------------

एतेन अस्तु तर्हि ..

## **तर्कताण्डवम्**

एतेन अस्तु तर्हि परमाण्वोर्द्रव्यारम्भकसंयोगहेतुक्रियारूपकार्या-योजनेनेश्वरसिद्धिः । विमतं परमाण्वादि चेतनाधिष्टितं स्पन्दते जडत्वात् शरीरवदित्यनुमानात् । अन्यथा जडत्वहानेरिति निरस्तम् ।

१उक्तरीत्या त्वदुक्तविपरीतस्यास्मदादीनामेवादृष्टद्वाराप्यधिष्ठा-तृत्वस्य सम्भवेन सिद्धसाधनात् (२२) । अदृष्टाद्वारकेति विशेषणेऽ-प्रयोजकत्वात् । अनेनेश्वरसार्वज्ञ्यासिद्धेश्च । इदमुत्तरानुमानेष्वपि द्रष्टव्यम् ।

### **न्यायदीपः**

एवं–

‘‘कार्यायोजनधृत्यादेः पदात्प्रत्ययतः श्रुतेः ।

वाक्यात्सङ्ख्याविशेषाच्च’’

इति कुसुमाञ्जलिसङ्गृहीतेश्वरसाधकहेतूनां मध्ये मण्युक्तकार्यत्व-हेतुप्रपञ्चनं निरस्येदानीं ‘‘अनयैव दिशा सर्वाणि जगत्कारणमात्रसाधनानि स्वतन्त्रानुमानानि निरसनीयानि’’ इति शास्त्रयोनिसूत्रसुधोक्तिं विवृण्वानः कुसुमाञ्जल्युक्तहेत्वन्तराण्यपि क्रमेण निराह ॥ एतेनेत्यादिना ॥ कार्यायोजनेति ॥ यद्यपि कुसुमाञ्जलौ ‘‘आयोजना खल्वपि’’ इत्यादिना आयोजनमेव हेतुरुपात्तः । कार्येति कार्यत्वं हेतुः । तथापि ‘‘युज्यते संयुज्यते अन्योन्यं द्रव्यमनेनेत्यायोजनं द्व्यणुकारम्भकसंयोगजनकं सर्गाद्य-कालीनपरमाणुकर्म’’ इति वर्धमानोक्त्या कार्यपदेन १द्व्यणुकादिकार्यायोजन-मित्यप्यन्वयमुपेत्य कार्यायोजनेनेत्युक्तमिति ज्ञेयम् । क्वचित्तु आयोजनेनेत्येव पाठः ।

सिद्धिरित्युक्तंप्रयोगोक्त्या व्यनक्ति ॥ विमतमिति ॥ तत्किमित्यतः ॥ परमाण्वादीति ॥ आदिपदेन द्व्यणुकादिग्रहः । चेतनाधिष्ठितं सदेव स्पन्दत इति साध्यार्थः । अप्रयोजकत्वं हेतोर्निराह ॥ अन्यथेति ॥ चेतन-वत्स्वत एव स्पन्दवत्त्व इत्यर्थः । एतेनेत्युक्तं व्यनक्ति ॥ उक्तरीत्येति ॥

उक्तदोषनिरासायादृष्टाद्वारकचेतनेति विशेषणमाशङ्क्य निराह ॥ अदृष्टेति ॥ जडत्वहेतोरदृष्टद्वारकचेतनाधिष्ठितत्वेनाप्युपपत्तेरप्रयोजको हेतुरिति भावेनाह ॥ अप्रयोजकत्वादिति ॥

ननु अदृष्टस्यापि केनचिदधिष्ठातृचेतनेन भाव्यमिति स एवेश्वर इति चेन्न । तत्राधिष्ठातुः कृत्याभावात् । न तावन्नोदनादिकम् । अद्रव्यत्वात् । न चातिशयाधानम् । स किं गुणोऽतीन्द्रयः कश्चिच्छक्तिविशेेषः । न द्वयमपि । त्वया गुणे गुणान्तरानङ्गीकारात् । शक्त्यनभ्युपगमाच्च । नापि सहकारि-समवधानम् । अदृष्टादेव तदुपपत्तेः । नापि कार्यकारित्वम् । तस्यादृष्ट-स्वभावत्वात् । एककार्योत्पत्त्यनन्तरं कार्यान्तरानुत्पादनं चप्रबलादृष्टान्तर-प्रतिबन्धेनोपपत्तेरिति सुधायामेव व्यक्तत्वादिति भावेन दोषान्तरमाह ॥ अनेनेति ॥ उक्तानुमानेन कस्यचिच्चेतनस्यैव सिद्ध्या तत्सार्वज्ञ्यासिद्धेः । सार्वज्ञ्यस्य धर्मिग्राहकमानसिद्धत्वादितीश्वरवादोपक्रमात्पूर्वं त्वदुक्तमयुक्तमिति भावः ॥ इदमिति ॥ सार्वज्ञ्यासिद्धिदूषणमिर्थः ।

------------------------------------------------------------------------

ऐतेनैव विमतं ब्रह्माण्डादि धारकप्रयत्नवता..

## **तर्कताण्डवम्**

ऐतेनैव विमतं ब्रह्माण्डादि धारकप्रयत्नवता धृतं गुरुत्वे सत्यपाति-त्वाद् वियति विहङ्गमशरीरवत् । विमतं ब्रह्माण्डादिप्रयत्नवद्विनाश्यं विनाशित्वात् पाट्यमानपटवदिति निरस्तम् । उक्तसिद्धसाधना-प्रयोजकत्वान्यतरानिस्तारात् ।

### **न्यायदीपः**

धृतिरूपं हेत्वन्तरमपि कुसुमञ्जल्युक्तदिशाऽनूद्य निराह ॥ एतेनेति ॥ ब्रह्माण्डादीत्यादिपदेन पृथिव्यादिग्रहः । साध्ये व्यापकतासम्पत्तये धारकेतिप्रयत्ने विशेषणम् । अन्यादृशप्रयत्नस्य अपतनाहेतुत्वात् । लघुवस्तुन्य-पतनवति व्यभिचारवारणाय गुरुत्वे सतीति हेतुविशेषणम् । पतमाने गुरुत्व-वति तन्निरासाय विशेष्यम्– वियतीति । गगने विहरत्पक्षिशरीरं यथाप्रयत्नवता चेतनेन विहगजीवेन धृतं तथा ब्रह्माण्डादिधारकः कश्चन चेतनः सिद्ध्यति । स एवेश्वर इति भावः ।

धृत्यादेरित्यत्रादिपदोपात्तानुमानं व्यनक्ति ॥ विमतमिति ॥ उक्तेति ॥ एतच्चोपलक्षणम् ।प्रबलादृष्टप्रतिबन्धेन गुरुत्ववतोप्यपतनोपपत्त्याप्य-प्रयोजकत्वमपातित्वहेतोः । सन्दिग्धासिद्धत्वं च ‘‘पततोपि तस्य महत्त्वेन पतनानुपलम्भसम्भवात्’’ इति सुधोक्तमपि ध्येयम् ॥

------------------------------------------------------------------------

नच घटादिनिर्माणं स्वतन्त्रपुरुषविश्रान्तं..

## **तर्कताण्डवम्**

नच घटादिनिर्माणं स्वतन्त्रपुरुषविश्रान्तं निर्माणत्वाद् इदानीन्तनापूर्ववस्तुनिर्माणवत्, घटादिशब्दव्यवहारः स्वतन्त्रपुरुष-विश्रान्तः व्यवहारत्वाड् डित्थादिशब्दव्यवहारवत्, लिपिव्यवहारः स्वतन्त्रपुरुषविश्रान्तः व्यवहारत्वाद् इदानीन्तननूतनलिपिव्यवहार-वदित्याद्यनुमानैस्तत्सिद्धिरिति वाच्यम् ।

लाघवेन सर्गादिभवानां सुप्तप्रबुद्धन्यायेन त्वदभिमतविपरीतस्य कल्पान्तरीयसंस्कारोद्बोधमात्रस्य कल्पनादेव घटादिनिर्माणादेरुपपत्त्या हेतूनामप्रयोजकत्वात् । अन्यथा ईश्वरस्य, द्व्यणुकादिक्रमेणारब्ध-तदीयानन्तशरीरादेश्च कल्पने गौरवात् (२३) ।

### **न्यायदीपः**

पद्यते गम्यते व्यहाराङ्गमर्थोऽनेनेति वृद्धव्यवहार एव पदशब्देनोच्यते । ततोपीश्वरसिद्धिः । तथाहि । यदेतत्पटादिनिर्माणनैपुण्यं कुविन्दादीनां वाग्व्यावहारश्चेत्यादिकुसुमाञ्जल्युक्तिं हृदि कृत्वा पदादीश्वरसिद्धिरित्येतदपि निराह ॥ नचेत्यादिना ॥ स्वतन्त्रेति ॥ तज्जातीयनिर्माणानुपजीवित्वं पुरुषस्य स्वातन्त्र्यम् । द्वितीये तु तज्जातीयव्यवहारानुपजीवित्वम् । तत्र पर्यवसितत्वं तत्र विश्रान्तत्वम् । अस्मदादिपुरुषविश्रान्तत्वेन बाधवारणाय ॥ स्वतन्त्रेति ॥ लाघवेनेत्यस्य कल्पनादित्यन्वयः ॥ सुप्तेति ॥ पूर्वकालैकेति समासः । सुप्तः सन् यः पश्चात्प्रबुद्धः स यथा सुप्तेः पूर्वमनुभूतं स्मृत्वा घटनिर्माणादि करोति तथैव सृष्ट्यादावदृष्टादिवशेन लब्धदेहः सर्गाद्यकालीनकुलालादिरेवप्रयात्पूर्वकालीनानुभवजन्यसंस्कारोद्बोधेन प्रागनुभूतं स्मृत्वा सर्गादौ घटादिनिर्माणं तद्व्यवहारं च करोतीत्युपपत्त्या त्वदभिमतस्वतन्त्रपुरुषकृतत्वासिद्धेरप्रयोजकत्वादित्यर्थः ।

तर्कपराहतिं चाह ॥ अन्यथेति ॥ स्वतन्त्रपुरुषेणैव घटादि-नानाचित्रनिर्माणानां सृष्ट्यादौ कृतत्वे कुलालकुविन्दादिनानाशरीराणां धारणेनेश्वर एव तानि तानि विचित्रनिर्माणानि करोतीत्यनन्तदेहकल्पन-मीश्वरस्य स्यात् । तानि च द्व्यणुकादिक्रमेण जन्यानीति कल्पनीयमित्य-प्रामाणिकानेककल्पनाद्गौरवमित्यर्थः ॥

------------------------------------------------------------------------

नच वाच्यं सर्गादौ..

## **तर्कताण्डवम्**

नच वाच्यं सर्गादौ ब्राह्मणत्वादेरधिकारस्याज्ञाने कर्मानुष्ठाना-सम्भवात् स्वतस्तदभिज्ञः कश्चित्स्वीकार्य इति । स्तनपानप्रवृत्ति-हेत्विष्टसाधनतानुमितिहेतुव्याप्तिस्मृतिवत् सर्गादिभवानां प्राचीनकल्पा-नुष्ठितस्य ब्राह्मण्यादिहेतोः कर्मणः, तस्य ब्राह्मणत्वाविनाभावस्य च, स्मृतिसम्भवात् ।

### **न्यायदीपः**

‘‘प्रत्ययपदेनात्राश्वासविषयः प्रामाण्यमुच्यते’’ इत्यदिना ‘‘न चासर्वज्ञो धर्माधर्मयोः स्वातन्त्र्येणप्रभवति’’ इत्यन्तेन कुसुमाञ्जलिग्रन्थेनोक्तंप्रत्यया-दीश्वरसिद्धिरित्येतत्प्रमेयमपि निष्कृष्यानूद्य निराह ॥ नच वाच्य-मित्यादिना ॥

॥ स्वतस्तदभिज्ञ इति ॥ अन्यथाऽनाश्वासेनानुष्ठानलोपापत्तेरिति भावः ॥ स्तनेति ॥ स्तनपानप्रवृत्तिहेतुर्या इष्टसाधनतानुमितिस् तद्धेतु-व्याप्तिस्मृतिवदित्यर्थः ॥ सर्गेति ॥ सर्गादावुत्पन्नानां ब्राह्मणादीनामित्यर्थः ॥ तस्येति ॥ कर्मण इत्यर्थः ।

------------------------------------------------------------------------

ननु त्र्यणुकपरिमाणं सङ्ख्याऽसमवायिकारणकं..

## **तर्कताण्डवम्**

ननु त्र्यणुकपरिमाणं सङ्ख्याऽसमवायिकारणकं परिमाणप्रचया-जन्यजन्यपरिमाणत्वात् । एतद्घटारम्भककपालद्वयसमानपरिमाणक-कपालत्रयारब्धघटान्तरगतातिशयितपरिमाणवत् । नच विशेषणा-सिद्धिः । त्र्यणुकपरिमाणस्य द्व्यणुकपरिमाणजन्यत्वे तद्वदेवाणुत्वा-पत्तेः । निरवयवावयवारब्धे द्व्यणुके द्व्यणुकान्तरनिष्ठभूयोवयवा-संयोगित्वे सति तत्संयोगित्वरूपस्यप्रचयस्याप्यसम्भवात् । तस्मात् त्र्यणुकपरिमाणंप्रति द्व्यणुकवृत्तित्रित्वसङ्ख्यैवासमवायिकारणम् ।

एवं परमाणुपरिमाणं न परिमाणारम्भकम् अणुपरिमाणत्वाद् द्व्यणुकपरिमाणवत् । नचाप्रयोजकता । द्व्यणुकपरिमाणस्य १परमाणुपरिमाणादणुतमत्वापत्तेः । तस्मात्परिशेषाद् द्व्यणुकपरि-माणस्य परमाणुनिष्ठद्वित्वसङ्ख्यैवासमवायिकारणम् । ते च त्रित्व-द्वित्वे अपेक्षाबुद्धिजन्ये अनेकवृत्तिसङ्ख्यात्वाद् घटवृत्तिद्वित्वादिवत् । अपेक्षाबुद्धिश्चास्मदादिष्वसम्भाविनी तदाधारमीश्वरं कल्पयतीति चेन्मैवम् ।

### **न्यायदीपः**

श्रुतेरिति हेतोर्ह्ययमर्थः । वेदाः सर्वज्ञप्रणीता वेदत्वाद्व्यतिरेकेण पामरवाक्यवदिति श्रुतिरूपकार्येण व्यतिरेकिहेतुनेश्वरसिद्धिरिति । वाक्या-दित्यस्य तु वेदवाक्यानि पौरुषेयाणि वाक्यत्वादस्मदादिवाक्यवदित्यन्वयिना वाक्यत्वहेतुनेश्वरसिद्धिरिति । तदुभयमपि वेदापौरुषेयत्ववादे निरस्तमित्युपेत्य

‘‘सङ्ख्याविशेषाच्च साध्यो विश्वकृदव्ययः’’

इत्यस्यप्रपञ्चनपरेण ‘‘सङ्ख्याविशेषात् खल्वपि’’ इत्यादिना कुसुमाञ्जलिग्रन्थेनोक्तं निष्कृष्यानुवदन् शङ्कते ॥ नन्वित्यादिना ॥ द्रव्यत्वेन हेतुना त्र्यणुकस्य परिमाणवत्त्वे सिद्धे तस्य परिमाणस्य कार्यगुणत्वेन जन्यत्वे च सति भावकार्यस्य च कारणत्रयजन्यतया त्र्यणुकस्य समवायिकारणस्यादृष्टाद्विनिर्मितस्य भावेऽप्यसमवायिकारणं द्व्यणुक-गतत्रित्वसङ्ख्या वाच्या त्रिभिर्द्व्यणुकैस्त्र्यणुकारम्भादिति भावेन सङ्ख्याजन्यत्वं तावद्वर्धमानोक्तप्रयोगोक्त्या साधयति ॥ त्र्यणुकपरिमाणमिति ॥ तदुक्त-रीत्या द्व्यणुकपरिमाणस्य पक्षतोपगमेनोक्तरूपसाध्यसाधनेऽपि वक्ष्यमाणदिशा परमाणुगतद्वित्वरूपसङ्ख्यानिमित्तकारणापेक्षाबुध्याश्रयत्वेनेश्वरसिद्धिरस्ति । तथापि परमाणुद्व्यणुकपरिमाणयोर्द्वयोरप्यणुपरिमाणत्वाद् द्व्यणुकपरिमाण-पक्षतापक्षे हेतोर्विशेषणसिद्धेर्वक्ष्यमाणदिशा परिहर्तुमशक्यत्वात् त्र्यणुक-परिमाणस्य पक्षत्वोक्तिः । हेतौ परिमाणाजन्येत्युक्त्या घटादिपरिमाणे,प्रचया-जन्येत्युक्त्या तूलपिण्डपरिमाणे, जन्येत्युक्त्या परमाण्वादिपरिमाणे, गुणत्वा-दित्यनुक्त्वा परिमाणेत्युक्त्या घटगतरूपादौ, व्यभिचारशङ्का निरस्ता । न च हेतोरप्रयोजकत्वं शङ्क्यम् । जन्यपरिमाणस्य सङ्ख्यापरिमाणप्रचयरूप-त्रितयजन्यत्वात् । द्वाभ्यामजन्यत्वे सति जन्यत्वस्य सङ्ख्याजन्यत्वेन विनानुपपत्तेरिति भावः ॥

वर्धमानाद्यनुक्तमपि दृष्टान्तं स्वयं दर्शयति ॥ एतद्घटेति ॥ कश्चिद्बुद्धि-स्थो घट एतद्घटपदेन उच्यते । घटान्तरगतातिशयितपरिमाणे कपाल-स्थत्रित्वसङ्ख्याजन्यत्वरूपसाध्यस्योक्तरूपहेतोश्च सत्त्वं व्यक्तमिति भावः ॥ अणुत्वापत्तेरिति ॥ तथा च त्र्यणुकस्याप्रत्यक्षतापत्तेरिति भावः ।

प्रचयस्वरूपं वदन्नेव तदजन्यत्वं व्यनक्ति ॥ निरवयवेति ॥ निरवयवाभ्यां परमाणुरूपावयाभ्यामारब्ध इत्यर्थः । वर्धमानोक्त-प्रयोगान्तरमाह ॥ एवमिति ॥ सङ्ख्याया एव जनकत्वेन द्व्यणुकपरिमाण-स्याजनकत्वे सतीत्यर्थः । परमाणुगतद्वित्वसङ्ख्ययैव द्व्यणुकपरिमाणजन्म न तु तत्परिमाणेनेति न बाधो द्व्यणुकपरिमाणानुत्पादो वा शङ्क्य इति भावः । अयं चप्रयोगो द्व्यणुकपरिमाणे । तत्रोक्तप्रयोगोऽत्रापि ध्येयः ।

द्व्यणुकपरिमाणेऽणुत्वस्योपगमेनेष्टापत्तिनिरासायाह ॥ अणुतमत्वेति ॥ तस्मादिति ॥ परिमाणस्याजनकत्वात्प्रचयस्य च प्रागुक्त-रूपस्यासम्भवादित्यर्थः । ततश्च किमीश्वरसिद्धावागतमित्यतः कुसुमाञ्जल्युक्तप्रयोगमाह ॥ ते चेति ॥ द्व्यणुकपरमाणुगते इत्यर्थः । एकत्वे व्यभिचारवारणाय हेतावनेकवृत्तीत्युक्तिः । संयोगादौ तद्वारणाय सङ्ख्यात्वादित्युक्तिः ॥ तदाधारमीश्वरमिति ॥ द्वित्वस्य निमित्तकारण-भूतापेक्षाबुद्धिनाशनाश्यत्वनियमेऽपीश्वरबुद्धेर्नित्यतया कारणान्तरनाशप्रयुक्त एव परमाण्वादिगततदि्द्वत्वादिनाश इति न तस्य नित्यत्वशङ्केति भावः ।

------------------------------------------------------------------------

सङ्ख्यायोनित्वेऽपि द्व्यणुकपरिमाणंप्रति..

## **तर्कताण्डवम्**

सङ्ख्यायोनित्वेऽपि द्व्यणुकपरिमाणंप्रति त्वदुक्तपरमाणुगत-द्वित्वविपरीतयोः परमाणुगतैकत्वयोस् त्र्यणुकपरिमाणं चप्रति द्व्यणुकनिष्ठैकत्वानामसमवायिकारणत्वसम्भवात् । एकत्वानाम-नेकत्वेऽपि कप्तत्वात् । द्वित्वत्रित्वयोस्तुप्रत्येकमेकत्वेऽपि कल्प्य-त्वात् (२४) ।

नच त्र्यणुकपरिमाणस्य द्व्यणुकगतानेकैकत्वासमवायिकारणकत्वे द्व्यणुकपरिमाणवदणुत्वं स्यादिति वाच्यम् । अणुत्वरूपं विशेषंप्रति नित्यसङ्ख्यात्वेन महत्वरूपं विशेषंप्रति जन्यसङ्ख्यात्वेन हेतुत्वो-पपत्तेः ।

### **न्यायदीपः**

आद्यहेतोरन्यथोपपत्त्या त्वदभिमतापेक्षाबुद्ध्याश्रयत्वेन नेश्वरसाधकतेत्य-प्रयोजकत्वमिति भावेन सिद्धान्तयति ॥ मैवमित्यादिना ॥ सङ्ख्या-योनित्वेऽपीति ॥ द्व्यणुकत्र्यणुकपरिमाणयोः परमाणुद्व्यणुकगत-सङ्ख्याजन्यत्वेऽपीत्यर्थः । अपीत्यभ्युपगमवादः ॥ द्व्यणुकेति ॥ द्व्यणुकत्रयनिष्ठेत्यर्थः ।

ननु नैवं सम्भवति । एकत्वानामनेकत्वात् । द्वित्वत्रित्वयोस्तुप्रत्येकमेकैकत्वेन लाघवात् । द्व्यणुकत्र्यणुकगतपरिमाणयोर्द्वयोरपि स्वावयवगतैकत्वसङ्ख्याजन्यत्वाविशेषेण त्र्युणुकपरिमाणस्याप्यणु-त्वापत्तेश्चेत्यत आद्यं निराह ॥ एकत्वानामिति ॥ अन्त्यमाशङ्क्य निराह ॥ न चेति ॥ नित्येति ॥ परमाणुगतैकत्वयोर् नित्यत्वात्तज्जन्यं द्व्यणुक-परिमाणमणु । द्व्यणुकगतानां त्रयाणामेकत्वानां जन्यत्वात्तज्जन्यं त्र्यणुकपरिमाणं महदित्युपपत्तेरित्यर्थः ॥

यद्यपि त्रिभिरेकत्वैर्जन्यत्वादेव त्र्यणुकपरिमाणं महद् एकत्व-द्वयजन्यत्वाद् द्व्यणुकपरिमाणमण्विति सुवचम् । तथापि चतुरणकादि-परिमाणस्यापि सङ्ख्यात एव जननोपपत्तेरिति वैशेषिकाधिकरणसुधोक्तदिशा सर्वकार्यपरिमाणानामप्येकरूपत्वलाभेन कप्ततत्तत्समवायिकारणगतानेकैकत्व-सङ्ख्याजन्यत्वमेव स्यात् । त्र्यणुकादिकार्यगतपरिमाणस्य सर्वस्यापि त्वन्मते महत्त्वेन जन्यसङ्ख्योत्पन्नत्वेनाणुपरिमाणवैलक्षण्योपपत्तेरिति भावेनैव जन्यसङ्ख्यात्वेनेत्येवमुक्तम् ।

ननु काणगतैकत्वसङ्ख्यायाः कार्यगतपरिमाणंप्रति नियतपूर्ववृत्तित्वेऽपि द्वित्वत्रित्वादिसङ्ख्यांप्रत्यसमवायिकारणतया कप्तत्वेन तन्तुरूपादे-रिवान्यथासिद्धत्वान्न परिमाणकारणत्वं कुतस् तद्विशेषासमवायिकारणत्वमिति चेन्न । अन्यत्र तथात्वेऽपि परमाणुगतैकत्वसङ्ख्याया असम्भावितापेक्षाबुद्धि-जन्यपरमाण्वादिगतद्वित्वबहुत्वसङ्ख्येप्रत्यसमवायित्वकल्पनापेक्षया परिमाणासमवायिकारणत्वकल्पनस्यैवोचितत्वात् । तद्धेतोरेवास्तु हेतुत्वं किं तेनेति न्यायात् । एकत्वं तु कप्तत्वात् कल्प्यद्वित्वाद्यपेक्षया लघ्वित्युक्तम् ।

------------------------------------------------------------------------

किञ्च द्रव्यारम्भकत्वेन क्लृप्तस्य ..

## **तर्कताण्डवम्**

किञ्च द्रव्यारम्भकत्वेन क्लृप्तस्य त्वदुक्तसङ्ख्याविपरीतस्यैकस्य संयोगस्यैव परिमाणहेतुता कल्प्या । नियतपूर्ववृत्तित्वेन कप्ते तस्मिन्न-नन्यथासिद्धिमात्रकल्पने लाघवात् । न तु द्वित्वस्य । तत्स्वरूपस्या-नन्यथासिद्धिनियमपूर्ववृत्तित्वानां च कल्पने गौरवात् (२५) ॥

किञ्चेदानीन्तनब्राह्मणस्य ब्राह्मणपूर्वकत्वेऽपि सर्गादिकालीनस्य तस्यादृष्टविशेषोपहितभूतपूर्वकत्ववद् इदानीन्तनद्वित्वादेरपेक्षाबुद्धि-जन्यत्वेऽप्यादिकालीनस्यादृष्टविशेषोपहितपरमाणुमात्रपूर्वकत्वमस्तु । अन्यथा नित्यापेक्षाबुद्धिवन्नित्यब्राह्मणोऽपि कल्प्यः स्यात् ।

युक्तं चैतत् । अन्यथा समवाय्यपेक्षाबुद्धिनाशरूपयोः परमाणु-वृत्तिद्वित्वनाशहेत्वोरभावेन तन्नाशाभावापातात् । अदृष्टविशेषो-पहिताया ईश्वरनिष्ठापेक्षाबुद्धेर्हेतुत्वेन तन्नाशाद् द्वित्वनाशे आवश्य-कत्वाददृष्टविशेष एव हेतुरस्तु । न चैवमननुगमः । ब्राह्मणवद्वैजात्य-सम्भवात् ।

### **न्यायदीपः**

यद्येकत्वानामनेकत्वेनापरितोषं मन्यसे तर्हि कप्तत्वाद्द्रव्यारम्भकमेव परिमाणारम्भकमस्तु । किं सङ्ख्ययापीत्याह ॥ किञ्चेति ॥ एकस्येति ॥ त्र्यणुकारम्भकद्व्यणुकत्रयसंयोगस्यानेकत्वेऽपि द्व्यणुकारम्भकपरमाणुद्वय-संयोगस्यैकत्वादेकस्येत्युक्तम् । अत एवाग्रे ‘‘न तु द्वित्वस्ये’’त्येवोक्तिः ।

ननु द्रव्योत्पत्तावन्यथाद्धिस्य कथं परिमाणहेतुतेत्यत आह ॥ नियतेति ॥ अनन्यथेति ॥ अनन्यथासिद्धिश्च नियमश्च पूर्ववृत्तित्वं च तेषामिति विग्रहः । द्वित्वजन्यत्वेऽपि परिमाणस्य नेश्वरसिद्धिरित्याह ॥ किञ्चे-दानीन्तनेति ॥ ‘‘ब्राह्मण्यां ब्राह्मणाज्जातो ब्राह्मणः परिकीर्तितः’’ इति स्मृतेराह ॥ ब्राह्मणस्येति ॥ भूतेति ॥ पृथिव्यादिपञ्चमहाभूतेत्यर्थः । सर्गादावदृष्टोपगृहीतभूतभेदान्मीनादिशरीरोत्पत्तावित्यादिमणिकृदाद्युक्तेरिति भावः ।

वैजात्ये समानेऽपि कोऽत्र पक्षे विशेष इत्यत आह ॥ युक्तं चैतदिति ॥ अन्यथेति ॥ नित्येश्वरापेक्षाबुद्धिजन्यत्व इत्यर्थः ॥ तन्नाशेति ॥ द्वित्वनाशेत्यर्थः । ईश्वरापेक्षाबुद्धेर्नित्यत्वादविनाशेऽपि तदुत्पादितद्वित्वादे-र्निमित्तान्तरनाशेन नाश इति वर्धमानोक्तमाशङ्क्य निराह ॥ अदृष्टेति ॥ तन्नाशेति ॥ अदृष्टनाशेत्यर्थः ॥ न चैवमिति ॥ क्वचिददृष्टोपहित-परमाणुपूर्वकत्वे क्वचिदपेक्षाबुद्धिपूर्वकत्वे च सतीत्यर्थः ॥ ब्राह्मणवदिति ॥ आदिकालीनब्राह्मणस्य कारणवैजात्यवदिहापि सम्भवादित्यर्थः । यद्वा तृणारणिमणिन्यायेनादिकालीनेदानीन्तनयोब््रर्•ह्मणयोर्भिन्नकारणजन्ययोर् वैजात्यवदिहाप्युपपत्तेरित्यर्थः ।

------------------------------------------------------------------------

किञ्च द्वित्वादेरपेक्षाबुद्धिजन्यतैव न

## **तर्कताण्डवम्**

किञ्च द्वित्वादेरपेक्षाबुद्धिजन्यतैव न । अन्वयव्यतिरेकानुविधानस्य व्यञ्जकत्वेनाप्युपपत्तेः । न चाविनिगमः । सेनादिबुद्ध्यालम्बनस्येय-त्तयाऽनिश्चितानेकैकत्वबुद्धिजन्यस्य बहुत्वस्य सत्त्वेऽपि इयत्तया विनिश्चितैकत्वबुद्धिरूपव्यञ्जकाभावेन शतत्वाद्यप्रतीत्या व्यञ्जकत्वस्य त्वयापि स्वीकारात् ।

वस्तुतस्तु द्व्यणुकादिपरिमाणं त्वदुक्तसङ्ख्याविपरीतपरिमाण-जन्यमेव । परमाणुद्व्यणुकपरिमाणं परिमाणारम्भकं द्रव्यसमवायि-कारणपरिमाणत्वात् त्र्यणुकपरिमाणवदित्याद्यनुमानात् (२६) ।

### **न्यायदीपः**

द्वित्वादेरपेक्षाबुद्धिजन्यत्वमभ्युपेत्योक्तम् । वस्तुतस्तदेव नास्ति । येन तदाश्रयतयेश्वरसिद्धिः स्यादित्याह ॥ किञ्चेति ॥ तदन्वयाद्यनुविधानात्कथ- मित्यत आह ॥ अन्वयेति ॥ एवमुत्प््रोक्ष्य स्वयं १पक्षचतुष्टयमुक्त्वा इदानीं

‘‘महत्त्वं चैव दीर्घत्वं त्र्यणुकाद्येषु कल्पितम् ।

तस्माच्च सदृशं कार्यं तत्कार्येषूपजायते ॥

यथा तथैव ह्रस्वत्वात्पारिमाण्डल्यतोऽपि हि।

जायेत सदृशं कार्ये परिमाणं समत्वतः’’ ।

इत्यादिवैशेषिकाधिकरणानुव्याख्यानोक्तसमाधिमाह ॥ वस्तुतस्त्विति ॥ विपर्ययेणापीत्यादिवाक्यारूढत्वाय त्वदुक्तसङ्ख्याविपरीतेत्युक्तिः ।

सुधोक्तप्रयोगमाह ॥ परमाणुद्व्यणुकपरिमाणमिति ॥ समुदायाभि-प्रायमेकवचनम् । परिमाणे इत्यर्थः । स्वस्वकार्यद्व्यणुकत्र्यणुकगतपरिमाणा-रम्भके इति साध्यार्थः । द्रव्यसमवायिकारणगतपरिमाणत्वादिति हेत्वर्थः । अत्र द्रव्येत्युक्त्या शब्दसमवायिकारणगतगगनपरिमाणे, समवायीत्युक्त्या घटकारणदण्डादिपरिमाणे, गुणत्वादित्यनुक्त्वा परिमाणत्वादित्युक्त्या परमाण्वादिगतरूपादौ व्यभिचारशङ्कानिरासः । आदिपदेन ‘‘द्व्यणुकत्र्यणुक-परिमाणे स्वाश्रयसमवायिकारणगतपरिमाणारब्धे कार्यगतपरिमाणत्वाच् चतुरणुकादिपरिमाणव’’ दित्यादिसुधोक्तग्रहः । इत्याद्यनुमानात् परिमाणजन्य-मेवानुमीयत इति पूर्वेणान्वयः ।

------------------------------------------------------------------------

नच परमाणुपरिमाणं परिमाणानारम्भकं..

## **तर्कताण्डवम्**

नच परमाणुपरिमाणं परिमाणानारम्भकं नित्यपरिमाणत्वाद् गगनपरिमाणवत्, अणुपरिमाणत्वान् मनःपरिमाणवदित्यनेन सत्प्रति-पक्षता । द्रव्यसमवायिकारणपरिमाणत्वाभावस्योपाधित्वात् ।

न चाप्रयोजको हेतुः । कारणगतगुणानां कार्यगुणंप्रति सजातीय-त्वेनारम्भकत्वस्यौत्सर्गिकत्वात् । परिमाणसामान्यंप्रति कारणत्व-ग्रहदशायां परिमाणत्वस्य नियमेनोपस्थितेश्च ।

### **न्यायदीपः**

सुधोक्ते एवप्रतिपक्षशङ्कातत्समाधाने चाह ॥ न चेत्यादिना ॥ मृत्पिण्डादिपरिमाणे व्यभिचारवारणाय हेतौ नित्येत्युक्तिः ॥ द्रव्येति ॥ गगनकालादिपरिमाणे साध्यव्यापकत्वात् साधनवति पक्षेऽभावेन साधना-व्यापकत्वादिति भावः । न च पूर्वसाधनव्यतिरेकत्वान्नायमुपाधिः,प्रतिपक्षमात्रोच्छेदापत्तेरिति वाच्यम् । प्राचीनहेतोरनुकूलतर्कवत्त्वेन साध्यव्याप्यत्वनिश्चये सति तद्व्यतिरेकस्यप्रतिपक्षानुमाने साध्य-व्यापकत्वनिश्चयात् । यत्र तु स्थापनाया आभासत्वं तत्रैव विशेषा-दर्शनदशायां सत्प्रतिपक्षे पूर्वसाधनव्यतिरेकस्य साध्याव्यापकत्वेनानुपाधि-त्वम् । यथा शब्दोऽनित्यः गुणत्वादित्यत्र शब्दो नित्यो व्योमैकगुणत्वा-दित्यनेन सत्प्रतिपक्षे गुणत्वाभावोनोपाधिः । जलपरमाणुरूपे साध्याव्याप-कत्वात् । अत्र पूर्वसाधनव्यतिरेकस्याऽप्युपाधित्वे न कोपि दोष इति भावेन स्थापनायां निरुपाधिसहचारकार्यकारणभावग्रहरूपानुकूलतर्कौ व्यनक्ति ॥ न चाप्रयोजको हेतुरित्यादिना ।

॥ औत्सर्गिकत्वादिति ॥ जातित एव प्राप्तत्वाद् अपवादाभावे तस्यापिप्रमाणत्वात् । बाधकस्य चेहाग्रे निरसिष्यमाणत्वाद् अस्याप्यु-त्सर्गविषयत्वमेवेति भावः ।

नचैवमपि तूलपिण्डादिपरिमाणस्य शिथिलभूयोऽवयवसंयोगरूपप्रचयमात्र-जन्यत्वात् तूलपिण्डसमवायिकारणगतपरिमाणे व्यभिचारी स्थापनाहेतुरिति वाच्यम् । तस्यापि पक्षतुल्यत्वात् । न चैवं सत्यंशे बाधः ।प्रचयकारण-ताया अप्यनिवारणात् । न चोभयकारणत्वकल्पने गौरवदोषः । ‘‘द्वयोरपि कप्तशक्तित्वा’’दिति सुधायामेवोक्तत्वात् । न च कप्तशक्तित्वं परिमाणे असिद्धम् । कारणगतेत्यादिनोक्ततर्कद्वयसिद्धत्वात् । वक्ष्यमाणदिशाप्रचयसङ्ख्ययोः परिमाणहेतुत्वादिति भावः ।

[Load More](javaऽcriptःvoid(0))
