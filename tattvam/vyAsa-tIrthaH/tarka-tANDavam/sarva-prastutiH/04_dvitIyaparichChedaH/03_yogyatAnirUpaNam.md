+++
title = "०३ योग्यतानिरूपणम्"
upstream_url = "https://dvaitavedanta.in/category-details/12629/4780/sharav/taraka/thavat/yagaya"
+++
## अथ का योग्यता ? न तावत्सजातीयेऽन्वयदर्शनं योग्यता

**अथ योग्यतानिरूपणम् ।**

## **तर्कताण्डवम्**

अथ का योग्यता ? न तावत्सजातीयेऽन्वयदर्शनं योग्यता । पयसा सिञ्चति इत्यनाप्तवाक्येऽतिव्याप्तेः । किञ्च यथाकथञ्चित् साजात्यमयोग्यसाधारणम् । पदार्थतावच्छेदकधर्मेण वा तात्पर्य-विषयीभूतान्वयप्रतियोगितावच्छेदकधर्मेण वा साजात्यं तु अद्यजातः पयः पिबतीत्यादावव्याप्तम् ॥

नापि समभिव्याहृतपदार्थसंसर्गाभावव्याप्यधर्मशून्यत्वं योग्यता । प्रमेयमभिधेयमित्यादौ संसर्गाभावस्याप्रसिद्ध्या न्यायमते तत्राव्याप्तेः । समभिव्याहृतपदार्थसंसर्गो योग्यता इत्येतावतैव पूर्णत्वेन शेष-वैयर्थ्याच्च । अनाप्तवाक्ये अतिव्याप्तेश्च ॥

एतेनैव समभिव्याहृतपदार्थसंसर्गव्याप्यधर्मवत्त्वं वा, अन्वय-प्रतियोगितावच्छेकधर्मवत्त्वं वा योग्यतेति निरस्तम् । उक्तरीत्या शेषवैयर्थ्यात् । अनाप्तवाक्येऽतिव्याप्तेश्च ।

### **न्यायदीपः**

‘‘प्रतीतान्वयस्य प्रमाणविरोधाभावो योग्यता’’ इति प्रमाणपद्धत्युक्तिं समर्थयमानः प्रसक्तपक्षान्पूर्ववादिमुखेन प्रत्याख्याति ॥ अथेत्यादिना ॥ सजातीय इति ॥ दृष्टान्वयसजातीयत्वं योग्यतेत्यर्थः । मण्युक्तमपि दोषमाह ॥ किञ्चेति ॥ अयोग्यतेति ॥ अग्निना सिञ्चेदित्यादावपि शब्दार्थत्वादिना साजात्यस्य सत्त्वादिति भावः । मणिव्याख्यातृभिरुक्तमाह ॥ तात्पर्यविषयेति ॥ अद्यजात इति ॥ अद्यजातत्वेन रूपेण तदन्वय-स्येतः पूर्वं क्वाप्यदर्शनादिति भावः ।

॥ समभिव्याहृतेति ॥ समभिव्याहृतं यत्पदं तदर्थनिरूपितसंसर्गस्य योऽभावस्तद्व्याप्यधर्मशून्यत्वम् । यथा जलेन सिञ्चतीत्यादौ समभिव्याहृत-सेकरूपपदार्थसंसर्गाभावव्याप्यो धर्मोऽग्नित्वादिः, तथा समभिव्याहृतजल-पदार्थसंसर्गाभावव्याप्यो दाहत्वादिस्तादृशधर्मशून्यत्वमस्ति । अग्निना सिञ्चतीति जलेन दहतीत्यादौ तु तादृशधर्मवत्त्वादयोग्यतेत्यर्थः ॥

सिद्धान्ते धर्ममात्रस्य व्यतिरेकित्वाद्घटनिष्ठप्रमेयत्वादेः पटे तन्निष्ठ-प्रमेयत्वादेर्घटेऽसत्त्वेन प्रमेयत्वादिसंसर्गाभावस्यापि प्रसिद्धत्वादाह ॥ न्यायमत इति ॥ तन्मते तस्य केवलान्वयित्वादिति भावः । सिद्धान्ते तु कथमित्यतो दोषान्तरमाह ॥ समभिव्याहृतेति ॥ अनाप्तेति ॥ पयसा सिञ्चतीत्याद्यनाप्तवाक्य इत्यर्थः । क्रमेण पक्षद्वये दोषमाह ॥ उक्तरीत्येति ॥ समभिव्याहृतपदार्थसंसर्ग इत्येव पूर्तेरिति भावः ।

------------------------------------------------------------------------

नापि मण्युक्तरीत्या ..

## **तर्कताण्डवम्**

नापि मण्युक्तरीत्या एकपदार्थसंसर्गेऽपरपदार्थनिष्ठात्यन्ताभाव-प्रतियोगित्वप्रमाविशेष्यत्वाभावो वा, एकपदार्थसंसर्गेऽपरपदार्थ-निष्ठात्यन्ताभावप्रतियोगितावच्छेदकधर्मशून्यत्वं वा योग्यता ।

### **न्यायदीपः**

एकेति पदस्य वा पदार्थस्य वा विशेषणम् । अपरेत्यप्येवं बोध्यम् । तन्निरूपितसंसर्गेऽपरपदार्थनिष्ठात्यन्ताभावं प्रति यत्प्रतियोगित्वं तत्प्रकारिका या प्रमा तद्विशेष्यत्वाभाव इत्यर्थः । अग्निना सिञ्चतीत्यादावग्निकरणकान्वयः सेके नास्तीति वा, अग्निकरणान्वयः सेकनिष्ठात्यन्ताभावप्रतियोगीति वाऽनु-भवेन तद्वाक्यं त्वयोग्यम् । पयसा सिञ्चतीत्यादौ तु पयःकरणकत्वं सेके नास्तीत्यादिप्रतीतेः कदाप्यभावेन तत्र पयःपदार्थसंसर्गे सेकनिष्ठाभाव-प्रतियोगित्वप्रकारकप्रमाशेष्यत्वं नेति तद्योग्यमित्युच्यते । अत्र शब्दत्व-वदाकाशस्य शब्दनिष्ठात्यन्ताभावप्रतियोगित्वात्तत्राव्याप्तिनिरासाय ॥ संसर्गेति ॥ तादृशप्रमाविषयत्वाभाव इत्येवोक्तौ घटसंसर्गत्वं गेह-निष्ठात्यन्ताभावप्रतियोगीति प्रमाविषयो घटसंसर्गोपि भवतीति तत्राव्याप्तिः स्यात् । तन्निरासाय तादृशप्रमाविशेष्यत्वाभाव इत्युक्तिरिति पक्षधरः ।

रुचिदत्तस्तु यत्पदार्थसंसर्गो बोध्यस् तदंशे तादृशप्रमाविशेष्यत्वाभावो विवक्षितः । तेन सेकसंसर्ग आकाशश्च जलनिष्ठात्यन्ताभावप्रतियोगीति समूहालम्बनकृतप्रमाविशेष्यत्वकृतदोषोऽपास्तः । एवं चांशभेदप्राप्तये विशेष्यतोक्तिर् विषयत्वमात्रे तात्पर्यमित्यवोचत् ॥

यन्मते तादृशप्रमात्वपरिग्रहः प्रतिबन्धकस्तन्मतेनैतल्लक्षणकरणात्तादृशा-भावप्रतिोयगिताभाव इत्येवानुक्त्वा तादृशप्रमाविशेष्यत्वाभाव इत्युक्तमिति रुचिदत्तः ॥

नरहरिस्तु प्रमेत्याद्यनुक्त्वा तादृशप्रतियोगित्वाभावो योग्यतेत्येवोक्तौ योग्यताया वाक्यार्थमात्रपर्यवसन्नतया तद्धीर्वाक्यार्थबोधात्पूर्वं न भवतीति शाब्दबोधे योग्यताज्ञानस्याहेतुत्वापत्तेस् तादृशप्रमाविशेष्यत्वाभाव इत्युक्तमित्याह ॥

यन्मतेऽप्रामाण्यशङ्काशून्यविपरीतनिश्चयस्य प्रतिबन्धकत्वं तन्मतेनोक्तं लक्षणान्तरं चानुवदति ॥ एकपदार्थेति ॥ तादृशं हि अग्निना सिञ्चती-त्यत्राग्निसंसर्गत्वमतस्तदयोग्यम् । जलेन सिञ्चतीत्यादौ जलसंसर्गादिकं तथा न भवतीति तद्योग्यमित्युच्यत इत्येतदपि नेत्यर्थः ॥

------------------------------------------------------------------------

एकत्वापरत्वयोः पदार्थविशेषणत्वे प्रमेयत्वे प्रमेयत्वमित्यादाव-व्याप्तेः

## **तर्कताण्डवम्**

एकत्वापरत्वयोः पदार्थविशेषणत्वे प्रमेयत्वे प्रमेयत्वमित्यादाव-व्याप्तेः । तत्र पदार्थभेदाभावात् ।

पदविशेषणत्वे च प्रत्ययार्थान्वितस्वार्थबोधकं गामित्यादिकमयोग्यं स्यात् । तत्र पदस्यैकत्वात् । पदशब्दस्य शब्दमात्रपरत्वेपि स्वार्थीभूतवर्तमानत्वान्वितकृत्यादिबोधको लडादिप्रत्ययो योग्यो न स्यात् । तत्र शब्दभेदस्याप्यभावात् । तत्रापि तिङ्त्वलट्त्वादिना भेदकल्पनेऽपि द्रव्यं संयोगीति वाक्यमयोग्यं स्यात् । संयोगस्य द्रव्यनिष्ठात्यन्ताभावप्रतियोगित्वात् ।

### **न्यायदीपः**

लक्षणद्वयेप्येकपदार्थापरपदार्थेत्यत्रैकत्वापरत्वे पदार्थविशेषणे पदविशेषणे वा इति विकल्पौ हृदि कृत्वा क्रमेण पक्षधराद्युक्तदोषानेवाह ॥ एकत्वेति ॥ पदविशेषणपक्षोक्तदोषो नास्ति तस्य शब्दमात्रपरत्वादित्यत आह ॥ पदशब्दस्येति ॥ गच्छति चैत्र इत्यत्राख्यातस्य कृतिर्वर्तमानत्वं च द्वयमर्थः । ‘‘वर्तमाने लट्’’ इत्युक्तेः । ‘‘लः कर्मणि च भावे चाकर्मकेभ्य’’ इत्यत्र चकारेण कर्तरि लकारविधानेऽपि न्यायमते लाघवेन कृतिरेव लकारार्थ इति स्वीकृत्य तयोरन्योन्यान्वयस्य च स्वीकारात् । तथाच लडर्थभूत-वर्तमानत्वान्वितकृत्यादिबोधको लडादिप्रत्ययो योग्यो न स्यादित्यर्थः । कृत्यादीत्यादिपदेन रथो गच्छतीत्यादिजडसाधारणव्यापारग्रहः । चिरन्तनमते व्यापारमात्रस्य आख्यातार्थत्वात् ।

॥ तिङ्त्वेति ॥ तिङ्त्वेन कृतिरर्थो लट्त्वेन वर्तमानत्वमर्थ इत्याकारभेदाद्भेद इत्यर्थः । यद्यपि लकारत्वेनैव कृतिरर्थः । तथापि तिङो लकारादेशत्वात्तिङ्त्वेनेत्युक्तम् ॥ संयोगस्येति ॥ द्रव्यं संयोगीति विशिष्ट-वैशिष्ट्यं हि वाक्यार्थः । तथाच संयोगरूपैकपदार्थनिरूपितसंसर्गेऽ-परपदार्थद्रव्यनिष्ठात्यन्ताभावप्रतियोगित्वस्यैव सत्त्वेन तत्प्रमाविशेष्यत्वस्य तत्प्रतियोगितावच्छेदकधर्मस्य च सत्त्वेनोक्तलक्षणाभावादव्याप्तिरिति भावः । संयोगसंसर्गश्च निरूपितत्वविशिष्टसमवायो वा, विशेषणतारूपस्वरूपसबन्धो वा ध्येयः । तत्रोक्तलक्षणसत्त्वेपि संयोगस्याव्याप्यवृत्तित्वमिति संयोग-स्येत्येवोक्तम् ॥

यत्तूक्तं रुचिदत्तेन– एकत्वापरत्वे पदार्थविशेषणे एव । न चैवं प्रमेयत्वे प्रमेयत्वमित्यत्राव्याप्तिः । एकपदार्थसंसर्गे स्वाश्रयनिष्ठात्यन्ताभाव-प्रतियोगित्वप्रमाविशेष्यत्वाभावस्य तदर्थत्वादिति । तदेतेनैव निरस्तम् । द्रव्यं संयोगीत्यत्र तथाप्यव्याप्तेरपरिहारात् ॥

------------------------------------------------------------------------

अत्यन्ताभावस्य प्रतियोगिविरोधित्वेन व्याप्यवृत्तित्वेन वा ..

## **तर्कताण्डवम्**

अत्यन्ताभावस्य प्रतियोगिविरोधित्वेन व्याप्यवृत्तित्वेन वा विशेषणेऽपि गन्धप्रागभावसमानकालीनो घटो गन्धवानिति वाक्यमपि योग्यं स्यात् । गन्धवति गन्धप्रागभावस्य सत्त्वेऽपि गन्धात्यन्ता-भावस्यासत्त्वात् ॥

एकपदार्थसंसर्गेऽपरपदार्थनिष्ठसंसर्गान्योन्याभावप्रतियोगितावच्छेदकत्व प्रमाविशेष्यत्वाभावरूपायामन्योन्याभावगर्भायां योग्यतायामव्याप्तेश्च । न च सा न योग्यता । त्वयैव लाघवेन व्याप्तेरिव योग्यताया अपि अन्योन्याभावगर्भाया एव ग्राह्यत्वात् ॥

नचैवमन्योन्याभावगर्भैव योगताऽस्तु । न त्वत्यन्ताभावगर्भेति वाच्यम् । एकपदार्थसंसर्गोऽपरपदार्थनिष्ठात्यन्ताभावप्रतियोगी-त्यत्यन्ताभावगर्भायोग्यत्वज्ञानेऽपि शाब्दधीप्रसङ्गात् ।

### **न्यायदीपः**

उक्ताव्याप्तिपरिहारकविशेषणदानेऽतिव्याप्तिरायातीत्याह ॥ अत्यन्ता-भावस्येति ॥ योग्यं स्यादित्येतद्व्यनक्ति ॥ गन्धवतीति ॥ घटो हि गन्धवान्गन्धप्रागभाववांश्च भवति । उत्पन्नं द्रव्यं क्षणमगुणं तिष्ठतीति तैरङ्गीकारात् । कालभेदेन गन्धतत्प्रागभावयोरेकत्राविरोधात् । तथा च द्वितीयादिक्षणेषु गन्धवति घटे प्रथमक्षणे गन्धप्रागभावसत्त्वेपि तदत्यन्ताभावो नेति गन्धरूपैकपदार्थनिरूपितसंसर्गे घटरूपापरपदार्थनिष्ठात्यन्ता-भावप्रतियोगित्वाभावस्य सत्त्वेनोक्तप्रमाविशेष्यत्वाभावस्योक्तरूपप्रतियोगिता-वच्छेदकधर्मशून्यत्वस्यापि सत्त्वादतिव्याप्तिरित्यर्थः ॥

यत्त्वत्यन्ताभावपदं विरोध्यभावपरम् । एवं चोक्तस्थले गन्धवानिति विशिष्टवैशिष्ट्यसंसर्गे प्रागभावोऽपि विरोधीति तत्प्रतियोगित्वस्यैव सत्त्वान्ना-व्याप्तिरिति त्वग्रे नन्वित्यादिना शङ्कितपक्षधरमतनिरासेन निरसिष्यते ॥

यद्वैतदनुशयादाह ॥ एकपदार्थेति ॥ अपरेति ॥ अपरपदार्थनिष्ठो यः पदार्थान्तरनिरूपितसंसर्गवदन्योन्याभावस्तत्प्रतियोगितावच्छेदको वेत्यर्थः । जलेन सिञ्चतीत्यत्र सेको वह्निसंसर्गवान्नेति धीवत्, जलसंसर्ग-वान्नेति बुद्धेरभावात्सेकनिष्ठान्योन्याभावप्रतियोगी वह्निसंसर्गी दाहादिरेव न तु जलसंसर्गीति वह्निसंसर्गस्यैव सेकनिष्ठान्योन्याभावगर्भप्रतियोगितावच्छेदकत्वं न तु जलसंसर्गस्येति तस्यैव तादृशप्रमाविशेष्यत्वं न तु जलसंसर्गस्येति वह्निना सिञ्चितीति वाक्यमयोग्यं जलेनेति योग्यमित्येतादृशयोग्यताया-मत्यन्ताभावगर्भमयोग्यतालक्षणस्याभावादव्याप्तिरित्यर्थः ॥

रुचिदत्तस्तु एकपदार्थसंसर्गत्वे अपरपदार्थसंसर्गनिष्ठान्योन्याभाव-प्रतियोगितावच्छेदकत्वप्रमाविशेष्यत्वाभाव इत्यवदत् ॥

॥ व्याप्तेरिवेति ॥ प्रतियोग्यसमानाधिकरणयत्समानाधिकरणात्यन्ता-भावप्रतियोगि यन्न भवति तेन समं तस्य सामानाधिकरण्यं व्याप्ति-रित्यत्यन्ताभावगर्भव्याप्त्यपेक्षया यत्समानाधिकरणान्योन्याभावप्रतियोगिता-वच्छेदकं यन्न भवति तेन समं तस्य सामानाधिकरण्यं व्याप्तिरिति त्वया व्याप्तिवादेऽन्योन्याभावस्य व्याप्यवृत्तित्वेन प्रतियोग्यसमानाधिकरणेति विशेषणनैरपेक्ष्याद् लाघवेनान्योन्याभावगर्भैव व्याप्तिरङ्गमिति यथोच्यते तथैवान्योन्याभावगर्भयोग्यतायां प्रतियोगिव्यधिकरणेति विशेषणनैरपेक्ष्येण लाघवात्तस्या एव शाब्दबोधाङ्गत्वादिति भावः ।

------------------------------------------------------------------------

ननु तर्ह्युभयधीरपि प्रत्येकं शाब्दबोधहेतुः

## **तर्कताण्डवम्**

ननु तर्ह्युभयधीरपि प्रत्येकं शाब्दबोधहेतुः । न चाननुगमः । ग्राह्यसंसर्गविरोधिविषयकप्रमाविरहज्ञानत्वेनानुगमात् । तथाच न कोपि दोषः । १संसर्ग्यन्योन्याभावस्यापि संसर्गविरोधित्वात् । द्रव्ये संयोगात्यन्ताभावस्य संयोगाविरोधित्वात् । गन्धप्रागभावस्यापि भिन्नकालीनगन्धेन सहाविरोधेपि तात्पर्यविषयेण समानकालीनगन्धेन विरोधादिति चेत् ।

मैवम् । अत्र ह्याद्यपक्षे तात्पर्यविषयीभूतान्वयविरोधिप्रमाविरहो योग्यता । द्वितीये तात्पर्यविषयभूतान्वयविरोधिधर्मशून्यत्वं योग्यतेति फलितोर्थः ।

तथाच समभिव्याहृतशब्दतात्पर्यविषयस्यान्वयस्य सत्त्वं वा तदविनाभूतप्रमाणाविरोधो वा योग्यतेत्येवास्तु । किमनया कुसृष्ट्या । तावतैव निश्चिताप्रामाण्यकेऽग्निना सिञ्चेदित्यादावनिश्चिताऽप्रामाण्यके जलेन सिञ्चतीत्यादौ चानाप्तवाक्ये अनतिव्याप्तेः । त्वदीयद्वितीय-लक्षणस्य जलेन सिञ्चतीत्यनाप्तवाक्येऽतिव्याप्तेश्च ॥

### **न्यायदीपः**

पक्षधरेण ‘‘अत्र ब्रूम’’ इत्यादिना सिद्धान्तितमाशङ्कते ॥ नन्विति ॥ द्विरूपयोग्यताज्ञानस्यापि अनुगतधर्मानाह ॥ ग्राह्येति ॥ ग्राह्यो यः संसर्गः जलसेकसंसर्गः, तद्विरोधि यदपरपदार्थनिष्ठात्यन्ताभावप्रतियोगित्वं, अपरपदार्थनिष्ठान्योन्याभावप्रतियोगितावच्छेदकत्वम्, विरोधित्वस्य तज्ज्ञान-प्रतिबन्धकज्ञानविषयत्वरूपत्वस्यात्राभिमतत्वात्, तद्विषयकप्रमाविरहज्ञानत्वं द्विरूपस्यापि योग्यताज्ञानस्यास्तीत्यनुगमादित्यर्थः ॥

न कोपि दोष इत्युक्तं व्यञ्जयन्नत्यन्ताभावस्य संसर्गविरोधित्वं व्यक्तमिति तत्राव्याप्त्यभावमप्रदर्श्य अन्योन्याभावगर्भयोग्यतायामव्याप्तिदोषस्तावन्नेत्याह ॥ संसर्गेति ॥ वह्निसंसर्गान्योन्याभाववति वह्निसंसर्गस्यादर्शनादिति भावः । द्रव्यं संयोगीत्यात्राव्याप्तिदोषो नेत्याह ॥ द्रव्य इति ॥ संयोगा-विरोधित्वादिति ॥ संयोगसंसर्गाविरोधित्वादित्यर्थः । एवं च तत्र संयोगस्याव्याप्यावृत्तितया स्वाधिकरणद्रव्यनिष्ठात्यन्ताभावप्रतियोगित्वेऽपि तस्य ग्राह्यसंयोगसंसर्गाविरोधित्वेन विरोध्यभावप्रतियोगित्वप्रमाविशेष्यत्वा-भावादेः सत्त्वान्नाव्याप्तिरित्यर्थः ॥

यदपि गन्धप्रागभावसमानकालीन इत्यादिनातिव्याप्तिकथनं तदपि नेत्याह ॥ गन्धेति ॥ विरोधित्वादिति ॥ तथाच तत्र गन्धस्य ग्राह्यसंसर्ग-विरोध्यभावप्रतियोगित्वमेवेति नातिव्याप्तिरित्यर्थः ॥ अत्र हीति ॥ एक-पदार्थेत्यादिमण्युक्तलक्षणद्वय इत्यर्थः ॥ फलितार्थ इति ॥ त्वदुक्त-विवक्षारीत्येति भावः ।

॥ तदिति ॥ उक्तरूपान्वयसत्त्वाविनाभूत इत्यर्थः ॥ इत्येवास्त्विति ॥ अन्यथान्योन्याभावगर्भयोग्यतासत्त्वेऽत्यन्ताभावगर्भायोग्यताज्ञानादन्वय-बोधापत्तेः । कारणतावच्छेदकावच्छिन्नयत्किञ्चित्कारणसत्त्वे एव कार्योत्पत्तेः । न चेष्टापत्तिः । ग्राह्यसंसर्गविरोध्यवगाहित्वेनावश्यं तस्य तत्प्रतिबन्धकत्वादिति भावः ॥ अनिश्चितेति ॥ तत्र विवादस्यानिश्चयादनिश्चितेत्युक्तम् ॥ अनतिव्याप्तेरिति ॥ अनाप्तोक्तत्वादेव तद्वाक्येऽन्वयस्यासत्यत्वादिति भावः ॥ त्वदीयेति ॥ त्वदीयेत्यादिनोक्ते इत्यर्थः । जलेनत्यादौ सेकान्वय-विरोधिवह्नित्वरूपधर्मशून्यत्वसत्त्वादिति भावः ।

------------------------------------------------------------------------

इयं हि विषयसत्त्वरूपा योग्यता ..

## **तर्कताण्डवम्**

इयं हि विषयसत्त्वरूपा योग्यता स्वरूपसत्येवानाप्तवाक्ये लक्षणस्यानतिव्याप्त्यर्थमुक्ता । न तु सत्तया ज्ञाततया वा शाब्द-प्रमाकारणत्वेनोक्ता । शाब्दप्रमायां तस्या वा तद्विषयज्ञानस्य वा हेतुत्वायोगत् ॥

उक्तं चैतत्प्रमाण्यस्वतस्त्वे । भ्रमसाधारणे शाब्दज्ञाने त्वा-काङ्क्षासत्ती अयोग्यतानिश्चयविरहश्च हेतव इत्यस्तु । न तु योग्यता । न वा तज्ज्ञानम् ।

यद्यपि योग्यताज्ञानादयोग्यतानिश्चयविरहो गुरुः । तथाप्य-सावसंसर्गाग्रहरूपत्वात्प्रत्यक्षादिविशिष्टज्ञाने कप्त आवश्यकश्च ॥

किञ्च योग्यतायाः संसर्गात्मकत्वेन तज्ज्ञानस्य १शाब्दसंसर्ग-ज्ञानहेतुत्व आत्माश्रयः स्यात् ॥

### **न्यायदीपः**

नन्वेवं शाब्दप्रमाहेतोर्योग्यताया विषयसत्त्वरूपत्वे शाब्दप्रमाया गुण-जन्यत्वेन प्रमायाः परतस्त्वापत्तिरित्यत आह ॥ इयं हीति ॥ स्वरूप-सत्येवेत्युक्तैवकारव्यावर्त्यं व्यनक्ति ॥ न त्विति ॥ तस्या वेति ॥ योग्यताया वेत्यर्थः । कथं न हेतुत्वमित्यत आह ॥ उक्तं चैतदिति ॥ शाब्दप्रमायां योग्यता तज्ज्ञानं वा न हेतुरित्येतत्प्रत्यक्षप्रमादावनुगतगुणभङ्गे शाब्दप्रमानुगतगुणखण्डनप्रस्तावे उपपादितं चेत्यर्थः ॥

नन्वेवं शाब्दज्ञानमात्रेऽपि योग्यता न हेतुःस्यात् । तथाचानिश्चिता-योग्यतावाक्यादपि धीप्रसङ्गः । न चायोग्यतानिश्चयविरहो हेतुः । गुरुत्त्वेन योग्यतायाम् एव हेतुत्वौचित्यादित्यत आह ॥ भ्रमेत्यादि ॥ असाविति ॥ अयोग्यतानिश्चयाविरह इत्यर्थः ॥ कप्त इति ॥ हेतुत्वेनेति योज्यम् ॥ आवश्यक इति ॥ तदभावे शाब्दज्ञानानुदयादिति भावः । योग्यताज्ञान-हेतुत्वे विपक्षे बाधकं चाह ॥ किञ्चेति ॥

------------------------------------------------------------------------

वस्तुतस्तु अयोग्यतानिश्चयविरहोपि न शाब्दधीहेतुः

## **तर्कताण्डवम्**

वस्तुतस्तु अयोग्यतानिश्चयविरहोपि न शाब्दधीहेतुः । किं त्वाकाङ्क्षासत्ती एव । तथात्वे हि अयोग्यत्वेन निश्चितस्य प्रतिवादि-वाक्यस्याबोधकतया कथा बधिरकलहः स्यात् । अग्निना सिञ्चती-त्यादिवाक्यादपि सामग्रीसत्त्वादप्रमात्वेन निश्चितं प्रवृत्त्यजनकं ज्ञानं जायत एव । कथमन्यथा तन्निराकरणम् । उक्तं च सुधायाम् ‘‘मेरुः सर्षप इत्यादिवाक्यान्मेरोरपि सर्षपत्वेन प्रतिभासात् ’’ इति ।

एतेन संशयसाधारणं योग्यताज्ञानं शाब्दधीहेतुरिति, योग्यताभ्रमः शाब्दभ्रमहेतुरिति च निरस्तम् । अयोग्यत्वनिश्चयेऽपि शाब्दधी-दर्शनात् । दृश्यते च परोक्तयोग्यतासन्देहाभावेपि गेहे घट इति वाक्या-ज्झडिति संसर्गधीः । परोक्तयोग्यता वा तत्प्रमा वा शाब्दप्रमायां हेतुरिति तु प्रामाण्यस्वतस्त्वे निरस्तम् ॥

### **न्यायदीपः**

ननु असंसर्गाग्रहरूपतया यद्ययोग्यतानिश्चयविरहः शाब्दधीहेतुः स्यात्तर्हि यत्सामान्यविशेषन्यायेनाविद्यमानासंसर्गाग्रहः, प्रमामात्रेऽविद्यमानायोग्यता-निश्चयविरहश्च शाब्दप्रमायामनुगतो गुणो हेतुः प्राप्नोतीति प्रामाण्यस्य परतस्त्वापत्तिः । शाब्दसाधारण्यानापत्तिः१ । प्रतिवाद्यादिवाक्यादितोऽर्थ-ज्ञानाभावापत्तिश्चेत्यत आह ॥ वस्तुतस्त्विति ॥

कुत इत्यतो विपक्षे बाधकमाह ॥ तथात्वे हीति ॥ अयोग्यता-निश्चयविरहस्य शाब्दधीहेतुत्व इत्यर्थः । कथेत्यनुवादः । बधिरकलह इति विधिः । प्रतिवादिवाक्यात्पदार्थोपस्थितौ २मानसः संसर्गबोध इति तु शब्दकरणकत्वानुभवविरुद्धम् । अन्यथा आप्तवाक्यस्थलेप्येवं सुवचत्वेन शब्दप्रामाण्यं दत्तजलाञ्जलिः स्यादिति भावः । तर्हि अग्निनेत्यादि-वाक्यादप्यर्थधीः स्यात्ततश्च प्रवर्तेतापि पुरुष इत्यत आह ॥ अग्निनेति ॥ सामग्रीति ॥ आकाङ्क्षासत्तिरूपसामग्रीसत्त्वाज्ज्ञानं जायत इत्यन्वयः । अप्रामाण्यनिश्चायकबाधावताररूपसमग्रीसत्त्वान्निश्चिताप्रामाण्यमिति वान्वयः । अत एव प्रवृत्त्यजनकमित्यर्थः ॥ उक्तं चेति ॥ जिज्ञासाधिकरणे

‘‘विज्ञातस्यान्यथा सम्यग्विज्ञानं ह्येव तन्मतम् ।’’

इत्येतद्व्याख्यायामख्यातिपक्षखण्डनावसरे उक्तमित्यर्थः । योग्यता-ज्ञानस्य शाब्दज्ञानव्यतिरेकव्यभिचारमाह ॥ अयोग्यत्वेति ॥ योग्यता-सन्देहस्यापि व्यतिरेकव्यभिचारमाह ॥ दृश्यते चेति ॥ परोक्तेति ॥ पदार्थसंसर्ग इत्यादिना परोक्तेत्यर्थः ॥

यद्वा भवदुक्तान्वयसत्त्वादिरूपयोग्यताज्ञानस्याहेतुत्वेऽपि परोक्त-योग्यताज्ञानस्य तत्प्रमायाश्च शाब्दज्ञानतत्प्रमयोः१ स्यादित्यत आह– दृश्यते चेत्यादिना । प्रामाण्यस्वतस्त्व इति । प्रत्यक्षादिप्रमास्वनुगतहेतुत्वभङ्ग इत्यर्थः ।

------------------------------------------------------------------------

ननु प्रकृतप्रमाणविरोधरूपप्रतियोगिनोऽप्रामाणिकत्वात् ..

## **तर्कताण्डवम्**

ननु प्रकृतप्रमाणविरोधरूपप्रतियोगिनोऽप्रामाणिकत्वात् तदभावः कथं प्रामाणिकः स्यादिति चेत्काऽत्र कथन्ता । प्रतियोग्यप्रामाणि-कत्वस्याभावप्रामाणिकत्वं प्रत्येव प्रयोजकतायाः शुक्तिरूप्य-तादात्म्यादौ दर्शनात् । प्रपञ्चितं चैतन्न्यायामृते । एतेदवाभिप्ररोत्योक्तं पद्धतौ ‘‘प्रतीतार्थस्य प्रमाणविरोधाभावो योग्यता । तत्प्रतिपाद-कत्वात्पदान्यपि योग्यतावन्ती’’ति ।

### **न्यायदीपः**

नन्वस्त्वेवमन्वयसत्त्वं योग्यतेति पक्षः । प्रमाणाविरोधो योग्यतेति पक्षो न युक्तः । यत्किञ्चित्प्रमाणाविरोधस्यातिप्रसङ्गितया प्रकृतग्राह्यसंसर्गाभावा-वगाहिप्रमाणाविरोध एव योग्यतेति वाच्यम् । स च न युक्त इत्याशङ्क्य समाधत्ते ॥ नन्वित्यादिना ॥ जलेन सिञ्चतीत्यादौ प्रकृतजलसंसर्गा-भावावगाहिप्रमाणेत्यर्थः । तादात्म्यस्यासत एव सदुपरागेण भ्रान्तौ भानस्य चिरन्तनमते स्वीकारात् शुक्तिरूप्यतादात्म्यादावित्युक्तम् ॥

ननु कथमसतो निःस्वरूपस्यात्यन्ताभावप्रतियोगित्वं नाम धर्म उपपद्यतामित्यत आह ॥ प्रपञ्चितं चैतदिति ॥ धर्मिसत्तानिरपेक्ष-धर्मत्वादिना प्रपञ्चितमाद्यपरिच्छेदेऽसतोत्यन्ताभावप्रतियोगित्वसमर्थनवाद इत्यर्थः ।

[Load More](javaऽcriptःvoid(0))
