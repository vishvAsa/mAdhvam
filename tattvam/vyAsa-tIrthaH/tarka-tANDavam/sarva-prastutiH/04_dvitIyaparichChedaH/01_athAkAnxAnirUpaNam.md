+++
title = "०१ अथाकाङ्क्षानिरूपणम्"
upstream_url = "https://dvaitavedanta.in/category-details/12627/4780/sharav/taraka/thavat/athaka"
+++
## यच्चेदमुच्यते वेदस्यापौरुषेयत्वे ..

**॥ श्रीः ॥**

**श्री व्यासतीर्थयतिविरचितं**

## **तर्कताण्डवम्**

**द्वितीयपरिच्छेदः**

**अथाकाङ्क्षानिरूपणम्** ।

यच्चेदमुच्यते वेदस्यापौरुषेयत्वे आप्तवाक्यत्वादिरूपस्य प्रमाण-शब्दलक्षणस्याभावात् प्रामाण्यं न स्यादिति । तन्न । पद्धतौ निर्दोष-शब्दत्वं निर्दोषवाक्यत्वं वा आगमलक्षणमित्युक्तत्वात् ।

अत्राद्यं निर्दोषः शब्द आगम इति प्रमाणलक्षणानुसारि । निष्प्रयोजनत्वादिदोषनिरासार्थमावश्यकेन निर्दोषत्वविशेषणेनैव निरभिधेये अनन्विते चाप्यतिव्याप्तिनिरासेन वाक्यग्रहणस्यानपेक्षित-त्वात् ॥

द्वितीयं तु ‘‘आगमोऽदुष्टवाक्यं च’’ इति ब्रह्मतर्कानुसारि । अत्र वाक्यग्रहणं शिष्याणां पदवाक्यादिस्वरूपज्ञापनार्थम् ।

अत एव पद्धतौ ‘‘द्वितीयपक्षे विभक्त्यन्ता वर्णाः पदं, आकाङ्क्षा-योग्यतासन्निधिमन्ति पदानि वा वाक्यम्’’ इत्यादिना पदादीनां लक्षणमुक्तम् । अत एव प्रमाणलक्षणटीकायां ‘‘मूलस्थं शब्दपदं वाक्यपरम्’’ इत्युक्तम् ॥

**श्रीराघवेन्द्रयतिविरचितः**

### **न्यायदीपः**

यस्मिन् वेदस्य सर्वस्याप्याकाङ्क्षायोग्यतादयः ।

तं वन्दे परमानन्दमिन्दिरामन्दिरोरसम् ॥

ननु वेदापौरुषेयत्वसमर्थनं पूर्वपरिच्छेदे कृतमयुक्तम् । तथात्वे शब्द-प्रमाणलक्षणाभावेन प्रमाणशब्दत्वानापत्तेः । एवं च आदिवर्जितैः, आदरेणाख्यात इत्युक्ते हरौ शक्तितात्पर्ये न युक्ते इति चोद्यमनूद्य निराह ॥ यच्चेति ॥ आदिपदेन आप्तिपूर्वकशब्दत्वयथार्थवाक्यार्थज्ञानजन्य-वाक्यत्वादिग्रहः । प्रमाणभूतशब्दस्य यल्लक्षणं तस्येत्यर्थः ॥ प्रामाण्य-मिति ॥ प्रमाजनकत्वमित्यर्थः । दूरे तस्य स्वतस्त्वसाधनमिति भावः ॥ पद्धताविति ॥ ‘‘निर्दोषः शब्द आगमः, निर्दोषं वाक्यमिति वा’’ पद्धतावित्यर्थः । द्वयोरप्युक्तिस् तद्द्वयतात्पर्यव्यक्त्यर्था । तथा च लक्षणान्तरसम्भवात् प्रमाण्यं वेदस्य युक्तमिति भावः । एतेन एवमागम-लक्षणोक्तेरभिप्रायः स्फुटीकृतो भवति । द्वयोक्तेर्मूलं भावं च व्यनक्ति ॥ अत्रेति ॥

ननु कथं तर्हि अबोधकविपरीतबोधकरूपवाक्याभासेऽतिव्याप्तिनिरासः । पद्धतावेव ‘‘आकाङ्क्षायोग्यतासन्निधिमन्ति पदानि वाक्यं’’ इत्युक्त्वा ‘‘पदत्वेनानभिधेयत्वस्य आकाङ्क्षासन्निधिभ्यामन्वयाभावस्य निरास’’ इत्याद्युक्तेरित्यतस्तद् द्वितीयलक्षणाभिप्रायमित्युपेत्य ‘‘निरभिधेयत्वेनान्वया-भवेन वा अबोधकत्वम्’’ इत्यादि निर्दोषपदकृत्योक्तिपरपद्धत्युक्तिं हृदि कृत्वा तात्पर्यमाह ॥ निष्प्रयोजनत्वेति ॥ ब्रह्मतर्केति ॥ तत्त्वनिर्णयोक्त-ब्रह्मतर्केत्यर्थः । नन्वेवमुक्तदिशा शब्द इत्येव पूर्तौ वाक्यमिति व्यर्थमत आह ॥ अत्र वाक्येति ॥ अस्मिन्पक्षे निर्दोषपदं पद्धत्युक्तवाक्यपद-व्यावर्त्यान्यदोषव्यावृत्त्यर्थमिति भावः ॥

॥ विभक्त्यन्ता इति ॥ सुप्तिङ्रूपविभक्त्यन्ता इत्यर्थः । ‘‘विभक्तिश्च’’ इति सूत्रे सुप्तिङोरुभयोरपि विभक्तिसञ्ज्ञोक्तेः । ‘‘सुप्तिङन्तं पदं’’ इति पाणिनीयसूत्रादिति भावः । अत्र बहुत्वं प्रायिकत्वाभिप्रायम् । विभक्त्यन्तो वर्णस् तादृशौ वर्णौ वा तादृशा वर्णा वेत्यर्थः । विभक्त्यन्तवर्णत्वं पदत्वमिति यावत् । विभक्त्यन्तत्वस्य वर्णत्वाव्यभिचारेऽपि वर्णा इत्याद्युक्तिः स्पष्टार्था । राजपुरुष इत्यादौ अनेकपदसमुदायस्य विभक्त्यन्तस्य पदत्व-निवृत्त्यर्थं विभक्त्यन्ता वर्णा इत्युक्तिः । तदर्थस्तु विभक्तिर् अन्त एव येषां ते विभक्त्यन्ता इति । राजपुरुष इत्यादौ तु मध्येऽपि विभक्तिर्लुप्ताऽ-स्तीत्येके । अन्ये तु तस्यापि पदत्वलाभायैवमुक्तिः । पदद्वयावयव-विभक्तिद्वयात् समुदाय उत्पन्नविभक्तेरन्यत्वेन पदद्वयस्थवर्णसमुदायस्यापि विभक्त्यन्तवर्णत्वादित्याहुः । वर्णान्यस्फोटनिरासाय वर्णोक्तिरित्यपरे ॥

॥ आकाङ्क्षेति ॥ प्रयुज्यमानपदेष्वेवान्योन्याकाङ्क्षावन्ति पदानीत्यर्थः । तेन निराकाङ्क्षपदानि वाक्यमिति भाष्यटीकया न विरोधः । स्वस्मिन्नेव पूर्णा-काङ्क्षावत्त्वेनान्यत्र निराकाङ्क्षपदसन्दर्भो वाक्यमिति चन्द्रिकायां तस्यार्थोक्तेः । पदानीति बहुत्वं प्रायिकाभिप्रायम् । अत्रापि पदशब्दप्रयोगकृत्यं पूर्वं वर्णपद-कृत्यवत् पदान्यवाक्यस्फोटनिरासायेति बोध्यम् । प्रकृतिप्रत्ययसमभि-व्याहारपदे अतिव्याप्तिनिरासाय पदानीत्युक्तिः । पदादीनामित्यादिपदेन वाक्यस्याकाङ्क्षासन्निध्यादेर्ग्रहः ॥ अत एवेति ॥ पदादिस्वरूपव्युत्पादनार्थ-त्वादेवेति ब्रह्मतर्कसंवादार्थत्वादेवेत्यर्थः ॥ मूलेति ॥ ‘‘निर्दोषः शब्द आगमः’’ इति मूलस्थमित्यर्थः ॥

------------------------------------------------------------------------

ननु– केयमाकाङ्क्षा ?

## **तर्कताण्डवम्**

ननु– केयमाकाङ्क्षा ?

न तावदविनाभावः । घटमानयेत्यादावभावात् । न हि घट आनयनाविनाभूतः । अहो विमलं जलं नद्याः कच्छे महिषश् चरतीत्यत्र जले साकाङ्क्षस्य नदीपदस्य नद्यविनाभूते कच्छे साकाङ्क्षत्वप्रसङ्गाच्च ॥

नाप्युदयनाद्युक्तरीत्या श्रोतरि तदुच्चारणजन्यसंसर्गावगमप्रागभाव आकाङ्क्षा । अयमेति पुत्रो राज्ञः पुरुषोऽपसार्यतामित्यत्र पुत्रे साकाङ्क्षस्य राजपदस्य तात्पर्यभ्रमेण पुरुषान्वयबोधे ततः प्राक्तदन्वयावगम-प्रागभावस्य सत्त्वेनातिव्याप्तिः ।

नापि तात्पर्यविषयीभूतसंसर्गावगमप्रागभाव आकाङ्क्षा । प्राग-भावस्य कार्यमात्रहेतुत्वेन शाब्दासाधारण्यायोगात् । वक्ष्यते चैतत् ॥

### **न्यायदीपः**

तत्र पद्धतौ वाक्यलक्षणे प्रथमोद्दिष्टाकाङ्क्षास्वरूपं निरूपयितुं पूर्वपक्षमाह ॥ नन्विति ॥ पदानां या आकाङ्क्षा सेयं केत्यर्थः ॥ अभावादिति ॥ कुतः परस्परव्यभिचारादिति भावेनाह ॥ न हीति ॥ आनयनं वा घटाऽविनाभूतमित्यप्युपलक्ष्यते । एतेन कारकस्य क्रियाऽविनाभावः क्रियायाः कारकाऽविनाभावोस्तीति निरस्तम् । क्रियाविशेषकारकविशेषयोस् तदभावेन घटमानयेत्यनयोर् निराकाङ्क्षताऽऽपत्तेरिति । मणौ नीलं सरोजमित्यादौ व्यभिचारोक्तिस्त्वयुक्ता । तत्र तात्पर्यविषययोर् नीलसरोजयोरविनाभाव-सत्त्वादिति भावः ॥

ननु पदार्थतावच्छेदकरूपेण क्रियाकारकभावेन विवक्षितोऽविनाभावः प्रकृतेप्यस्तीत्यत आह ॥ अहो विमलमिति ॥ पूर्वत्रोक्तातिव्याप्तेर्निरासकं पक्षमाशङ्क्य निराह ॥ नापीति ॥ श्रोतरि विद्यमान उक्तरूपप्रागभाव अकाङ्क्षेत्यर्थः । अत्र घटः कर्मत्वम् आनयनं कृतिरिति वाक्याभासे घट-मानयेत्येतत्समानार्थकेऽतिव्याप्तिनिरासाय तदुच्चारणजन्येत्यवगमविशेषणम् । वक्त्रपेक्षयाऽसम्भववारणाय श्रोतरीत्येके । स्वरूपकथनं तदित्यन्ये ॥

अहो विमलमिति पूर्वोक्तवाक्ये च तात्पर्यवशात् कदाचित् कच्छनद्योः संसर्गावगमेन तत्प्रागभावसत्त्वेऽपि तदुच्चारणे तात्पर्यवशाज् जलान्वितनद्याः कच्छसंसर्गावगमो नेति न तत्प्रागभाव इति नातिव्याप्तिरिति भावः । इत्यत्रे-त्युपलक्षणम् । पूर्ववाक्ये चेत्यपि ज्ञेयम् । कस्यचित् तात्पर्यवशाज् जलान्वयावगमेन नद्याः कच्छान्वयानवगमेऽपि प्रयोगान्तरे पुनरन्यस्य कच्छान्वयतात्पर्यभ्रमेण तदन्वयावगमसम्भवात् ।

॥ तात्पर्यविषयेति ॥ पुरुषान्वयबोधस्तु न तात्पर्यविषय इति न पूर्वोक्तदोष इति भावः । शब्दासाधारण्यायोगादित्युपलक्षणम् । संसर्गावगमान्तरप्रागभावस्य सत्त्वाज् जनितान्वयबोधस्यापि वाक्यस्य साकाङ्क्षत्वापत्तिरित्यपि बोध्यम् ॥ वक्ष्यत इति ॥ मण्युक्ताकाङ्क्षास्वरूप-खण्डनप्रस्तावे ‘‘किञ्च प्रागभावस्य’’ इत्यादिग्रन्थे ।

------------------------------------------------------------------------

यत्तु मणावुक्तम्‘‘अभिधानापर्यवसानमाकाङ्क्षा

## **तर्कताण्डवम्**

यत्तु मणावुक्तम्‘‘अभिधानापर्यवसानमाकाङ्क्षा । यस्य येन विना स्वार्थान्वयाननुभावकत्वं तस्य तदेवापर्यवसानम् । अन्वयाननु-भावकत्वं च अन्वयानुभवप्रागभावः । अत एव जनितान्वयबोधं पदमनाकाङ्क्षं तदा प्रागभावाभावात् । अत एव स्वरूपयोग्यतात इयं भिन्ना । सा हि जनितफलेप्यस्ति । इयं तु फलजननात् प्रागेव । न चाभावे तारतम्याभावेन आकाङ्क्षायामुत्कटत्वानुत्कटत्वरूपतार-तम्यायोगः । ससम्बन्धिकासम्बन्धिकपदत्वादिनैव तदुपपत्तेः । ज्ञाता चेयं हेतुः । अन्यथा निराकाङ्क्षे तद्भ्रमादन्वयधीर्न स्यात् । न तु समभिव्याहृतपदार्थजिज्ञासा आकाङ्क्षा । ज्ञाने इष्टसाधनत्वाज्ञानेन ज्ञानेच्छारहितस्यापि पुंसः शाब्दबोधदर्शनात् । किञ्च अस्मिन् पक्षे आकाङ्क्षाज्ञानं हेतुर्न स्यात् । जिज्ञासाया अज्ञानेऽपि शाब्दबोध-दर्शनात्’’ इति ॥

तदपि न । गौणलाक्षणिकयोरव्याप्तेः । न हि त्वत्पक्षे तयोरितर-विरहप्रयुक्तमननुभावकत्वम् । किन्तु स्वत एव । १किञ्च घोषपदमेव गङ्गापदेन साकाङ्क्षं, गङ्गापदं तु न घोषपदेनेति सम्भवति ॥

### **न्यायदीपः**

॥ यत्तु मणाविति ॥ शब्दखण्डे आकाङ्क्षावादसिद्धान्त इत्यर्थः । ननु अभिधानमन्वयानुभवस् तस्यापर्यवसानमनिष्पत्तिर् इत्यर्थश्चेत्, घटः कर्मत्वमित्यादावस्त्येवेत्यतोऽन्यमेवापर्यवसानशब्दार्थं मण्युक्तमाह ॥ यस्येति ॥ यस्य पदस्योपस्थितस्य यद्व्यतिरेकप्रयुक्तस्वार्थान्वयाननु-भावकत्वं तस्य पदस्य तदननुभावकत्वमेवापर्यवसानं तेन च सह तदेवा-काङ्क्षेत्यर्थः ।

ननु इयमाकाङ्क्षा स्वरूपयोग्यतैव । सा च नाकाङ्क्षा । तस्याः शब्द-सहकारित्वात् । स्वरूपयोग्यतायाश्च अतथात्वाद् इत्यतः पक्षधराद्युक्तमाह ॥ अत एव चेति ॥ प्रागभावरूपत्वादेवेत्यर्थः । प्रागभावस्याकाङ्क्षारूपत्वे चोत्थितोथाप्याकाङ्क्षयोरुत्कर्षादिर्न स्यादित्याशङ्क्याह ॥ न चेति ॥ अयमेति पुत्रो राज्ञः पुरुषोऽपसार्यतामित्यादौ राजपदादेः पुत्रादिनोत्कटा-काङ्क्षत्वं पुरुषपदादिना च न तथेत्येतत्सम्बन्धिकत्वादिना युक्तमित्यर्थः ॥ अन्यथेति ॥ स्वरूपसत्या हेतुत्वे घटः कर्मत्वमित्यादौ निराकाङ्क्षे साकाङ्क्षत्वभ्रमात् कदाचिदन्वयधीर्न स्यादित्यर्थः । यद्वा अहो विमल-मित्यादिवाक्ये नद्याः कच्छेनाकाङ्क्षाभ्रमादन्वयधीर्न स्यादित्यर्थः ।

पक्षान्तरं निराह ॥ नत्विति ॥ यत्पदोच्चारणानन्तरं यत्पदार्थज्ञानेच्छा भवति तद्वाचिना पदेन तत्पदं साकाङ्क्षमिति न भवति । ज्ञानेच्छा हि जिज्ञासा । सा च ज्ञानविषयिणी जायमानज्ञानस्य १इष्टसाधनत्वे सति भवति नान्यथा । तथा च कदाचिच्छाब्दज्ञाने तदिष्टसाधनतावबोधहीनस्यापि शाब्दबोधदर्शनेन व्यतिरेकव्यभिचारान् नेयमाकाङ्क्षा शाब्दबोधहेतुरित्यर्थः ॥

॥ गौणेति ॥ सिंहश्चैत्रः गङ्गायां घोष इत्यनयोरित्यर्थः । तत्र मणिकृन्मते सिंहगङ्गापदयोर् अननुभावकत्वं व्यनक्ति ॥ नहि त्वत्पक्ष इति ॥ यस्य येनेत्यादिनोक्तार्थनिष्कर्षानुवाद इतरविरहेत्यादि ॥ स्वत एवेति ॥ स्वरूपायोग्यत्वप्रयुक्तत्वादेवेत्यर्थः । घटः कर्मत्वमित्यादौ यथा स्वरूपायोग्यत्वप्रयुक्तमेवाननुभावकत्वं, न पदान्तरविरहप्रयुक्तं तथेति भावः ।

अलक्ष्यत्वान्नाव्याप्तिर्दोषायेत्याशङ्क्य निराह ॥ न चेति ॥ अनुभवविरोधादिति भावः ।

------------------------------------------------------------------------

न चाननुभावकपदस्थानेऽज्ञापकपदप्रक्षेपेऽव्याप्तिर्नेति युक्तम्

## **तर्कताण्डवम्**

न चाननुभावकपदस्थानेऽज्ञापकपदप्रक्षेपेऽव्याप्तिर्नेति युक्तम् । इतरपदविरहेऽपि पदस्य स्मारकत्वेनाज्ञापकत्वस्येतरपदविरहा-प्रयुक्तत्वात् ।

किञ्च प्रागभावस्य सर्वकार्यहेतुत्वेन शाब्दासाधारण्यं न स्यात् । न च शाब्दानुभवेऽन्वयानुभवप्रागभावस्योत्तरपदविरहप्रयुक्तत्वेन हेतुत्वादसाधारण्यं, अत एव येन विनेति विशेषितमिति वाच्यम् । इतरपदानां सहकारित्वेन शाब्दबोधप्रागभावस्य तद्विरहप्रयुक्तत्वेऽपि घटादाविव शाब्दानुभवेऽपि प्रागभावत्वेनैव हेतुत्वात् । अन्यथा घटप्रागभावोऽपि घटे दण्डादिविरहप्रयुक्तत्वेन हेतुः स्यात् ।

न च शाब्दज्ञाने प्रागभावज्ञानं कारणमित्यसाधारण्यम् । तज्ज्ञानस्य कारणत्वे मानाभावात् । न हि शाब्दबोधात् प्राक् ममात्रान्वये ज्ञानं नेति ज्ञानमनुभवसिद्धम् । अन्यथा घटेऽपि प्रागभावो ज्ञातो हेतुः स्यात् ॥

### **न्यायदीपः**

अज्ञापकपदेति विच्छेदः ॥ न च पदस्य पदार्थस्मारकत्वेऽप्यन्वया-ज्ञापकत्वमस्त्येव । तस्यैव लक्षणेऽभिमतत्वादिति युक्तम् । वक्ष्यमाण-दिशाऽन्विताभिधानवादेऽन्वितस्वार्थस्मारकत्वस्यापि सत्त्वात् । परमतेऽपि जात्याकृत्यन्वितव्यक्तेरेव पदार्थत्वेन जात्याद्यन्वयस्मारकत्वाच्चेति तात्पर्यात् ।

ननु यदुपस्थापितस्यार्थस्य यत्पदव्यतिरेकेण नानुभवविषयत्वं तस्य तत्साकाङ्क्षत्वमिति लक्षणार्थः । एवं च तीरादेरनुभवविषयत्वं न घोषादिपदं विनेति लाक्षणिकादेरपि साकाङ्क्षत्वमिति पक्षधराद्युक्तेर्नाव्याप्तिरित्यतो दोषान्तरमाह ॥ किञ्चेति ॥ तट्टीकाकारैरुक्तमाशङ्क्य निराह ॥ न च शाब्देत्यादिना ॥ सहकारित्वेनेति ॥ शाब्दबोधसहकारित्वेनेत्यर्थः ॥

------------------------------------------------------------------------

अथ प्रागभावः प्रागभावत्वेन नाकाङ्क्षा..

## **तर्कताण्डवम्**

अथ प्रागभावः प्रागभावत्वेन नाकाङ्क्षा, किन्तु प्रागभावात्यन्ता-भावसाधारण्येनेतरविरहप्रयुक्तान्वयानुभवाभावत्वेनेति असाधारण्यम् । घटादौ प्रागभावत्वेनैव हेतुत्वात् । अत एवान्वयबोधदशायां नातिव्याप्तिः । तदा प्रागभावात्यन्ताभावयोरभावात् । नाप्यन्वय-बोधध्वंसदशायाम् । तदा ध्वंसस्य सत्त्वेऽपि तस्येतरविरहाप्रयुक्त-त्वादिति चेन्न ॥

अत्यन्ताभावसाधारण्येन रूपेण हेतुत्वे स्वात्यन्ताभावस्य स्वं प्रत्यहेतुत्वात् । शाब्दानुभवान्तराभावः शाब्दानुभवं प्रति, त्वन्मतेऽनु-मित्यन्तराभावोऽनुमितिं प्रतीव प्रतिबन्धकाभावतया हेतुः स्यात् । प्रतिबन्धकाभावश्चाज्ञात एव हेतुः कार्यमात्रसाधारणश्चेति त्वदङ्गीकृत-माकाङ्क्षाज्ञानस्य हेतुत्वमसाधारण्यं च न स्यात् । किञ्च सकलपदोप-स्थितिदशायां शाब्दबोधात्पूर्वं प्रागभावस्येतरविरहाप्रयुक्तत्वादव्याप्तिः । तस्मादाकाङ्क्षा दुर्निरूपेति ॥

### **न्यायदीपः**

प्रकारान्तरेण शब्दासाधारण्यं संसर्गावगमप्रागभावस्य शङ्कते ॥ अथेति ॥ प्रागभावात्यन्ताभावेत्युपलक्षणम् । ध्वंसेत्यपि ध्येयम् । अत एवेतरविरह-प्रयुक्तान्वयानुभवाभावत्वेनेति हेतुतावच्छेदकोक्तिः । अन्यथाऽन्वयानु-भवानाद्यभावत्वेनेत्येव हेतुतावच्छेदकमुक्त्वा इतरविरहप्रयुक्तेति न ब्रूयात् । तस्य ध्वंसदशायामतिव्याप्तिवारकत्वात् । अन्वयानुभवसंसर्गाभावत्वेन हेतुत्वविवक्षायामेवेतरविरहप्रयुक्तेति सार्थक्यात् । ध्वंसस्याहेतुत्वान्न तत्साधारण्यं चेदत्यन्ताभावसाधारण्यमपि न स्यात् । अत एव नाप्यन्वय-बोधध्वंसदशायामित्यादि वक्ष्यतीति ध्येयम् ॥

यद्वोक्तोभयसाधारण्यमेवास्तु । अन्वयानुभवाभावत्वेनैव हेतुता ध्वंसेतिप्रसक्तेति तद्वारणायैवेतरेत्यादिविशेषणोक्तिः । घटादौ तु नैवमित्याह ॥ घटादाविति ॥ तत्प्रागभावस्येति योज्यम् । अत एवेत्युक्तं व्यनक्ति ॥ तदेति ॥ ध्वंसदशायामिति ॥ अतिव्याप्तिरित्यनुषङ्गः ।

अत्यन्ताभावसाधारण्येन हेतुत्वं किं स्वात्यन्ताभावसाधारण्येन विवक्षितं, उत शाब्दानुभवान्तरात्यन्ताभावसाधारण्येनेति । आद्य आह ॥ स्वात्यन्ताभावस्येति ॥ अन्त्य आह ॥ शाब्दान्तरानुभवेति ॥

॥ प्रतिबन्धकाभावतयेति ॥ सिद्धसाधनता अनुमाने दोष इति सिद्धेरनुमितिप्रतिबन्धकत्वात् सिद्ध्यन्तराभावोऽनुमितौ यथा प्रतिबन्धका-भावतया हेतुर् एवमप्राप्ते वाक्यमर्थवदिति न्यायादन्वयगोचरानुभवान्तरे सति पुनः शाब्दानुभवस्यानपेक्षितत्वेनानुदयादनुभवान्तरमन्वयानुभवे प्रतिबन्धक-मिति तदभावोऽपि प्रतिबन्धकाभावत्वेनैव हेतुः स्यादित्यर्थः । ततश्च किमित्यत आह ॥ प्रतिबन्धकाभावश्चेति ॥ पूर्वमिति ॥ सङ्केतस्मरण-पदार्थोपस्थितिदशायां पदानामुपस्थित्यनन्तरमित्यर्थः ॥

------------------------------------------------------------------------

उच्यते– यस्य पदस्य यदन्वयाननुभावकत्वं..

## **तर्कताण्डवम्**

उच्यते– यस्य पदस्य यदन्वयाननुभावकत्वं समभिव्याहृतय-त्पदगतयद्रूपविरहप्रयुक्तं तस्य पदस्य तस्मिन्नन्वये तेन पदेन सह तद्रूपमाकाङ्क्षा ।

### **न्यायदीपः**

पद्धतौ ‘‘आकाङ्क्षा जिज्ञासा चेतनधर्मः । तद्विषयत्वात्पदार्थाः साकाङ्क्षाः । तत्प्रतिपादकत्वात् पदान्यपि’’ इति ग्रन्थेन जिज्ञासाविषयी-भूतपदार्थविषयप्रतिपत्तिजनकत्वं पदानां साकाङ्क्षत्वमिति यदुक्तं तत्र जनकत्वं न फलोपधानं, किन्तु स्वरूपयोग्यतैवाभिमतेति भावेन तत्रोक्तं निष्कृष्याग्रे स्वाभिमताकाङ्क्षालक्षणं विवक्षुरादौ तावत्प्रौढ्या पद्घत्युक्तलक्षणाविनाभूतं लक्षणान्तरमाह ॥ यस्य पदस्येत्यादिना ॥

पद्घतौ पदानीत्युक्तत्वात्पदस्येति बाहुल्याभिप्रायेणोक्तम् । यस्य शब्दस्येत्यर्थः । तेन प्रातिपदिकप्रत्यययोर्महावाक्यस्यावान्तरवाक्यस्य च ग्रहः । तदपि तदुपस्थितिपरम् । यत्पदेत्यत्रापि यच्छब्देत्यर्थः । यद्रूपेत्यत्र यद्रूपोपस्थितीत्यग्रे व्यक्तम् । तथाच यस्य शब्दस्योपस्थितस्य यदन्वया-ननुभावकत्वं यश्चासावन्वयश्चेति विग्रहः । तस्मिन्नन्वये इत्यग्रे कथनात् । तादृशान्वयानुभावकत्वाभावः । स च प्रागभाव उच्चारणतो वा अभिप्रायतो वा सहस्थितयत्पदस्थितयद्रूपोपस्थितिविरहप्रयुक्तो वा भवति तद्रूपं क्रियापदत्वकारकपदत्वैकविभक्तिकत्वादिकं तद्वत्त्वमित्यर्थः । उपस्थितेतर-शब्दस्याभिमतान्वयाननुभावकत्वप्रयोजकविरहप्रतियोगिज्ञानविषयीभूत-रूपवत्पदान्तरसमभिव्याहृतत्वं साकाङ्क्षत्वमिति यावत् । उपस्थितिशब्द-स्याभिमतान्वयानुभावकत्वप्रयोजकरूपवदुपस्थितशाब्दान्तरसमभिव्याहृतत्वं तेन साकाङ्क्षमित्यन्वयार्थः ।

तद्यथा घटमानयेत्यत्र यस्य घटशब्दस्य यदन्वयाननुभावकत्वं समभि-व्याहृतानयेति पदगतक्रियापदत्वविरहप्रयुक्तं घटमानयनमित्यादौ तथा दर्शनात्, तथा च तस्य घटपदस्य तस्मिन्नानयनान्वये तेनानयनपदेन सह तद्रूपं क्रियापदत्वरूपमाकाङ्क्षा । तथाऽऽनयेति पदस्य घटान्वयाननुभावकत्वं घटपदगतकर्मकारकत्वविरहप्रयुक्तम् । घट आनयेत्यादौ दर्शनात् । एवं च तस्यानयनपदस्य घटान्वये तेन घटपदेन सह कर्मकारकपदत्वमेवाकाङ्क्षेति ध्येयम् ।

अत्र यस्य शब्दस्य समभिव्याहृतयच्छब्दविरहप्रयुक्तमननुभावकत्व-मित्येवोक्तौ असम्भवः स्यात् । घटमानयनमित्यादौ सत्यपि पदान्तरे त्वयाऽननुभावकत्वसत्त्वेन तस्य पदान्तरविरहाप्रयुक्तत्वात् । यत्पदगत-यद्रूपेत्युक्तम् । घटो भवतीत्यत्रानुच्चारितेनापि समानविभक्तिकेन रक्त इति पदेन घटपदस्य निराकाङ्क्षतैवेति पक्षे घटे रागान्वयाननुभावकताप्रयोजक-विरहप्रतियोगितावच्छेदकरूपस्य समानविभक्तिकत्वस्य सत्त्वादतिव्याप्ति-निरासाय समभिव्याहृतेत्युक्तिः । साकाङ्क्षता तयोरप्यस्तीति मते तु यत्पद-गतेत्याद्येव । समभिव्याहृतपदमनादेयमित्यग्रे व्यक्तम् । यदन्वय इत्युक्तिस्तु घटः कर्मत्वम् आनयनं कृतिरिति वाक्ये क्रियाकर्मभावान्वये निराकाङ्क्षे भेदान्वये च साकाङ्क्षेऽतिव्याप्त्यव्याप्त्योर्निरासायेत्यग्रे व्यक्तम् ।

------------------------------------------------------------------------

तच्च रूपं क्रियाकारकभावान्वये क्रियापदत्वादिकम्

## **तर्कताण्डवम्**

तच्च रूपं क्रियाकारकभावान्वये क्रियापदत्वादिकम् । सम्बन्ध-रूपान्वये षष्ठ्यन्तत्वादिकम् । अभेदान्वये समानविभक्तिकत्वम् । प्रकृतिप्रत्ययार्थयोरन्वये प्रकृतित्वादिकम् ॥

अत एव घटमानयेत्यत्रानयेति क्रियापदं विना घटमिति द्वितीयान्तं कारकपदं क्रियाकर्मभावान्वयाननुभावकमिति क्रिया-कारकभावान्वये तेन साकाङ्क्षम् । घटः कर्मत्वमानयनं कृतिरिष्ट-साधनत्वमित्यादौ घटमानयेत्यनेन सहैकार्थ्ये सत्यपि क्रियाकारक-पदत्वाभावान्न तदन्वये घट इत्यादिपदं साकाङ्क्षम् । अभेदान्वये तु समानविभक्तिकत्वात्साकाङ्क्षम् । गिरिर्भुक्तमग्निमान् देवदत्तेनेत्यत्र-भुक्तमित्यस्य क्रियापदस्य आसन्नेनाप्यकारकगिरिपदेन नाकाङ्क्षा । किन्त्वनासन्नेनापि कारकेण देवदत्तेनेति पदेनैवाकाङ्क्षा ॥

### **न्यायदीपः**

कुत्र किंरूपमित्यतस् तद्दर्शयति ॥ तच्चेति ॥ आदिपदेन कारक-पदत्वग्रहः । राज्ञः पुरुष इत्यादावाह ॥ सम्बन्धेति ॥ प्रथमान्तत्व-मादिपदार्थः । रक्तो घट इत्यादावाह ॥ अभेदेति ॥ लक्षणवाक्ये तदग्रहणं शब्दपरमित्युपेत्याह ॥ प्रकृतीति ॥ घटमित्यादौ घटरूपप्रातिपदिकार्थ-द्वितीयाविभक्त्यर्थयोरन्वय इत्यर्थः । आदिपदेन द्वितीयत्वादिग्रहः ।

क्रियापदत्वादिकं तद्रूपमित्युक्तं तत्कथमित्यतः क्वचिद्व्यनक्ति ॥ अत एवेति ॥ क्रियापदत्वादेरितरपदविरहप्रयुक्तान्वयाननुभावकताप्रयोजकत्वा-देवेत्यर्थः ॥ क्रियापदं विनेति ॥ क्रियापदत्वाश्रयशब्दं विना आनयन-मित्यादिपदप्रयोगेपीत्यर्थः ॥ क्रियाकारकभावेति ॥ अभेदान्वये तु निरा-काङ्क्षत्वात्तदनुभावकताप्रयोजकसमानविभक्तित्वाभावेऽपि नाव्याप्तिशङ्का । अत एव लक्षणे यदन्वयेत्युक्तमिति भावः ॥

नन्वथाप्युक्तवाक्यसमानार्थकवाक्यान्तरेऽव्याप्तिरेव । तत्रोक्तान्वयानु-भवप्रयोजकक्रियापदत्वादेरभावादित्यत आह ॥ घट इति ॥ आनयेत्यत्र लुप्तविधिप्रत्ययस्याख्यातत्वेन वाच्यार्थोक्तिः कृतिरिति विधित्वेन वाच्यार्थोक्तिरिष्टसाधनत्वमितीष्टसाधनत्वमेव विध्यर्थ इति विधिवादे वक्ष्यमाणत्वात् ॥ न तदन्वय इति ॥ तथा च लक्ष्यत्वान्न दोष इति भावः ॥

यद्वा क्रियापदत्वादिकमभिमतान्वयानुभावकताप्रयोजकमित्यन्वयेनोपपाद्य व्यतिरेकमुखेनोपपादयति ॥ घट इति ॥ अन्वयान्तरे तु लक्ष्यत्वेऽपि प्रयोजकमप्यस्तीति नाव्याप्तिरित्याह ॥ अभेदेति ॥ एतेन यदन्वय इत्युक्तेः कृत्यं विवृतं ध्येयम् । वाक्यान्तरेप्यतिव्याप्त्यव्याप्ती आशङ्क्य यत्रोक्तरूप-प्रयोजकं तत्राकाङ्क्षासत्त्वेन लक्ष्यत्वम्, यत्र तन्नास्ति तत्राकाङ्क्षाऽपि नेत्य-लक्ष्यत्वमतो न दोष इत्याह ॥ गिरिरिति ॥ क्रियापदस्येति ॥ क्रियावाचिसुबन्तपदस्येत्यर्थः ।

------------------------------------------------------------------------

अत्र च पदशब्देन शब्दमात्रं विवक्षितम्

## **तर्कताण्डवम्**

अत्र च पदशब्देन शब्दमात्रं विवक्षितम् । तेन प्रकृतिप्रत्यय-योरन्योन्यं वाक्ययोश्चान्योन्यमाकाङ्क्षायां नाव्याप्तिः । एवं पदशब्देन तदुपस्थितिरेव विवक्षिता । तेन पदमात्रस्य स्वत एवान्वयाननुभाव-कत्वेनाननुभावकत्वस्येतरविरहाप्रयुक्तत्वाद् असम्भव इति शङ्का-नवकाशः । द्वारमित्यत्र द्वारशब्दस्य पिधेहिशब्देन सह, विश्वजिता यजेतेत्यत्र यजेतेत्यस्य स्वर्गकामशब्देन सहोच्चारणनिबन्धन-समभिव्याहाराभावेऽपि मौनिश्लोकादाविवाभिप्रायिकः समभि-व्याहारोऽस्तीति नाव्याप्तिः । घटो भवतीत्यत्र तु घटपदेन सह रक्त इति पदस्य समानविभक्तिकत्वेऽपि आभिप्रायिकोऽपि समभिव्याहारो नास्तीति नातिव्याप्तिः ॥

यद्वा तत्र रक्तपदेन नाकाङ्क्षाऽस्त्येव । नहि समभिव्याहारा-दाकाङ्क्षा । किं तु साकाङ्क्षाणां समभिव्याहारः । तत्रानाकाङ्क्षत्व-व्यवहारस्तु रक्तान्वये तात्पर्याभावात् । भवनक्रियान्वयेन घटपदस्य रक्तपदे उत्थिताकाङ्क्षाऽभावाच्च । घटस्य रक्ताभेदाप्रतीतिस्तु रक्तपदानु-पस्थितेः । अस्मिंश्च पक्षे आकाङ्क्षालक्षणे समभिव्याहृतविशेषण-मनपेक्षितमेव ।

### **न्यायदीपः**

॥ अत्र चेति ॥ लक्षणवाक्य इत्यर्थः ॥ अन्योन्यं वाक्ययोरिति ॥ महावाक्यस्थयोरित्यर्थः । एतेन यत्पदेति पदशब्दोऽपि शब्दपरः । यद्रूपेत्यपि यद्रूपोपस्थितिपरमिति सूचितम् ॥ लौकिकवैदिकवाक्यान्तरेषु पदान्तरसमभि-व्याहाररहितेषु साकाङ्क्षेष्वव्याप्तिमाशङ्क्य निराह ॥ द्वारमित्यत्रेति ॥ स्वर्गकामेति ॥ सः स्वर्गः सर्वान्प्रत्यविशिष्टत्वादिति चतुर्थाध्यायृतीय-पादीयसप्तमाधिकरणे विश्वजितेत्यादौ स्वर्गकामपदाध्याहारस्य सिद्धत्वादिति भावः । एवं ह्यतिव्याप्तिरित्याशङ्क्य निराह ॥ घट इति ॥ समानेति ॥ अभेदान्वयानुभावकताप्रयोजकरूपवत्त्वेऽपीत्यर्थः । एतेन समभिव्याहृतेति पदकृत्यं विवृतं ध्येयम् ।

समभिव्याहाराभावे कथमाकाङ्क्षेत्यत आह ॥ न हीति ॥ तथात्वे द्वारमित्यादावाकाङ्क्षाऽभावप्रसङ्गादिति भावः ॥ साकाङ्क्षाणामिति ॥ अत एव द्वारमित्यादावध्याहार इति भावः ॥ तत्रेति ॥ रक्तपद इत्यर्थः । अन्वयेन अन्वितत्वेन ॥ उत्थितेति ॥ स्वारसिकेत्यर्थः ।

आकाङ्क्षारूपहेतौ सति कुतो नान्वयधीरित्यत आह ॥ पटस्येति ॥ अस्मिंश्च पक्ष इति ॥ रक्तपदेऽस्त्याकाङ्क्षेति पक्ष इत्यर्थः । तस्यापि लक्ष्यत्वेनातिव्याप्तेरभावात् । एवं द्वारमित्यादावव्याप्तिशङ्का नास्तीति भावः ॥

------------------------------------------------------------------------

नन्वेवमितरपदविरहप्रयुक्ताननुभावकताप्रयोजकरूपवत्त्वात्मिका..

## **तर्कताण्डवम्**

नन्वेवमितरपदविरहप्रयुक्ताननुभावकताप्रयोजकरूपवत्त्वात्मिका स्वरूपयोग्यता आकाङ्क्षेति पर्यवसितम् । सा च जनितफलेऽप्यस्तीति तत्रातिव्याप्तिः स्यात् । प्रागभावपक्षे तु नायं दोष इति चेन्न । इष्टा-पत्तेः । जनितफलेऽनाकाङ्क्षत्वव्यवहारस्तु विरक्तं प्रति वाणिज्योपदेश इव श्रोतुरन्वयबोधान्तरस्यानपेक्षितत्वात् । न तु पदस्य निराकाङ्क्ष-त्वात् । न च लाक्षणिकादावव्याप्तिः । मन्मते लाक्षणिकगौण-योरप्यनुभावकत्वात् ॥

नन्वथापि स्वरूपयोग्यता कारणतैव, न तु कारणम् । तथा-चाकाङ्क्षायाः शाब्दबोधहेतुत्वं न स्यादिति चेन्न । उक्ताकाङ्क्षाज्ञानस्यैव हेतुत्वेनेष्टापत्तेः । अत एवोक्तयोग्यताज्ञानस्य शाब्दबोध एव हेतुत्वादेवासाधारण्यम् । न हि घटादौ कारणताज्ञानं हेतुः । न च शाब्दबोधेपि तज्ज्ञानस्य हेतुत्वे मानाभावः । पदशक्तिग्रहरूप-पदव्युत्पत्तौ सत्यामपि क्रियापदं विना कारकपदं नान्वयबोधकमिति सामान्यज्ञानरूपवाक्यव्युत्पत्तिं विना वाक्यार्थबोधाभावात् । अन्यथा वाक्यं वाक्याव्युत्पन्नस्याप्यन्वयबोधकं स्यात् ॥

### **न्यायदीपः**

इतरपदविरहप्रयुक्तानुभवप्रागभाव आकाङ्क्षेति मण्युक्तलक्षणाभिमानी शङ्कते ॥ नन्वेवमिति ॥ पदान्तरस्य पदान्तरविरहप्रयुक्ताननुभावकतायाः पदान्तरे क्रियापदत्वादिलक्षणप्रयोजकरूपं यत्तद्द्वत्त्वात्मिकेत्यर्थः । जनितान्वयानु-भवेऽपि वाक्येऽस्तिक्रियापदत्वादेस्तदाऽप्यनपायादिति भावः ॥ अनपेक्षि-तत्त्वादिति ॥ एतेन जनितान्वयबोधेनापि द्वितीयान्वयबोधजननापत्तेरिति रुचिदत्ताद्युक्तं निरस्तम् । अनपेक्षाया एव प्रतिबन्धकत्वात्, अपेक्षायां त्विष्टापत्तेरिति ।

मणिकृन्मतेऽभिहितदोषो नात्रास्तीत्याह ॥ नचेति ॥ मन्मत इति ॥ तत्रोक्तदोषस्तु गौणलक्षणवृत्तिविचारे निरसिष्यत इति भावः ॥ नन्वथा-पीति ॥ जनितफलेतिव्याप्तेरदोषत्वेपीत्यर्थः । अत एवेत्येतद्व्यनक्ति ॥ उक्तयोग्यतेत्यादि ॥ नहीति ॥ येनासाधारण्यं न स्यादिति भावः ।

यत्त्वाकाङ्क्षाज्ञानस्य हेतुत्वे जनितफलेऽपि वाक्ये परेणेतरविरह-प्रयुक्ताननुभावकताप्रयोजकरूपवदिति शब्द उद्भावितेऽन्वयबोधापत्तिरिति । तन्न । प्राचीनान्वयबोधस्यैव प्रतिबन्धकत्वात् श्रोतुरनपेक्षितत्वाच्चेति ॥

॥ मानाभाव इति ॥ शक्तिस्मरणे सति तज्ज्ञानाभावेनान्वय-बोधविलम्बाभावादिति शङ्कितुर्भावः । तदभावेऽस्यान्वयबोधविलम्ब इत्याह ॥ पदशक्तीति ॥ उक्तं च जयदेवेनापि ‘‘आकाङ्क्षाहेतुत्वेमानाभावेन तज्ज्ञानं कारण’’मिति । एतेन ‘‘न हि तस्यापि ज्ञानं हेतुरिति शक्यते वक्तुम् । तत्र मानाभावादिति ’’ रुचिदत्तोक्तं निरस्तं ध्येयम् ॥ वाक्या-व्युत्पन्नस्येति ॥ उक्तरूपवाक्यव्युत्पत्तिहीनस्यापीत्यर्थः ॥

------------------------------------------------------------------------

नन्वेवं चेदयमेति पुत्रो राज्ञः..

## **तर्कताण्डवम्**

नन्वेवं चेदयमेति पुत्रो राज्ञः पुरुषोऽपसार्यतामित्यत्र राजपदे पुत्र-पुरुषपदगतरूपविरहप्रयुक्ततत्तदन्वयाननुभावकत्वरूपाकाङ्क्षायाः सत्त्वादुभयान्वयधीः स्यादिति चेन्न । उभयत्राकाङ्क्षायाः सत्त्वेऽपि पुत्रान्वय एव तात्पर्यग्रहे पुरुषान्वयबोधाभावसम्भवात् । उभयत्र तात्पर्यग्रहे चेष्टापत्तेः ।

अत एव तत्रावृत्तिः कल्प्यते । अहो विमलं जलं नद्याः कच्छे महिषश्चरतीत्यत्र येन पुंसा नद्या इत्यादिकमेव श्रुतं तं प्रति नदीपदं जलपदाश्रवणेन कच्छ एव साकाङ्क्षम् ॥

### **न्यायदीपः**

उक्तलक्षणस्य वाक्यान्तरेऽतिव्याप्तिमाशङ्कते ॥ नन्वेवमिति ॥ इतरपदविरहप्रयुक्ताननुभावकताप्रयोजकरूपवत्त्वमाकाङ्क्षा चेदित्यर्थः ॥ पुत्रपुरुषपदगतेति ॥ प्रथमाविभक्त्यन्तत्वलक्षणधर्मेत्यर्थः । रूपशब्दो धर्मपर्यायः ॥ उभयेति ॥ नास्ति च पुरुषपदेनाकाङ्क्षा । अतस्तत्रोक्त-लक्षणमतिव्याप्तमिति भावः । लक्ष्यत्वमुपेत्य समाधिमाह ॥ उभयत्रेति ॥ तात्पर्यग्रहस्य शाब्दबोधे हेतुत्वादन्यत्र तदभावादेवान्वयबोधाभावो न त्वाकाङ्क्षाविरहात् । येनातिव्याप्तिः स्यादिति भावः ॥ आवृत्तिरिति ॥ राजपदस्येत्यर्थः ॥ कच्छ एवेति ॥ एवं च जलस्याश्रवणेनानुपस्थितेस्तत्र षष्ठ्यन्तान्वयप्रयोजकोपस्थितिविषयरूपवत्त्वाभावात् । प्रथमान्तेनाऽपि जलपदेन निराकाङ्क्षतैवेति न तत्राव्याप्तिर्दोषाय । उपस्थितौ तु तत्राकाङ्क्षा-सत्त्वेऽपि तात्पर्याग्रहादन्वयबोधाभावः । तत्रापि तात्पर्यग्रहे तूभयत्रान्वयबोधो नदीपदावृत्तिश्च पूर्ववदिष्टैवेति भावः ॥

------------------------------------------------------------------------

नन्वेवमुदयनादिमते त्वदुक्तरूपग्रहविरहप्रयुक्तः..

## **तर्कताण्डवम्**

नन्वेवमुदयनादिमते त्वदुक्तरूपग्रहविरहप्रयुक्तः शाब्दानुभव-प्रागभाव आकाङ्क्षा । तन्मते तु प्रागभावप्रयोजकविरहप्रतियोगिग्रह-विषयीभूतं रूपमाकाङ्क्षा । ततः कोत्र विशेष इति चेदियानेव विशेषः । त्वन्मते आकाङ्क्षा श्रोतृगता स्यात्, प्रागभावज्ञानं शाब्दबोधजनक-मित्यस्योक्तरीत्या दुर्घटत्वात् शाब्दबोधं प्रत्याकाङ्क्षाज्ञानस्य हेतुत्वं न स्यात्, जनितफलवाक्यस्थपदे विरक्तं वाणिज्योपदेश इव साकाङ्क्षत्वे सत्यपि पुरुषस्यानपेक्षामात्रेण शब्दस्याकाङ्क्षाऽपलापश्च स्यादिति दोषत्रयम् । मन्मते तु आकाङ्क्षा आसत्तिवच्छब्दगतैव, तज्ज्ञानस्य जनकत्वं च सुघटम्, जानितपदेप्याकाङ्क्षाऽनपलापश्चेति दोषत्रयं नेति । इदं चाकाङ्क्षालक्षणं टीकोक्तजिज्ञासाविषय-प्रतिपादकत्वरूपलक्षणाविनाभूतम् ॥

### **न्यायदीपः**

एवं सर्वत्र लक्ष्येऽलक्ष्ये च स्वोक्ताकाङ्क्षालक्षणस्य भावाभावानुपपाद्येदानीं परोक्तलक्षणात् स्वोक्तलक्षणस्यातिशयं शङ्कापूर्वं व्यनक्ति ॥ नन्विति ॥ प्रागभावेति ॥ अन्वयानुभवप्रागभावे प्रयोजकीभूतो यो विरहस् तत्प्रतियोगी यो ग्रहः ज्ञानं तद्विषयीभूतं रूपमित्यर्थः । यद्रूपविरहेति लक्षणवाक्ये यद्रूपविरहशब्देन यद्रूपोपस्थितिविरहस्याभिमतत्वादिति भावः ॥ श्रोतृ-गतेति ॥ अत एवोदयनलक्षणे श्रोतरीत्युक्तिरिति भावः ॥ उक्तरीत्येति ॥ तज्ज्ञानस्य कारणत्वे मानाभावादित्यादिनोक्तरीत्येत्यर्थः ॥ आकाङ्क्षेति ॥ शब्दगतैवेत्यन्वयः ॥ सुघटमिति ॥ प्रागुक्तवाक्यव्युत्पत्तिरूपप्रमाण-भावादिति भावः ॥

नन्विदं मूलग्रन्थे नोपलभ्यत इत्यत आह ॥ इदं चेति ॥ टीको-क्तेति ॥ टीकाकृता पद्धतावुक्तेत्यर्थः । प्रमाणलक्षणटीकायामुक्तेति वार्थः । तदुक्तेरपि पद्धत्युक्त्यैकार्थत्वात् ।

[Load More](javaऽcriptःvoid(0))
