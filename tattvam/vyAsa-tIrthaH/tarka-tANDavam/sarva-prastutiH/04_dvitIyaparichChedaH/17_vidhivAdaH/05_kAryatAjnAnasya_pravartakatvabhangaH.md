+++
title = "०५ कार्यताज्ञानस्य प्रवर्तकत्वभङ्गः"
upstream_url = "https://dvaitavedanta.in/category-details/12676/4780/sharav/taraka/thavat/vathha/karaya"
+++
## प्राभाकरास्तु

**३६. अथ कार्यताज्ञानस्य प्रवर्तकत्वभङ्गः ।**

## **तर्कताण्डवम्**

प्राभाकरास्तु । ज्ञानेन पाकविषयककृतौ जनयितव्यायां द्वार-भूतेच्छा पाकविशेष्यका कृतिसाध्यत्वप्रकारिकैव । पाकं कुर्या-मित्यनुभवात् । न तु केवलकृतिविषयकेच्छा । तस्या भिन्नविषयत्वेन पाकविषयककृतिं प्रत्यहेतुत्वात् । जानातीच्छति करोतीति त्रयाणामेकविषयत्वानुभवाच्च । सा चेच्छा स्वसमानप्रकारकज्ञान-साध्येति कार्यत्वप्रकारकमेव ज्ञानं प्रवर्तकम् । न त्विष्टसाधनत्व-ज्ञानम् । नित्ये सन्ध्योपासनादौ फलाभावात् । १फलवत्त्वे नित्यत्व-व्याघातादित्याहुः ॥

### **न्यायदीपः**

ज्ञात्वैव हीष्टसाधनतामित्यत्र एवकारस्य भिन्नक्रमेण कार्यत्वज्ञानं प्रवर्तकं नेति यद्ग्रन्थकाराभिमतं तत्प्रपञ्चयितुमाह ॥ प्राभाकरास्त्विति ॥ कार्यत्वप्रकारकमेव ज्ञानं प्रवर्तकं न त्विष्टसाधनत्वज्ञानमित्याहुरित्यन्वयः । तत्र युक्तिमाह ॥ ज्ञानेनेति ॥ रागादिना जायमानकृताविच्छाद्वारत्वाभावाज् ज्ञानेनेत्युक्तम् ।

ननु द्वारभूतेच्छायाः कृतिसाध्यत्वप्रकारकत्वं पाकविशेष्यकत्वमयुक्तम् । ज्ञानेन कृतौ जनयितव्यायां चिकीर्षा हि द्वारम् । तस्याश्च कृतिविषय-कत्वमेव । ‘‘धातोः कर्मणः समानकर्तृकादिच्छायां वा’’ इति धात्वर्थ-गोचरेच्छायामेव सनो विधानादित्यत आह ॥ पाकमिति ॥ इच्छेत्यनन्तरं द्वारभूतेत्यनुकर्षः । येन कृताविष्टसाधनताज्ञानादेवेच्छेति इष्टसाधनत्वज्ञानं प्रवर्तकं स्यादिति भावः ।

अस्तु द्वारभूतेच्छा कृतिसाध्यत्वप्रकारिका । कृतिसाध्यत्वरूपकार्यत्व-ज्ञानं प्रवर्तकमित्यत्र किमायातमित्यत आह ॥ सा चेति ॥ न त्वित्युक्तार्थे हेतुमाह ॥ नित्य इति ॥ फलाभावादिति ॥ तथा च न तत्रेष्टसाधनत्व-ज्ञानं सम्भवतीति कस्यापि प्रवृत्तिर्न स्यादिति भावः ।

विश्वजिन्न्यायेन तत्रापि फलकल्पनाऽस्त्वित्यत आह ॥ सफलत्व इति ॥ ‘‘अहरहः सन्ध्यामुपासीत’’ इति वीप्सया ‘‘वसन्ते वसन्ते ज्योतिषा यजेत’’ इत्यादाविव नित्यत्वस्य व्यवस्थितत्वादिति भावः ॥

------------------------------------------------------------------------

तन्न । कार्यत्वं हि न तावत्कृतिसाध्यत्वमात्रम्

## **तर्कताण्डवम्**

तन्न । कार्यत्वं हि न तावत्कृतिसाध्यत्वमात्रम् । तस्य स्वकृत्यसाध्ये१पि सत्त्वेन तत्रापि प्रवृत्त्यापातात् ।

नापि स्वनिष्ठकृतिसाध्यत्वं कार्यत्वम् । जीवनादृष्टजन्य-स्वकृति-साध्ये प्राणपञ्चकसञ्चारेपि सत्त्वात् ।

नापीच्छाधीनस्वनिष्ठकृतिसाध्यत्वं कार्यत्वम्, प्राणपञ्चकसञ्चारे कृतिर्नेच्छाधीनेति वाच्यम् । फलरूपे सुखे दुःखाभावे च प्रवृत्ति-प्रसङ्गात् । तयोरपि परम्परया कृतिसाध्यत्वात् । साक्षात्कृति-साध्यत्वस्य च शरीरचेष्ठादिद्वारा कृतिसाध्ये लौकिके पाकादौ वैदिके यागादौ यागादिद्वारा कृतिसाध्ये नियोगे चाभावात् ।

नापि चिकीर्षाधीनस्वनिष्ठकृतिसाध्यत्वं कार्यत्वम्, सुखादौ चेच्छामात्रम् उद्देश्यत्वात्, न तु चिकीर्षेति वाच्यम् । सुखादावपि कृत्या सुखं साधयिष्यामीतीच्छाया अनुभवात् । तदतिरिक्तायाश्च चिकीर्षाया यागादावप्यभावात् ।

किं चैवं भोजनचिकीर्षाधीनकृतिजन्ये श्रमेऽपि प्रवृत्तिः स्यात् ॥ ननु श्रमः शरीरावयवस्पन्दरूपभोजनक्रियासाध्यो न तु कृतिसाध्यः । कृतेः स्वध्वंस१साक्षात्कारातिरिक्ते स्वजनकचिकीर्षाविषय एव जनकत्वनियमात् । अत एव श्रमो नान्तरीयक इत्युच्यत इति चेन्न । निगडनिश्चलदेहस्य २आमवातादिशिथिलीकृतदेहस्य च चलनादि-क्रियानुत्पादेऽपि श्रमानुभवेन कृतेरेव तत्र हेतुत्वात् । नच क्रिया-नुत्पादे कृतौ मानाभावः । अहं प्रयत इत्यनुभवात् ॥

### **न्यायदीपः**

‘‘कार्यता च न काचित् स्यादिष्टसाधनतां विना’’

इत्यनुव्याख्यानोक्तदिशा इष्टसाधनत्वमेव कार्यत्वं न ततोन्यदस्तीति विवक्षुः, किमिदं कार्यत्वम् । कृतिसाध्यत्वं वा, स्वकृतिसाध्यत्वं वा, इच्छाधीनस्वकृतिसाध्यत्वं वा, चिकीर्षाधीनकृतिसाध्यत्वं वा, चिकीर्षाधीन-कृतित्वेन स्वकृतिसाध्यत्वं वा, स्वविषयचिकीर्षाधीनकृतिसाध्यत्वं वा, इदानीन्तनस्वविषयकेच्छाधीनकृतिसाध्यत्वं, वा, कृतिसाध्यतार्हत्वं वा, इष्टानुत्पत्तिप्रसञ्जनीभूताभावप्रतियोगिभूतकृतिविषयताप्रयोजकरूपवत्त्वं वा, कृतिसाध्यत्वे सति कृत्युद्देश्यत्वं वा, कृतिसाध्यत्वे सति प्राधान्यं वा, इष्टसाधनत्वलिङ्गगम्यचिकीर्षाधीनकृतिसाध्यत्वरूपं वा, शुचित्वे सति विहितकालजीवित्वरूपलिङ्गगम्यचिकीर्षाधीनकृतिसाध्यत्वरूपं वा स्वविशेषणवत्ताप्रतिसन्धानगम्यचिकीर्षाधीनकृतिसाध्यत्वरूपं वा क्रिया-ननुष्ठानप्रयुक्तेष्टानुत्पत्तिप्रसञ्जकविशेषणवत्त्वप्रतिसन्धानगम्यं तदेव वेति पञ्चदशधा विकल्प्याद्यं निराह ॥ कार्यत्वं हीत्यादिना ॥

द्वितीयं निराह ॥ नापि स्वनिष्ठेति ॥ अत्राप्यन्वयव्यभिचारान्नैतद्रूपं कार्यत्वज्ञानं प्रवृत्तिकारणमित्याह ॥ जीवनेति ॥ जीवनकारणं यददृष्टं तज्जन्या या स्वकृतिस् तत्साध्येत्यर्थः । एतच्च पररीत्योक्तम् । स्वमते तु प्राणापानव्यानोदानसमानरूपप्राणशब्दितपञ्चवायूनां सञ्चारस्य जीवस्य निष्प्रयत्नतादशारूपसुप्त्यादावपि दर्शनेन मुख्यप्राणकर्तृकत्वस्य द्वितीयेऽध्याये प्राणपादे स्थितत्वात् ।

तृतीयं निराह ॥ नापीच्छेति ॥ कृतिर्नेच्छाधीनेति ॥ अत एव मणावपि विधिवादपूर्वपक्षे ‘‘कृतौ चानुभवसिद्धं चिकीर्षाधीनत्वं विशेषः । तेन प्राणपञ्चकसञ्चारे जीवनयोनिकृतिसाध्ये न प्रवृत्तिरित्युक्तं’’ इति भावः । अत्रापि किं परम्परया साक्षाद्वा कृतिसाध्यत्वम् । आद्य आह ॥ फलेति ॥ परम्परयेति ॥ विषयानुभवद्वारेत्यर्थः ॥ कृतीति ॥ इच्छाधीन-कृतीत्यर्थः । एवमग्रेपि । अन्त्य आह ॥ साक्षादिति ॥ यागादीति ॥ यागदानहोमद्वारा कृतिसाध्येऽपूर्व इत्यर्थः । तथा च व्यतिरेकव्यभिचारादेवं-रूपकार्यत्वज्ञानमपि न प्रवर्तकमिति भावः ।

चतुर्थं निराह ॥ नापि चिकीर्षेति ॥ का नाम चिकीर्षा । किं कृतिसाध्यत्वप्रकारिकाथ ततोऽन्या । आद्य आह ॥ सुखादावपीति ॥ अन्त्य आह ॥ तदतिरिक्ताया इति ॥ सुखादिफलगोचरचिकीर्षा नेत्येतदभ्युपेत्यापि दोषान्तरमाह ॥ किं चैवमिति ॥ चिकीर्षाधीन-स्वकृतिसाध्यत्वं कार्यत्वं चेदित्यर्थः ॥ भोजनेति ॥ भोजनविषयिणी चिकीर्षाधीना या कृतिस् तत्साध्येत्यर्थः ।

श्रमस्तु भोजनक्रियासाध्यो न तु कृतिसाध्य इत्यादिना मणौ विधिवादपूर्वपक्षोक्तमाशङ्क्य निराह ॥ नन्वित्यादिना ॥ शरीरा-वयवेति ॥ तनुहस्ताद्यवयवपरिस्पन्दरूपेत्यर्थः ॥ स्वजनकेति ॥ कृतिजनिका या चिकीर्षा तद्विषयमात्रजनकत्वनियमादित्यर्थः ॥

यद्यपि कृतिपूर्ववर्तिगुणान्तरध्वंसे स्वजनकचिकीर्षां प्रत्यविषयेऽपि जनकत्वं कृतेरस्तीति नायं नियमोस्ति । न च कृतित्वेन कृतेर्जनकत्वं वक्ष्यमाणमभिप्ररोत्यायं नियम इति वाच्यम् । अदृष्टादिकं प्रति कृतित्वेनैव जनकत्वेन व्यभिचारानिस्तारात् । तथाप्यभ्युपेत्यान्यत्र व्यभिचारमाह ॥ निगडेति ॥ प्रयत इतीति ॥ यती प्रयत्न उत्तमपुरुषैकवचनम् ।

------------------------------------------------------------------------

नापि चिकीर्षाधीनकृतित्वेन कृतिसाध्यत्वं कार्यत्वं

## **तर्कताण्डवम्**

नापि चिकीर्षाधीनकृतित्वेन कृतिसाध्यत्वं कार्यत्वं, श्रमस्तु नैवं, द्वेषयोनियत्नादपि श्रमोत्पत्तेरिति वाच्यम् । द्वेषयोनियत्नो हि किं निवृत्तिलक्षणोभिमतः किं वा शत्रुवधादिगोचरः प्रवृत्तिलक्षणः । नाद्यः । तेन श्रमाननुभवात् । नान्त्यः । शत्रुवधस्येष्टसाधनत्वेन चिकीर्षाधीन-कृतिसाध्यत्वात् । न हि शत्रुवधः शत्रुगोचरद्वेषजन्यकृतिसाध्यो । भिन्नविषयत्वात् । द्वेषसिद्धिस्तु शत्रुं द्वेष्मीत्यनुभवात् ।

### **न्यायदीपः**

पञ्चमं निराह ॥ नापीति ॥ चिकीर्षाधीना या कृतिस् तत्त्वेन यत्र जनकत्वं तत्त्वं कार्यत्वमित्यर्थः ॥ द्वेषयोनीति ॥ द्वेषजन्येत्यर्थः ॥ चिकीर्षाधीनकृतिसाध्यत्वादिति ॥ तादृशकृतित्वेन कृतिसाध्यत्वा-दित्यर्थः । तत्र हेतुरिष्टसाधनत्वेनेति । तद्व्यनक्ति ॥ न हीति ॥

ननु शत्रुवधानुकूलप्रयत्नस्य द्वेषाजन्यत्वे शत्रुगोचरद्वेषो न सिद्ध्येत् । प्रयत्नरूपकार्यलिङ्गकत्वात् तत्सिद्धेरित्यत आह ॥ द्वेषसिद्धिस्त्विति ॥

------------------------------------------------------------------------

नापि स्वविषयकचिकीर्षाधीनकृतिसाध्यत्वं कार्यत्वं..

## **तर्कताण्डवम्**

नापि स्वविषयकचिकीर्षाधीनकृतिसाध्यत्वं कार्यत्वं, श्रमस्तु भोजनविषयकेच्छाधीनकृतिसाध्य इति वाच्यम् । कलञ्जभक्षणादावपि स्वविषयकचिकीर्षाधीनकृतिसाध्यत्वस्य सत्त्वेन ‘‘न कलञ्जं भक्षयेत्’’ इति निषेधायोगात् । बौद्धाद्यागमविहिते मण्डलीकरणादावपि तस्य सत्त्वेन तदागमस्यार्थाबाधलक्षणप्रामाण्यप्रसङ्गाच्च । विषभक्षणेऽपि तस्य सत्त्वेन सञ्जातबाधस्यापि तत्र प्रवृत्तिप्रसङ्गाच्च । अस्ति हि विष-भक्षणेपि स्वविषयचिकीर्षाधीनकृतिसाध्यत्वम् । श्रमाज्जीवनयो-निकृतिसाध्याच्चान्यस्य सर्वस्य कृतिसाध्यस्य स्वविषयकेच्छाधीन-कृतिसाध्यत्वनियमात् ।

### **न्यायदीपः**

षष्ठं निराह ॥ नापीति ॥ स्वेति ॥ यस्य कार्यत्वमुच्यते तद्यागादिकं परामृश्यते । तत्तद्विषयिणी या चिकीर्षा तदधीना या कृतिस्तत्साध्यत्वं कार्यत्वमित्यर्थः ॥ भोजनविषयकेत्यादि ॥ न तु श्रमविषयचिकीर्षाधीन-कृतिसाध्यः येनान्वयव्यभिचारः स्यादिति वाक्यशेषः ।

॥ निषेधायोगादिति ॥ तत्रापि त्वदुक्तकार्यत्वस्य सत्वादिति भावः ॥ तस्येति ॥ स्वविषयकचिकीर्षेत्याद्युक्तकार्यत्वस्य यागादाविव सत्त्वेनेत्यर्थः । प्रवर्तकत्वरूपं प्रामाण्यमस्त्येवेत्यत आह ॥ अर्थाबाधेति ॥

तस्य सत्त्वेनेत्युक्तं व्यनक्ति ॥ अस्ति हीति ॥ तदेव कथमित्यत आह ॥ श्रमाज्जीवनयोनिकृतिसाध्याच्चेति ॥ प्राणपञ्चकसञ्चारादिति योज्यम् । एते चातिप्रसङ्गाः पूर्वोक्तपक्षेष्वपि ध्योयाः ॥ कृतिसाध्यस्येति ॥ कृतित्वेन कृतिसाध्यस्येत्यर्थः । तेन कृतिध्वंसकृतिसाक्षात्कारयोर्न व्यभिचार इति ध्येयम् ।

------------------------------------------------------------------------

नन्विदानीन्तनी या स्वविषयकेच्छा तदधीनकृतिसाध्यत्वं कार्यत्वम्

## **तर्कताण्डवम्**

नन्विदानीन्तनी या स्वविषयकेच्छा तदधीनकृतिसाध्यत्वं कार्यत्वम् । अन्यथा सामुद्रिकविदाख्याते भावियौवराज्येऽपि प्रवृत्तिः स्यात् । सञ्जातबाधस्य तु नेदानीं विषभक्षणेच्छेति चेत् । इच्छा का विवक्षिता । या साधेन नास्ति । किमुपायोऽस्त्वितीच्छामात्रं, उपायं कृत्या साधयिष्यामीति चिकीर्षा वा ।

नाद्यः । अन्यत एवोपायोस्त्वितीच्छायां सत्यामप्यप्रवृत्तेः । नान्त्यः । त्वदभिमतकार्यत्वज्ञानेन प्रवृत्तौ जनयितव्यायां द्वारी-भूतायाः कार्यत्वज्ञानजन्यायाः पाकादिसाधनविषयचिकीर्षायाः कार्यत्वज्ञानहेतुत्वेऽन्योन्याश्रयत्वात् । किं च भाविराज्ये आपादिता प्रवृत्तिस्तदुद्देश्यका चेदिष्टापत्तिः । तदुद्देशेन तत्साधने देवताराधनादौ प्रवृत्तेः । भाविराज्यविषयिका कृतिस्तु न सम्भवति । कृतेः सिद्धविषयत्वे सत्यसिद्धफलकत्वनियमात् ।

### **न्यायदीपः**

सप्तममाशङ्कते ॥ नन्विति ॥ इदानीन्तनेत्युक्तविशेषणमावश्यक-मित्याह ॥ अन्यथेति ॥ सामुद्रिकं नाम शरीरावयवगतलक्षणाधिक्यम् । तत्परिज्ञात्रेत्यर्थः । इदानीन्तनेत्युक्त्यैव प्रागुक्तदोषो नेत्याह ॥ सञ्जातेति ॥ इदानीन्तनस्वविषयकेच्छाधीनत्वविशेषणमेव कृतावयुक्तम् । येन विषभक्षणादौ प्रवृत्त्यापत्तिदोषो न स्यादिति भावेन इच्छां विकल्प्य निराह ॥ इच्छेति ॥ साधन इति ॥ तात्कालिकतृप्तिं प्रति वा कालान्तरभाव्यनर्थफलं प्रति वा साधनरूपे विषभक्षणादावित्यर्थः । नास्तीत्युपलक्षणम् । यागादिरूपे साधनेऽस्तीत्यपि ध्येयम् ॥ इच्छामात्रमिति ॥ न तु कृतिसाध्यत्व-प्रकारकचिकीर्षारूपेत्यर्थः ।

एवंरूपेच्छाधीनकृतिसाध्यत्वज्ञानमन्वयव्यभिचारान्न प्रवृत्तिहेतुरित्याह ॥ अन्यत एवेति ॥ मत्कृतितोऽन्यस्मादेवेत्यर्थः । उपायो धनधान्यादेः । अप्रवृत्तेर् धनादेरुपाय इत्यर्थः ॥ त्वदभिमतेति ॥ इदानीन्तनस्वविषय-चिकीर्षाधीनकृतिसाध्यत्वरूपकार्यत्वज्ञानेनेत्यर्थः ॥ अन्योन्येति ॥ चिकीर्षाकार्यत्वज्ञानजन्या कार्यत्वज्ञानं च चिकीर्षाजन्यमित्यन्योन्याश्रया-दित्यर्थः । न च चिकीर्षा१ कार्यत्वज्ञानजन्येति युक्तम् । प्रवृत्त्युत्पादने तस्या द्वारभूतत्वात् । न च कार्यत्वज्ञानं न चिकीर्षाजन्यमित्यपि युक्तम् । चिकीर्षाऽभावे तदधीनकृतिसाध्यत्वाभावेन तज्ज्ञानायोगादिति भावः । अन्यथेत्यादिनोक्तं निराह ॥ किञ्चेति ॥ किं तदुद्देशेन तत्साधने कृतिरूपप्रवृत्तिरापाद्यतेऽथ तद्विषयैव वा । आद्यमनूद्य निराह ॥ तदुद्देश्यको चेदिति ॥ इष्टापत्तिं व्यनक्ति ॥ तदिति ॥ अन्त्य आह ॥ भावीति ॥ सिद्धेति ॥ यद्यपि देवताराधनादिकमपि न सिद्धम् । तथाऽपि कृतिः साधनविषयैव न तु फलविषयेत्यत्र तात्पर्यम् ।

------------------------------------------------------------------------

नापि कृतिसाध्यतार्हत्वं कार्यत्वं..

## **तर्कताण्डवम्**

नापि कृतिसाध्यतार्हत्वं कार्यत्वं, प्रवृत्त्यविषयाद्विषभक्षणादितः साक्षादिष्टात्सुखादितश्च व्यावृत्तस्य सुखाद्यर्थमिष्टेषु प्रवृत्तिविषयेषु लौकिकवैदिकभोजनयागादिष्वनुवृत्तस्य चेष्टसाधनत्वादन्यस्यार्हत्वस्य अभावात् ॥

यद्यपीष्टसाधने साक्षात्पम्परासाधारणमिष्टत्वसामान्यमस्ति । तथाऽपि फलार्थिनः साधने प्रवृत्तिर्न फलसाधनत्वज्ञानं विना युक्ता ॥

### **न्यायदीपः**

अष्टमं निराह ॥ नापीति ॥ इष्टसाधनत्वादन्यस्यार्हत्वस्याभावादित्यत्र व्यावृत्तस्यानुवृत्तस्येति द्वयमपि हेतुगर्भं विशेषणम् । अनिष्टसाधनादिष्टाच्च व्यावृत्तस्येष्टसाधनमात्रेऽनुगतस्येष्टसाधनत्वरूपत्वादित्यर्थः ॥

ननु कृतिसाध्यतार्हत्वस्य फले सुखादावपि कथञ्चित्सत्त्वेन तत्साधारणमिष्टत्वमेव कृतिसाध्यतार्हत्वमस्तु । इष्टसाधनेषु सर्वत्रेष्टत्व-स्याप्यनुगतत्वात्किमिष्टसाधनत्वग्रहणेनेत्याशङ्कामनूद्य निराह ॥ यद्यपीति ॥

------------------------------------------------------------------------

ननु यदकरण इष्टानुत्पत्तिप्रसङ्गस्तत्त्वमर्हत्वमिति चेन्न

## **तर्कताण्डवम्**

ननु यदकरण इष्टानुत्पत्तिप्रसङ्गस्तत्त्वमर्हत्वमिति चेन्न । एवंहीष्टानुत्पत्तिप्रसञ्जकीभूताभावस्य प्रतियोगिभूता या कृतिस्त-द्विषयताप्रयोजकरूपवत्त्वमर्हत्वमित्युक्तं भवति । तच्च रूपं नेष्टा-साधनसाधारणम् । इष्टासाधनाकरणे इष्टानुत्पत्तेरप्रसङ्गात् । इष्ट-साधनासाधारणमपि न भोजनत्वयागत्वादिरूपम् । अननुगमात् । किं तु भोजनाद्यनुगतमिष्टसाधनत्वमेव । इष्टसाधनाकरणस्यैव कारणाभावत्वेनेष्टानुत्पत्तिप्रसञ्जकत्वात् । तथा च त्वदुक्तं कार्यत्वमिष्टसाधनत्वमेव १ज्ञातमिति घट्टकुट्यां प्रभातम् ॥

### **न्यायदीपः**

नवममाशङ्कते ॥ नन्विति ॥ शङ्काभिप्रायं विवृण्वन्नेव निराह ॥ एवं हीति ॥ नेष्टासाधनसाधारणमिति ॥ कञ्जभक्षणादिरूपं यदनिष्टसाधनं यच्चेष्टानिष्टसाधनतोदासीनं १तद्व्यावृत्तमित्यर्थः ।

तदेव व्यनक्ति ॥ इष्टेति ॥ इष्टसाधनत्वे प्रागुक्तप्रयोजकरूपत्वं व्यनक्ति ॥ इष्टसाधनाकरणस्यैवेति ॥ घट्टकुट्यां प्रभातमिति ॥ यत्र पान्थैः शुल्कं दत्वा गन्तव्यं सा घट्टकुटी । घट्टस्थगृहविशेषः । घट्टकुट्यां स्थितपुरुषान् वञ्चयित्वा बहिर्गन्तुं रात्रावेवोत्थितस्य मार्गाज्ञानेनेतस्ततः सञ्चरतो घट्टकुट्यामुदयो यथा तथा जातं त्वदीयकार्यत्वनिरूपणमित्यर्थः ॥

------------------------------------------------------------------------

एतेन– कृत्युद्देश्यत्वे सति कृतिसाध्यत्वं कार्यत्वम्

## **तर्कताण्डवम्**

एतेन– कृत्युद्देश्यत्वे सति कृतिसाध्यत्वं कार्यत्वम् । एवं च विषभक्षणे सुखादौ च न प्रवृत्तिप्रसङ्ग इति निरस्तम् । प्रवृत्तिविषय-यागादिक्रियायामपीष्टसाधनत्वातिरिक्तस्योद्देश्यत्वस्य अभावात् ॥

एतेनैव–

‘‘कृतिसाध्यं प्रधानं यत्तत्कार्यमभिधीयते’’ ॥

इति निरस्तम् । इष्टसाधनत्वातिरिक्तस्य क्रियानिष्ठस्य प्राधान्यस्याभावात् ॥

### **न्यायदीपः**

दशमं पक्षं निराह ॥ एतेनेति ॥ कार्यत्वेष्टसाधनत्वयोरेकत्व-कथनेनेत्यर्थः । ननु कथमेकत्वं कृतिसाध्यत्वस्याधिकस्य प्रवेशादित्यतः प्रागेव कृतिसाध्यत्वज्ञानस्य प्रवृत्तिहेतुतायाः खण्डनेन कृत्युद्देश्यत्वमात्रस्यैव त्वया कार्यत्वेन वक्तव्यत्वादिति भावेनैतेनेत्युक्तं व्यनक्ति ॥ इष्टसाधन-त्वेति ॥ मुख्योद्देश्यत्वस्य सुखादौ सत्त्वेऽपि यागादिसाधननिष्ठोद्देश्यत्वस्या-मुख्यस्यैव तेनापि वाच्यत्वात् । इष्टसाधनत्वातिरिक्तस्योद्देश्यत्वस्याभावा-दित्युक्तम् । अमुख्योद्देश्यत्वं त्विष्टसाधनत्वमेवेति सुधोक्तेरिति भावः ॥ एकादशं निराह ॥ एतेनैवेति ॥ तदेव व्यनक्ति ॥ इष्टेति ॥

------------------------------------------------------------------------

ननु– चिकीर्षाधीनकृतिसाध्यत्वमेव कार्यत्वम्

## **तर्कताण्डवम्**

ननु– चिकीर्षाधीनकृतिसाध्यत्वमेव कार्यत्वम् । न चैवं विष-भक्षणेऽपि प्रवृत्तिप्रसङ्गः । इष्टसाधनत्वरूपलिङ्गजन्यस्यैव तज्ज्ञानस्य प्रवर्तकत्वात् । उक्तं हि–

‘‘किं तु स्वयं क्लेशरूपं कर्म यत्कार्यतां व्रजेत् ।

फलसाधनता तत्र कारणं तेन कार्यता’’ ॥

इति चेन्न । तद्धेतोरेवेति न्यायेनावश्यकादिष्टसाधनत्वज्ञानादेव प्रवृत्त्युपपत्तेः । तथात्वेऽतीतेपीष्टसाधने प्रवृत्त्यापत्तिरिति चेदतीते कृतिसाध्येऽपि प्रवर्तेत । न ह्यतीतं न कृतिसाध्यम् । तथात्वे कथं कृतितो जातम् । इदानीं न कृतिसाध्यमिति चेदिदानीमिष्टसाधनमपि नेति समम् । इष्टसाधनेपि कृत्यसाध्ये वर्तमाने चन्द्रमण्डलादौ भविष्यति वृष्ट्यादौ चाप्रवृत्तिस्त्वावश्यक्याः कृत्या फलं साधयिष्यामीतीच्छाया अभावादित्युक्तम् । अत एवाराल्लब्धजलः कृतिसाध्येपि दूरस्थजलपाने न प्रवर्तते ॥

किं च यादृशमतीतादिव्यावृत्तमिष्टसाधनत्वं तव कार्यत्वे लिङ्गं तज्ज्ञानस्यैव मन्मते प्रवर्तकत्वात् क्वातिप्रसङ्गः । किं चैतल्लिङ्गजन्यज्ञानस्याप्रवर्तकात्कृतिसाध्यत्वज्ञानादधिको विषयो नास्ति चेत्कथं प्रवर्तकता । अस्ति चेत्स एव वक्तव्यः । किमनेन ॥ तस्मात्प्रवर्तकस्य कृतिसाध्यत्वज्ञानस्यष्टेसाधनत्वज्ञानं सहकारीत्येव वक्तव्यमितीष्टसाधनत्वज्ञाने आवश्यके किं कृतिसाध्यत्वज्ञानेन ॥ किं च प्रवर्तककार्यत्वज्ञानं लैङ्गिकं चेद्वेदस्य कार्यपरत्वमिति मतहानिः ॥ किं च प्रथममिष्टसाधनताज्ञानं ततस्तत्रेच्छा ततः प्रयत्नस् ततः परिस्पन्द इत्यात्मन्येवैकार्थविषयास्त्रयो धर्मा जायन्ते । न त्वर्थे कश्चिदतिशयोऽनुभूयते । योभिमतसाधनतया १अनुमीयते ॥ किं चेष्टसाधनतालिङ्गककार्यताज्ञानस्य प्रवर्तकत्वे त्वन्मते नित्ये सन्ध्योपासनादौ प्रवृत्तिर्न स्यात् । तस्येष्टासाधनत्वात् ।

### **न्यायदीपः**

सुधोक्तं विवृण्वन् द्वादशं पक्षमाशङ्कते ॥ नन्विति ॥ कार्यत्वस्याति-प्रसङ्गेऽपि प्रवर्तकत्वेन अभिमतं तज्ज्ञानं नातिप्रसक्तमित्याह ॥ इष्टसाधनत्व- रूपेति ॥ प्राभाकरसम्मतिश्लोकं सुधोदाहृतमेवाह ॥ उक्तं हीति ॥

‘‘फलसाधनता नाम या सा नैव हि कार्यता ।

कार्यता कृतिसाध्यत्वं फलसाधनता पुनः ।

कारणत्वं फलोत्पादे ते भिद्येते परस्परम्’’ ।

इति पूर्वत्र कार्यतेष्टसाधनत्वयोर्भेदे प्रतिपादिते तर्हि सर्वथेष्टसाधनताया अनुपयोगः किमिति भावेन किन्त्विति प्रश्ने यद् यागादिरूपं कर्म चिकीर्षाधीनकृतिसाध्यत्वरूपां कार्यतां व्रजेत् तत्कर्म स्वयं क्लेशरूपं कायक्लेशकरं तत्र कर्मण उक्तरूपकार्यत्वे तेन फलसाधनत्वरूपकारणे-नेत्यर्थः । तथाचेष्टसाधनताज्ञानात्कार्यत्वज्ञानमित्यर्थः ॥ इति न्याये-नेति ॥ तद्धेतोरेवास्तु हेतुत्वं किं तेनेति न्यायेनेत्यर्थः ।

सुधोक्ते एवातिप्रसङ्गचोद्यतद्दूषणे आह ॥ तथात्व इत्यादिना ॥ सममित्यन्तेन ॥ तत्त्वनिर्णयटीकाशङ्कितातिप्रसङ्गान्तरमपि पूर्वोक्तदिशा निराह ॥ इष्टसाधनेपीत्यादिना ॥ इत्युक्तमिति ॥ कृतिसाध्यत्व-विशेषणविशिष्टत्वभङ्गे उक्तमित्यर्थः । कृतिसाध्येष्टसाधनतायाः कार्यता-परपर्यायताङ्गीकारादिति टीकाकारीयसमाधानस्य तात्पर्यं पूर्वभङ्ग एवोक्तमिति भावः ॥ अत एवेति ॥ उक्तरूपेच्छाया अभावादेवेत्यर्थः ॥

१॥ यादृशमिति ॥ नन्विदानीन्तनकृतिसाध्यत्वविशिष्टेष्टसाधनत्व-मतीतादिव्यावृत्तं लिङ्गं लैङ्गिकं तु चिकीर्षाधीनकृतिसाध्यत्वमित्यतो दोषान्तरमाह ॥ किं चैतदिति ॥ किमनेनेति ॥ लैङ्गिकज्ञानकथने-नेत्यर्थः ॥ तस्मादिति ॥ कार्यत्वज्ञानस्य लैङ्गिकत्वोक्तेर्व्यर्थत्वादित्यर्थः ॥ किं कृतिसाध्यत्वेति ॥ कृत्यसाध्यादावतिप्रसङ्गस्तु परिहृत एवेति भावः ।

॥ मतहानिरिति ॥ ननु लोके कार्यत्वज्ञानं प्रवर्तकं २न तु लैङ्गिकम् । वेदे तु कार्यापरपर्यायापूर्वज्ञानमेव । तच्च वेदजन्यमित्युपगमान्न दोष इति चेत्तर्ह्यनुगतैकप्रवर्तकाभावो दोषः । लोकेऽपि न किञ्चिदप्रत्यक्षं वस्तु प्रवृत्तिपूर्ववर्ति वर्तते यलैङ्गिकं स्यादिति भावेन सुधोक्तमेवाह ॥ किं च प्रथममिति ॥ तत्रेति ॥ इष्टसाधने वस्तुनि ॥ अभिमतसाधनतयेति ॥ इष्टसाधनतयेत्यर्थः ।

विधिवादपूर्वपक्ष मण्युक्तं च दोषं निराह ॥ किं चेष्टेति ॥ प्रवृत्तिर्न स्यादिति ॥ तत्र कार्यताज्ञानोपायाभावादिति भावः । कुत इत्यत आह ॥ तस्येति ॥ नित्यकर्मणो निष्फलत्वस्य त्वयोपगमादिति भावः ।

------------------------------------------------------------------------

ननु शुचित्वे सति ..

## **तर्कताण्डवम्**

ननु शुचित्वे सति विहितकालजीवित्वरूपलिङ्गान्तरजन्यं कार्यताज्ञानं तत्र प्रवर्तकम् । सम्भवति हि अहमिदानीं कृतिसाध्य-सन्ध्यावन्दनः सन्ध्यासमये शौचादिमत्त्वात् सन्ध्यान्तरेऽह-मिवेत्यनुमितिरिति चेन्न । काम्ये नित्ये चानुगतस्य विषभक्षणादि-व्यावृत्तस्यैकस्य कार्यताज्ञानस्य अभावात् ॥

### **न्यायदीपः**

त्रयोदशं पक्षं शङ्कते ॥ नन्विति ॥ तत्रेति ॥ नित्यकर्मणीत्यर्थः । मण्युक्तमेव प्रयोगमाह ॥ अहमिति ॥ विषभक्षणादिव्यावृत्तस्येति ॥ अहं कृतिसाध्यविषभक्षणः जीवित्वादिति लिङ्गजन्यस्य चिकीर्षाधीनकृति-साध्यत्वरूपकार्यत्वज्ञानस्य सम्भवादिति भावः ॥ एकस्येति ॥ काम्ये काम्यसाधनताज्ञानजन्यं कार्यताज्ञानं नित्ये शुचित्वे सति विहितकाल-जीवित्वप्रतिसन्धानजन्यं कार्यताज्ञानमिति कार्यताज्ञानस्य नानात्वादिति भावः ।

------------------------------------------------------------------------

न च स्वविशेषणवत्ताप्रतिसन्धानजन्यत्वं..

## **तर्कताण्डवम्**

न च स्वविशेषणवत्ताप्रतिसन्धानजन्यत्वं कार्यताज्ञानस्य अनुगमकमिति वाच्यम् । सञ्जातबाधेतिप्रसङ्गतादवस्थ्यात् । सम्भवति हि तत्रापि अहं कृतिसाध्यविषभक्षणो जीवित्वादिति स्वविशेषण-वत्ताप्रतिसन्धानजन्यं कार्यताज्ञानम् ।

न च विशेषणपदेनाधिकाररूपं विशेषणं विवक्षितमिति नातिप्रसङ्ग इति वाच्यम् । अस्य वैदिके काम्ये नित्ये च सत्त्वेऽपि पामर-साधारणे भोजनादावसञ्जातबाधदशायां विषभक्षणे चासत्त्वेन तत्राप्य-प्रवृत्त्यापातात् । तस्याविहितत्वेन अधिकाररूपविशेषणाभावात् ॥

न च सञ्जातबाधे सामान्यसामग््रयाः सत्त्वेपि नित्यकाम्य-स्थीयविशेषसामग्रीद्वयविरहान्नातिप्रसङ्ग इति वाच्यम् । सामान्य-सामग््रयाः सत्त्वे तस्यास् तृतीयविशेषमादायापि विश्रान्तेः । अन्यथा कृतिसाध्यत्वज्ञानमेव प्रवर्तकं स्यात् । अतिप्रसङ्गस्य विशेषसामग्र्य-भावादेव वारणात् ।

न चोक्तविशेषसाग्रीद्वयान्यतरत्वमनुगमकम् । तस्यापि आद्य-स्तन्यपानादिप्रवृत्तावभावात् । न हि तत्रेष्टसाधनत्वमपि त्वन्मते स्मर्यते । नापि जीवनादिप्रतिसन्धानं १तत्र कारणम् । नित्यत्वा-भावात् ।

### **न्यायदीपः**

मण्युक्तदिशाऽनुगतिं कुर्वन् चतुर्दशकल्पमाशङ्कते ॥ न च स्वविशेषणवत्तेति ॥ स्वस्य प्रवर्तमानपुरुषस्य यद्विशेषणं क्वचित् कामना क्वचिच्छुचित्वे सति जीवित्वमित्यादि तद्वता तद्वर्तमानता तत्प्रतिसन्धान-जन्यत्वमित्यर्थः । अतिप्रसङ्गतादवस्थ्यं व्यनक्ति ॥ सम्भवति हीति ॥

पक्षधराद्युक्तमाशङ्क्य निराह ॥ न चेति ॥ अधिकारः क्वचित्कामना-वत्त्वम् । क्वचिच्छुचित्वादिकम् । न च विषभक्षणे तादृशाधिकारोस्ति । तस्य लौकिकत्वादिति भावः ॥ तस्येति ॥ भोजनादेः ॥

ननु चिकीर्षाधीनकृतिसाध्यत्वरूपकार्यत्वज्ञानमेव प्रवृत्तिसामान्यसामग्री । पामरसाधारणभोजनादावसञ्जातबाधदशाऽऽपन्नविषभक्षणादौ च सास्त्येवेति न व्यतिरेकव्यभिचारः । न च सञ्जातबाधेऽपि विषभक्षणे प्रवृत्त्यापत्तिः । नित्ये शुचित्वादि१विशेषणत्वप्रतिसन्धानं काम्ये च काम्यसाधनत्वप्रतिसन्धानं च प्रवृत्तौ विशेषसामग्री । सा च भोजनादावसञ्जातबाधदशापन्नविषभक्षणादौ चास्ति सञ्चातबाधे च नास्ति । अतो न कोपि दोष इति चोद्यं निराह ॥ न च सञ्जातेति ॥

स्यादेवं यदीयं सामान्यसामग्रीति निर्णीता स्यात् । न चैवम् । तथात्वे नित्यस्थले प्रवृत्त्यर्थं शुचित्वे सति जीवित्वादिस्वविशेषणप्रतिसाधनं विशेषसामग्रीति यथा कल्प्यते, यथा वा काम्यस्थे च नित्यस्थीय-विशेषसामग्र्यभावेऽपि प्रवृत्यर्थं नित्येऽविद्यमानकामसाधनत्वप्रतिसन्धान-रूपाऽन्यैव विशेषसामग्रीति कल्प्यते, तथा सञ्जातबाधे विषभक्षणादावपि नित्यकाम्यस्थीयविशेषसामग््रयोरभावेऽपि तत्र प्रवृत्त्यर्थं नित्यकाम्ययोर-विद्यमाना काचिदन्याऽपि विशेषसामग्री कल्प्या स्यात् । अन्यथा सामान्यसामग््रयास्तत्रापर्यवसानात् । अतस्तत्र सामान्यसामग्रीसत्त्वे सा काञ्चिद्विशेषसामग्रीमादायैव पर्यवस्येदित्यर्थः ।

विशेषसामग्र्यभावेनानभिमतस्थे प्रवृत्त्यभावोक्तौ दोषमाह ॥ अन्यथेति ॥ स्वकृतिसाध्यपरकृतिसाध्यजीवनयोनिप्रयत्नसाध्यप्राणपञ्चक-सञ्चारादिसाधारणं कृतिसाध्यत्वमेव कार्यत्वं तज्ज्ञानमेव च प्रवर्तकं स्यादित्यर्थः । नन्वेवं स्वकृत्यसाध्ये परकृतिसाध्यादावपि प्रवृत्तिः स्यादित्यत आह ॥ अतिप्रसङ्गस्येति ॥

ननु सञ्जातबाधस्थले सामान्यसामयग्री काञ्चिद्विशेषसामग्रीमादाय विश्राम्यतीत्ययुक्तम् । शुचित्वे सति जीवित्वप्रतिसन्धानकाम्यहेतुत्व-प्रतिसन्धानान्यतरव्यतिरेकेण विशेषसामग्र्यभावादिति भावेनाशङ्क्य निराह ॥ न चोक्तेति ॥ अतिव्याप्त्यभावेप्यव्याप्तिरस्तीत्याह ॥ तस्यापीति ॥ तदेव व्यनक्ति ॥ न हीति ॥ त्वन्मत इति ॥ तत्रापि कार्यता ज्ञानादेव बालस्य प्रवृत्तेरभ्युपगमादिति भावः । तत्कारणं स्तन्यपानकारणम् । तत्र हेतुर्नित्यत्वाभावादिति । स्तन्यपानादेरिति योज्यम् ॥

------------------------------------------------------------------------

ननु स्वविशेषणवत्ताप्रतिसंन्धानजन्यं ..

## **तर्कताण्डवम्**

ननु स्वविशेषणवत्ताप्रतिसंन्धानजन्यं कार्यताज्ञानमेव प्रवर्तकम् । स्वविशेषणं च लौकिके वैदिके च काम्ये कामनैव । नित्ये जीव-नादिकम् । बालस्याद्यप्रवृत्तौ कण्ठशोषादि ।

नचैवमननुगमः । यत्स्वात्मनि प्रतिसन्धीयमानं क्रियाया अकरणे इष्टानुत्पत्तिप्रसञ्जकं तत्त्वरूप१विशेषणवत्त्वेन अनुगमात् । इष्टं च काम्ये स्वर्गादि, नित्ये पण्डापूर्वम् । तस्य शब्देन कार्यतया बोधितत्वेन स्वतः पुरुषार्थत्वात् ।

यद्वा नित्येऽकरणफलस्य नरकादेरभाव एवेष्टः । आद्यस्तन्यपाने तु दुःखनिवृत्तिरिति नाननुगमो । नापि विषभक्षणे अतिप्रसङ्गः ॥

न च नित्येपि प्रत्यवायपरिहार एवेष्टोस्त्विति वाच्यम् ।

‘‘अकुर्वन् विहितं कर्म पङ्के गौरिव सीदति’’

इत्यादेः प्रत्यवायबोधकस्य विधिमुखनिरीक्षकतया विधिकाले प्रत्यवायानुपस्थित्या तदभावफलत्वेनोपासनाविधानायोगात् । अन्यथाऽन्योन्याश्रयः स्यादिति चेन्मैवम् ।

क्रियाया इष्टसाधनत्वाज्ञाने तदकरणेनेष्टानुत्पादस्य प्रसञ्जयितु-मशक्यतयाऽऽवश्यकेष्टसाधनत्वज्ञानस्य प्रवर्तकत्वसिद्ध्या घट्टकुटी-प्रभातानिस्तारात् । तदेतदभिप्ररोत्योक्तम्–

‘‘कार्यता च न काचित्स्यादिष्टसाधनतां विना’’ ।

इति । अस्माभिराशङ्क्य परिहृतायां पञ्चदशधा भिन्नायां कार्यतायाम् आद्याः सप्त, द्वादशी, त्रयोदशी, चतुर्दशी, च कार्यता यद्यपीष्टसाधनतां विना वर्तमाना तदगर्भिता । तथापि न काचिद-प्रयोजिका । प्रवृत्त्यहेतुत्वात् । अन्या पञ्चविधा कार्यता तु यद्यपि काचित्प्रवृत्तिहेतुस् तथापीष्टसाधनतां विना न इष्टसाधनतैवेत्यर्थः ॥

### **न्यायदीपः**

प्रागुक्तसर्वदोषपरिहाराय पञ्चदशं कल्पमाशङ्कते ॥ नन्विति ॥ लौकिके वैदिके चेति ॥ भोजनादौ यागादौ चेत्यर्थः । काम्य इत्युभयविशेषणम् ॥ नित्य इति ॥ सन्ध्यावन्दनादौ । जीवनादिकं शुचित्वमादिपदार्थः । कण्ठशोषादीत्यादिपदस्य दुःखानुसन्धानम् ।

॥ अननुगम इति ॥ कामनाजीवनकण्ठशोषादेरनेकत्वादिति भावः । यदित्यस्य तत्त्वरूपेत्यन्वयः । लौकिके वैदिके च काम्ये कामनावत्त्वं नित्ये जीवनादिकं, स्तन्यपानादौ कण्ठशोषादिकं स्वस्मिन्ननुसन्धीयमानं तस्य तस्य पुरुषस्य भोजनयागसन्ध्यावन्दनादिक्रियाया अननुष्ठाने तृप्तिस्वर्गादीष्टा-नुत्पत्तिप्रसञ्जकं भवतीति क्रियाननुष्ठानप्रयुक्तेष्टानुत्पत्तिप्रसञ्जकरूपत्वेन त्रयाणामनुगम इत्यर्थः ॥ पण्डापूर्वमिति ॥ स्वर्गादिफलाजनकमपूर्वं पण्डापूर्वमित्युच्यते । कथं तस्येष्टत्वमित्यत आह ॥ तस्येति ॥

ननु सुखप्राप्तिदुखनिवृत्योरन्यतरत्वाभावात्कथमिष्टतेत्यरुचेराह ॥ यद्वेति ॥ सञ्जातबाधेऽतिप्रसङ्गतादवस्थ्यादिति पूर्वोक्तदोषं च निराह ॥ नापीति ॥ सञ्जातबाधे पुरुषे जीवित्वादिविशेषणमनुसन्धीयमानं विषभक्षणरूपक्रियाया अकरणे इष्टानुत्पत्तिप्रञ्जकं न भवति । कस्यचिदिष्ट- स्यापि तेनाजननात् । तात्कालिकतृप्तेरपि महानर्थहेतुत्वेनेष्टत्वाभावादिति भावः ।

यत्तु नित्ये पण्डापूर्वमिष्टमित्युक्तं तत्र कस्यचिन्मतमाशङ्क्य निराह ॥ न चेति ॥ विधिमुखेति ॥ सन्ध्यामुपासीतेत्यादिविधीत्यर्थः । विहितं कर्माकुर्वन्निति श्रवणात् । स्वस्य प्रत्यवायबोधकत्वं कर्मणो विहितत्व-मपेक्ष्यैव । नान्यथेति भावः ॥ अन्योन्याश्रय इति ॥ अकुर्वन्निति वाक्यात्प्रत्यवायबोधे प्रत्यवायपरिहारफलकत्वेन सन्ध्योपासनादिविधिज्ञानं विहितत्वज्ञाने सत्यकुर्वन्नित्यस्मात्प्रत्यवायज्ञानमित्यन्योन्याश्रय इत्यर्थः ।

॥ तदेतदिति ॥ न तावत्कृतिसाध्यत्वमित्यादिनैतावत्पर्यन्तमुक्तं प्रमेयं जिज्ञासाधिकरणानुव्याख्याने उक्तमित्यर्थः । कथमित्यतो मूलारूढ-तामुक्तस्य व्यनक्ति ॥ अस्माभिरिति ॥ आद्याः सप्तेति ॥ कृतिसाध्यत्वं स्वनिष्टकृतिसाध्यत्वं, इच्छाधीनस्वनिष्ठकृतिसाध्यत्वं, चिकीर्षाधीनस्वनिष्ठ-कृतिसाध्यत्वं, चिकीर्षाधीनकृतित्वेन स्वनिष्ठकृतिसाध्यत्वं, स्वविषय-चिकीर्षाधीनकृतिसाध्यत्वं, इदानीन्तनेच्छाधीन कृतिसाध्यत्वं, इत्युक्तसप्तपक्षा इत्यर्थः ॥ द्वादशीत्यादि ॥ इष्टसाधनत्वलिङ्गगम्यशुचिकालजीवित्व-लिङ्गगम्यस्वविशेषणवत्त्वप्रतिसन्धानगम्यरूपपक्षत्रयमित्यर्थः । इति दशविधा कार्यतेति मूलपदस्यार्थानुवादः । चोप्यर्थ इत्युपेत्याह ॥ यद्यपि तथा-पीति ॥ इष्टसाधनतां विनेत्यस्यार्थस् तदगर्भितेति । न काचिदित्यनुवादः । अप्रयोजिकेति व्याख्या ॥ अन्या पञ्चेति ॥ कृतिसाध्यतार्हत्वादि-रूपेत्यर्थः । इष्टसाधनतां विना नेत्यस्यार्थ इष्टसाधनतैवेति ॥

[Load More](javaऽcriptःvoid(0))
