+++
title = "०७ नैयायिकोक्तश्येनाग्नीषोमीयवैषम्यभङ्गः"
upstream_url = "https://dvaitavedanta.in/category-details/12678/4780/sharav/taraka/thavat/vathha/nayaya"
+++
## नैयायिकैकदेशिनस्तु न मरणजनकव्यापारमात्रं हिंसा

**३८. अथ नैयायिकोक्तश्येनाग्नीषोमीयवैषम्यभङ्गः ।**

## **तर्कताण्डवम्**

नैयायिकैकदेशिनस्तु न मरणजनकव्यापारमात्रं हिंसा । कृष्यादौ गवि नष्टे कृषिकर्तुर्गोहन्तृत्वापत्तेः । किं तु साक्षान् मरणफलको व्यापारः । श्येनश्च न तथेति १‘‘मा हिंस्यात्’’ इति निषेधास्पृष्ट एव । लिङर्थश्च न बलवदनिष्टाननुबन्धित्वविशिष्टमिष्टसाधनत्वम् । किं तु बलवदनिष्टाजनकत्वविशिष्टम् । तच्च श्येनेस्तीति तत्र लिङ्मुख्य एव । तस्य नरकजनकवैरिवधजनकत्वेनानिष्टानुबन्धित्वेपि नरका-जनकत्वात् । एवं च श्येनस्य नरकाजनकत्वाद्विधानम् । नरकानु-बन्धित्वादनर्थत्वमित्याहुः ।

तन्न । गलग्नान्नकबेन मृतस्यात्महन्तृत्वापत्तेः । अन्ने विषप्रयोक्तुः खड्गेन व्रणपरम्परया घातकस्य चाहन्तृत्वापत्तेश्च ॥

किं च २खड्गकर्तुस्तु खड्गप्रक्षेपादिर्नरान्तरव्यापारो नाभि-संहितः । किं तु धनमेवेति नायं घातकः । यज्ज्ञातं सत्प्रवर्तकं स एव लिङर्थः । न च त्वदुक्तं तथा । साक्षादनिष्टाजनकत्वज्ञाने सत्यप्यनिष्टजनकजनकत्वज्ञाने सत्यप्रवृत्तेः ॥

एतदप्युक्तं लिङाद्यर्थस्त्विष्टसाधनत्वमेवेति । न तु बलवदनिष्टा-जनकत्वविशिष्टमित्यर्थः ।

### **न्यायदीपः**

यत्तु मणौ लिङादेः पूर्वोक्तविशिष्टेष्टसाधनत्वार्थकत्वपक्षे श्येनादौ विधिप्रवृत्त्ययोगमाशङ्क्य श्येनयागस्य साक्षान्मृतिहेतुव्यापारत्वाभावेन वा मृतिरूपफलाव्यवहितव्यापारत्वाभावेन वाऽदृष्टाद्वारकमृतिहेतुव्यापारत्वाभावेन वा त्रेधा हिंसात्त्वाभावमुपेत्य तथानभिसंहितनरान्तरव्यापाराद्वारकत्वेन वा मृत्युद्देश्यकमृतिफलकव्यापारत्वेन वा हिंसात्वमुपेत्य च हिंसात्व-तदभावोपगमप्रकारपञ्चकेन श्येनयागे विधिप्रवृत्त्युपपादनम् पञ्चधा कृतम् । तत्रानभिसंहितनरान्तरेतिपक्षो मणावेव दूषितः । अन्यत्तु त्रयमन्य-मतत्वेनोक्तम् । पञ्चमं तु स्वमतत्वेनोक्तम् ।

तत्सर्वं स्पष्टं निराकुर्वन्नादौ तावदन्येत्वभिचारस्य वैरिवधफलत्वेन श्रुतत्वादित्यादिनोक्तमाद्यमतमनूद्य निराह ॥ नैयायिकेति ॥ आहु-रित्यन्वयः । पुल्लिङ्गोप्यस्ति गोशब्द इति नष्ट इति साघु ॥ श्येनश्च न तथेति ॥ खड्गहननादेरेव तथात्वात् । श्येनस्य च शत्रुशरीरे स्फोटकज्वरादिद्वारैव मृतिहेतुत्वादिति भावः ।

तावता तस्य कथं विधेयता शत्रुवधस्येष्टतया श्येनस्येष्टसाधनत्वेऽपि बलवदनिष्टानुबन्धित्वाद् बलवदनिष्टाननुबन्धीष्टसाधनत्वस्यैव लिङर्थ-त्वादित्यत आह ॥ लिङर्थश्चेति ॥ अजनकत्वविशिष्टमिति ॥ इष्टसाधनत्वमित्यनुषङ्गः । अनिष्टाजनकत्वं च साक्षादनिष्टजनकत्वाभावः ॥ तच्चेति ॥ साक्षादनिष्टजनकत्वाभावविशिष्टमिष्टसाधनत्वमित्यर्थः । तद्व्यनक्ति ॥ तस्येति ॥ अनर्थत्वमिति ॥ चोदनासूत्रेऽर्थपदव्यावर्त्य-तयोक्तमनर्थत्वमित्यर्थः ।

साक्षान्मरणफलकव्यापारत्वरूपहिंसात्वलक्षणस्यातिव्याप्त्यव्याप्ती आह ॥ गलग्नस्येति ॥ दोषान्तरं चाह ॥ किं चेति ॥ एतदपीति ॥ एकदेशिमतनिराकरणमपीत्यर्थः ।

------------------------------------------------------------------------

न च फलाव्यवहितव्यापार एव धातुवाच्यः..

## **तर्कताण्डवम्**

न च फलाव्यवहितव्यापार एव धातुवाच्यः, अन्यथा तण्डुल-क्रयादावपि पचतीति स्यात्, तथा च हन्तेरपि मरणाव्यवहितव्यापार एवार्थः श्येनश्च न तथेति न हिंसेति वाच्यम् । फलजनकव्यापार-मात्रस्यैव धातुवाच्यत्वात् । अन्यथा विक्लित्त्यव्यवहितक्षण एव पचतीति स्यात् । तण्डुलक्रयस्तु नौदनहेतुः । क्रयं विनाप्राप्ततण्डुलैरपि तत्सिद्धेः ।

### **न्यायदीपः**

द्वितीयमतमाशङ्क्य निराह ॥ न चेति ॥ वाच्यमित्यन्वयः ॥ फलेति ॥ तण्डुलविक्लित्तिरूपौदनाख्यफलाव्यवहितव्यापारः पचिधातुवाच्यः । मरणरूपफलाव्यवहितव्यापारश्च हनहिंसागत्योर् हिसि हिंसायामित्यादि धातुवाच्य इत्यर्थः ॥ अन्यथेति ॥ फलव्यवहितव्यापारस्यापि धातुवाच्यत्व इत्यर्थः । हन्तेरित्युपलक्षणम् । हिनस्तेरपीत्यपि ध्येयम् । हिंसेत्यस्य हिनस्तिधातुजन्यत्वात् ॥ श्येनश्च न तथेति ॥ खड्गहननादिरेव तथेति भावः ॥ अव्यवहितक्षण एवेति ॥ अव्यवहितपूर्वक्षण एवेत्यर्थः । क्षण इति सप्तमी ॥

------------------------------------------------------------------------

एतेनानभिसंहितनरान्तरव्यापारमद्वारीकृत्य मरणसाधनं हिंसा

## **तर्कताण्डवम्**

एतेनानभिसंहितनरान्तरव्यापारमद्वारीकृत्य मरणसाधनं हिंसा । एवं च खड्गेन व्रणपरम्परायाः सत्त्वेपि नरान्तरव्यापाररूपविशेष्या-भावात्खड्गेन प्रहर्ता घातकः । अन्ने विषप्रयोक्ता विषभोजनरूपं नरान्तरव्यापारमभिसन्धत्त इति अनभिसंहितत्वरूपविशेषणा-भावात्सोपि घातक एव । खड्गादिकर्तुश्च खड्गप्रक्षेपादिनरान्तर-व्यापारो नाभिसंहितः । किं तु धनमेवेति नायं घातकः । १विष-प्रयोक्ता तु भोजनरूपनरान्तरव्यापारमभिसन्धत्त इति सोपि घातुक एव । श्येनोपि नरान्तरव्यापारोऽभिसंहित इति श्येनोऽपि हिंसैव । ततश्च श्येने इष्टसाधनत्वरूपविशेष्यस्य सत्त्वाद्विधिः । अनिष्टाननु-बन्धित्वरूपविशेषणस्यासत्त्वादनर्थत्वं चेति केषांचिन्मतं निरस्तम् ॥

गलग्नान्नकवान्मरणे परिवेषयितुर् घातकत्वापातात् । अनेनेदं भोक्तव्यमिति परिवेषणात् । भोक्तुरात्महन्तृत्वापत्तेश्च । अनभिसंहित-नरान्तरव्यापारमद्वारीकृत्य मरणानुकूलान्नभक्षणानुष्ठानात् । विशिष्टे शक्तस्य विधिप्रत्यस्य विशेष्यमात्रपरत्वे लक्षणाप्रसङ्गाच्च ।

### **न्यायदीपः**

तृतीयमपि मतं मणावपर इत्यादिनोक्तम् । तदप्यनूद्य निराह ॥ एतेनेति ॥ निरस्तमित्यन्वयः । अनभिसंहितोनुद्दिष्टो यो नरान्तर-व्यापारस्तमद्वारीकृत्येत्यर्थः । विशेष्यविशेषणाभ्यां क्रमादव्याप्तिं निराह ॥ एवं चेति ॥ एवं हिंसालक्षणत्वे सतीत्यर्थः ।

अतिव्याप्तिमद्वारीकृत्येति विशेषणेति निराह ॥ खड्गेति ॥ श्येनेपि नरान्तरव्यापार इति ॥ स्फोटज्वरादिशत्रुगतव्यापार इत्यर्थः ॥ केषाञ्चिदिति ॥ नैयायिकैकदेशिनामित्यर्थः ।

एतेनेत्युक्तं व्यनक्ति ॥ गलग्नेति ॥ मण्युक्तदोषानुक्त्वा स्वयं दोषान्तरमाह ॥ विशिष्टशक्तस्येति ॥ बलवदनिष्ठाननुबन्धित्वादि-विशिष्टेष्टसाधनत्वे शक्तिमतो लिङ्प््रात्ययस्य ‘‘श्येनेनाभिचरन् यजेत’’ इत्यत्रेष्टसाधनत्वमात्रपरत्वे लिङो लाक्षणिकत्वमेव स्यान्न तु मन्मत इव पूर्वमत इव च मुख्यत्वमित्यर्थः ॥

------------------------------------------------------------------------

अपरे तु..

## **तर्कताण्डवम्**

अपरे तु अदृष्टाद्वारको मरणोद्देश्यको मरणफलको व्यापारो हिंसा । अन्योद्देशेन क्षिप्तनाराचेन ब्राह्मणे हते क्षेप्तुर्न हन्तृता । अत एव तत्र प्रायश्चित्तार्धोपदेशः । श्येनश्चादृष्टद्वारैव मरणसाधनमिति न हिंसेति निषेधास्पृष्ट एव । यदि चादृष्टद्वाराऽपि मरणसाधनं हिंसा तर्हि सप्तमीतैलाभ्यङ्गस्यादृष्टद्वारा भार्याविनाशकत्वात्तत्कर्तुर्हिंसकत्वं स्यादित्याहुः ।

तन्न । सप्तमीतैलाभ्यङ्गस्य मरणोद्देश्यकपदेनैव निवारणेन अदृष्टा-द्वारकपदस्य विप्रतिपन्नश्येनमात्रव्यावर्तकतया वैयर्थ्यात् ।

### **न्यायदीपः**

चतुर्थमपि मतं मणौ वस्तुस्तु मरणोद्देशेन कृतोऽदृष्टाद्वारकस्तदनुकूलो व्यापारो हिंसेत्यादिनोक्तं तदप्यनूद्य प्रत्याह ॥ अपरेत्वित्यादिना ॥ मरणोद्देश्यके इत्यस्य कृत्यमाह ॥ अन्योद्देशेनेति ॥ नाराचः शरविशेषः ॥ प्रायश्चित्तार्धेति ॥ पूर्वं ब्रह्मघ्नः किञ्चिद्व्रतमुक्त्वा

‘‘द्वादशाब्दव्रतं कुर्यादेवं व्रतपरायणः’’ ।

इति अज्ञानकृतब्रह्महत्याया द्वादशाब्दव्रतोक्तेः । ज्ञानिनस्तु–

‘‘यो विप्रो ब्राह्मणं हत्वा ज्ञात्वा भृत्यादिभिर्यदा ।

चतुर्विंशतिवर्षाणि व्रतकृच्छुद्धिमाप्नुयात्’’ ।

इति तद्द्विगुणप्रायश्चित्तोक्तेरिति भावः ॥ वैयर्थ्यादिति ॥ हिंसात्वा-भावे निर्णीते ह्यलक्ष्यव्यावृत्त्यर्थं विशेषणमर्थवद्भवति हिंसात्वविवादे तु तद्व्यर्थमेवेति भावः ॥

[Load More](javaऽcriptःvoid(0))
