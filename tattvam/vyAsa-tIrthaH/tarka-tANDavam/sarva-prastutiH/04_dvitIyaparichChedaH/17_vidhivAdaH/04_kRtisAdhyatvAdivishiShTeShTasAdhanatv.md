+++
title = "०४ कृतिसाध्यत्वादिविशिष्टेष्टसाधनत्वस्य विधित्वभङ्गः"
upstream_url = "https://dvaitavedanta.in/category-details/12675/4780/sharav/taraka/thavat/vathha/katasa"
+++
## ननु तथाऽपीष्टसाधनत्वं ..

**३५. कृतिसाध्यत्वादिविशिष्टेष्टसाधनत्वस्य विधित्वभङ्गः ।**

## **तर्कताण्डवम्**

ननु तथाऽपीष्टसाधनत्वं तक्षकचूडामण्याहरणादावप्रवृत्त्यर्थं कृतिसाध्यत्वेनावश्यं विशेषणीयमिति चेन्न । २कृतिसाध्यत्वज्ञान-दशायां प्रवृत्त्यापादने इष्टापत्तेः । तदसाध्यत्वज्ञानदशायां तु कृत्या फलं साधयिष्यामीति कृतिसाध्यत्वप्रकारिकायाः फलेच्छाया अभावा-देवाप्रवृत्तेः । न हि साधने कृत्यसाध्यत्वेन ज्ञाते फले कृतिसाध्यत्वं ज्ञातुं शक्यम् । न च फलस्य कृतिसाध्यत्वाज्ञाने फले तत्प्रकारि-केच्छा युक्ता ।

कृतिसाध्यत्वविशिष्टेष्टसाधनताज्ञानं वा कार्यताज्ञानं वा प्रवर्तक-मिति मतेऽपि हि उक्ता फलेच्छाऽऽवश्यकी । उक्ते ज्ञानद्वये सत्यप्युक्तफलेच्छारहितस्य चेतनस्याप्रवृत्तेः । दृश्यते हि फलं दैवादन्यकृतितोऽपि वा मम सिध्यत्वितीच्छायां त्वदुक्तविशिष्टेष्ट-साधनत्वज्ञाने कृतिसाध्यत्वज्ञाने च सत्यपि फलं कृत्या साधयिष्या-मीतीच्छाऽभावेन प्रवृत्त्यभावः ।

### **न्यायदीपः**

॥ तथाऽपीति ॥ मण्याद्युक्तदिशा चतुर्धा विशेषणीयत्वाभावेपीत्यर्थः ॥ कृतिसाध्यत्वेन अवश्यं विशेषणीयमिति ॥ कृतिसाध्यं यदिष्टसाधनं तत्त्वज्ञानं प्रवर्तकमिति वाच्यमित्यर्थः । तक्षकचूडामण्याहरणादिकं च तक्षकदंशनभीत्या कृत्यसाध्यमिति भावः । असाध्यत्वाज्ञानदशायां विशेषणीयम् उत तत्त्वेन ज्ञानकाले । आद्य आह ॥ कृतीति ॥ अन्त्ये त्वन्यथैवा-प्रवृत्त्युपपत्तौ किं विशेषणेनेत्याह ॥ तदसाध्यत्वेति ॥

साधनस्य कृत्यसाध्यत्वज्ञानकाले फलेच्छाया अभाव एव कुत इति चेत् । कृतिसाध्यत्वप्रकारकफलगोचरेच्छायाः कृतिसाध्यत्वप्रकारकफल-विशेष्यकज्ञानजन्यत्वात् तादृशज्ञानस्य च कृतिसाध्यत्वप्रकारकसाधनगोचर-ज्ञानजन्यत्वात्कारणाभावादेव फलेच्छारूपकार्याभाव इत्येतद्व्यतिरेक-मुखेनोपपादयति ॥ न हीति ॥

अस्त्वेवं तथाऽपि फलेच्छाया आवश्यकत्वमेव कुत इत्यतः प्रतिज्ञापूर्वं हेतुमाह ॥ कृतिसाध्यत्वेति ॥ आद्यं तार्किकरीत्योक्तम् । अन्त्यं प्राभाकररीत्या । कुत इत्यत आह ॥ उक्त इति ॥ ज्ञानद्वये ॥ कार्यत्वज्ञानंवेत्यन्तेनोक्तज्ञानद्वये इत्यर्थः ।

॥ उक्तफलेच्छेति ॥ कृत्या फलं साधयिष्यामीत्युक्तकृतिसाध्यत्व-प्रकारकेच्छेत्यर्थः । चेतनस्येति स्पष्टार्थम् । ज्ञानद्वये सतीत्यस्य घटनार्थं वेति ध्येयम् । कथमेतदित्यतो व्यनक्ति ॥ दृश्यते हीति ॥ प्रवृत्त्यभाव इत्यन्वयः ॥ उक्तविशिष्टेति ॥ कृतिसाध्यत्वविशिष्टेत्यर्थः । कार्यत्वज्ञानं वेत्यस्य विवरणेन निर्देशः ॥ कृतिसाध्यत्वज्ञाने चेति ॥ इच्छाभावे-नेति ॥ इच्छाया अभावेनेत्यर्थः ॥

------------------------------------------------------------------------

नन्वेवं क्रियायाः कृतिसाध्यत्वज्ञानमपि ..

## **तर्कताण्डवम्**

नन्वेवं क्रियायाः कृतिसाध्यत्वज्ञानमपि त्वयाऽपि प्रवर्तकत्वेन स्वीकृतमिति चेत् । सत्यम् । न तु तल्लिङ्शब्दजन्यम् । क्रियायाः कृतिसाध्यत्वस्य कृत्यन्वयव्यतिरेकगम्यत्वेन तत्र लिङ्शक्तेर-कल्पनात् । न हि यजेतेतिशब्दः स्वर्गकामस्य यागः शक्य इत्याह । किन्त्विष्टसाधनमित्येव । तत्र शक्तः प्रवर्तते । अशक्तस्तु न । किञ्च कृतिसाध्यत्वे सति इष्टसाधनत्वं न लिङर्थः । साध्यत्वसाधनत्वयोः प्रतियोगिभेेदेन कालभेदेन चाविरोधेपि सकृत्प्रयुक्तेन लिङ्शब्देनावृत्तिं विनोपस्थित्यसम्भवात् । अन्यथा वाजिपेयाधिकरणेऽपि पूर्वपक्षरीत्या यजिना तयोर्युगपदुपस्थितिसम्भवेन तदसम्भवनिबन्धनः सिद्धान्तो न सिध्येत् ।

### **न्यायदीपः**

गूढाभिप्रायेण शङ्कते ॥ नन्वेवमिति ॥ कृतिसाध्यत्वप्रकारक-फलेच्छायाः प्रवृत्तिहेतुत्वोपगम इत्यर्थः ॥ प्रवर्तकत्वेनेति ॥ उक्तरूप-फलेच्छां प्रति हेतुत्वेन फले कृतिसाध्यत्वज्ञानस्यावश्यकत्वेन तद्धेतु-क्रियायामपि कृतिसाध्यत्वज्ञानस्याङ्गीकृतत्वादिति भावः । तथाच तज्ज्ञानस्य लिङादिविधिप्रत्ययजन्यत्वात्कृतिसाध्यत्वस्यापि लिङाद्यर्थत्वं प्राप्तमिति हृदयम् ।

विदिताभिप्रायः ‘‘लिङाद्यर्थस्तु इष्टसाधनत्वमेव’’ इति कर्मनिर्णयवाक्यं हृदि कृत्वा परिहरति ॥ सत्यमित्यादिना ॥ केन तर्हि कृतिसाध्यत्वज्ञानं कुतो लिङादिजन्यं नेत्यत आह ॥ क्रियाया इति ॥ यागादिरूपाया इत्यर्थः । ननु यथा साधनत्वमात्रस्य लिङर्थत्वसम्भवेऽपि प्रतीतिबलादिष्ट-साधनत्वं लिङाद्यर्थ इत्युच्यते तथैव प्रतीतिबलात्कृतिसाध्यत्वमपि लिङाद्यर्थ इत्युच्यतामित्यत आह ॥ नहीति ॥ शक्य इति ॥ कृतिसाध्य इत्याहेत्यर्थः ॥ इष्टसाधनमित्येवेति ॥ याग इति योज्यम् । एवं तर्हि सर्वेपि कुतो न प्रवर्तन्ते कुतो वा सर्वेऽपि न निवर्तन्त इत्यत आह ॥ तत्र शक्त इति ॥ क्रियां कृत्या साधयितुं समर्थ इत्यर्थः ।

प्रतीत्यभावे विप्रतिपन्नं प्रत्याह ॥ किं चेति ॥ अत्रोच्यत इत्यादिना विधिवादसिद्धान्तमणिग्रन्थोक्तदिशा तयोरविरोधमनुवदति ॥ साध्यत्वेत्यादि ॥ प्रतियोगीति ॥ यद्यपि एकस्य पाकादेर्यं प्रति साध्यत्वं तं प्रति साधनत्वं विरुद्धम् ।१ काष्ठादिरूपस्वकारणं प्रति साध्यत्वमोदनादिकार्यं प्रति साधनत्वमविरुद्धम् । निरूपकभेदात् । तथा यदा साध्यत्वं तदैव २साधनत्वम् । तत्प्रयोजकयोरसिद्धत्वसिद्धत्वयोरेकदैकस्मिन्विरोधात् । कालभेदेन तु न विरुद्धम् । असिद्धताकाले साध्यत्वस्य सिद्धत्वदशायां साधनत्वस्य च सम्भवात् । तथापीत्यर्थः ॥ उपस्थित्यसम्भवादिति ॥ साध्यत्वसाधनत्वयोरित्यनुषङ्गः ॥ अन्यथेति ॥ आवृत्तिं विनाऽपि युगपदुपस्थितावित्यर्थः ।

आद्यस्य चतुर्थपादे ‘‘नामधेये गुणश्रुतेः स्याद्विधानमिति चेत्’’ इति पञ्चमेऽधिकरणे– ‘‘वाजपेयेन स्वाराज्यकामो यजेत’’ इत्यत्र वाजतेयशब्दः किं पेयं पातुं योग्यं वाजमन्नमिति द्रवरूपद्रव्याख्यगुणविधिपरोऽथ कर्मनामधेयमिति संशये यजेतेति श्रुताख्यातोपात्तप्रयत्नापरपर्यायभावनया यागस्य प्रकृतिप्रत्ययसमभिव्याहारबलेन कर्मत्व१कारणत्वसाधारण-सम्बन्धसामान्येऽवगते सति कर्मत्वांशमादाय वाजपेयपदोक्तगुणस्य पेयरूपवाजेन यागं कुर्यादित्यन्वयस्य कारणत्वांशमादाय यागेन स्वाराज्यं भावयेदिति फलान्वयस्य युगपदेव सम्भवाद्गुणविधिपर इति प्राप्ते कर्मत्व-कारणत्वौदासीन्येन सम्बन्धमात्रावगतौ गुणफलयोरन्यतरस्यापि२ यागेनान्वया-पाताद् विशिष्य कर्मत्वकारणत्वयोरुपस्थितेरावृत्तिमन्तरेणासम्भवाद् यागस्य कारणत्वेनैव बोधमुपेत्य फलान्वय एव वाच्यः वाजपेयपदं तु नामधेयमिति सिद्धान्तितम् । तत्सिद्धान्तभङ्गप्रसङ्ग इति भावः ।

------------------------------------------------------------------------

अपि च न कृतिसाध्यत्वेन ज्ञानमात्रं प्रवर्तकम्

## **तर्कताण्डवम्**

अपि च न कृतिसाध्यत्वेन ज्ञानमात्रं प्रवर्तकम् । अन्यकृतिसाध्येऽपि स्वकृत्यसाध्ये प्रवृत्त्यदर्शनात् । किं तु स्वकृतिसाध्यत्वेन । न च शब्देन स्वकृतिसाध्यत्वं बोध्यते । किं त्वयं यागो मत्कृतिसाध्यो मत्कृतिं विनाऽसत्त्वाद् इत्यनुमानेन३ । तथा च प्रवर्तकं ज्ञानमानुमानिकं स्यात् । न तु शाब्दम् ।

नच प्रवर्तकज्ञानजनकस्य लिङ्गस्य शब्देनोपस्थापनात् शाब्दत्वमिति वाच्यम् । अयं यागः स्वर्गकामेन मया कर्तव्यः स्वर्गकामपदसमभिव्याहृतप्रमाणवाक्यस्थलिङ्गशिरस्कधात्वर्थत्वाद् यदेवं तदेवं यथौदनकामपदसमभिव्याहृताप्तवाक्यस्थसिद्ध्या लिङ आख्यातान्तरवत्कृतिरेवार्थो न त्विष्टसाधनत्वमपीत्यापत्तेः ।

मन्मते तु स्वकृतिसाध्यत्वज्ञानं न प्रवर्तकमिति नानुमानापेक्षा । यागे स्वर्गसाधनत्वेन ज्ञाते स्वस्योक्तायां स्वर्गेच्छायां च सत्यां प्रवृत्तावविलम्बात् । तस्मात्कृतिसाध्यत्वमपि न लिङर्थः ॥

### **न्यायदीपः**

कृतिसाध्यत्वेष्टसाधनत्वयोरुपस्थापकत्वायोगान् न विशिष्टं लिङादि-विधिप्रत्ययार्थोपि तु तदुपस्थितेरन्यतः सिद्धत्वान्न लिङादेस्तदर्थकत्वमित्याह ॥ अपि चेति ॥ इत्यनुमानेनैवेति ॥ तथैव विधिवादे त्वयोक्तेरिति भावः । प्रवृत्तिकारणानि निष्कृष्याह ॥ एवं चेति ॥ स्वकृतिसाध्यत्व-ज्ञानस्य आनुमानिकत्वे सतीत्यर्थः । प्रवृत्तिशब्दार्थविवरणं चिकीर्षाकृती भवत इति ।

उपसंहरति ॥ तस्मादिति ॥ तस्मादिति परामृष्टं हेतुत्रयं व्यनक्ति ॥ आवश्यकेत्यादिना ॥ इति फलेच्छयेति ॥ कृतिसाध्यत्वप्रकारक-फलविशेष्यकेच्छयैव प्रवृत्तिहेतुसामग्रीकोटिप्रविष्टया निषिद्धकर्मणि प्रवृत्ति-रूपातिप्रसङ्गनिवारणादित्यर्थः ।

॥ विरुद्धत्रिकेति ॥ ‘‘वाजपेयेन स्वाराज्यकामो यजेते’’त्यादौ यजिनोक्तयागस्य साध्यत्वसाधनत्वयोर्युगपद् बोधने सति साध्यत्व-समानाधिकरणं यत्त्रिकम् उद्धेश्यत्वानुवाद्यत्वप्राधान्यरूपधर्मत्रयं, साधनत्वसमानाधिकरणं यत् त्रिकम् उपादेयत्वविधेयत्वगुणत्वरूपधर्मत्रयं, परस्परविरुद्धम् । उद्देश्यत्वादिधर्मत्रयस्य यथाक्रममुपादेयत्वादिधर्मत्रय-प्रतिद्वन्द्वित्वात् । विरुद्धं यत् त्रिकद्वयं तस्य यागे आपाताच्चेति किं चेत्यादिनोक्तहेत्वनुवादः । अपि चेत्यादिनोक्तस्य कृत्यन्वयव्यतिरेक-गम्यत्वेनेत्युक्तस्य चैकप्रमेयत्वात्पूर्वमनुवादः कृतः ।

------------------------------------------------------------------------

एतदेवाभिप्ररोत्य सुधायां ‘‘कृतिसाध्यत्वविशेषणस्य व्यर्थत्वात्’’ इत्युक्तम्

## **तर्कताण्डवम्**

एतदेवाभिप्ररोत्य सुधायां ‘‘कृतिसाध्यत्वविशेषणस्य व्यर्थत्वात्’’ इत्युक्तम् ॥

नचैवं सुधायाः, कृतिसाध्यतैकार्थसमवेतेष्टसाधनताज्ञानादेव प्रवृत्त्युपपत्तरिति कर्मनिर्णयटीकया, कृतिसाध्येष्टसाधनतायाः कार्यता-पर्यायत्वादिति विष्णुतत्त्वनिर्णयटीकया च सह विरोध इति वाच्यम् ।

सुधया निर्णयटीकाभ्यामुक्तां मानान्तरजस्य कृतिसाध्यत्वज्ञानस्य प्रवृत्तिहेतुतां स्वीकृत्यैव कृतिसाध्यत्वस्य लिङर्थत्वमात्रनिषेधात् ।

अत एव कर्मनिर्णये लिङाद्यर्थस्त्विष्टसाधनत्वमेवेति लिङादे-स्त्विष्टसाधनतार्थत्वेनैव कृतार्थत्वमिति चोक्तम् । तट्टीकायामपि कृति-साध्यतायाः स्वरूपतः क्रियासमवायमुक्त्वेष्टसाधनताया ज्ञानमुक्तम् ॥

एतदप्युक्तमिष्टसाधानतामेवेति । न तु कृतिसाध्यत्वविशेषिता-मित्यर्थः । शब्दादिति शेषः ।

### **न्यायदीपः**

ननु तथाऽपीत्यादिनोपपादितमर्थं मूलारूढं करोति ॥ एतदेवेति ॥ जिज्ञासाधिकरणे ‘‘कार्यता च न काचित्स्यात्’’ इत्यादिपरकीयकार्यता-खण्डनप्रकरणे ‘‘तदिष्टं साधनं तथा’’ इत्युपसंहारवाक्यव्याख्यावसरे सुधायामुक्तमित्यर्थः ॥ कृतिसाध्यतेति ॥ कृतिसाध्यतयैकस्मिन्नर्थे समवेता या इष्टसाधनता तज्ज्ञानादित्यर्थः ।

॥ ज्ञानादिति ॥ लिङादिशब्दजन्यादिति शेषः ॥ इति कर्मनिर्णय-टीकयेति ॥ न च सिद्धेऽर्थे वाक्यस्य प्रामाण्याभावादित्यादिप्रकरणे न चार्थापत्तिर् अनुपपत्त्यभावादित्येतद्व्याख्यानरूपयेत्यर्थः ॥ तत्त्वनिर्णय-टीकयेति ॥ ‘‘ज्ञात्वैव हीष्टसाधनतां प्रवर्तते । निवर्तते च विपर्ययेण’’ इत्येतद्व्याख्यानरूपेत्यर्थः ।

॥ सुधयेति ॥ तृतीयान्तस्य निषेधादित्यन्वयः ॥ निर्णयटीका-भ्यामिति ॥ प्रागुक्तकर्मनिर्णयतत्त्वनिर्णयटीकावाक्याभ्यामित्यर्थः ॥ मानान्तरेति ॥ प्रागुक्तान्वयव्यतिरेकाख्यानुमानरूपमानान्तरेत्यर्थः ।

लिङर्थत्वमात्रनिषेधपरत्वे ज्ञापकमाह ॥ अत एवेति ॥ कृति-साध्यत्वस्य लिङाद्यर्थत्वाभावादेवेत्यर्थः ॥ तट्टीकायमपीति ॥ अत एवेत्यनुषङ्गः ।

कृतिसाध्यत्वस्य लिङाद्यर्थत्वाभावेन तज्ज्ञानजनकस्य कस्यचिदपि शब्दस्याभावादेव कर्मनिर्णयटीकायां कृतिसाध्यतैकार्थसमवेतेति पूर्ववाक्ये कृतिसाध्यताविशिष्टेष्टसाधनताज्ञानादित्येवंरूपवाक्यविन्यासेन लिङादि-जन्यज्ञानविषयकोटौ कृतिसाध्यत्वस्य प्रवेशमकृत्वा कृतिसाध्यतैकार्थेत्यादि-रूपेणेष्टसाधनतया लिङादिवाच्यया साकं यागादिक्रियानिष्ठत्वमात्रं कृति साध्यत्वस्योक्तम् । न तु तस्यापि लिङादिजन्यज्ञानविषयत्वमपीत्यर्थः ।

कर्मनिर्णयतट्टीकाभ्यामेकार्थत्वं तत्त्वनिर्णयवाक्यस्याह ॥ एतदपीति ॥ लिङादिना प्रवृत्तिकारणमिष्टसाधनताज्ञानमेव जायते न तु कृतिसाध्यता-ज्ञानमपीत्येतदपीत्यर्थः । पूर्वोक्तार्थसमुच्चयेऽपिपदम् । ऐकार्थ्यघटनाय तत्त्व-निर्णयवाक्ये अध्याहारमाह ॥ शब्दादिति शेष इति ॥ लिङादिशब्दादिष्ट-साधनतामेव ज्ञात्वा प्रवर्तत इति तत्त्वनिर्णयवाक्यार्थ इति भावः ।

एतेन कर्मनिर्णयटीकायां कृतिसाध्यत्वं प्रवर्तकज्ञानकोटौ न प्रवेशितम् । तत्त्वनिर्णयटीकायां तु प्रवर्तकज्ञानविषयतयाऽभिमतकार्यताकोटौ कृति-साध्यत्वस्य प्रवेशात्तस्यापि प्रवर्तकज्ञानविषयकौटौ प्रवेशः कृतः । इति निर्णयटीकयोर्विरोध इत्यपि निरस्तम् । उभयत्र लिङादिजन्यज्ञानविषयको-टावप्रवेशाभिप्रायस्योक्तत्वात् ।

[Load More](javaऽcriptःvoid(0))
