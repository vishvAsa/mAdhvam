+++
title = "०३ बलवदनिष्टाननुबन्धित्वादिविशिष्टेष्ट-साधनत्वस्य विधित्वभङ्गः"
upstream_url = "https://dvaitavedanta.in/category-details/12673/4780/sharav/taraka/thavat/vathha/blvath"
+++
## अत्रोक्तं मणौ । नेष्टसाधनत्वमात्रं विधिः

३४. **बलवदनिष्टाननुबन्धित्वादिविशिष्टेष्ट-साधनत्वस्य विधित्वभङ्गः** ।

## **तर्कताण्डवम्**

अत्रोक्तं मणौ । नेष्टसाधनत्वमात्रं विधिः । अशक्ये तक्षक-चूडामण्याहरणादौ तात्कालिकेष्टसाधने विषसम्पृक्तमधुभक्षणे निषिद्ध-कर्मणि च प्रवृत्तिप्रसङ्गात् । किं तु कृतिसाध्यत्वे सति बलवदनिष्टा-ननुबन्धित्वेन वा इष्टोत्पत्तिनान्तरीयकदुःखाधिकदुःखाजनकत्वेन वा इष्टोत्पत्यनान्तरीयकदुःखाजनकत्वेन वा विशिष्टमेवेष्टसाधनत्वं विधिः ।

यद्यप्याद्ये बलवत्त्वमनुगतमेकं नास्तीति शङ्का । द्वितीयेऽप्य-क्लेशरूपे रामस्मरणादौ तत्साध्येष्टोत्पत्तिनान्तरीयकं दुःखमप्रसिद्धमिति शङ्का । तथापि तृतीये न काऽपि शङ्का ।

एवं च निषेधवाक्यस्थेन नञा बलवदनिष्टाननुबन्धित्वादिरूपं विशेषणमेव निषिध्यते । न तु विशेष्यम् । तथा च न मानान्तर-विरोधः ।

### **न्यायदीपः**

॥ अत्रेति ॥ इष्टसाधनत्वमेव लिङाद्यर्थ इति प्रमेयविषये विशिष्टमेवेष्ट-साधनत्वं विधिप्रत्ययार्थ इत्युक्तमिति वक्ष्यमाणेनान्वयः । निषिद्धकर्मणि कलञ्जभक्षणादौ । तात्कालिकेष्टसाधन इत्यनुषङ्गः ॥ बलवदित्यादि ॥

यद्यपि मणाविष्टोत्पत्तिनान्तरीयकेत्यादि द्वितीयकल्प एव कण्ठोक्त-स्तथाऽपि श्येनादौ विधिप्रवृत्तिव्युत्पादनस्थे बलवदनिष्टाननुबन्धित्वमपि नान्वेतीत्यादिव्यवहारात्तदनुरोधेनाद्यः पक्षः । पक्षधरादिविवक्षानुरोधेन तृतीयः पक्ष उक्त इत्यदोषः ।

कृतिसाध्यत्वे सतीत्येतदुत्तरकल्पद्वयेऽप्यन्वेति । आद्यविशेषणेन तक्षकचूडामण्याहरणादौ न प्रवृत्तिप्रसङ्गः । द्वितीयेन तु विषसम्पृक्तमधुभक्षणे निषिद्धे च न प्रवृत्तिः । भोजनादिना तृप्त्यादिरूपेष्टोत्पत्तौ सत्यां यन्नान्त-रीयकं दुःखं श्रमादि तदधिकनरकादिदुःखाजनकत्वेनेति द्वितीयपक्षस्यार्थः । इष्टोत्पत्त्यनन्तरभाविदुःखाजनकत्वेनेति तृतीयपक्षस्यार्थः ।

आद्यपक्षे बलवदनिष्टाननुबन्धित्वं च न विशेषणम् । अनुगतस्य तस्याभावादिति मणिकृदुक्तमेव दोषं द्वितीयपक्षे पक्षधराद्युक्तं दोषमरुचिबीजं दर्शयति ॥ यद्यपीति ॥ इष्टापेक्षया अनिष्टस्याधिकत्वं बलवत्त्व-मित्यादिरूपेण कथञ्चिदनुगतेर् इष्टोत्पत्तिनान्तरीयकदुःखाधिकदुःखजनकत्वं प्रसिद्धम् । तदन्यत्वेन विवक्षितत्वस्य च सम्भवाच्छङ्केत्येवोक्तम् ॥ तृतीये न कापि शङ्केति ॥

यद्यप्यजनकत्वं जनकत्वात्यन्ताभावजनकान्योन्याभावरूपतया भिन्नम् । तथा च मितिज्ञानहेतुतायां गौरवमननुभवश्च । प्रत्येकज्ञानेऽपि फलसिद्धेश्च । प्रत्येकहेतुतायामननुगम इति शङ्कास्ति । तथाऽपि प्रत्येक-हेतुत्वेऽपि तादृशदुःखजनकत्वज्ञानविरोधित्वेनानुगमसम्भवादिति भावः ॥

निषेधस्थोक्तनिर्वाहमनुवदति ॥ एवं चेति ॥ विशिष्टस्य विध्यर्थत्व इत्यर्थः ॥ न मानान्तरेति ॥ तात्कालिकेष्टसाधनत्वग्राहिमानान्तरेत्यर्थः ।

------------------------------------------------------------------------

नच नञो विध्यर्थैकदेशेन विशेषणेनान्वये ..

## **तर्कताण्डवम्**

नच नञो विध्यर्थैकदेशेन विशेषणेनान्वये एकशब्दार्थस्य अपर-शब्दार्थैकदेशेनान्वय१व्युत्पत्तिविरोध इति वाच्यम् ।

चैत्रमातेत्यादौ चैत्रस्य जनकस्त्रीवाचकमातृपदार्थैकदेशेन जनक-त्वेन चैत्रस्य जनिका स्त्रीत्येवमन्वयस्य, चैत्रस्य नप्तेत्यादौ चैत्रस्य २पौत्रवाचकनप्तृपदार्थैकदेशेन पुत्रेण चैत्रपुत्रस्य पुत्र इत्येवमन्वयस्य च दर्शनात् ॥

किं च कुमुदं श्वेतमेव पार्थ एव धनुर्धरो नीलं सरोजं भवेत्येवेत्यत्र विशेषणविशेष्यक्रियान्वितानामवधारणानां यथाक्रममयोगान्ययोगा-त्यान्तायोगव्यवच्छेदा अर्थाः । एवं च श्वेतादीनामवधारणार्थैक-देशेनायोगादिनाऽन्वयो दृश्यते ।

एवमघटः पट इत्यादौ मन्मते सामानाधिकरण्याय नञो ऽन्योन्याभाववति लाक्षणिकत्वेन पदार्थैकदेशेनान्योन्याभावेन घटस्य प्रतियोगित्वेनान्वयो दृश्यते । तथा चैकदेशेनान्वयव्युत्पत्तिरेव सिद्धा ।

### **न्यायदीपः**

पक्षधराद्युक्तशङ्कोत्तरे व्यनक्ति ॥ न च नञ इति ॥ अवधारणार्थैकदेशेनेति ॥ अयोगव्यवच्छेदादित्रयस्याप्यवधारणार्थ-त्वेनै३कैकप्रक्रमात् स्थितायोगान्ययोगात्यन्तायोगानां व्यवच्छेदप्रतियोगि-नामवधारणार्थैकदेशत्वादिति भावः । मन्मते न्यायमते ॥ लक्षणिकत्वे-नेति ॥ व्यक्तमेतदग्रे नञर्थनिर्णयवादे ।

------------------------------------------------------------------------

अपि च न कलञ्जं भक्षयेदित्यादौ नञर्थस्य विध्यर्थेन..

## **तर्कताण्डवम्**

अपि च न कलञ्जं भक्षयेदित्यादौ नञर्थस्य विध्यर्थेन विशिष्टे-नान्वयेपि शाब्देन विशिष्टाभावेन विशेष्यसत्त्वज्ञानसहकृतेन विशेषणा-भावस्यानुमानाद् विध्यर्थैकदेशेन विशेषणेन नञर्थस्यान्वय एव नास्ति ॥

केचित्तु कृतिसाध्यत्वेष्टसाधनत्वानिष्टासाधनत्वानि प्रत्येकं विधि-प्रत्ययार्थाः । तथा च निषेधस्य न विध्यर्थैकदेशेन अन्वय इत्याहुः ।

तन्न । त्रयाणां प्रत्येकमर्थत्वेऽक्षादिशब्देष्विव एकैकस्मिन् प्रयोगे एकैकस्यैव प्रतीतिप्रसङ्गात् । सति गत्यन्तरे शक्तित्रयकल्पनस्या-न्याय्यत्वाच्च । तस्माद्विशिष्टमेवेष्टसाधनत्वं विधिप्रत्ययार्थ इति ।

उच्यते । विशिष्टार्थकत्वकल्पनं हि न तावद्यागादौ प्रवृत्त्यर्थम् । इष्टसाधनत्वज्ञानेनैव तदुपपत्तेः । न हि यागे बलवदनिष्टानुबन्धित्वं प्रसक्तम् । येन तदभावो यजेतेत्यनेन बोध्येत ।

नापि कलञ्जं न भक्षयेदित्यादिनिषेधोपपत्त्यर्थम् । अन्यथाऽपि १तदुपपत्तेरुक्तत्वात् ।

नापि सञ्जातबाधस्य विषसम्पृक्तमधुभक्षणादौ निषिद्धे कलञ्ज-भक्षणादौ चाप्रवृत्यर्थम् । प्रवर्तकत्वेनाभिमतमिष्टसाधनत्वज्ञानं हि नेष्टसाधनमिति ज्ञानम् । परेष्टसाधनमिति ज्ञानेप्यप्रवृत्तेः ॥ नापि स्वेष्टसाधनज्ञानम् । इष्टसामान्यसाधनत्वज्ञानेन इष्टविशेषस्वर्गादि-साधनयागादावप्रवृत्तेः । इच्छायाः स्वरूपसत्या एव प्रवर्तकत्वेन तज्ज्ञानानपेक्षणाच्च ॥

किं तु स्वर्गो मेऽस्त्वितीच्छाप्रकारीभूतस्वर्गत्वविशिष्टं प्रति साधनत्वेन ज्ञानम् । न चैवं प्रवर्तकज्ञानस्याननुगमः । स्वरूप-सदिच्छाविषयसाधनत्वज्ञानत्वेनानुगमात् ।

एतदपि न फलेच्छारहितं प्रवृत्तिं जनयति । किं तु कृत्या स्वर्गं साधयिष्यामीति फलेच्छासहितमेव । उक्तायामिच्छायां स्वरूपेण सत्यामिदं स्वर्गसाधनमिति ज्ञानेनैव प्रवृत्तिदर्शनात् । न हि फलरागे इदं फलसाधनमिति ज्ञाने च सति अनिष्टाननुबन्धित्वाज्ञानेन प्रवृत्तिविलम्बः । क्रियां फलसाधनतया अवगम्य फलरागे सति तां चिकीर्षत्यनन्तरं करोतीति हि स्थितिः ।

न चैवं यत्प्रवर्तकमिष्टविशेषसाधनत्वेन ज्ञानं तन्न विधिप्रत्यय-जन्यम् । यच्च विधिप्रत्ययजन्यमिष्टसामान्यसाधनत्वेन ज्ञानं तन्न प्रवर्तकमिति कथं विधिप्रत्ययस्य प्रवृत्तिपरत्वमिति वाच्यम् ।

विधिप्रत्ययेनेष्टसाधनमित्येव बोधितेऽपि स्वर्गकामो यजेतेति वाक्यजन्यस्य स्वर्गसाधनमिति ज्ञानस्य प्रवर्तकत्वेन विधिप्रत्ययस्य प्रवृत्तिपरत्वाहानेः ॥

### **न्यायदीपः**

अतिरिक्तविशिष्टाभावानभ्युपगमपक्षे समाधिं दृष्टान्तैरुपपाद्यातिरिक्ता-भावमतेनाह ॥ अपि चेति ॥ विध्यर्थेनेति ॥ विधिप्रत्ययरूपलिङाद्यर्थे-नेत्यर्थः ॥ विशिष्टेनेति ॥ कृतिसाध्यत्वे सतीत्यादिविशेषणविशिष्टेष्ट-साधनत्वेनेत्यर्थः । विशिष्टाभावेन विशिष्टाभावज्ञानेन ॥ एकदेशिमतं पूर्वपक्षिमुखेनैवानूद्य पक्षधराद्युक्तदोषेण निराह ॥ केचित्त्विति ॥

विशिष्टस्य लिङाद्यर्थत्वकल्पनं किं यागादौ प्रवृत्यर्थमुत निषेधोपपत्त्यर्थं यद्वा बाधकदशायामपि विषसम्पृक्तमधुभक्षणादावप्रवृत्त्यर्थम् । आद्यं निराह ॥ न तावदिति ॥ द्वितीयं निराह ॥ नापीति ॥ चतुर्धेति ॥ स्वमतेन परिहारद्वयस्य ‘‘केचित्तु अन्ये तु’’ इत्याभ्यां च परिहारद्वयस्योक्तेरिति भावः । तृतीयं निराह ॥ नापि सज्जातबाधस्येति ॥ बहुव्रीहिः । विषसम्पृक्तमधुभक्षणादिकमनर्थहेतुरिति जानतोपि पुरुषस्येत्यर्थः । इष्टोपायत्वमात्रस्य प्रवर्तकत्वे१पि तस्य तत्रापि सत्त्वेन प्रवृत्त्यापत्तेरिति भावः । प्रवर्तकत्वेनाभिमतमिष्टोपायत्वं तत्र नास्तीति वक्तुं प्रसक्तकल्पद्वय-निरासपूर्वमुपोद्धातमाह ॥ प्रवर्तकत्वेनेत्यादिना प्रवृत्तिपरत्वाहाने-रित्यन्तेन ॥

पूर्वोक्तपक्षद्वयेऽपि दोषमाह ॥ इच्छाया इति ॥ इष्टसाधनमिति ज्ञानं स्वेष्टसाधनमिति ज्ञानमिति पक्षद्वयेऽपीच्छाया ज्ञानविषयतयानुप्रवेशात् । तस्याश्च स्वरूपसत्या एव प्रवर्तकत्वान्न कल्पद्वयमपि युक्तमिति भावः ॥ इच्छेति ॥ स्वरूपसदिच्छायाः प्रकारीभूतं स्वर्गविशेषणतया विषयीभूतं यत्स्वर्गत्वं तद्विशिष्टं प्रतीत्यर्थः । अस्मिन् पक्षे बाधकमाशङ्क्य निराह ॥ न चैवमिति ॥ स्वर्गपशुपुत्रादिरूपेणेष्टविशेषाणामनेकत्वात्तत्तदिच्छा-प्रकारीभूतविशिष्टं प्रति साधनत्वस्याप्यनेकत्वेन तज्ज्ञानानामपि तथात्वा-दननुगम इत्यर्थः ॥ स्वरूपसदिच्छेति ॥ सुखादिवदिच्छाया ज्ञातैक-सत्त्वेऽपि तज्ज्ञानमवर्जनीयसन्निध्येव । न तु प्रवर्तककोटिप्रविष्टमिति भावः ।

नन्वेवं फलेच्छाहीनस्यापि प्रवृत्त्यापत्तिरित्यत आह ॥ एतदपीति ॥ स्वर्गो मेऽस्त्वितीत्यादिनोक्तमपीत्यर्थः । अस्यैव प्रवर्तकत्वे प्रमाणमाह ॥ उक्तायामिति ॥

नन्वेवं मण्युक्तविशेषणज्ञानमप्यस्तु प्रवर्तकमित्यत आह ॥ न हीति ॥ कथमेतदुभयमित्यतो व्यनक्ति ॥ क्रियामिति ॥ यजनभोजनादिक्रियामित्यर्थः । १‘‘अनुदात्तोपदेशवनतितनोत्यादीनामनुनासिकलोपो झलि क्ङिति, २वा ल्यपी’’ इत्त्युक्तत्वादवगम्येति साधु ॥ इति हीति ॥ हिशब्देन सर्वानुभव-सिद्धत्वं सूचयति ॥

विधिप्रत्ययेनेति ॥ सामान्यान्विताभिधानवादे सामान्यान्वयबोधकोऽपि शब्दः पदान्तरसमभिव्याहारेण विशेषान्वयबोधक एव भवतीत्यन्विताभिधाने व्युत्पादितत्वाल्लिङादिविधिप्रत्ययस्य चेष्टसाधनत्वसामान्यबोधकस्यापि ३स्वर्गयागादिशब्दान्तरसमभिव्याहारेण विशेष एव पर्यवसानान्न प्रवृत्ति-परत्वभङ्ग इत्यर्थः ॥

------------------------------------------------------------------------

एवं च विषसम्पृक्तमधुभोजनादिफले दुःखे ..

## **तर्कताण्डवम्**

एवं च विषसम्पृक्तमधुभोजनादिफले दुःखे उत्कटद्वेषदशायां तत्फले सुखे इच्छैव नेति न तत्र प्रवृत्तिः । सुखत्वप्रयुक्ताया अपि औत्सर्गिकफलेच्छाया दुःखविषयकोत्कटद्वेषेणापोदितत्वात् । अन्यथा साधने बलवदनिष्टानुबन्धित्वेन ज्ञातेपि सुखसाधनत्वप्रयुक्तेच्छा स्यात् ।

एवं च बलवदनिष्टाननुबन्धित्वादिविशेषणफलस्य अतिप्रसङ्ग-निवारणस्य इष्टसाधनताघटकत्वेन प्रवृत्ताववश्यापेक्षितायाः फलेच्छाया अभावेनैव सिद्धेरिष्टसाधनत्वं त्रेधा न विशेषणीयम् । उक्तायां फलेच्छायामसत्यां त्वदुक्तविशेषणविशिष्टस्वर्गसाधनत्वज्ञाने सत्य-प्यलसस्यान्यत्र आसक्तस्य च पुरुषस्य यागादौ प्रवृत्त्यदर्शनेनान्वय-व्यभिचारात् ॥ नच तत्र साधनविषयकचिकीर्षाभावादेवाप्रवृत्तिरिति वाच्यम् । सामग्रीसत्त्वेन चिकीर्षाया एवापाद्यमानत्वात् ।

बलवदनिष्टानुबन्धित्वादिज्ञाने सत्यपि निषिद्धकर्मजन्ये दुःखे उत्कटद्वेषरूपापवादकाभावदशायां तज्जन्यसुखविषयकरागौत्कट्येन निषिद्धर्मणि प्रवृत्तिदर्शनेन व्यतिरेकव्यभिचाराच्च । नच साधन-चिकीर्षया तत्र प्रवृत्तिः । सामग्र्यभावेन चिकीर्षाभावस्यैवापाद्य-मानत्वात् ।

किञ्च विशिष्टमिष्टसाधनत्वं विध्यर्थश्चेच्छ्येनेनाभिचरन्यजेतेत्यत्र विधिप्रत्ययस्य विशेष्यमात्रे लाक्षणिकत्वं स्यात् ॥

### **न्यायदीपः**

एवमुपोद्घातमुक्त्वा कलञ्जभक्षणादावप्रवृत्त्यर्थं विधिप्रत्ययस्य विशिष्टार्थत्वकल्पनमपि नेत्येतदुपपादयति ॥ एवं चेति ॥ इच्छैव नेति ॥ तथाच तत्रेष्टसाधनत्वज्ञानमेव नेति काराणाभावान्न प्रवृत्तिरित्यर्थः ।

नन्वेवं विषसम्पृक्तमधुभोजनादिफले सुखत्वस्यापि भावात् सुखत्व-प्रयुक्तेच्छया प्रवृत्तिरपि स्यादित्यत आह ॥ सुखत्वेति ॥ विषसम्पृक्त-मधुभोजनादिजन्ये तात्कालिकतृप्तिसुखरूप इति योज्यम् ॥ उत्कटेति ॥ उत्कटत्वं च जातिर्वा कश्चिद्धर्मो वेति भावः ॥ अन्यथेति ॥ प्रबलबाधकेन रागस्यानपवादे तात्कालिकेष्टसाधने बलवदनिष्टानुबन्धित्वादिनाज्ञातेऽ-पीत्यर्थः ।

॥ इच्छास्यादिति ॥ तथा च तत्प्रयुक्तेष्टसाधनत्वज्ञाननिमित्ता प्रवृत्तिरपि स्यादिति भावः । उक्तार्थस्य सङ्ग्रहेणानुवादपूर्वकं फलितमाह ॥ एवं चेति ॥ स्वरूपसदिच्छाविषयसाधनत्वज्ञानस्य फलेच्छासहितस्य प्रवृत्तिहेतुत्वे सतीत्यर्थः ।

॥ अतिप्रसङ्गेति ॥ सञ्जातबाधस्यापीत्यादिनोक्तातिप्रसङ्गनिवरण-स्येत्यर्थः ॥ घटकत्वेनेति ॥ इच्छाया अभावे इष्टसाधनतोक्त्यसम्भवादिति भावः ।

ननु फलेच्छाविरहेणेवोक्तविशेषणत्रयान्यतमज्ञानविरहेणापि प्रवृत्त्य-भावात्तदप्यावश्यकमित्यतोऽन्वयव्यतिरेकव्यभिचारान्न प्रवृत्तिहेतुत्वं तस्येति भावेनाह ॥ उक्तायामिति ॥ व्यभिचारस्य अन्यप्रयुक्तत्वमाशङ्क्यनिराह ॥ न चेति ॥ सामग्रीति ॥ उक्तविशेषणविशिष्टेष्टसाधनत्वज्ञानस्यैव सामग्रीत्वादिति भावः । अत्राप्यन्यप्रयुक्तत्वं व्यभिचारस्याशङ्क्य निराह ॥ न च साधन इति ॥ परोक्तविशेषणविशिष्टेष्टसाधनत्वं लिङाद्यर्थ इत्यत्र कल्पकं नास्तीत्युपपाद्य बाधकं चास्तीत्याह ॥ किं च विशिष्टमिति ॥ श्येनेनाभिचरन्यजेतेत्यस्य श्येननामको यागः शत्रुवधसाधनमित्यर्थः ।

अभिचरन्नित्यस्य १‘‘लक्षणहेत्वोः क्रियाया’’ इति हेतौ शत्रन्त-तयाऽभिचरितुं शत्रुं हन्तुमित्यर्थात् । फलभूतः शत्रुवधश्च ‘‘न हिंस्यादिति’’ वचनेन निषिद्ध इति निषिद्धफलकत्वात् तात्कालिकेष्टोपायोपि श्येनयागो बलवदनिष्टानुबन्धीष्टोत्पत्तिनान्तरीयकदुःखाधिकदुःखजनकादिश्च भवतीति तत्र विशेषणत्रयस्य बाधाद्विशेष्यमात्रपरत्वं वाच्यम् । लिङादेर्विशिष्टार्थशक्तस्य विशेष्यमात्रे लाक्षणिकत्वमिति दोषः स्यात् । इष्टसाधनत्वस्यैव विधि-प्रत्ययार्थत्वे तु न दोष इति भावः ॥

ननु गौर्द्रव्यं घटोऽनित्य इत्यादौ विशेष्यमात्रेप्यन्वयदर्शनेन विशेष्य-मात्रोपस्थितौ न लक्षणा । विशेष्यबाधेन विशेषणमात्रान्वयस्थ एव विशेष्यान्वितविशेषणस्य स्वातन्त्र्येणोपस्थित्यर्थमेव लक्षणाश्रयणमिति चेन्न । विशेषणविशेष्ययोरन्योन्यान्वितत्वेऽविशिष्टेप्येकत्रैव लक्षणेत्यत्र नियामका-भावात् ॥

------------------------------------------------------------------------

किं चैवं निवर्तकमनिष्टसाधनत्वमपि ..

## **तर्कताण्डवम्**

किं चैवं निवर्तकमनिष्टसाधनत्वमपि बलवदिष्टाननुबन्धित्वेन विशेषणीयं स्यात् ।

इमामेव प्रतिबन्दीं दर्शयितुं विष्णुतत्त्वनिर्णये ‘‘निवर्तते च विपर्ययेण’’ इत्युक्तम् ।

ननु तत्र बलवदिष्टानुबन्धित्वज्ञानं प्रतिबन्धकमिति बलवदिष्टानु-बन्धित्वाज्ञानमेव निवृत्तिहेतुर्न तु बलवदिष्टाननुबन्धित्वेन ज्ञानमपि, अननुभवादिति चेदिहापि बलवदनिष्टानुबन्धित्वज्ञानं प्रतिबन्धकमिति बलवदनिष्टानुबन्धित्वाज्ञानमेव प्रवृत्तिहेतुर् न तु बलवदनिष्टाननु-बन्धित्वेन ज्ञानमपि अननुभवादिति समम् ॥

न चैवं जनकीभूतज्ञानं विघटयत एव प्रतिबन्धकत्वात् तद्विघटनीयमननुबन्धित्वेन ज्ञानं हेतुः स्यादिति वाच्यम् । प्रवृत्तिजनकीभूतफलेच्छाविघटनेनापि तदुपपत्तेः । इष्टानु-बन्धित्वानिष्टानुबन्धित्वज्ञानयोः प्रवृत्तिनिवृत्तिरूपविरुद्धकार्य-सामग्रीत्वेन सत्प्रतिपक्षवत्साक्षादेव प्रतिबन्धकत्वाच्च ॥

### **न्यायदीपः**

तुष्यतु दुर्जन इति दोषान्तरमाह ॥ किं चैवमिति ॥ ‘‘न कलञ्जं भक्षयेत्’’ इत्यादौ निषेधान्वितलिङादिना बोध्यमानमनिष्टसाधनत्वं निवर्तकमनुभवसिद्धम् । तत्रापि विधिस्थ इव तावन्मात्रं न निवर्तकम् । किं तु बलवदिष्टाननुबन्धित्वादिविशिष्टानिष्टोपायत्वज्ञानमेव निवृत्तिहेतुरिति निषेधान्वितविधिप्रत्ययस्याप्युक्तरूपविशेषणविशिष्टानिष्टोपायत्वमेवार्थो भवेत् । तथा च निषेधवाक्यस्थेन १न चेत्यादिपूर्वोक्तविरोध इति भावः ॥ प्रतिपादितं मूलारूढं दर्शयति ॥ इमामिति ॥ विपर्ययेण, इष्टसाधनत्वविपर्ययानिष्ट-साधनत्वज्ञानेनेत्यर्थः ।

प्रतिबन्दीकथनस्य विशेषणत्याग एव फलमिति भावेन परमुखेन समाधिं वाचयित्वा सममित्याह ॥ नन्विति ॥ तत्र निवृत्तिस्थे । प्रतिबन्धकं निवृत्तेरिति योज्यम् ॥ सममिति ॥ प्रवृत्तिस्थेपि बलवदनिष्टानुबन्धित्व-ज्ञानं प्रवृत्तिप्रतिबन्धकमिति बलवदनिष्टानुबन्धित्वाज्ञानमेव प्रवृत्तिहेतुर्न तु बलवदनिष्टाननुबन्धित्वज्ञानमप्यननुभवादिति सममित्यर्थः । क्वचित्तु एवमेव मूले पाठः ।

मणौ पूर्वपक्षे कृतिसाध्यत्वज्ञानस्य हेतुत्वे कथितयुक्तिं तुल्य-न्यायतयाऽत्राप्याशङ्क्य निराह ॥ न चैवमिति ॥ बलवदनिष्टानु-बन्धित्वज्ञानस्य प्रवृत्तिप्रतिबन्धकत्व इत्यर्थः ॥ जनकज्ञानमिति ॥ साक्षादविरोधिनो ज्ञानस्य यत्किञ्चिज्जनकज्ञानं विघटयत एव कार्य-प्रतिबन्धकत्वम् । व्यभिचारज्ञानस्य व्याप्तिज्ञानं विघटयत एवानुमिति-प्रतिबन्धकत्वदर्शनात्प्रकृते च बलवदनिष्टानुबन्धित्वज्ञानस्य प्रतिबन्धकत्वा-न्यथाऽनुपपत्त्यैव तदननुबन्धित्वादिज्ञानं कारणमित्यायातमिति न च वाच्यमित्यर्थः ।

साक्षादविरोधिनः ज्ञानस्य यत्किञ्चिज्जनकविघटकत्वेनैव प्रतिबन्ध-कत्वोपपत्तौ किं जनकज्ञानविघटकत्वेनेति ज्ञानविशेषणेेनेति भावेनाह ॥ प्रवृत्तीति ॥ अस्तु वा तवायं नियमस्तथाऽपि न प्रकृते तज्ज्ञानस्य हेतुत्वमायाति साक्षादेव विरोधत्वसम्भवादित्याह ॥ इष्टानुबन्धित्वेति ॥ सत्प्रतिपक्षवदिति ॥ अन्यथा तत्राप्यसत्प्रतिपक्षत्वज्ञानस्यानुमिति-हेतुताऽऽपत्तेरिति भावः ।

------------------------------------------------------------------------

ननु तर्हि बलवद्द्वेषविषयदुःखाजनकत्वं विशेषणमस्तु..

## **तर्कताण्डवम्**

ननु तर्हि बलवद्द्वेषविषयदुःखाजनकत्वं विशेषणमस्तु, एवं च नोक्तव्यभिचारः, निषिद्धकर्मजन्ये सुख उत्कटरागवतो निषिद्धकर्मणि बलवदनिष्टानुबन्धित्वज्ञाने सत्यपि तज्जन्ये दुःखे बलवद्द्वेषाभावेन बलद्द्वेषविषयदुःखाजनकत्वज्ञानस्य सत्त्वादिति चेन्न ।

कस्यचिदलसादेर्यागाद्यनुष्ठानजन्यदुःखेपि बलवद्द्वेषस्य सत्त्वेन बलवद्द्वेषविषयदुःखाननुबन्धित्वेन विशिष्टस्य विधिप्रत्ययार्थस्य बाधिततया विधानानुपपत्तेः ।

नच प्रवर्तमानस्य बलवद्द्वेषो विवक्षित इति वाच्यम् । निषिद्धेपि कर्मण्युत्कटरागेण प्रवर्तमानस्य तज्जन्यदुःखे बलवद्द्वेषाभावेन निषिद्धस्यापि विधेयत्वापातात् । १तस्मात् शुद्धमेवेष्टसाधनत्वं प्रवर्तकम् ।

एतदप्युक्तम् ‘‘इष्टसाधनतामेव’’ इति । शुद्धामिष्टसाधनतामेव न तु बलवदनिष्टाननुबन्धित्वादिविशिष्टामित्यर्थः ।

### **न्यायदीपः**

स्वरूपसद्बलवद्द्वेषविषयदुःखाजनकत्वे सति तादृशेच्छाविषयसाधनमिति ज्ञानं प्रवर्तकमिति निर्गतिोर्थ इति पक्षधरोक्तमाशङ्कते ॥ ननु तर्हीति ॥ बलवदनिष्टाननुबन्धित्वादेर्विशेषणस्य व्यभिचारितया दुष्टत्व इत्यर्थः ॥ व्यभिचार इति ॥ व्यतिरेकव्यभिचार इत्यर्थः ॥ विधानानुपपत्ते-रिरिति ॥ ननु तं प्रति विध्ययोगेऽपि पुुरुषान्तरं प्रति कालान्तरे तं प्रत्येव वा विधानोपपत्तिरिति चेन्न । विधेः सर्वदा सर्वपुरुषसाधारण्यस्य वाच्य-त्वादिति भावः ।

विधेयत्वापातादित्युपलक्षणम् । बलवद्द्वेषेत्यत्र बलवत्त्वस्यानुगतस्या-भावादिति मणावेव निरासात् । न च बलवत्त्वमुत्कटत्वं तच्च जातिविशेष इति युक्तम् । उत्कटानुत्कटनानादुःखविषयकसमूहालम्बनाद्यत्र तदुभयगोचरो द्वेष एकांशे उत्कटो ऽपरांशे अनुत्कटः कथं तत्र जातिः । अव्याप्य-वृत्तित्वात् । न च तत्र द्वेषद्वयम् । ज्ञानादेरपि तथापातेन समूहालम्ब-नोच्छेदापत्तेः । सामग्रीयौगपद्यात् क्रमे विनिगमनाभावाच्च ज्ञानस्यैकत्वे द्वेषेऽपि साम्यम् ॥

यदि च तस्य तत्रोपाधित्वं तर्ह्यननुगम एव । तद्वदेवान्यत्रापि तस्योपाधिताऽऽपत्तिश्च । अत एवोत्कटकोटिकसन्देहे उत्कटत्वं न जाति-रित्येव न्यायमतम् । अस्तु वा जातिरुत्कटत्वम् । तथाऽपि शब्दवद्देव-दत्तादिकारणविशेषप्रयोज्यद्वेषवैजात्यमावश्यकमिति तत्सङ्करापत्त्या द्वेषनिष्ठ-मुत्कटत्वमनेकमिति वाच्यम् । तदननुगमेन ज्ञानाननुगमात् प्रवृत्त्यननुगम एव । लिङादिपदशक्तिग्रहानुपपत्तिश्चेत्याद्यपि ध्येयम् ॥

उक्तदोषान् सङ्क्षिप्यानुवदन्नुपसंहरति ॥ तस्मादिति ॥ तच्छब्द-परामृष्टमेव हेतुचतुष्टयं क्रमेण व्यनक्ति ॥ अवश्यकेत्यादिना ॥ अति-प्रसङ्गेति ॥ सञ्जातबाधस्यापीत्यादिनोक्तातिप्रसङ्गेत्यर्थः ॥ उभयत इति ॥ उक्तायां फलेच्छायामित्यादिनोक्तादन्वयतो व्यतिरेकतो व्यभिचारादित्यर्थः । किं च विशिष्टमित्यादिनोक्तमाह ॥ श्येनेति ॥ किञ्चैवमित्यादिनोक्तमाह ॥ निवर्तक इति ॥ चतुर्धेत्युक्तिघटनायोक्तं मण्यादीत्यादिपदम् । तेन तद्व्याख्यानाभिमतं ननु तर्हि बलवदित्यादिनोक्तं चतुर्थविशेषणं ध्येयम् ॥

[Load More](javaऽcriptःvoid(0))
