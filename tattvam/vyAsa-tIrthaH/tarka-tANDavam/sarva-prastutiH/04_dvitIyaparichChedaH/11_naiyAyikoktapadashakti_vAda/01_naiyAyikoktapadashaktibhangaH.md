+++
title = "०१ नैयायिकोक्तपदशक्तिभङ्गः"
upstream_url = "https://dvaitavedanta.in/category-details/12660/4780/sharav/taraka/thavat/nayaya/nayaya"
+++
## नैयायिकास्तु– जात्याकृतिविशिष्टा व्यक्तिः पदार्थः

**नैयायिकोक्तपदशक्ति वादः**

**अथ नैयायिकोक्तपदशक्तिभङ्गः ।**

## **तर्कताण्डवम्**

नैयायिकास्तु– जात्याकृतिविशिष्टा व्यक्तिः पदार्थः । ‘‘जात्या-कृतिव्यक्तयः पदार्थ’’ इति सूत्रे एकवचनात् । यत्र गौर्नित्येत्यादौ जातिमात्रपरत्वं, तत्रैकदेशे लक्षणा । पिष्टमय्यो गाव इत्यादौ तु गवा-कृतिसदृशाकृतौ गौणी । अकृतिश्च अवयवसंयोगविशेष इत्याहुः ॥

तन्न । गुणकर्मादिपदेषु तद्विशेषस्पर्शरूपोत्क्षेपणापक्षेपणादिपदेषु द्रव्यविशेषात्मादिपदेषु चावयवसंयोगविशेषरूपाकृतेरेवाभावात् । द्रव्यादिपदेषु पृथिव्यबादिपदेषु ब्राह्मणक्षत्रियादिपदेषु चानुगता-कृतेरभावाच्च ॥

### **न्यायदीपः**

एवं पदार्थस्तु व्यक्तिरेवेति प्रतिज्ञातार्थसिद्धये प्राभाकरभाट्टमतं निरस्य न्यायमतमपि निरसितुं पदशक्तिवादान्ते जातिर्विशेषवदवयवसंयोगरूपाकृतिरपि पदशक्या, गोपदाज्जात्याकृतिविशिष्टस्यैव अनुभवादित्यादिना मण्या-द्युक्तमनुवदति नैयायिकास्त्विति ॥ वैशिष्ट्यस्यापि शक्यत्वसूचनायोक्तं, विशिष्टा व्यक्तिरिति । मण्युक्तामेव सम्मतिमाह ॥ इति सूत्र इति ॥ गौतमसूत्र इत्यर्थः । अन्यथा जात्यादेः प्रत्येकं शक्यत्वे पदार्था इति बहुवचनोक्तिः स्यात् । तेन ज्ञायते विशिष्टव्यक्तावेकैव शाक्तिरितीति भावः ॥ तत्रेति ॥ जातिरूपैकदेश इत्यर्थः । यद्यपि मणौ जात्याकृतिव्यक्तीनां प्रत्येकमात्रपरत्वे लक्षणैवेत्युक्तम् । तथाऽपि गौरुत्पन्नेत्यादौ व्यक्तेः स्वातन्त्र्येणोपस्थितेर् गोत्वस्यावच्छेदकतयाप्यन्वयेन लक्षणानापत्तेर् जातिमात्रपरत्वमित्येवानुवादो न तु जात्यादिमात्रपरत्वमित्यनुवादः कृतः । आकृतेरपि शक्यत्वे पिष्टमय्यो गाव इत्यादौ अमुख्यत्वं गोपदादेर्न स्यादित्यत आह ॥ पिष्टेति ॥ अवयवेति ॥ कपालाद्यवयवानां यः संयोगविशेषः स इत्यर्थः । पृथुबुध्नोदराकारत्वादिरूपसंस्थानविशेष इति यावत् ।

किं सर्वत्राप्याकृतिरपि शब्दार्थ उत यत्रास्ति सा तद्वाचकपदेषु । आद्य आह ॥ गुणकर्मादीति ॥ जातिसमवायादिरादिपदार्थः ॥ रूपेति ॥ स्पर्शश्च रूपं चेति विग्रहः । वक्ष्यमाणादिपदस्यात्राप्यन्वयः । रसगन्धादि-स्तदर्थः । उत्क्षेपणापक्षेपणाकुञ्चनप्रसारणगमनरूपकर्मविशेषवाचिपदेष्वित्यर्थः ॥ आत्मादीति ॥ आत्माकाशदिगादिपदेष्वित्यर्थः । आत्मादेस्तन्मते नित्यत्वेन निरवयवत्वादिति भावः ।

द्वितीयपक्षे दोषमाह ॥ द्रव्येति ॥ आकृतिमद्वस्तुवाचकद्रव्यादि-सामान्यपदेषु तद्विशेषपृथिव्यादिपदेषु च वाच्यभूतार्थगताकृतिष्वनुगत-जातेरप्रामाणिकत्वेनान्यतरकर्मजत्वादिना साङ्कर्यापातेन चानुगतोपाधेर् अप्यनिरुक्त्या चानुगमकाभावेन तासां व्यक्तिवदननुगततयाऽऽनन्त्येन शक्यत्वग्रहणानुपपत्तेर् आकृतेरशक्यत्वमेव वाच्यमित्यर्थः ।

यत्तु गवादाववयवसंयोगत्वादिकमेवानुगमकमिति । तन्न । तथात्वे तत्प्रकारकप्रतीतेरप्यापातेन अनुभवविरोधात् ॥

------------------------------------------------------------------------

किं च गवादिपदैर्जात्याकृतिवत्सर्षपादिपदैः..

## **तर्कताण्डवम्**

किं च गवादिपदैर्जात्याकृतिवत्सर्षपादिपदैः परिमाणादेः-र्द्रव्यादिपदैर्द्रव्यत्वसमनियतगुणादेः पृथिव्यादिशब्दैः पृथिवीत्व-समनियतगन्धादेरपि प्रतीत्या तत्तज्जात्याकृतिभ्यामिव परिमाणगुण-गन्धादिनाऽपि विशिष्टा व्यक्तिः सर्षपद्रव्यपृथिव्यादिपदार्थः स्यात् । एवमाकाशादिपदेन शब्दाश्रयत्वादेरपि प्रतीत्या तद्विशिष्टा व्यक्ति-राकाशादिपदार्थः स्यात् । तच्च त्वया नेष्यते । सर्षपादिशब्दैः परिमाणादेराक्षेपश्चेदाकृतेरपि स एवास्तु । अन्यलभ्याकृतौ शक्त्यङ्गी-कारेऽनुव्याख्यानोक्तगौरवात् ॥

### **न्यायदीपः**

ननु जातिव्यक्त्योरिवाकृतेरप्येकवित्तिवेद्यत्वाज्जातिवदाकृतिरपि वाच्यैव । उक्तं च मणौ ‘‘एकवित्तिवेद्यत्वनियमाज्जातिविशिष्टं शक्यमिति’’ । अन्यथा गोपदादाकृतेरपि व्यक्त्यैकवित्तिवेद्यत्वं न स्यादित्यत आह ॥ किञ्चेति ॥ यद्वा आकृतेः शक्यत्वमसाधारण्येन निरस्य पराभिमतानुगतजातेरपि न शक्यत्वमिति भावेन तदुक्तयुक्तेर्व्यभिचारमाह ॥ किं चेति ॥ शब्दा-श्रयत्वेति ॥ आकाशस्यैकव्यक्तित्वेनाकाशत्वजातेरयोगेन तस्य शब्दाश्रय-रूपत्वादितिभावः । इष्टापत्तिमाशङ्क्याह ॥ तच्च त्वयेति ॥ नेष्यत इति ॥ अन्यतो लभ्येऽपि शक्यत्वोपगमे गौरवापातात् । अन्यथा पदानामन्वयेऽपि शक्तिस्वीकारापत्तेश्चानिष्टमेतदिति भावः ॥

एतदपि ‘‘गौरवं कल्पनेऽन्यथा’’ इति मूलारूढमिति दर्शयति ॥ अन्यलभ्येति ॥ एतेनान्विते स्वार्थे व्यक्तिमात्ररूपे स्वार्थे इति पूर्व-त्रिपादीस्थस्वार्थशब्दार्थ इति दर्शितम् । अत्र सर्वत्राकृतावित्युपलक्षणम् । अनुगतजातावित्यपि ध्येयम् । यद्वा अनुगतजातेः स्वरूपेणैवाग्रे निरस्यत्वादाकृतिमात्रोपादानम् ।

नन्वाकृतेराक्षेपलभ्यत्वे तत्र विभक्त्यर्थानन्वयेनानयनादिक्रियान्वयोऽपि न स्यादिति चेत् । तर्हि परिमाणादेरपि तथात्वापत्तिः । व्यक्त्यानयनादिना परिमाणादेरप्यानुषङ्गिकतयाऽऽनयनादिसिद्धा१कृतेरपि तथाऽस्तु । अमूर्तस्य परिमाणादेरानयनादिक्रियान्वय एव नेति चेत् । संयोगविशेषाकृतेरपि तथास्त्विति भावः ॥

------------------------------------------------------------------------

किं चाकृतेरपि गोशब्दार्थत्वे गौः सास्नादिमतीत्यत्र ..

## **तर्कताण्डवम्**

किं चाकृतेरपि गोशब्दार्थत्वे गौः सास्नादिमतीत्यत्र सास्नादिमत्पदं पुनरुक्तं स्यात् ॥

किं च विशिष्टा व्यक्तिः पदार्थ इति कोऽर्थः । अनेका व्यक्तय एकेन गोत्वेनेव जात्यादित्रयमेकेन क्रोडीकृतमेकपदार्थ इति वा, यद्वा जात्यादिविशिष्टमेकमेव शक्यं प्रवृत्तिनिमित्तं विशिष्टत्वमिति, किं वा व्यक्तिरेव शक्या जात्याकृती तु प्रवृत्तिनिमित्ते इति । नाद्यः । त्रिष्वनुगतस्यैकस्य क्रोडीकारकस्याभावादभानाच्च । द्वितीये व्यक्ति-वद्विशिष्टस्याप्यानन्त्याद्विशिष्टत्वस्य चाजातित्वेनाननुगतत्वादनुगतस्य च गोत्वस्याननुगतशक्यशरीर एव प्रवेशादननुगमतादवस्थ्यम् ॥

किं चैवं शाब्दधीर्विशिष्टविषयका विशिष्टत्वप्रकारिका च स्यात् । न चेष्टापत्तिः । गोव्यक्तिविशेष्यकगोत्वप्रकारकबुद्धेरेवानुभवात् । न तृतीयः । त्वन्मते आख्याते कृतित्वजातेरिवात्रापि लाघवाद्गोत्व-जातेरेव प्रवृत्तिनिमित्तत्वौचित्यात् ॥

### **न्यायदीपः**

सह प्रयोगानुपपत्तिदोषं चाह ॥ किं चाकृतेरपीति ॥ सास्नादि-मत्पदेनाकृतेरेवोक्तेरिति भावः । व्यक्तिमात्रस्य शक्यत्वं सुनिर्वाहं न तु विशिष्टस्य विकल्पासहत्वादिति भावेन त्रेधा विकल्प्य क्रमेण निराह ॥ किं च विशिष्टेति ॥ व्यक्तय इति ॥ गोव्यक्तय इत्यर्थः । पूर्वोक्त-सूत्रानुरोधादयं कल्पः । गोपदाज्जात्याकृतिविशिष्टस्यैवानुभवादित्यादि-मण्युक्तेर्द्वेधाऽप्यभिप्रायसम्भवात्तदनुरोधेन यद्वेत्याद्युत्तरकल्पद्वयम् । प्रवृत्ति-निमित्ते शक्यतावच्छेदक इत्यर्थः ॥

प्रतीतिरेव क्रोडीकारधर्मसत्त्वे मानमित्यत आह ॥ अभानाच्चेति ॥ यद्वा एकवित्तिवेद्यत्वमेव त्रयाणां क्रोडीकारको धर्म इति चेन्न । परिमाणा-दावपि सर्षपादिपदजन्यैकवित्तिवेद्यत्वस्योक्तत्वेनातिप्रसञ्जकत्वात् । अस्तु वा यत्किञ्चत् । तथाऽपि तस्य पदार्थतावच्छेदकत्वे शब्दाच्छक्य-तावच्छेदकप्रकारेण शक्यभाननियमेन तेन रूपेण जात्यादेर्भानं स्यात् । न च तदस्तीत्याह ॥ अभानाच्चेति ॥

ननु विशिष्टपदार्थे विशेषणस्यानुगतत्वमात्रेणास्तु विशिष्टमप्यनुगत-मित्यतोऽभ्युपेत्याप्याह ॥ किं चैवमिति ॥ शाब्दबुद्धेः शक्यतावच्छेदक-प्रकारेण शक्यविशेष्यकत्वनियमाद्विशिष्टत्वस्य शक्यतावच्छेदकत्वे तत्प्रका-रिका विशिष्टविशेष्यका धीः स्यादित्यर्थः । अस्त्वित्यत आह ॥ न चेति ॥ आख्यात इति ॥ आख्यातशब्दिततिङ्वाच्यतावच्छेदकं कृतित्वं न तु कृत्यकृतिसाधारणव्यापारत्वं कृतिमत्त्वादिकं वा यथा तथाऽत्रापि जातिरेवावच्छेदिका न तूभयम् । गौरवादनतिप्रसङ्गाच्चेति भावः ।

------------------------------------------------------------------------

किं च जात्याकृत्योर्मध्ये एकविशेषितमपरं प्रवृत्तिनिमित्तं..

## **तर्कताण्डवम्**

किं च जात्याकृत्योर्मध्ये एकविशेषितमपरं प्रवृत्तिनिमित्तं, किं वा स्वतन्त्रे उभे अपि प्रवृत्तिनिमित्ते । नाद्यः । द्वयोरपि व्यक्त्यैव सम्बन्धस्य प्रतीत्याऽन्योन्यं विशेषणविशेष्यभावस्याप्रतीतेः । द्वितीये समुदितयोः प्रवृत्तिनिमित्तत्वे जातिवदाकृतेरपि प्रवृत्तिनिमित्तत्वेन गोशब्दोत्तरत्वप्रत्ययस्योभयवाचकत्वाद्गोत्वं नित्यं गोत्वं जाति-रित्यादिकोभयविषया धीर्बाधिता स्यात् । आकृत्यंशे नित्यत्वादेर-भावात् ॥

### **न्यायदीपः**

न केवलमौचित्यप्राप्तं युक्तं चैवमेवान्यथानुपपत्तेरित्याह ॥ किं चेति ॥ यद्वा जात्याकृत्योर्घटं प्रति दण्डचक्रयोरिवावधृतमेव निमित्तत्वमतो न दोष इत्यत आह ॥ किं चेति ॥

द्वयोर्निमित्तत्वं वदन् प्रष्टव्यः किं विष्णवे शिपिविष्टायेत्यादौ विशिष्ट-निष्ठदेवतात्वमिव जात्याकृत्योरन्योन्यं विशेषणविशेष्यभावापत्त्या विशिष्ट-तापन्नत्वात्तन्निष्ठं निमित्तत्वमित्युच्यते इति प्रथमकल्पस्यार्थः । द्वितीयेऽपि किमग्नीषोमयोर्मिलितयोर्देवतात्वमिव मितियो र्वा निमित्तत्वम् उत दण्डचक्रादिरिव प्रत्येकमेवेति हृदि विकल्प्याद्य आह ॥ समुदितयोरिति ॥ गोशब्दोत्तरेति ॥ गोशब्दादुत्तरः परतः श्रूयमाणो यस् त्वप्रत्ययस् तस्येत्यर्थः । ‘‘तस्य भावस्त्वतलौ’’ इति पाणिनिसूत्रेण प्रवृत्तिनिमित्त-पर्यायभावशब्दार्थेऽभिधेये त्वतलोर्विधानात् । त्वया च द्वयोर्निमित्तत्वोपगमेन द्वयोरपि त्वप्रत्ययशब्दार्थत्वादिति भावः ।

॥ उभयोरिति ॥ समुदितयोरित्यर्थः ॥ त्रिशङ्कुवदिति ॥ त्रिशङ्कुर्नाम राजा विश्वामित्रेण स्वर्गं प्रापितोपि देवैः पात्यमानो विश्वामित्रेण प्रतिरुध्यमानो न पतति देवैर्निष्कास्यमानो न स्वर्गं च प्राप्नोति यथा तथैव व्यक्तिरप्यननु-गतत्वानुगतत्वबहिर्भूता स्यात् । तथा च व्यक्तौ शक्तिग्रहो दुःशक आपाद्येत इत्यननुगताया आकृतेर्निमित्तत्वं विहाय केवलजातेरेव तदुपेयमिति भावः । अवयवसंयोगत्वादिना रूपेणाकृतेरप्यनुगमोऽस्तु एवं च नोक्तदोष इत्यत आह ॥ अकृतेरपीति ॥ पदादुभयप्रतीतिरन्यतराश्रयनिमित्तत्वे न युक्ते-त्यत आह ॥ उभयधीस्त्विति ॥ पदाज्जायमाना जात्याकृत्युभयधीरित्यर्थः । द्वितीयेऽपि द्वितीयं प्रत्येकं निमित्तत्वपक्षं निराह ॥ उभयोरिति ॥

------------------------------------------------------------------------

अपि चोभयोर्निमित्तत्वेऽनुगताननुगताभ्यां ..

## **तर्कताण्डवम्**

अपि चोभयोर्निमित्तत्वेऽनुगताननुगताभ्यां जात्याकृतिभ्यां कृष्य-माणा व्यक्तिस् त्रिशङ्कुवन्नानुगता नाप्यननुगतेति स्यात् । आकृतेरपि कथञ्चिदनुगमे एकयैव व्यक्त्यनुगमसिद्धेरितरवैयर्थ्यम् । उभयधी-स्त्वेकस्याक्षेपादपि युक्तेत्युक्तम् । उभयोः प्रत्येकं निमित्तत्वे पिष्टमय्यो गाव इत्यत्र गौणत्वं न स्यात् । आकृतेः सत्त्वात् ॥

अपि च गोत्वमनित्यमित्याद्यपि प्रमाणं स्यात् । आकृतेर् अनित्यत्वात् ।

अपि च गोशब्दस्य गोत्वशब्दस्य चाक्षशब्दवदक्षत्वशब्दवच्च नानार्थत्वं स्यात् । उभयोर्धीस्तु श्लिष्टशब्द इव स्यात् ॥

### **न्यायदीपः**

नन्वाकृतिशब्देन मुख्याकृतिरेवावयवसंयोगविशेषरूप इत्यत आह ॥ अपि चेति ॥ जात्याकृत्योः पदार्थत्वपक्षे व्यक्तेरेव पदार्थत्वं तयो-र्निमित्तत्वमेवेति पक्षे चोभयत्रापि दोषमाह ॥ अपि च गोशब्दस्येति ॥ अक्षत्वस्यापि विदेवनाक्षत्वविभीतिकाक्षत्वादिरूपेण नानात्वादक्षत्वादि-शब्दवच्चेत्युक्तम् । अस्तु को दोष इत्यत आह ॥ उभयोरिति ॥ श्लिष्टेति च ॥ अक्षाण्यानयेत्यादावनेकविजातीयाक्षाभिप्रायेण प्रयुक्तस्थे यथा युगपदुभयधीस् तथाऽत्रापि जात्याकृत्योरपि धीः । सा चानुभवबाधितेति भावः ।

[Load More](javaऽcriptःvoid(0))
