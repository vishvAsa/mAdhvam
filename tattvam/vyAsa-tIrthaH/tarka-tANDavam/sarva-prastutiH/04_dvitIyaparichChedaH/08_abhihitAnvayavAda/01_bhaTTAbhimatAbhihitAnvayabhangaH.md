+++
title = "०१ भट्टाभिमताभिहितान्वयभङ्गः"
upstream_url = "https://dvaitavedanta.in/category-details/12652/4780/sharav/taraka/thavat/abhaha/bhatat"
+++
## एतेन पदं पदार्थस्मृतिमात्रोपक्षीणं नान्वितबोधकं ..

**अभिहितान्वयवादः**

**अथ भट्टाभिमताभिहितान्वयभङ्गः ।**

## **तर्कताण्डवम्**

एतेन पदं पदार्थस्मृतिमात्रोपक्षीणं नान्वितबोधकं स्मृतपदार्थ एव तु तद् बोधक इति भाट्टमतमपास्तम् । एवं हि शब्दस्य स्मारक-मात्रत्वात्पदार्थस्यैवान्वयप्रमाकरणत्वमिति वाच्यम् । न च तद्युक्तम् ॥ प्रसिद्धं शब्दं त्यक्त्वाऽप्रसिद्धस्य पदार्थाख्यप्रमाणान्तरस्य कल्पनेऽनुव्याख्यानोक्तगौरवात् । तस्यातीतानागतादिरूपत्वेन फलभूतमन्वयानुभवं व्यापाराभिमतां पदार्थस्मृतिं च प्रति कारण-त्वस्यैवासम्भवेन तद्विशेषस्य करणत्वस्य दूरापास्तत्वाच्च ।

न च पदजन्या पदार्थस्मृतिरेव करणम् । प्रसिद्धत्यागादिदोष-द्वयात् । निर्व्यापारत्वाच्च । करणस्य च सव्यापारत्वनियमात् ।

### **न्यायदीपः**

ननु यदुक्तम् अन्वयः पदशक्यः वृत्त्यन्तरं विना शाब्दत्वात्पदार्थवदिति । तन्न । अनन्यलभ्यत्वस्य उपाधित्वात् । पदशक्तिं विनाऽप्यन्वयबोध-सम्भवात् । न च पदान्वयव्यतिरेकानुविधानायोगः । तस्यान्यत्रोपक्षयादित्यत आह ॥ एतेनेति ॥ यद्वा शाब्दत्वादित्यसिद्धम् अन्वयबोधस्य पदार्थकरण-कत्वात् शब्दानुविधानस्यान्यत्रोपक्षयादिति मतान्तरं चानूद्य निराह ॥ एतेनेति ॥ पदार्थ एवेत्येकवचनं जात्यभिप्रायम् । ‘‘पदार्थास्तन्मतिर्वा स्यादिति’’ भाट्टोक्तेर्निर्व्यापारस्य कथं करणतेत्यत उक्तं स्मृत इति । स्मृतिरेवावान्तरव्यापार इति भावः । तैरपि पदार्थानामान्वयबोधकत्वं क्वाप्यनुपलब्धं तावत्कल्पनीयमेवेति सुधोक्तिं हृदि कृत्वाऽऽह ॥ एवं हीति ॥

‘‘पदमभ्यधिकाभावत् स्मारकान्न विशिष्यते’’

इत्युक्तेः स्मारकमात्रत्वादित्युक्तम् ॥ अनुव्याख्यानेति ॥ ‘‘गौरवं कल्पनेऽन्यथा’’ इत्यनुव्याख्यानोक्तेत्यर्थः । दोषान्तरं चाह ॥ तस्येति ॥ पदार्थस्येत्यर्थः । वृष्टिरासीद्वृष्टिर्भविष्यतीत्यतीतादिरूपत्वेनेत्यर्थः । कारणत्वा- सम्भवदोषपरिहारमाशङ्क्याह ॥ न चेति ॥ करणमिति ॥ अन्वयबोधं प्रतीत्यर्थः । एवमग्रेऽपि । पदानुविधानानुभवाविरोधायोक्तम् ॥ पदजन्येति ॥ प्रसिद्धेति ॥ प्रसिद्धशब्दत्यागाप्रसिद्धपदार्थस्मृतिरूपसप्तमप्रमाणकल्पना-रूपदोषद्वयादित्यर्थः । मण्युक्तं दोषमाह ॥ निर्व्यापारत्वाच्चेति ॥

------------------------------------------------------------------------

नच शक्तिस्मृतिरेवावान्तरव्यापारः

## **तर्कताण्डवम्**

नच शक्तिस्मृतिरेवावान्तरव्यापारः । तस्याः पदार्थस्मृत्य-जन्यत्वात् । व्युत्पत्तिकाले शब्दस्यैव कारणत्वग्रहणाच्च । शब्दे-नायमर्थो ज्ञात इत्यनुभवे बाधकाभावाच्च । कारणत्वसम्बन्धेनाकाश-पदजनिताकाशस्मृतित आकाशान्वयबोधप्रसङ्गाच्च । घटः कर्मत्व-मानयनं कृतिरित्यादिपदजनितपदार्थस्मृतितोप्यन्वयबोधप्रसङ्गाच्च ॥

न च पदविशेषजनिता पदार्थस्मृतिरन्वयबोधाङ्गम् । तथात्वे प्रथमोपस्थितपदविशेषस्यैव हेतुत्वावश्यम्भावात् ॥

नच पदं विनाऽपि पदार्थज्ञानमात्रात् काव्यादिमूलान्वय-बोधदर्शनाद्धेषादिश्रवणानन्तरं श्वेताश्वो धावतीति धीदर्शनाच्च, पदार्थ-ज्ञानमेव कारणमिति वाच्यम् । योगजसाक्षात्कारे योगजधर्म-सहकृतस्य मनस इव काव्यादिमूलसंसर्गानुभवे उत्प्रेक्षासहकृतस्य तत्तदर्थस्मृतिव्यापारकस्य मनस एव करणत्वात् ॥ अन्यथा गौरवात् ॥

अत एव नोत्प्रेक्षादेर्मानान्तरत्वापत्तिः । तस्यालोकवन्मनः-सहकारित्वात् । श्वेतो धावतीति धीस्तु, तवार्थापतत्त्या, मम तु अयं कालागरुवह्निमान् नीलसुरभिधूमवत्त्वादितिवदयं श्वेतो धावदश्वो हेषाखुर- निष्पेषवत्त्वादित्यनुमानेन । अन्यथा अनुमानमात्रोच्छेदः स्यात् ॥

### **न्यायदीपः**

तस्या इति ॥ शक्तिस्मृतेरित्यर्थः । तज्जन्यत्वे सति तज्जन्यजनकस्यैव इन्द्रियसन्निकर्षादौ व्यापारत्वदर्शनादिह च शक्तिस्मृतेः पदार्थस्मृतिपूर्वभावित्वेन तदजन्यत्वादिति भावः ॥

ननु क्रियाया अयोगव्यवच्छेदेन सम्बन्धित्वं करणत्वमस्तु । एवं च निर्व्यापारमपि स्मरणं करणं स्यात् । स्मरणव्यापारकं मन एववास्तु करण-मित्यतो दोषान्तरमाह ॥ व्युत्पत्तीति ॥ शब्दस्यैव कारणत्वग्रहणाच्च न पदार्थस्मृतिरन्वयबोधं प्रति कारणमित्यनुषङ्गः । प्रथमगृहीतमपि शब्द-कारणत्वं त्यज्यताम् । न च शब्देनायमर्थो ज्ञायत इत्यनुभवविरोधान्नत्यागो युक्त इति वाच्यम् । तस्य भ्रमत्वोपपत्तेरित्यत आह ॥ शब्देनेति ॥

पदार्थस्मृतेरेव स्मृतपदार्थान्वयबोधहेतुत्वेऽतिप्रसङ्गं चाह ॥ कारण-त्वेति ॥ शब्दगुणकमाकाशमित्यादावाकाशे आकाशपदशक्तिग्रहहीनस्या-प्याकाशस्य शब्दमात्रं प्रति कारणत्वादाकाशमिति पदं प्रति कारणत्व-सम्बन्धेनाकाशस्मृतिमतो १आकाशशब्दगुणकत्वाद्यन्वयबोधः स्यादित्यर्थः ।

पदार्थस्मृतेः करणत्वे मण्युक्तं दोषान्तरं चाह ॥ घट इति ॥ पद-विशेषेति ॥ घटमानयेत्यादिद्वितीयाविभक्त्यन्तपदविशेषेत्यर्थः । चिन्तावशोपनीतपदार्थानामन्वयबोधात्काव्यादिरिति मण्युक्तं चोद्यमनुवदति ॥ न च पदमिति ॥

पश्यतः श्वेतमारूपं हेषाशब्दं च शृण्वतः ।

खुरनिष्पेषशब्दं च श्वेतोश्वो धावतीति धीः ॥

इत्युक्तन्यायेनास्त्येव पदार्थानामन्वयबोधकत्वमिति सुधोक्तचोद्यं सङ्क्षिप्याह ॥ हेषेति ॥ करणमन्वयबोधं प्रतीत्यर्थः । पदं विनाऽपीति कृतचोद्यस्य मण्युक्तमेव समाधिं स्पष्टमाह ॥ योगजेति ॥ उत्प्रेक्षा-नामोहजस्तर्कजं ज्ञानमित्याहुः ॥ गौरवादिति ॥ प्रसिद्धत्यागादिदोष-द्वयगौरवादिति मूलारूढतोक्तिः ।

अत एवेत्युक्तं व्यनक्ति ॥ तस्येति ॥ अन्यथाऽऽलोकस्यापि पृथङ्मानत्वापत्तिरिति भावः । हेषादीत्यादिचोद्यस्यानुमानादर्थापत्तेर्वा तत्रान्वयप्रतीतेरिति सुधोक्तसमाधिं स्पष्टयति ॥ तवेति ॥ पक्षधराद्युक्त-दिशा प्रयोगं व्यनक्ति ॥ श्वेत इति ॥ श्वेत इति पक्षः धावदश्व इति साध्यम् ॥ अन्यथेति ॥ तत्रापि पदार्थानामेवान्वयबोधकत्वे सर्वत्रानुमान-स्थे स्मृतव्याप्त्यादिपदार्थस्यैव साध्यान्वयानुभावकत्वसम्भवादिति भावः । उक्तं च मणिकृताऽपि श्वेतोऽश्वो धावतीति धीस्तु लिङ्गजेति ॥

------------------------------------------------------------------------

वस्तुतस्तु मन्मते..

## **तर्कताण्डवम्**

वस्तुतस्तु मन्मते वाक्यस्थपदज्ञानान्वयानुभवयोर्मध्ये पदार्थ-स्मृतिरेव नास्ति । कदापि स्मरामीत्यनुव्यवसायाभावात् ॥

१कल्पने च गौरवात् । अवाक्यस्थपदं तावत्स्मारकमेवेतिचेत्किं तावता । न ह्यसहायस्य यत्कार्यं तदेव ससहायस्याऽपि । तथात्वे हीन्द्रियसहितसंस्कारजन्या प्रत्यभिज्ञाऽपि स्मृतिः स्यात् ।

इन्द्रियलिङ्गाभ्यां सन्निकर्षव्याप्त्योरिव शब्देनापि शक्तेरनुभवरूपे स्वफले जनयितव्य एव स्वविषयेण सह सम्बन्धत्वेनापेक्षितत्वाच्च ।

अन्यथा व्याप्तिरपि वह्नेः स्मारिका स्यात् । व्युत्पत्तिकाले अनुभवहेतुत्वेन गृहीतया शक्त्येदानीमप्यनुभवस्यैव जनयितव्यत्वाच्च । हस्तिना हस्तिपकस्मृतेरिव पदेन पदार्थस्मृतेरपि व्युत्पत्तिकाले सहानु-भूतत्वरूपसम्बन्धादेव सम्भवेन स्मरणार्थं शक्तेरनपेक्षितत्वाच्च । सम्बन्धज्ञानस्य सम्बन्धिज्ञानपूर्वकत्वनियतिस्तु प्रत्यक्ष एव । न तु शब्दे । संयोगोऽस्तीत्यादिशब्दात्संयोगिज्ञानं विनाऽपि संयोगानु-भवात् ।

### **न्यायदीपः**

नन्वेवं वाक्ये पदार्थस्मरणमभ्युपेत्य तस्योक्तदिशा निर्व्यापारत्वादि-नाऽन्वयबोधं प्रत्यकरणत्वोक्तौ न्यायमत इव वाक्ये पदार्थे स्मृतिरङ्गीकृता स्यात् । तथा च पदनिचयश्रवणेत्यादिवक्ष्यमाणसुधावाक्यविरोध इत्यत आह ॥ वस्तुतस्त्विति ॥

यद्वा पदकदम्बश्रवणसमनन्तरं कुतश्चिन्मानसापराधादनुपजातपदार्थ-स्मृतेर्वाक्यार्थबोधानुदयादुपजातपदार्थस्मृतेस्तदुदयादन्वयव्यतिरेकाभ्यां पदस्मारितपदार्थानां वाक्यार्थबोधकत्वमुपेयमित्यतः शक्तिस्मरणभावा-भावाभ्यामन्यथोपपत्तेरिति भावेनाह ॥ वस्तुतस्त्विति ॥ अन्यथेति ॥ अननुव्यवसीयमानपदार्थस्मृतिकल्पने ‘‘गौरवं कल्पनेऽन्यथा’’ इत्यनु-व्याख्यानोक्तगौरवादित्यर्थः ॥

ननु वाक्ये पदार्थान्स्मरामीत्यनुव्यवसायाभावेऽपि वाक्यस्थं पदं पदार्थस्मारकं पदत्वादेकैकशः श्रूयमाणावाक्यस्थपदवदित्यनुमानात्स्मारकत्व-सिद्धिरिति शङ्कते ॥ अवाक्यस्थमिति ॥ असहायपदत्वमुपाधिरिति भावेन सुधोक्तमेव समाधिमाह ॥ किं तावतेत्यादिना ॥ अस्तु को दोष इत्यत आह ॥ तथात्व इति ॥ असाहयस्य यत्कार्यं तत्ससहायस्याप्यङ्गीकार इत्यर्थः ॥

ननु प्रत्यभिज्ञायाः संस्कारजन्यत्वेऽपीन्द्रियप्रत्यासत्तित्वेनैव । संस्कार-जन्यता न तु संस्कारत्वेन । तथात्वेन तज्जन्यस्यैव स्मृतित्वं शब्दे त्ववाक्यस्थ इव वाक्यस्थेऽपि शक्तित्वेन शक्तेः पदार्थोपस्थिति-हेतुत्वात्स्मृतित्वमेव युक्तमित्यत आह ॥ इन्द्रियेति ॥ इन्द्रियलिङ्गाभ्यां स्वविषये ज्ञाने जनयितव्ये यथाक्रमं सन्निकर्षवव्याप्त्योर्यथा सम्बन्धत्वेना-पेक्षितत्वं तथा वाक्यस्थशब्देनापि स्वार्थगोचरानुभवे जनयितव्ये शक्तेः सम्बन्धत्वेनैवापेक्षितत्वेन स्मृतित्वानापत्तेरित्यर्थः ॥

ननु शब्द एव शक्तेः स्मारकत्वनियमो नान्यत्रेति मन्वानं प्रत्याह ॥ व्युत्पत्तीति ॥ वृद्धव्यवहारादिना शक्तिग्रहणकाल इत्यर्थः । न चैवं केवपदस्यापि स्मारकत्वं न स्यादिति वाच्यम् । व्युत्पत्तिकाले ससहाय-त्वेनैव श्रुतस्य शब्दस्यानुभावकशक्तिमत्वेन ग्रहणेन वाक्य एवानुभव-जनकत्वोपपादनस्याभिमतत्वेनासहाये अनुभवसामग्र्यभावादेव स्मार-कत्वोपपत्तेः ।

ननु तु स्मारकत्वेनागृहीतायाः शक्तेरवाक्यस्थे कथं स्मारकत्व-मित्यतस्तत्र शक्तेर्न स्मारकत्वं किं तु शब्दज्ञानमेव शब्दार्थस्मारकमिति सदृष्टान्तमाह ॥ हस्तिनेति ॥ स्मृतेरपीति ॥ सम्भवेनेत्यन्वयः । पदार्थस्मरणार्थं शक्तेरनपेक्षितत्वादित्यर्थः । स्मारकत्वे साहचर्यनियमो नावश्यक इति सूचनाय हस्तिनेति दृष्टान्तोक्तिः । तथा चानन्यथा-सिद्धत्वादनुभव एव शक्तेरुपयोगः स्वीकार्य इति भावः ॥

नन्वन्वयरूपपदार्थसम्बन्धस्य१ घटमानयेत्यादिवाक्यार्थरूपान्वयस्य पदार्थसम्बन्धरूपत्वात्तत्र च पदार्थयोः सम्बन्धित्वात्सम्बन्धज्ञानस्य च सम्बन्धिज्ञानपूर्वकत्वस्य घटपटसंयोगादिप्रत्यक्षे दर्शनात्पूर्वं पदार्थज्ञानं पश्चादन्वयरूपसम्बन्धज्ञानं वाच्यम् । तथा च कथं मध्ये पदार्थस्मृतिरेव नेत्युक्तिरित्यत आह ॥ सम्बन्धेति ॥ एतेन विशेषणज्ञानजन्यत्वाद्वि-शिष्टज्ञानस्येति पदार्थस्मृतिरावश्यकीति निरस्तम् । विशेषणज्ञानहेतुताया निरासात् ॥

[Load More](javaऽcriptःvoid(0))
