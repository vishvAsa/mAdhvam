+++
title = "०२ आसत्तिनिरूपणम्"
upstream_url = "https://dvaitavedanta.in/category-details/12628/4780/sharav/taraka/thavat/aasata"
+++
## ननु सन्निधानापरपर्यायासत्तिर्न तावन्मण्युक्तरीत्या ..

**आसत्तिनिरूपणम्**

## **तर्कताण्डवम्**

ननु सन्निधानापरपर्यायासत्तिर्न तावन्मण्युक्तरीत्या अव्यवधानेन पदार्थस्मृतिः । वाक्ये पदार्थस्मृतिरेव नेति वक्ष्यमाणत्वात् । अनासन्ने आसत्तिभ्रमेणान्वयबोधस्थे त्वत्पक्षे पदार्थोपस्थितेर्विशेषणज्ञानत्वेन शाब्दबोधहेतुत्वात् हेतोश्चाव्यवहितत्वनियमेनासत्तेरेव सत्त्वेनासत्ति-भ्रमानुपपत्तेश्च । पदार्थस्मृतौ सत्यां स्मृतिविषयकज्ञानविलम्बेन शाब्दबोधविलम्बादर्शनेनासत्तिज्ञानस्य हेतुत्वानुपपत्तेश्च । न चेयं स्वरूपसत्येव हेतुः । तद्भ्रमेण शाब्दभ्रमायोगात् ।

### **न्यायदीपः**

प्रमाणपद्घतौ ‘‘आकाङ्क्षायोग्यतासन्निधिमन्ति पदानि वाक्यम्’’ इत्युक्तेः सन्निधिनिरूपणं विनाऽसत्तिनिरूपणमयुक्तमित्यत आह ॥ सन्निधानापर-पर्यायेति ॥ यद्यपि साक्षादाकाङ्क्षायोग्यतेति निर्देशक्रमेण योग्यतैवाकाङ्क्षो-क्त्यनन्तरं निरूपणीया । तथाऽप्यासत्तिनिरूपणस्याल्पत्वात् सूचीकटाह-न्यायेनासत्तेः पूर्वमुक्तिरित्येके ॥

वस्तुतस्तु शाब्दप्रमायामाकाङ्क्षासत्ती एव हेतू न पुनर्योग्यताऽपीति तयोरेव पूर्वमुक्तिर्युक्ता । अत एव पद्घतावासत्तिस्वरूपोक्त्यनन्तरमेव योग्यतोक्तिः । अतस्तत्क्रममनुसृत्यात्र निरूपणमिति । क्वचिदाकाङ्क्षा-सन्निधियोग्यतावतां पदानां समूहो वाक्यमिति पद्घत्यनुरोधे पूर्वनिर्देशा-त्तथैवास्त्विति यथान्यास एव क्रमः ॥

आसत्तिश्चाव्यवधानेनान्वयप्रतियोग्युपस्थितिः । सा च स्मृतिर्नानुभव इति मण्युक्तं निष्कृष्यानुवदति ॥ अव्यवधानेन पदार्थस्मृतिरिति ॥ अन्वयविरोधिव्यवधानाभावेनेत्यर्थः ॥ पदार्थेति ॥ सङ्केतस्मरणवाक्यार्थ-बोधयोर्मध्ये पदार्थस्मृतिरेव नास्ति, कुतोऽव्यवधानत्वं तस्या इत्यर्थः ॥ वक्ष्यमाणत्वात् ॥ अन्विताभिधानोक्तिवाद इत्यर्थः ॥

पक्षधराद्यूहितदोषमाह ॥ अनासन्नेति ॥ सप्तम्यन्तानामासत्तेरेव सत्त्वेनेत्यन्वयः ॥ आसत्तिभ्रमेणेति ॥ अन्वयविरोधिव्यवधानेपि तदभावभ्रमेणेत्यर्थः । गिरिर्भुक्तमग्निमान् देवदत्तेनेत्यादौ व्यवहितपदोपेततया आसत्तिहीनवाक्ये पदानामव्यवहितत्वभ्रान्त्या पदार्थानामुपस्थितौ गिरिरग्निमान् देवदत्तेन भुक्तमित्यन्वयबोधदर्शनात्तत्र स्थे पदार्थे स्मृते-र्व्यवहितत्वस्यावश्यकत्त्वात्तत्रातिव्याप्तिरिति भावः ।

विशेषणज्ञानत्वेनेत्युपलक्षणम् । पदार्थस्मृतित्वेन हेतुत्वेप्येष दोषः सम एव । असम्भवं चास्य लक्षणस्याह ॥ पदार्थस्मृताविति ॥ न चेयमिति ॥ आसत्तिरित्यर्थः । अपसिद्धान्ते सत्यपि दोषान्तरमाह ॥ तद्भ्रमेणेति ॥

------------------------------------------------------------------------

किञ्च नानाविशेषणकैकविशेष्यकबोधस्थे ..

## **तर्कताण्डवम्**

किञ्च नानाविशेषणकैकविशेष्यकबोधस्थे विशेषणानामन्योन्य-मन्वाययोग्यतयाऽन्वितान्वयासम्भवेन समूहालम्बना एकैव पदार्थ-स्मृतिर्वक्तव्या । तथाच तत्र वाक्ये किञ्चित् केनचिदासन्नमनासन्नं च केनचिदिति कथं विभागः ॥ किञ्च पद्ये कुलकादौ चाति-व्यवहितत्वात्कथमासत्तिः ।

### **न्यायदीपः**

यत्त्वन्वयप्रतियोग्युपस्थितिरासत्तिरन्वयबोधाङ्गं, सा च स्वरूपसती भानाभावात्१ । अनुमितौ पक्षसाध्यप्रत्ययवत्तद् भ्रमेण शाब्दभ्रमोऽसिद्ध एव । तात्पर्यभ्रमेण योग्यताभ्रमेण वा तदुपपत्तेरिति तन्न । विशेषणज्ञानत्वेन हेतुत्वोक्तौ शाब्दसाधारण्याभावात्पदार्थस्मृतित्वेन हेतुत्वे च वाक्ये पदार्थ-स्मृतिरेव नेत्यसम्भवदोषाद् अतिव्याप्त्यसम्भवावुक्त्वाऽव्याप्तिं चाह– किञ्चेति ।

नानाविशेषणकेति । दण्डी कुण्डली चैत्र इत्यादौ चैत्रपदेन कुण्डली-पदमासन्नं दण्डीपदमनासन्नमिति विभागोस्ति । स न स्यात् । पदार्थस्मृते-रेवासत्तित्वे तावत्पदार्थगोचरैकस्मृतेरेव तत्र वाच्यत्वात् क्रमेणोपस्थितौ हि पूर्वस्मृतविशेषणान्वयानन्तरं चरमं स्मृतविशेषणान्वयःस्यात् । नचैवं युक्तम् । विशेषणविशिष्टे विशेषणान्तरान्वये विशेषणयोरप्यन्वयापत्त्या तदसम्भवात् । विशेष्येणासन्नं विशेषणं स्वासन्नेन विशेषणेन स्वयमन्वितं सत्पश्चाद्विशेष्येणान्वेतीत्यस्यापि विशेषणयोरप्यन्वयायोगेनासम्भवादित्यर्थः ॥

स्थान्तरेप्यव्याप्तिमाह ॥ किञ्च पद्य इति ॥

‘‘श्रियः पतिः श्रीमति शासितुं जगज्जगन्निवासो वसुदेवसद्मनि ।

वसन् ददर्शावतरन्तमम्बरात्’’

इत्यादिश्लोके क्रियाकारकपदानामतिव्यवहितत्वात्तत्र त्वदुक्ताव्यवहित-पदार्थस्मृतेरयोगात् ॥

‘‘ततः सपत्नापनयस्मरणानुशय(नुदय)स्फुरा ।’’

इत्यादि माघस्थेष्वष्टसु श्लोकेष्वतिव्यवहितत्वात्तत्राव्याप्तिरिति भावः ।

------------------------------------------------------------------------

नाप्यव्यवहितपदोस्थितिरासत्तिः

## **तर्कताण्डवम्**

नाप्यव्यवहितपदोस्थितिरासत्तिः । व्यवहितपदोपस्थितिक-पद्यादावव्याप्तेः । उक्तरीत्यासत्तिज्ञानस्य हेतुत्वानुपपत्तेश्च ॥ नापि पदाव्यवधानमासत्तिः । अव्यवधानं हि पदे लिप्युच्चारणादिनिबन्धनमेव वाच्यम् । तथाच व्यवहितोच्चारिते लिखिते वा योजनयाप्यन्वयबोधो न स्यात् । व्यवधानस्य दृष्टत्वेन योजनयाप्यव्यवधानबोधासम्भवात् । लिप्यनुमिते पदस्यैवाभावेन तत्र पदाव्यवधानाभावाच्च ।

नाप्यव्यवहितत्वेन पदतात्पर्यमासत्तिः । अतात्पर्यकशुकादि-वाक्याव्याप्तेः । अव्यवहिततात्पर्यकं व्यवहितमुच्चारयतो वादिनोऽ-नासन्नाभिधानरूपापार्थकनिग्रहानुपपत्तेश्च । गिरिर्भुक्तमग्निमान् देवदत्ते-नेत्यनासन्नोदाहरणे अतिव्याप्तेश्च । तत्राप्यव्यवहिततात्पर्यकत्व-सम्भवात् । तस्मादासत्तिर्दुर्निरूपेति ॥

### **न्यायदीपः**

पक्षान्तराण्यपि निराह ॥ नाप्यव्यवहितेति ॥ अव्यवहितपदाना-मुपस्थितिरित्यर्थः । सा किं स्वरूपसती हेतुरुत ज्ञाता । आद्य आह ॥ व्यवहितेति ॥ अन्त्य आह ॥ उक्तरीत्येति ॥ पदार्थस्मृता-वित्यादिनोक्तरीत्येत्यर्थः । पदार्थस्मृतिपदस्थाने पदोपस्थितौ सत्यामिति ज्ञेयम् । लिप्युच्चारणादीत्यादिपदेन विरोधिपदानुच्चारणग्रहः ॥ व्यवहितेति ॥ गिरिर्भुक्तमग्निमान् देवदत्तेनेत्यादावित्यर्थः ॥ लिप्यनुमितेति ॥ यत्र लिपिदृष्ट्या पदस्यानुमानं तादृशस्थल इत्यर्थः । तथाच तत्राव्याप्तिरिति भावः ॥

वस्तुतोऽव्यवहितत्वेन पदतात्पर्यमासत्तिरिति पर्यवसितेति पक्षधर-निर्धारितपक्षं निराह ॥ नाप्यव्यवहितत्वेनेति ॥ व्यवहितपद्ये कुलकादौ च पदानां व्यवधानेनोच्चारणे लेखनेपि चाव्यवहितत्वेन वक्तृतात्पर्यगोचरत्वा-त्तेषां तत्र नातिव्याप्तिरिति भावः ॥ शुकादीति ॥ न च तत्राप्यस्तीश्वर-तात्पर्यमिति वाच्यम् । तथासत्यासत्तिभ्रमस्थले तदादायासत्तिसत्त्वसम्भवे तद्भ्रमानुपपत्तेः । दोषान्तरं चाह ॥ अव्यवहितेति ॥ अपार्थकमिति ॥ अनन्वितवाचकपदादिप्रयोगोऽपार्थकमित्यपार्थकनिग्रहस्थानलक्षणादिति भावः ।

ननु सर्वथैवानन्वितावाचकपदप्रयोगोऽपार्थकम् । कुण्डमजाजिनं दशदाडिमानि षडपूपा इत्यादौ योजनयाप्यन्वयहीनस्थले एव तत् । न तु योजनयाप्यन्वयस्थलेपीति चेत् । तत्राप्यस्तीत्यादिपदान्तरतात्पर्यकत्व-सम्भवात् । दोषान्तरं चाह ॥ गिरिरिति ॥

यदप्यव्यवहितपदार्थोपस्थित्यनुकूलो व्यापार आसत्तिः, स चैक-पदानन्तरमपरपदेन तात्पर्यमुच्चारणं वेति पक्षधराभिमतं पक्षान्तरं तदप्यनेनैव निरस्तम् । शुकादिवाक्यादावव्याप्तेः । गिरिरित्यादिवाक्येऽतिव्याप्तेः । वाक्ये पदार्थोपस्थितेरेवाभावस्य वक्ष्यमाणत्वादिति भावेनोपसंहरति ॥ तस्मादिति ॥

------------------------------------------------------------------------

उच्यते पदोपस्थित्यनुकूलवक्तृव्यापारे ..

## 

उच्यते पदोपस्थित्यनुकूलवक्तृव्यापारे निष्फलस्य अन्वयबोध-विरोधिव्यवधानस्याभाव आसत्तिः । वक्तृव्यापारत्वं च लिप्यु-च्चारणाभिप्रायसाधारणमिति न मौनिश्लोकादावव्याप्तिः । न च गिरिर्भुक्तमित्यनयोर्मध्ये विरोध्युपस्थित्यभावादेतयोरासत्तिः स्यादिति वाच्यम् । इष्टापत्तेः । अन्वयाबोधस्त्वाकाङ्क्षाविरहात् ।

नापि पद्यकुलकादावव्याप्तिः । तत्रापि मया छन्दोऽनुरोधाया-लङ्काररसविशेषयोराधानाय च व्यवधाने कृतेपि श्रोतैवं योजयिष्य-तीत्यभिप्रायस्य सत्त्वात् ।

अपौरुषेयेपि वेदे अस्माकमुक्त ईश्वराभिप्रायोऽस्त्येव । मीमांसका- नामप्यनादौ संसारेऽर्थाभिज्ञाध्यापकस्योक्ताभिप्रायोस्त्येव । व्यवधानस्य त्वदृष्टविशेषः फलम् ।

### **न्यायदीपः**

सन्निधिरविलम्बेनोच्चरितमिति पद्धत्याद्युक्तं हृदि कृत्वाह ॥ पदेति ॥ पदग्रहणं शब्दमात्रपरम् । तेन प्रकृतिप्रत्यययोरवान्तरवाक्ययोश्चासत्तौ नाव्याप्तिः । पदयोः पदानां चोपास्थितेरनुकूलो यो व्यापारः लिपिर् उच्चारणं तात्पर्यं वा तस्मिन्नित्यर्थः । निष्फलान्वयबोधविरोधिव्यवधानशून्यः शब्दोप-स्थित्यनुकूलवक्तृव्यापारविषयताऽऽसत्तिरित्यर्थः । उच्चारणमात्रं वक्तृव्यापार-श्चेन्मौनिश्लोकादावव्याप्तिरित्यत आह ॥ वक्त्रिति ॥

लिपिसने विशिष्टस्यापि लक्षणस्यातिव्याप्तिमाशङ्क्य लक्ष्यत्वोपगमेन समाधिमाह ॥ न च गिरिरिति ॥ तथात्वे स्यादन्वयबोध इत्यत आह ॥ अन्वयाबोधस्त्विति ॥ निष्फलस्येति विशेषणमव्याप्तिनिरासायेति भावेनाह ॥ नापि पद्येति ॥

॥ छन्द इति ॥ वागर्थाविव सम्पृक्तौ पार्वतीपरमेश्वरौ वन्द इत्युक्तेऽनुष्टसंज्ञकच्छन्दो भज्येतातो व्यवधानम् । एवमन्यत्रापि ॥ अलङ्कारेति ॥ कुलकालङ्कारेत्यर्थः ॥ रसेति ॥ शृङ्गारवीरकरुणादिरसेषु मध्ये शृङ्गारादिरसविशेषलाभायेत्यर्थः । तथाच तत्र निष्फलव्यवधाना-भावान्नाव्याप्तिरिति भावः ।

वेदवाक्येऽव्याप्तिस्तर्हि स्यादित्यत आह ॥ अपौरुषेयेति ॥ उक्त इति ॥ श्रोतैवं योजयिष्यतीत्येवंरूपाभिप्रायोऽस्माकं मते अस्त्येवेत्यर्थः । सेश्वरवादित्वादिति भावः ।

ननु वेदेऽलङ्कारविशेषरसविशेषयोराधानाभावात्

‘‘सप्तार्धगर्भा भुवनस्य रेतो विष्णोस्तिष्ठन्ति प्रदिशा विधर्मणि’’

इत्यादौ निष्फलमेव व्यवधानमिति तत्राव्याप्तिरित्यत आह ॥ व्यवधानस्य त्विति ॥ अनादितो व्यवधानेनैव सन्निवेशितपदावल्या तथैवाध्यापनजपाद्यनुष्ठानेऽदृष्टमन्यथा १नार्थ इति शुभाशुभप्राप्तिपरिहार-रूपादृष्टमेव फलमित्यर्थः।



------------------------------------------------------------------------

नाप्यनासन्नोदाहरणेऽतिव्याप्तिः

## **तर्कताण्डवम्**

नाप्यनासन्नोदाहरणेऽतिव्याप्तिः । तत्र व्यवधानस्य निष्फल-त्वात् । अत एवाव्यवहिततात्पर्यके वादिवाक्ये नातिव्याप्तिः । श्रुतस्य व्यवहितत्वात् । आभिप्रायकस्य च वादिनोऽनाप्तत्वेनाभिप्राय-कल्पनाविरहादेवानुपस्थितेः ।

केचित्तु श्लोककुलकादावासत्त्यभावान्न श्लोकादिकं बोधकम् । किन्तु तदुन्नीतं वाक्यादिकमेवेत्याहुः ॥

इयं चासत्तिर्ज्ञातैव शाब्दधीहेतुः । आसत्तिभ्रमेण शाब्दभ्रमात् । नीलो घटोस्तीत्यादौ नीलघटपदयोर्मध्ये अनुषङ्गपदान्तरोच्चारणा-वृत्त्यध्याहारादिसन्देहे निश्चये वा वाक्यार्थाबोधाच्च ।

### **न्यायदीपः**

निष्फलस्येत्युक्त्या गिरिर्भुक्तमग्निमान् देवदत्तेनेत्यादावतिव्याप्तिश्च निरस्तेत्यत आह ॥ नाप्यनासन्नेति ॥ अव्यवहिततात्पर्यकमित्यादि-नोक्तदोषः स्वपक्षे नेत्याह ॥ अत एवेति ॥ तमेव हेतुं व्यनक्ति ॥ श्रुतस्येति ॥ केचित्त्विति ॥ कल्पनागौरवमस्मिन्पक्षे अस्वारस्यबीजं ध्येयम् । आसत्तिभ्रमेण शाब्दभ्रमे विप्रतिपन्नं प्रत्याह ॥ नील इति ॥ अनुषङ्गश्च पदान्तरोच्चारणं चावृत्तिश्चाध्याहारश्चेत्येवमादिसन्देहे नीलघट-पदार्थान्वयबोधाभावेन स्वरूपसदासत्त्या न हेतुत्वं किन्तु ज्ञाताया एव । अन्यथा तादृशस्थलेप्यन्वयबोधः स्यादेव । स्वरूपसत्यास्तस्यास्तत्र सत्त्वादित्यर्थः ॥

एतेनासत्तिः स्वरूपसती हेतुः । न तु ज्ञाता । मानाभावादिति रुचिदत्तेनोक्तं निरस्तम् । आवृत्तिरस्तिपदस्य । नीलोस्ति घटोस्तीति नीलो भवति १घटोस्तीति क्रियान्तराध्याहार इत्यादि ध्येयम् ॥

[Load More](javaऽcriptःvoid(0))
