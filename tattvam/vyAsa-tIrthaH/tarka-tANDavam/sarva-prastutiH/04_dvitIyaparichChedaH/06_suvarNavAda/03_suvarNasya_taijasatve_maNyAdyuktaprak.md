+++
title = "०३ सुवर्णस्य तैजसत्वे मण्याद्युक्तप्रकारद्वयभङ्गः"
upstream_url = "https://dvaitavedanta.in/category-details/12643/4780/sharav/taraka/thavat/savara/savara"
+++
## यदपि मणौ लीलावत्युक्तं मतम्

**अथ सुवर्णस्य तैजसत्वे मण्याद्युक्तप्रकारद्वयभङ्गः ।**

## **तर्कताण्डवम्**

यदपि मणौ लीलावत्युक्तं मतम् । अत्यन्ताग्निसंयोगे१-नानुच्छिद्यमानद्रवत्वाधिकरणं रूपवद् बहिरिन्द्रियप्रत्यक्षद्रव्यत्वात्, पृथिव्यादित्रयान्तर्गतं च १रूपत्वात्, तत्रापि न जलम् पूर्वोक्त-हेतुद्वयात्, नापि पार्थिवम् असति द्रवद्रव्यसम्बन्धेऽत्यन्ताग्नि-संयोगेऽप्यनुच्छिद्यमानद्रवत्वाधिकरणत्वात्, जलवदिति परिशेषा-त्तेजस्त्वसिद्धिरिति ।

तन्न । सुवर्णे द्रुतद्रुततरत्वादेः क्रमशः प्रतीत्या द्रवत्वानुच्छेदस्य असिद्धेः । न च द्रवत्वप्रागभावासमानाधिकरणध्वंसाप्रतियोगि-द्रवत्वाधिकरणत्वं हेतुः, स च नासिद्ध इति वाच्यम् । प्रबला-नसंयोगेन द्रव्यस्य नष्टतया द्रवत्वध्वंसस्य द्रवत्वप्रागभावा-समानाधिकरणत्वेन हेत्वसिद्धेः ॥

### **न्यायदीपः**

॥ मतमुक्तमिति ॥ नवीनास्त्वित्यादिनोक्तमित्यर्थः । तदर्थं निष्कृष्यानुवदति ॥ अत्यन्तेति ॥ अधिकरणमित्यन्तं पक्षः । सुवर्ण-रजतताम्रादिकं विशेष्यं ध्येयम् । रूपवदिति साध्यम् । आश्रयासिद्धि-निरासाय सत्यन्तम् । जीवात्मनि गगने रूपादौ चाव्यभिचाराय बहि-रिन्द्रियेति प्रत्येक्षेति द्रव्यत्वादिति च हेतावुक्तिः । अस्मिन्नेव पक्षनिर्देशे साध्यहेत्वन्तरे आह ॥ पृथिव्यादीति ॥ रूपित्वहेतोरसिद्धिनिरासाय पूर्वप्रयोगः ॥ तत्रापीति ॥ पृथिव्यादित्रयान्तर्गतत्वेऽपीत्यर्थः ॥ पूर्वो-क्तेति ॥ नैमित्तिकद्रवत्ववत्त्वात्, स्नेहशून्यत्वाच्च, स्नेहवत्त्वे तदधीन-सङ्ग्रहप्रसङ्गादिति पूर्वभङ्गोक्तहेतुद्वयादित्यर्थः । लाक्षावदिति भावः ॥

॥ नापि पार्थिवमिति ॥ उक्तरूपद्रवत्वाधिकरणं वस्त्वित्यनुषङ्गः । अत्रासति द्रवद्रव्यसम्बन्ध इति पक्षो विशेषणीयः । तेन क्वथ्यमानजल-मध्यस्थघृतादौनबाधः । १घटादावव्यभिचाराय हेतावसति द्रवद्रव्यसम्बन्ध इत्युक्तिः । असिद्धिनिरासायात्यन्ताग्निसंयोगेऽपीत्युक्तिः । अप्रयोजकत्व-निरासायानुच्छिद्यमानेति । यद्वा लाक्षाघृतादावव्यभिचारायानुच्छिद्य-मानेत्युक्तिः ॥

असिद्ध्युद्धारं मण्युक्तमाशङ्क्य निराह ॥ न च द्रवत्वेति ॥ एकस्य द्रवत्वस्य नाशे पूर्वपूर्वस्मादुत्कृष्टोत्कृष्टतरोत्कृष्टतमद्रवत्वानामुत्तरोत्तरेषां तत्र जायमानत्वेन पूर्वपूर्वद्रव्यत्वध्वंसस्योत्तरोत्तरद्रवत्वप्रागभावसमानाधिकरणत्वेन तदसमानाधिकरणध्वंसाप्रतियोगित्वाद्द्रवत्वानां तादृशद्रवत्वाधिकरणत्वं नासिद्धमित्यर्थः ॥ नष्टतयेति ॥ २पीलुपाकप्रक्रियावयवक्रियया तत्संयोगनाशेन परमाणुद्रव्यनाशे सति पुनर्भोजकादृष्टेन परमाणुक्रियया तत्संयोगद्वारा द्रव्यान्तराणामुत्पत्तेस्तत्रोपगमादिति भावः ॥

------------------------------------------------------------------------

अथ सुवर्णद्रवत्वमाश्रयनाशान्नश्यति न त्वग्निसंयोगात्

## **तर्कताण्डवम्**

अथ सुवर्णद्रवत्वमाश्रयनाशान्नश्यति न त्वग्निसंयोगात् । तथात्वे घृत इव द्रवत्वान्तरं नोत्पद्येत । एवं चाग्निसंयोगे सत्यपि तद्धेतुक-नाशाप्रतियोगिद्रवत्वाधिकरणत्वं हेतुः स च नासिद्ध इति चेन्न । तथाप्युपष्टम्भके पीते पार्थिवे उक्तरूपस्य द्रवत्वानुच्छेदस्य दर्शनेन व्यभिचारात् ॥

### **न्यायदीपः**

मण्युक्तमेवासिद्धिशून्यहेत्वन्तरमाशङ्कते ॥ अथेत्यादिना ॥ अग्नि-संयोग इति ॥ आश्रयानाशाद्यत्र घृते द्रवत्वानाशस्तत्राव्यभिचाराय सत्यन्तम् ॥ तथापीति ॥ असिद्ध्यभावेऽपीत्यर्थः । पार्थिवत्वोपपादनाय पीतेत्युक्तिः । साध्याभावोपपादनाय पार्थिव इत्युक्तिः ।

------------------------------------------------------------------------

ननु पार्थिवद्रव१त्वत्वमेवाग्निसंयोगनाश्यत्वे तन्त्रम्

## **तर्कताण्डवम्**

ननु पार्थिवद्रव१त्वत्वमेवाग्निसंयोगनाश्यत्वे तन्त्रम् । न तु जन्यद्रव२त्वत्वम् । सुवर्णादिद्रवत्वेऽतिप्रसक्तेः । नापि घृत-लाक्षादिद्र३वत्वम् । अननुगमात् । एवं च पीते पार्थिवे द्रवत्वाङ्गीकारे तस्योच्छेदापत्त्या पीतं द्रुतमिति प्रतीतिर् भ्रान्तिरिति चेन्न ।

अनुभवसिद्धं पीते द्रवत्वमपलप्य तदसिद्धस्य त्वदभिमततेजसि द्रवत्वस्य स्वीकारे दृष्टहान्यदृष्टकल्पनाप्रसङ्गात् ।

अन्यथा पार्थिवद्रव४त्वस्याग्निसंयोगनाश्यतायां तन्त्रत्वे सिद्धे पीते पार्थिवेऽनुच्छिद्यमानद्रवत्वाभावसिद्धिः । तत्सिद्धौ चातिव्याप्त्यभावेन पार्थिवद्रवत्व५त्वस्याग्निसंयोगनाश्यत्वे तन्त्रत्वसिद्धिरित्यन्योन्याश्रयः स्यात् । दृष्टानुसारिणी हि कल्पना ।

### **न्यायदीपः**

तत्रोक्तरूपहेतोरेवाभावान्न व्यभिचार इति भावेन बाधोक्तिपूर्वं पीतं द्रुतमिति बुद्धेर्भ्रमत्वमाशङ्कते ॥ नन्विति ॥ द्रवत्वस्याग्निसंयोगनाश्यत्वे न द्रवत्व१मात्रं तन्त्रम् । जलगतद्रवत्वे व्यभिचारात् । किं तु पार्थिवद्रव२त्वं वा लाक्षाद्रवत्वं घृतद्रवत्वमित्यादिकं वाच्यम् । तत्राद्यमेव युक्तं न त्वन्यदिति निराह ॥ पार्थिवेति ॥ अस्तु किं तत इत्यत आह ॥ एवं चेति ॥

त्वदभिमत इति ॥ उपष्टभ्यत्वेनाङ्गीकृत इत्यर्थः ॥ अन्यथेति ॥ अनुभवसिद्धस्यापि पार्थिवद्रवत्वस्य बाधकेनापलाप इत्यर्थः ॥

ननु लक्षादिद्रवत्वं तन्त्रमित्युक्तावननुगमः प्राप्नोतीत्यतः प्रामाणिकत्वान्न दोष इति भावेनाह ॥ दृष्टेति ॥ पीतपार्थिवभागे द्रुतत्वस्य दृष्टत्वेन तदनुसारेण पार्थिवद्रवत्वादन्यदेव किञ्चिदग्निसंयोगनाश्यतायां प्रयोजकं कल्प्यमित्यर्थः ॥

------------------------------------------------------------------------

किञ्च पीतभागो न द्रुतश्चेत्तत्र काठिन्यधीः स्यात्

## **तर्कताण्डवम्**

किञ्च पीतभागो न द्रुतश्चेत्तत्र काठिन्यधीः स्यात् ॥

न च जलस्थमषीक्षोदादाविव प्रशिथिलावयवसंयोगवत्त्वान्न तद्धीरिति वाच्यम् । एवं हि घृतादावपि द्रवत्वं न सिध्येत् । त्वन्मते घृते स्नेहप्रतीत्यर्थमावश्यकाप्यद्रव्यसंयोग-कृतावयवसंयोगशैथिल्येनैव काठिण्याप्रतीतिरिति सुवचत्वात् । एवं जलेऽपि सांसिद्धिकद्रवत्वं न सिध्येत् । आवश्यकेनावयवसंयोगशैथिल्यविशेषेणैव द्रवत्वधीरिति सुवचत्वात् ।

अन्यथा पार्थिवान्तरे द्रवत्वानुच्छेदादर्शनात् सुवर्णमपार्थिवं चेत्तेजोन्तरे द्रवत्वादर्शनात्सुवर्णं तैजसं न स्यात् । तेजो विशेष-स्वभावात् तदुपपत्तौ च पार्थिवविशेषस्वभावादिदमप्युपपद्यताम् । कृतं पीतिमगुरुत्वाश्रयातिरिक्तभागान्तरं कल्पयित्वा तत्र स्वभावविशेष-कल्पनेन पीतत्वप्रतीतेर् भ्रमत्वकल्पनेन च ॥

### **न्यायदीपः**

ननु दृष्टिर्भ्रान्तिरित्युक्तमिति चेन्न । तस्या भ्रमत्वे तद्विपरीत-प्रत्ययरूपबाधावतारः स्यादिति भावेनाह ॥ किं चेति ॥ १यदा द्रवत्वा-नुच्छेदरूपहेतोरभावान्नोपष्टम्भकपार्थिवभागे व्यभिचारस्तदा न केवलं दृष्टहान्याद्यापात इति भावेनाह ॥ किं चेति ॥ काठिण्यबुद्ध्य-भावोऽन्यनिमित्तक एव न तु तदभावहेतुक इति भावेन मण्युक्तमेवाशङ्क्य निराह ॥ न चेति ॥ २अपां नेत्राञ्जनन्यायमते घृतस्य पार्थिवत्वेन स्वतः स्नेहाभावादाह ॥ त्वन्मत इति ॥

ननु काठिण्यबुद्धेरभावेऽपि लाक्षादौ पार्थिवान्तरेऽत्यन्ताग्निसंयोगे द्रवत्वानुच्छेदादर्शनादिह च तद्दर्शनात्स्वर्णादौ प्रतीतद्रवत्वं नोपष्टम्भक-पार्थिवगतं किं तु तदुपष्टभ्यभागान्तरगतमिति कल्पनीयः । अत एव मणौ घृतादौ द्रवत्वे बाधकाभावादित्युक्तमित्यत आह ॥ अन्यथेति ॥ तस्यैव विवरणं चेदित्यन्तम् ॥ इदमपीति ॥ द्रवत्वानुच्छेददर्शनमपीत्यर्थः ॥ कृतम् अलमित्यर्थः । कल्पनेन कल्पनेन चेत्याभ्यामन्वयः । कल्पनाद्वयं व्यर्थमिति फलितोऽर्थः ॥

------------------------------------------------------------------------

अन्ये तु..

## **तर्कताण्डवम्**

अन्ये तु– अत्यन्ताग्निसंयोगेऽप्यनुच्छिद्यमानद्रवत्वाधिकरणं पीतं पार्थिवं द्रवत्वोच्छेदप्रतिबन्धकद्रवद्रव्यसंयुक्तम् अत्यन्तान-संयोगेऽप्यनुच्छिद्यमानद्रवत्वाधिकरणपार्थिवत्वात् क्वाथ्यमानजल-मध्यस्थघृतवदित्यनुमानेन द्रवद्रव्यं सिध्यज्जलत्वे पृथिवीत्वे चोक्ततर्कबाधात्तैजसं सिध्यति ॥

यद्वा प्रतिबन्धकतया सिद्धं द्रुतद्रव्यं तैजसम् असति द्रव-द्रव्यसम्बन्धेऽत्यन्ताग्निसंयोगेनानुच्छिद्यमानानित्यद्रवत्वाधि-करणत्वाद् यन्नैवं तन्नैवं यथा घृतमिति व्यतिरेक्यन्तरात् तैजसत्व-सिद्धिः ॥

नचात्रासाधारण्यम् । तस्य विपक्षे बाधकादर्शनदशायामेव दोषत्वात् । प्रकृते च पृथिवीत्वादौ बाधकस्योक्तत्वात् ॥

यद्वा द्रुततेजस्त्वमेव साध्यम् । इदं च साध्यं विशिष्टं क्वापि न प्रसिद्धमिति नासाधारण्यम् । न चैवमप्रसिद्धविशेषणत्वम् । तेजस्त्वं नाद्रवरूपवन्मात्रवृत्ति द्रव्यत्वसाक्षाद्व्याप्यजातित्वाद् द्रुतवृत्ति वा रूपवद्वृत्तिद्रव्यत्वसाक्षाद्व्याप्यजातित्वाज् जलत्ववदिति सामान्यतो द्रुततेजस्सिद्धिरित्याहुः ॥

### **न्यायदीपः**

एवं मणावुक्तं लीलावत्यभिमतमुपष्टम्भकभागे द्रवत्वं नास्त्येवेत्युपेत्य प्रवृत्तं सुवर्णस्य अपार्थिवत्वसाधकहेतुमसिद्धिव्यभिचाराभ्यां निरस्योपष्टम्भके द्रवत्वमुपेत्य प्रवृत्तमन्येत्वित्यादिना मण्युक्तमेवान्यदपि मतत्रयं तावदनूद्य निराह ॥ अन्ये त्वित्यादिना ॥ १एतदपि निरस्तमित्यनेन ॥ अन्येत्वित्यस्याहुरित्यनेनान्वयः ।

एतन्मते द्रवत्वं पार्थिवगतं भवत्येव । पीतं द्रुतमिति प्रतीतेर्दुरपह्न-वत्वात्, प्रागुक्तबाधस्य चोक्तदिशा अप्रयोजकत्वेन काठिण्यप्रतीत्यापातेन च द्रवत्वप्रतीतेर्भ्रमत्वायोगाच्च अनुच्छिद्यमानद्रवत्वाधिकरणं पीतं पाथिवमिति पक्षनिर्देशः । उपष्टम्भकत्वेनोपगतमित्यर्थः । जले बाधनिरासाय पार्थिव-मित्युक्तिः । तावत्युक्ते१ बाधः । अतः पीतमिति । घटादावबाधाय द्रव-त्वाधिकरणमिति । लाक्षादावबाधाय अनुच्छिद्यमानेति । आश्रयासिद्धि-निरासायात्यन्ताग्निसंयोगेति२ । अप्रतिबन्धा३ग्नीत्यर्थः । जलपरमाणुसंयोगे-नार्थान्तरवारणाय साध्ये प्रतिबन्धकान्तं विशेषणम् । ४स्वावयवावयव-संयोगेनार्थान्तरवारणाय प्रतिबन्धकान्तम् । ५हेतावव्यभिचाराय पार्थिवत्वा-दित्युक्तिः । घटादावव्यभिचाराय द्रवत्वाधिकरणेति । लाक्षादावव्यभिचाराया-नुच्छिद्यमानेति । असिद्धिनिरासायात्यन्तेत्यादि ॥ उक्ततर्केति ॥ जलत्वे नैमित्तकद्रवत्वं न स्यात् । स्नेहवत्त्वं च स्यात् । पृथिवीत्वे च लाक्षादाविव द्रवत्वोच्छेदः स्याद् इति तर्केत्यर्थः ॥

पर्यवसानगत्या तैजसत्वं प्रसाध्य साक्षादेव तैजसत्वमथवेत्यादिना मण्युक्तप्रकारेणान्वाह ॥ यद्वेति ॥ जलपरमाण्वादावव्यभिचाराय हेताव-नित्येति द्रवत्वविशेषणम् । लाक्षादावव्यभिचारायानुच्छिद्यमानेति । असिद्धि-निरासायात्यन्तेत्यादि । क्वथ्यमानजलस्थघृतादावव्यभिचारायासतीत्यादि ॥ असाधारण्यमिति ॥ तेजोन्तरे सत्यपि तैजसत्वे हेतोरभावादिति भावः । असाधारण्यस्य दोषत्वे संशयः ६सत्प्रतिपक्षो वा द्वारम् । स च विशेषादर्शनस्थे सम्भवति न त्विहेत्याह ॥ तस्येति ॥ बाधकस्येति ॥ लाक्षादाविव द्रवत्वोच्छेदः स्यादित्यादिबाधकस्येत्यर्थः ॥

ननु द्रुततेजस्त्वमेव साध्यम् । तथा च सपक्षाभावान्नासाधारण्यमपि । किं तद्दोषतानिरासाय विपक्षे बाधकतर्कानुसारणायासेनेत्यतोऽन्येत्विति-मण्युक्तमेव प्रकारान्तरमाह ॥ यद्वेति ॥ प्रतिबन्धकतया सिद्धद्रुतद्रव्य-स्येत्यनुषङ्गः ॥ नाद्रवेति ॥ अद्रवं यद्रूपवत्तन्मात्रावृत्ति, रूपवद्द्रुतवृत्तीति फलितोर्थः । घटत्वादावव्यभिचाराय हेतौ साक्षाद्व्याप्येत्युक्तिः । तस्य द्रव्यत्वव्याप्यपृथिवीत्वव्याप्यत्वात् । १अत्मनोऽन्यतरत्वादावव्यभिचाराय जातिपदम् । मणौ रूपवद्वृत्तिद्रव्यत्वसाक्षाद्व्याप्येत्युक्तावप्येवं हेत्वनुवादस्तु रूपवद्द्रुतवृत्तीति पर्यवसितसाध्ये मनस्त्वे व्यभिचारेण तन्निरासाय रूपवत्पदसार्थक्येऽपि यथाश्रुतसाध्ये व्यभिचाराभावेन व्यर्थत्वमभिप्ररोत्येति ध्येयम् । रूपवदित्यंशस्य साध्ये गुरुत्वादाह ॥ द्रुतवृत्तित्वेति ॥ मन-स्त्वादावव्यभिचाराय हेतौ रूपवद्वृत्तीति द्रव्यत्वविशेषणम् । घटसौरा-लोकान्यतरत्वादावव्यभिचाराय जातिपदम् ।

------------------------------------------------------------------------

एतदपि प्रागेव निरस्तम्

## **तर्कताण्डवम्**

एतदपि प्रागेव निरस्तम् । करकादाविवादृष्टविशेषस्यैव प्रतिबन्ध-कत्वोपपत्तेरनुपलब्धिबाधितभागान्तरकल्पनायोगात् । तैजसत्वसाधक-व्यतिरेकिणि तु पक्ष एवासिद्धः । अत एव तर्कोऽपि निरालम्बनः ।

यच्चाप्रसिद्धविशेषणत्वनिरासाय अनुमानद्वयमुक्तम् । तदपि न । तेजस्त्वं नागुरुरूपवन्मात्रवृत्ति द्रव्यत्वसाक्षाद्व्याप्यजातित्वाद् गुरुवृत्ति वा रूपवद्वृत्तिद्रव्यत्वसाक्षाद्व्याप्यजातित्वाज् जलत्ववद् इत्यादिना तेजस्त्वस्य गुरुवृत्तित्वस्याप्यापत्त्याप्रयोजकत्वात् ॥

### **न्यायदीपः**

प्रागेव पूर्वभङ्ग एवेत्यर्थः । तद्व्यनक्ति ॥ करकादाविति ॥ एतदपि योग्यानुपलब्धिबाधेन अन्यथैवोपपत्तिपञ्चकेन च प्रागेव निरस्तमिति क्वचित्पाठः ।

॥ पक्ष एवासिद्ध इति ॥ सुवर्णे द्रुतद्रुततरत्वादेः क्रमशः प्रतीत्या द्रवत्वानुच्छेदस्यासिद्धेरित्युक्तदिशाऽनुच्छिद्यमानद्रवत्वाधिकरणत्वस्यासिद्ध्या पक्ष एवासिद्धः । किं दोषान्तरेणेत्यर्थः । अत एव अनुच्छिद्यमान-द्रवत्वाधिकरणत्वासिद्ध्या पक्षासिद्धेरेव । द्रुतद्रव्यसंयुक्तत्वरूपसाध्यस्या-सिद्धत्वात्, यदि तादृशद्रुतद्रव्यं पार्थिवं स्याद्द्रुतत्वोच्छेदः स्याद् इति तर्को निरालम्बन इत्यर्थः ॥ नागुरुरूपवन्मात्रवृत्तीति ॥ गुरुत्वहीनरूप-वन्मात्रवृत्ति नेत्यर्थः ॥

[Load More](javaऽcriptःvoid(0))
