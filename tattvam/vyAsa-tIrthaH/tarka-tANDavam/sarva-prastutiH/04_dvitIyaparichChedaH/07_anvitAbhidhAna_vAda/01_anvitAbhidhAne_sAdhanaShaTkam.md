+++
title = "०१ अन्विताभिधाने साधनषट्कम्"
upstream_url = "https://dvaitavedanta.in/category-details/12646/4780/sharav/taraka/thavat/anavat/anavat"
+++
## ननु कथमन्विते शक्तिः

**अन्विताभिधान वादः**

**अथ अन्विताभिधाने साधनषट्कम् ।**

## **तर्कताण्डवम्**

ननु कथमन्विते शक्तिः । पौनरुक्त्यादिदोषात् । पदार्थेषु शक्तैरेव पदैः पदार्थस्मृत्यवान्तरव्यापारैराकाङ्क्षादिसहकारिवशादन्वयविशेष-वदन्वयसामान्यस्यापि लाभेन तत्र शक्तिकल्पनायोगाच्च । अत एव न प्रमाणान्तरापत्तिः । शब्दस्यैवान्वये प्रमाणत्वात् । एतेन तदन्वय-बोधजनकं तत्राशक्तं चेति व्याहतमिति निरस्तम् । न ह्यत्राशक्त-शब्देनाजनकत्वं विवक्षितम् । किन्त्वभिधारूपवृत्तिराहित्यमात्रमिति चेत् ॥

उच्यते । न तावदन्वये शक्तिरेव नास्तीति युक्तम् । प्राथमिक-व्युत्पत्तिहेतुनान्वितविषयकेण व्यवहारेण सामान्यतो योग्येतरान्वित एव शक्तिग्रहात् ।

अनन्तरभाविनश्च व्याकरणोपमानकोशाप्तवाक्यवाक्यशेषविवरण-प्रसिद्धपदसमभिव्याहाररूपव्युत्पत्तिहेतवः, तदनुसारितया कप्तेऽन्वित एव शक्तिग्राहकाः । अन्यथाकल्पने गौरवात् ।

तदुक्तं भगवत्पादैः

‘‘शक्तिश्चैवान्विते स्वार्थे शब्दानामनुभूयते ।

अतोऽन्विताभिधायित्वं गौरवं कल्पनेऽन्यथा’’ इति ।

### **न्यायदीपः**

एवं ननु स्वरूपसहकार्यतिरिक्तशक्तौ मानं नेत्युपक्रम्य प्रकरणसप्तकेन शक्तिरस्तीति समर्थ्य प्रसङ्गागतं तमसो द्रव्यत्वं सुवर्णस्य पार्थिवत्वं च प्रकरणपञ्चकेन समर्थ्येदानीमन्वयेे शक्तिरित्यर्थं प्रकरणसप्तकेन साधयितुकाम आक्षिपति ॥ नन्विति ॥ शक्तिरिति ॥ पदानामिति शेषः ॥ पौन-रुक्त्येति ॥ गामानयेत्यादौ गोपदेन बोधितस्य गवानयनान्वयस्यानयपदेनापि बोधनात् पुनरुक्तत्वम् । आदिपदेनोत्तरभङ्गे शङ्किष्यमाणदशविधबाधकानां ग्रहः । सामान्यान्वये शक्तिर्न तु विशेषान्वय इति सिद्धान्त्याभमितत्वा-त्तद्दृष्टान्तेनान्यलभ्यत्वाच्छक्तिकल्पनमयुक्तं चेति भावेन पदं करणं पदार्थ-स्मरणं व्यापार आकाङ्क्षादिसहकारिवशात् स्मारितार्थान्वयानुभवः फलम् इति मण्युक्तमाह ॥ पदार्थेष्विति ॥ नन्वन्यत्र शक्तानां कथमशक्यान्वय-बोधकत्वमित्यत उक्तं पदार्थेत्यादि । बहुव्रीहिः । अन्वयविशेषवदन्वय-विशेषस्येव । लाभेन बोधसम्भवेत्यर्थः । तत्र सामान्यान्वये । अन्यथाऽन्वय विशेषेऽपि शक्तिकल्पनाप्रसङ्ग इति भावः ॥

नन्वन्वयस्य पदशक्त्यविषयत्वे तद्बोधकं शब्दादन्यत्प्रमाणं स्यादित्यत आह ॥ अत एवेति ॥ पदार्थमात्रशक्तपदप्रमाणकत्वादेवान्वयस्येत्यर्थः । तदेवाह ॥ शब्दस्यैवेति ॥

दोषोस्तीत्येतन्निरसिष्यत इति भावेनाह ॥ न तावदिति ॥ प्राथमिकेति ॥ प्रथमं तावद्वृद्धव्यवहार एव शक्तिग्रहहेतुः । स च व्यवहारो न पदार्थमात्रे, किन्त्वन्वित एवेति तेनान्वित एव शक्तिग्रहादित्यर्थः । आनयनाद्यन्वयानां व्यभिचारात्कथमन्वये शक्तिरित्यत उक्तं सामान्यतो योग्येतरान्वित इति । आनयनबन्धनादिविशेषमपहाय क्रियान्वितं कारकं कारकान्विता क्रियेत्येवं रूपेण गवादिपदानां शक्तिग्रह इत्यर्थः ॥ व्याकरणेति ॥ ‘‘श्रोत्रियंश्छन्दोऽधीत’’ इत्यादिसूत्रैः श्रोत्रियादिशब्दानां छन्दोध्ययनकर्त्राद्यर्थे शक्तिग्राहकं व्याकरणम् अतिदेशवाक्यार्थस्मरण-सहकृतगोसादृश्यादिविशिष्टपिण्डज्ञानमुपमानं गवयादिपदशक्तिग्राहकम् । कोशोऽमरादिनिघण्टुः प्रसिद्धः । इयं गौरित्याद्याप्तवाक्यं गवादिपदशक्ति-ग्राहकम् ।

‘‘यन्न दुःखेन सम्भिन्नं न च ग्रस्तमनन्तरम् ।

अभिलाषोपनीतं च सुखं स्वर्गपदास्पदम् ।’’

इति वाक्यशेषः स्वर्गपदस्य सुखविशेषे शक्तिग्राहकः ।

तथा यवमयश्चरुर्भवतीत्यादौ यवशब्दस्य–

‘‘वसन्ते सर्वसस्यानां जायते पत्रशातनम् ।

मोदमानाश्च दृश्यन्ते यवाः कणिशशालिनः ॥’’

इति वाक्यशेषो दीर्घशूके शक्तिग्राहकः ॥

‘‘उग्रं वचोऽपावधीं स्वाहेति’’ श्रुतस्योग्रं वच इदि शब्दस्य ‘‘अशनाया पिपासे ह वा उग्रं वच’’ इत्यादिविवरणमशनापिपासयोः शक्तिग्राहकम् । ‘‘सहकारतरौ मधुरं रौति पिक’’ इत्यादौ पिकपदस्य कोकिले सहकारादि-प्रसिद्धपदसमभिव्याहारः शक्तिग्राहकः ॥

यद्यप्यसाधारणधर्मरूपलक्षणज्ञानमपि शक्तिग्राहकम् । तथापि तस्य धर्ममात्रोपमानरूपत्वादुपमानपदेनैव तस्य ग्रहणं प्राप्तमिति न पृथग्लक्षणस्य ग्रहः ॥

‘‘शक्तिग्रहं व्याकरणोपमानकोशाप्तवाक्याद्व्यवहारतश्च ।

वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः ॥’’

इति प्राचीनोक्तिरिति भावः ॥ व्युत्पत्तीति ॥ वाच्यवाचकभाव-सम्बन्धज्ञानहेतव इत्यर्थः ॥ अन्यथेति ॥ कप्तत्यागेनाकप्तस्य पदार्थमात्र-शक्तिग्राहकत्वस्य कल्पन इत्यर्थः ।

॥ तदुक्तमिति ॥ जिज्ञासाधिकरणानुव्याख्याने इत्यर्थः ॥ शक्तिश्चेति ॥ उपलक्षणमेतत् । तच्च नाभिहितान्वय इत्यादि शब्दा अन्वितवाचका इत्यन्तः भक्तिपादीयानुव्याख्यानसुधयोरुक्तम् । तद्विवरणमग्रे यथायोगं ध्येयम् । व्यवहारादिना शब्दशक्तिमवधारयता पुरुषेण शब्दानां शक्तिश्चान्वित एव स्वार्थेऽनुभूयते । अतोऽनुभवबलाच्छब्दानामन्वितस्वार्थाभिधायित्वमभ्युपेयम् । शक्तिग्रहानुसारित्वादभिधानस्य । अनुभवानादरेण स्वार्थमात्रशक्तिकल्पने गौरवमित्यर्थः । न केवलं पदानां किन्तु प्रकृतिप्रत्ययानामपीति द्योतनाय शब्दानामित्युक्तिः ॥

------------------------------------------------------------------------

किं चेश्वरसङ्केतरूपायाः स्वाभाविकसम्बन्धरूपाया वा..

## **तर्कताण्डवम्**

किं चेश्वरसङ्केतरूपायाः स्वाभाविकसम्बन्धरूपाया वा शक्तेरभावे वृत्त्यन्तराविषयस्यान्वयस्य शाब्दधीविषयत्वं न स्यात् ।

किं च शब्दस्यापि करणत्वेन चक्षुरादेरिव विषयप्रत्यासन्नस्यैव क्रियाजनकत्वेन पदार्थेनेवान्वयेनापि शक्तिरूपप्रत्यासत्तिरङ्गीकार्या । अन्यथाकल्पने गौरवात् ॥

न च चक्षुषो रूपेण संयुक्तसमवाय इव शब्दस्यान्वयेन शक्यपदार्थसम्बन्ध एव प्रत्यासत्तिरिति वाच्यम् । साक्षात् सम्बन्ध-सम्भवेऽपि परम्परया सबन्धाश्रयणे गौरवात् । अन्यथा चक्षुःसंयुक्त-कपालसमवेते घटे संयोगः प्रत्यासत्तिर्न स्यात् ॥

### **न्यायदीपः**

नन्वन्यलभ्येप्यन्वये शक्तिकल्पन एव गौरवमित्यतो ‘‘न चाशक्याभि-धायित्वम्’’ इत्यनुव्याख्यानांशस्य शब्दानामशक्यान्वयबोधजनकत्वं न चेत्यर्थमुपेत्याह ॥ किञ्चेत्यादिना ॥ परमतेनाह ॥ ईश्वरसङ्केतेति ॥ स्वमतेनाह ॥ स्वाभाविकेति ॥ शक्तेरभाव इति ॥ वाक्यार्थरूपान्वय इति योज्यम् । वृत्तिमात्रमन्वये नास्तीति मतेनोक्तं वृत्त्यन्तराविषयस्येति । लक्षणाऽवृत्तिरन्वयेऽस्तीति पक्षस्याग्रेऽन्वयलक्ष्यत्वभङ्गे निरसिष्यमाणत्वाच्च । तथा च नान्यलभ्यत्वमिति भावः ।

यद्वाऽन्विते शक्तिरित्यत्र प्राथमिकव्युत्पत्तिरूपमेकं मानमुक्त्वाऽन्वयः शब्दशक्तिविषयः वृत्त्यन्तराविषयत्वे सति शाब्दधीविषयत्वात् शक्तिविषय-पदार्थवद् इत्यनुमानं च मानमुपेत्य तस्याप्रयोजकत्वनिरासाय विपक्षे हेतूच्छित्तिरूपबाधकतर्कमाह ॥ किं चेश्वरेत्यादिना ॥ अर्थस्तु प्राग्वत् । एतेन १पदं करणं, पदार्थस्मरणं व्यापारः, अन्वयानुभवः फलं, इति मण्युक्तं निरस्तं ध्येयम् । वृत्तेरभावे पदजन्यानुभवविषयत्वायोगादिति ॥

शब्दोऽ२र्थप्रत्यासन्नो भवितुमर्हति बोधरूपक्रियाजनकत्वात्, जनकत्वं च करणत्वाच्चक्षुरादिवदिति सामान्यतोऽ३र्थेन शब्दस्य सम्बन्धस्य सिद्धा-वन्यस्यायोगाच्छक्तिरेव प्रत्यासत्तिः सामान्यपरिशेषाभ्यां सिध्यतीति भावेन

‘‘प्रत्यक्षवच्च प्रामाण्यं स्वत एवागमस्य४ च’’

इत्यत्र ‘‘स्वत एव स्वाभाविकसम्बन्धेनैव’’ इत्यादिसुधोक्तदिशाऽऽह ॥ किं च शब्दस्येति ॥ हेतोरप्रयोजकत्वं निराह ॥ अन्यथेति ॥ सम्बद्धस्यैव क्रियाजनकत्वमिति कप्तत्याग इत्यर्थः । यद्वा शब्दार्थयोः संयोग-समवायतादात्म्यरूपसम्बन्धान्तरकल्पन इत्यर्थः । द्रव्यत्वायुतसिद्धत्वादेरपि शब्दार्थयोरङ्गीकारप्रसङ्गाद्गौरवमिति भावः ।

क्रियाजनकत्वहेतोरशक्यान्वयस्य स्वरूपसतो नियामकत्वादित्यादि-मण्युक्तान्यथोपपत्तिमाशङ्क्य निराह ॥ न चेत्यादिना ॥ शक्येति ॥ शक्तिविषयेत्यर्थः । पदार्थसम्बन्धः पदार्थकर्मत्वादिरित्यर्थः ।

॥ अन्यथेति ॥ परम्परासम्बन्धेन साक्षात्सम्बन्धापलाप इत्यर्थः ॥ संयोग इति ॥ चक्षुष इति शेषः । तत्रापि घटोपलम्भरूपकार्यस्यैव परम्परासम्बन्धेनोपपत्तेः सुवचत्त्वादिति भावः ।

------------------------------------------------------------------------

किञ्चैवं शक्यघटसम्बन्धिगुरुत्वादेरपि घटपदात्प्रतीतिप्रसङ्गः

## **तर्कताण्डवम्**

किञ्चैवं शक्यघटसम्बन्धिगुरुत्वादेरपि घटपदात्प्रतीतिप्रसङ्गः । न च गुरुत्वादिकं प्रत्यक्षस्येव शब्दस्याप्ययोग्यम् । नापि शक्य-सम्बन्ध्यन्वयत्वं प्रत्यासत्तिः । अन्वयत्वविशेषणस्यान्वयाशक्यत्व-निश्चयोत्तरकालं कल्प्यत्वेन तत्कल्पने गौरवात् । शक्यसम्बन्धेन च प्रतीतावन्वयस्य लाक्षणिकत्वप्रसङ्गाच्च । व्यक्तेरपि शक्यजाति-सम्बन्धेनैव प्रतीत्युपपत्त्या जातिविशिष्टव्यक्तावपि शक्त्यसिद्धि-प्रसङ्गाच्च ॥

एतेन प्रथमं गृहीताऽप्यन्वये शक्तिः कार्यान्विते शक्तिरिव पश्चाद् बाधकात्त्यज्यताम् । बाधकं चात्रान्यलभ्यत्वमेवेति निरस्तम् । अन्यलभ्यत्वेऽन्वयस्य शाब्दत्वं न स्यादित्युक्तत्वात् ॥

न च वृत्त्यविषयस्याप्यन्वयस्याकाङ्क्षादिसहकारिवशात् शब्द-जन्यधीविषयत्वेन शाब्दत्वमिति वाच्यम् । इन्द्रियासन्निकृष्टस्यापि वह्नेर्धूमज्ञानादिसहकारिवशादिन्द्रियजन्यधीविषयत्वेनैन्द्रियकत्वा-पातात् । तत्रेन्द्रियसन्निकर्ष एवैन्द्रियकत्वमर्यादाहेतुरित्यसन्निकृष्टो वह्निर्नैन्द्रियक इति चेत्तर्हि शब्दवृत्तिरेव शाब्दत्वमर्यादाहेतुरिति वृत्त्यविषयोन्वयो न शाब्द इति समम् ॥ अन्यथाकल्पने गौरवात् ॥

### **न्यायदीपः**

शक्यसम्बन्धस्य शाब्दबोधहेतुत्वेऽतिप्रसङ्गं चाह ॥ किञ्चैवमिति ॥ अयोग्यमिति ॥ तथात्वे शब्दादतीन्द्रियधीर्न स्यादिति भावः ॥ शक्य-सम्बन्ध्यन्वयत्वमिति ॥ तथा च गुरुत्वे प्रागुक्तदोषो नेति भावः । न चक्षुष इत्यादिनोक्तार्थे दोषान्तरमाह ॥ शक्येति ॥ व्यक्तेरपीति च ॥ लाक्षणिकत्वेति ॥ गङ्गापदशक्यप्रवाहसम्बन्धेन पदात्प्रतीतिरस्त्येवेति भावः । कार्यान्विते शक्तिरित्येत् परमतेन ध्येयम् । स्वमते च सिद्धार्थ एव प्रथमं व्युत्पत्तेरुपगमात् ।

॥ अन्यलभ्यत्वमेवेति ॥ पदार्थेष्वित्यादिना प्रागुक्तदिशेति भावः ॥ उक्तत्वादिति ॥ किं चेश्वरेत्यादिनेत्यर्थः । प्रागुक्तमयुक्तमित्याशङ्क्य प्रतिबन्द्या निराह ॥ न च वृत्तीति ॥ परमुखेन समाधिं वाचयति ॥ तत्रेन्द्रियेति ॥

‘‘गौरवं कल्पनेऽन्यथा’’ इत्येतदन्वयमुखेनानुवदन्मूलारूढमेवैतदिति दर्शयति ॥ अन्यथा कल्पन इति ॥ मर्यादामुल्लङ्घ्य कल्पन इत्यर्थः ।

------------------------------------------------------------------------

किं चैवं जातावेव शक्तिर् व्यक्तेस्त्वाकाङ्क्षादिवशाद्धीरिति स्यात्

## **तर्कताण्डवम्**

किं चैवं जातावेव शक्तिर् व्यक्तेस्त्वाकाङ्क्षादिवशाद्धीरिति स्यात् ॥

किञ्च घटमित्यनेन क्रियासामान्यान्वितस्वार्थानभिधाने सामान्य-ज्ञानसाध्या क्रियाविशेषजिज्ञासा न स्यात् ॥

न च जम्बीरादौ रूपविशेषाक्षिप्ते रससामान्ये रसविशेषस्येव घटनिष्ठकर्मत्वाक्षिप्ते क्रियासामान्ये तद्विशेषस्य जिज्ञासा युक्तेति वाच्यम् । व्यभिचारादर्शनसहचारदर्शनादिरूपभिन्नसामग्रीवेद्याया व्याप्तेर्घटमिति पदोच्चारणकाले उपस्थितिनियमाभावेनाक्षेपासम्भवात् । अननुभूतस्याप्युपस्थितिनियमस्य कल्पने गौरवात् ।

### **न्यायदीपः**

अन्वयस्यान्यलभ्यत्वे व्यक्तेरपि तथात्वापत्त्या शब्दशक्यता न स्या-दित्याह ॥ किं चेति ॥ विवरिष्यते चैतत् षट्कान्तर्गतव्यक्तिप्रतिबन्दी न युक्तेत्यादिना । क्रियाविशेषजिज्ञासान्यथानुपपत्तिश्चान्विते शक्तौ मानमित्याह ॥ किं चेति ॥ क्रियाविशेषेति ॥ दर्शनस्पर्शनादिक्रिया-विशेषेत्यर्थः ।

सामान्यान्वयस्य शब्दशक्त्यविषयत्वेऽपि तज्ज्ञानसम्भवाद्विशेषजिज्ञासा युक्तेति भावेन ‘‘दृष्टफलादौ रसविशेषजिज्ञासावत्’’ इत्यादिना मण्युक्त-माशङ्क्याह ॥ न चेत्यादिना ॥ १तेजोव्यावृत्ततादिरूपस्य रसव्याप्तत्वा-द्रूपविशेषाक्षिप्तेत्युक्तम् ॥ एतदपि मूलारूढं दर्शयति ॥ अननुभूतस्यापीति ॥

------------------------------------------------------------------------

किं च त्वयाऽपि घटमिति..

## **तर्कताण्डवम्**

किं च त्वयाऽपि घटमिति द्वितीयाविभक्त्यर्थकर्मत्वान्वितस्यैव प्रातिपदिकार्थस्य क्रियान्वये प्रतियोगिता खण्डवाक्यार्थभूतस्यान्वितस्य च महावाक्यार्थभूतान्वये प्रतियोगिता वाच्या । वृत्त्यविषयश्च नान्वय-प्रतियोगी कर्मत्वान्विते प्रातिपदिकार्थे खण्डवाक्यार्थरूपेऽन्विते च न लक्षणेत्यन्विते शक्तिः कप्तेत्यन्यत्रा२न्विते शक्तिसिद्धिः । अन्यथा कल्पने गौरवात् ॥

न च खण्डवाक्यार्थस्य न महावाक्यार्थेऽन्वयः, किं तु महावाक्यस्थसर्वपदगोचरसमूहालम्बनस्मृतिरूपं करणं शुद्धताव-त्पदार्थगोचरसमूहालम्बनस्मृतिरूपावान्तरव्यापारसहितमेकदैव महा-वाक्यस्थान् सर्वान् पदार्थानन्विततया बोधयतीति वाच्यम् । अनुभव-विरुद्धस्यास्य प्रकारस्य कल्पने गौरवात् ।

तथात्वे हि दिनेदिने श्रुतेन शास्त्ररूपमहावाक्यैकदेशरूपखण्ड-वाक्येन तत्तदर्थबोधोदयो न स्यात् । कुकादौ ‘‘इत्युवाच’’ इत्यादौ खण्डवाक्यार्थकर्मक्रियान्वयबोधश्च न स्यात् । प्रतिज्ञावाक्येन विशिष्ट-स्वार्थाबोधने कुत इत्याकाङ्क्षानुदयेन हेतुवाक्यस्यान्वयश्च न स्यात् ॥

### **न्यायदीपः**

एकत्रान्विते शक्तेः कप्तत्वात्सर्वत्रापि तथेत्याह ॥ किं चेति ॥ द्वितीयेति ॥ ‘‘कर्मणि द्वितीया’’ इति पाणिन्युक्तेर्द्वितायाविभक्त्यर्थकर्मत्वे-त्युक्तम् ॥ प्रतियोगितेति ॥ घटमानयेत्यादाविति योज्यम् । वाच्येत्यन्वयः । अन्यथाऽऽनयनादिक्रियाऽनन्वयापातादिति भावः ॥ क्रियान्वय इति ॥ पदार्थान्तरेणान्वितपदार्थस्यैव वाक्यार्थत्वादिति भावः ॥ खण्डेति ॥ पर्वतोऽग्निमानित्यादिहेत्वादिरूपावान्तरवाक्यार्थभूतस्यान्योन्यपदार्थेनान्वितस्येत्यर्थः ॥ महावाक्यार्थेति ॥ वह्न्यादिनिरूपितव्याप्तिपक्षधर्मतयोर्लिङ्गनिष्ठतारूप-महावाक्यार्थभूतान्वय इत्यर्थः ।

तावता शब्दवृत्तिविषयत्वमन्वयस्य कुतः, तथात्वे वा शक्तिविषयत्वं कुत इत्यत आह ॥ वृत्तीति ॥ कुमार्यादिप्रदर्शितकलमबीजादेरन्वया-प्रतियोगित्वादिति भावः ॥ न लक्षणेति ॥ तत्पक्षस्याग्रे निरसिष्य-माणत्वादिति भावः ॥ अन्यत्रेति ॥ क्रियाकारकभावादिस्थेऽपीत्यर्थः ।

अन्वये शक्तिं विनैव महावाक्यार्थबोधप्रकारमाशङ्क्य निराह ॥ न चेति ॥ शुद्धेति ॥ अन्वयं विनाकृतेत्यर्थः ॥ दिने दिन इति ॥ एकस्मिन्नेव दिने सर्वशास्त्रश्रवणायोगेन प्रत्यहं यावदवधारणं शक्यं तावत एव शिष्यैः श्रूयमाणत्वात्तावन्मात्रश्रवणस्यार्थाबोधकत्वे शास्त्रमेव व्यर्थमापद्येतेति भावः ॥ इत्युवाचेत्यादाविति ॥ माघे चतुर्थे सर्गे ‘‘उत्कन्धरं दारुक इत्युवाच’’ इत्यत्रत्यस्य ‘‘इत्युवाच’’ इत्यस्य आसर्गसमाप्ति प्रतिश्लोकमन्वयेन तत्तच्छ-लोकार्थविषयकक्रियान्वयबोधश्च न स्यादित्यर्थः ॥ विशिष्टेति ॥ धर्म-विशिष्टधर्मिरूपस्वार्थेत्यर्थः ।

[Load More](javaऽcriptःvoid(0))
