+++
title = "०२ अन्विताभिधाने उदयनाद्युक्तबाधकदशकोद्धारः"
upstream_url = "https://dvaitavedanta.in/category-details/12647/4780/sharav/taraka/thavat/anavat/anavat"
+++
## नन्वन्विताभिधाने घटमानयतीत्यादौ..

**अथ अन्विताभिधाने उदयनाद्युक्तबाधकदशकोद्धारः ।**

## **तर्कताण्डवम्**

नन्वन्विताभिधाने घटमानयतीत्यादौ कारकपदेनान्वय-प्रतियोगितया क्रियायाः क्रियापदेनापि तत्प्रतियोगितया कारकस्याभि-धानात्पर्यायता स्यादिति चेन्न । कारकपदे क्रियान्वितकारकत्वस्य क्रियापदे च कारकान्वितक्रियात्वस्य प्रवृत्तिनिमित्तस्य भेदेन पुत्रपितृ-शब्दयोरिवापर्यायत्वात् । न हि प्रवृत्तिनिमित्तयोर्भेदेऽपि तयोस्सम-नियततामात्रेण पर्यायत्वम् ॥

नन्वेवमपि पदान्तरवैयर्थ्यम् । एकेनैवेतरान्वितस्वार्थोपस्थापना-द्विशेषणविशेष्यविपरिवृत्तिमात्रेणावैयर्थ्ये दण्डी पुरुषः पुरुषस्य दण्ड इत्यत्राप्येकस्य वैयर्थ्यं न स्यादिति चेन्न ।

मीमांसकमते धवखदिराविति द्वन्द्वे धवशब्दलक्षितसाहित्य-निरूपकद्वितीयस्य विशेषसमर्पणेन खदिरशब्दस्येवेहापि पदापेक्ष्यत-त्तद्विशेषोपस्थापनेन सार्थक्यात् । प्रयोजनान्तरेण सार्थकेऽपि पदे सामग्रीवशागतार्थिकपुनरुक्तेरदोषत्वात् ॥

### **न्यायदीपः**

एवं साधकान्युक्त्वाऽन्विताभिधाने बाधकान्यप्याशङ्क्य निराह ॥ नन्वित्यादिना ॥ विशिष्यान्विताभिधानं भ्रान्त्याह ॥ कारकपदे-नापीति ॥ पर्यायता क्रियाकारकपदयोरिति शेषः । स्यादयं दोषो यदि घटः करीर इत्यादाविव पदप्रवृत्तिनिमित्तैक्यं भवेत् । नचैवमस्तीत्याह ॥ कारकपद इति ॥ पुत्रेति ॥ पुत्रादिशब्दस्य सम्बन्धिशब्दत्वेन पित्रा-द्युपस्थापकत्वेऽपि पुत्रत्वादिनिमित्तभेदाद् यथा न पर्यायत्वं तथेत्यर्थः ॥

ननु क्रियात्वकारकत्वादेः परस्पराविनाभावात्तद्वाचिनोरपि पर्यायत्वमित्यत आह ॥ न हीति ॥ पुत्रादिशब्देऽपि तथात्वापत्तेरिति भावः ॥ एवम-पीति ॥ अपर्यायत्वेऽपीत्यर्थः । कारकान्विता क्रिया क्रियान्वितं कारकमिति क्रियाकारकयोर्भानार्थं पदद्वयमर्थवदित्यत आह ॥ विशेषणेति ॥ विपरिवृत्तिर्व्यत्यासः ॥ एकस्येति ॥ वाक्यस्येत्यर्थः ॥

विशेषान्वयप्रतिपत्त्यर्थं पदान्तरसमभिव्याहारोपयोग इति दृष्टान्तोक्ति-पूर्वकमाह ॥ मीमांसकमत इति ॥ तन्मते हि धवखदिराविति द्वन्द्वे धवादावैकैकस्मिन्विभक्त्यर्थद्वित्वस्यानन्वयेन सहितयोर्द्वयोरेव तदन्वयेन द्वित्वान्वयार्थं धवपदमेव सहितोभयलक्षकमित्यभ्युपगमात्तदा खदिर-पदावैयर्थ्याय धवपदलक्षितधवसाहित्याश्रयसामान्यस्य खदिरत्वरूपविशेष-समर्पकत्वस्वीकारादित्यस्याग्रे द्वन्द्वसमासप्रस्तावे वक्ष्यमाणत्वादिति भावः । सुधोक्तमाह ॥ तत्तद्विशेषेति ॥

नन्वेवमपि पुनरुक्तिरूपबाधकमपरिहार्यमित्यतः ‘‘आर्थिकी तु पुनरुक्तिरदूषणम् । यश्चार्थादर्थो न स चोदनार्थ’’ इति न्यायादिति सुधोक्तमेव व्यञ्जयन्नाह ॥ प्रयोजनेति ॥ सामग्रीति ॥ समभिव्याहाररूपसामग्री-वशादित्यर्थः ।

------------------------------------------------------------------------

न चैवमपि क्रियापदेनानयनरूपे क्रियाविशेषेऽभिहिते ..

## **तर्कताण्डवम्**

न चैवमपि क्रियापदेनानयनरूपे क्रियाविशेषेऽभिहिते घटपदेन तदन्वितघटाभिधानं, एवं घटपदेन घटरूपे कारकविशेषेऽभिहिते क्रियापदेन तदन्वितक्रियाभिधानमित्यन्योन्याश्रय इति वाच्यम् । विशेषान्विताभिधानमतेऽस्य अन्योन्याश्रयस्य सम्भवेऽपि सामान्यतोऽन्विताभिधानमिति मन्मते पदानां प्रत्येकमेव योग्येतर-सामान्यान्वितस्वार्थाभिधाने सामर्थ्येन पदान्तरनिरपेक्षतयाऽ-न्योन्याश्रयाऽभावात् ॥
अन्योन्याश्रयार्थमननुभूयमानविशेषा-न्विताभिधानकल्पने गौरवात् ॥

### **न्यायदीपः**

बाधकान्तरमाशङ्कते ॥ न चैवमिति ॥ अन्योन्येति ॥ यावत्पूर्वपदं स्वार्थं नाभिधत्ते तावदुत्तरपदस्य पूर्वपदार्थान्वितस्वार्थाभिधानं नास्ति । यावच्चोत्तरपदं स्वार्थं नाभिधत्ते तावत्पूर्वपदस्योत्तरपदार्थान्वितस्वार्थप्रतिपादनं न भवतीति स्वस्वार्थाभिधानेऽन्योन्याभिधानापेक्षाऽवश्यम्भावेनान्योन्याश्रयान्न किमपि पदं कमप्यर्थमभिदध्यादित्यर्थः । ‘‘वयं तु ब्रूमः स्यादिदं विशेषान्विताभिधानवादिनां दूषणम्’’ इत्यादिना सुधोक्तमाह ॥ विशेषेति ॥ योग्यं यदितरत्सामान्यं तदन्वितेत्यर्थः ॥ पदान्तरेति ॥ तस्य विशेषोप-स्थितावेवोपयोगोक्तेरिति भावः ॥

‘‘गौरवं कल्पनेऽन्यथा’’ इति प्रागुक्तमूलारूढमेतदिति दर्शयितुमाह ॥ अन्योन्येति ॥ अन्योन्याश्रयमस्मान्प्रतिवक्तु१मभिहितान्वयवादिना नैयायिकेन विशेषान्विताभिधानकल्पन इत्यर्थः । गौरवादित्युपलक्षणम् । छलोत्तरत्वापातादित्यपि ध्येयम् ।

------------------------------------------------------------------------

न चैवमपि कारकपदजन्या क्रियासामान्यान्वितरूपविशिष्टधीः..

## **तर्कताण्डवम्**

न चैवमपि कारकपदजन्या क्रियासामान्यान्वितरूपविशिष्टधीः क्रियासामान्यान्वयरूपविशेषणधीसाध्या इह तद्धीहेतुरन्यो नास्तीति क्रियापदेन तद्धीः, एवं क्रियापदजन्या कारकसामान्यान्वित-रूपविशिष्टधीरपि कारकसामान्यान्वयरूपविशेषणधीसाध्या तद्धीश्च कारकपदेनैवेति पुनरप्यन्योन्याश्रय इति वाच्यम् ।

मन्मते प्रत्यक्षाया अपि विशिष्टधियो विशेषणज्ञानासाध्यत्वात् । त्वन्मतेऽपि–

त्रिशुक्लः कृशवृत्तिश्च घृणालुस्सकलेन्द्रियः ॥

वियुक्तो योनिदोषेभ्यो ब्राह्मणः पात्रमुच्यते ॥

इत्यादिवचनैर्विशिष्टाभिधायकपात्रश्रोत्रियस्वर्गकारणादिपदैरिव जात्याकृतिविशिष्टाभिधायिघटादिपदैरिव च विशेषणोपस्थितिं विनैव कारकादिपदैः क्रियासामान्याद्यन्विताभिधानानुभवात् ।

अनुभवविरुद्धस्य कल्पने गौरवात् । अन्वयविशेषसिद्धिस्तु पदान्तरसमभिव्याहारात् ॥

### **न्यायदीपः**

सामान्यान्वितस्वार्थाभिधानपक्षेऽप्युदयनाद्युक्तमन्योन्याश्रयमाशङ्कते ॥ न चैवमपीति ॥ कारकपदजन्येति धीरित्यस्य विशेषणम् ॥ विशिष्टेति ॥ अन्वयविशेषणककारकविशेष्यकधीरित्यर्थः । ततः किमित्यत आह ॥ इह चेति ॥ क्रियाकारकादिप्रयोगस्थ इत्यर्थः ॥ तद्धीति ॥ विशेषणधी-हेतुरित्यर्थः ॥ अन्योन्याश्रयेति ॥ क्रियाकारकपदयोः स्वस्वार्थबोधनेऽ-न्योन्यार्थाभिधानसापेक्षत्वादन्योन्याश्रय इत्यर्थः ।

॥ प्रत्यक्षाया अपीति ॥ किमुत शाब्दादिस्थ इत्यपेरर्थः । यथा चैतत्तथोक्तं निर्विकल्पकभङ्ग इति भावः ॥ त्रिशुक्ल इति ॥ याजनाध्यापन-विशिष्टप्रतिग्रहरूपशुक्लत्रयवानित्यर्थः ॥ सकेन्द्रिय इति ॥ न त्वन्धपं-ग्वादिरित्यर्थः । योनिदोषेभ्यो विमुक्त इत्यनेन बीजक्षेत्रशुद्धिरुच्यते । इत्यादीत्यादिपदेन ‘‘श्रोत्रियं छन्दोऽधीत’’ इति,

‘‘यन्न दुःखेन सम्भिन्नं न च ग्रस्तमनन्तरम् ।

अभिलाषोपनीतं च सुखं स्वर्गपदास्पदम्’’ ॥

इति, अनन्यथासिद्धनियतपूर्ववृत्तिकारणमित्यादिवचनग्रहः ।

॥ विशिष्टेति ॥ त्रिशुक्लत्वादिविशिष्टाभिधायि पात्रपदं, छन्दोध्ययन-कर्तृत्वविशिष्टाभिधायि श्रोत्रियपदं, दुःखासम्भिन्नत्वादिविशिष्टसुखाभिधायि स्वर्गपदमनन्यथासिद्धत्वादिविशिष्टाभिधायि कारणपदमित्येवं ध्येयम् । तत्र हि विशेषणोपस्थापकपदान्तरस्याभावात्पदस्मारितस्यैव पदार्थेऽन्वय-प्रतियोगित्वात्तत्र विशेषणोपस्थितेरभावेऽपि यथा विशिष्टबोधस्तथेहापीत्यर्थः । व्यक्त्याकृतिजातयः पदार्थ इति न्यायमतत्वाज्जात्याकृतिविशिष्टेत्युक्तिः ॥

‘‘गोरवं कल्पनेऽन्यथे’’ति मूलारूढतां दर्शयति ॥ अनुभवेति ॥ ‘‘सामान्यान्विते शक्तावुपेतायां विशेषान्वयबोधायोग इत्यतो विशेषान्वय-प्रतिपत्त्यर्थं च पदान्तरसमभिव्याहारोपयोग’’ इति सुधोक्तमाह ॥ अन्वय-विशेषेति ॥ एतेन विशेषाप्रतिपत्तिरिति १शशिधराद्युक्तं प्रत्युक्तम् ॥

------------------------------------------------------------------------

नन्वेवं चेत्किमनया सामान्यान्विते शक्त्या..

## **तर्कताण्डवम्**

नन्वेवं चेत्किमनया सामान्यान्विते शक्त्या, स्वार्थमात्रे शक्तैः पदैराकाङ्क्षादिमत्पदान्तरसमभिव्याहारादेव विशेषान्वयसिद्धेरिति चेन्न । सङ्गतिग्रहणकाले सामान्यान्विते शक्तेर् गृहीतत्वेन गोव्यक्तिवत्त्वन्मते जात्याकृतिविशिष्टगोव्यक्तिवच्च सामान्यान्वितस्यापि पदान्तरसमभि-व्याहाराकाङ्क्षादिनिरपेक्षेणैव गोप्रातिपदिकेनोक्त्या सामान्यान्विते शक्तेस् त्यागायोगात् ।

अन्यथा जातावेव शक्तिर्व्यक्तेस्त्वाकाङ्क्षादिवशाद्धीरिति स्यात् । प्रत्युत पदान्तरार्थे क्रियाविशेषे आकाङ्क्षार्थमेव कारकपदस्य क्रिया-सामान्यान्विते शक्तिरावश्यकी । अत एव विशेषान्वये शक्त्य-भावात्तस्य शाब्दत्वं न स्यादिति निरस्तम् । या शक्तिः पदान्तर-समभिव्याहाराकाङ्क्षादिनिरपेक्षा सामान्यान्वयबोधिका तस्या एवान्य-सापेक्षाया विशेषान्वयबोधकत्वात् ॥

एतदेवाभिप्ररोत्योक्तं पद्धतौ ‘‘प्रत्येकं सामान्यतो योग्येतरान्वित-स्वार्थाभिधानशक्तीनि पदानि पदान्तरसन्निधानाहितशक्त्यन्तराणि विशेषतोऽप्यन्वितान् स्वार्थानभिदधति’’ इति ।

पदान्तरसन्निधानमेवाहितशक्त्यन्तरं लब्धसहकार्यन्तरं येषामित्यर्थः । न तु पदान्तरसन्निधानेनाहितशक्त्यन्तरमाधेयशक्ति-र्येषामित्यर्थः । शक्तिद्वयाङ्गीकारे गौरवात् । पदान्तरसमभिव्याहारो हि सामान्यस्य विशेषपर्यवसान एव हेतुः । न पुनरविद्यमान-शक्त्याधान इति सुधाविरोधाच्च ॥

केचित्तु– ‘‘न पुनरविद्यमानशक्त्याधान’’ इति सुधैव पदान्तर-समभिव्याहारात्पूर्वमन्वयसामान्ये शक्तिर्नेत्येतन्निषेधपरेति न विरोध इत्याहुः ॥

### **न्यायदीपः**

मण्याद्युक्तमाशङ्कते ॥ नन्विति ॥

‘‘अन्वयस्यान्यतः प्राप्तेरन्यथाऽनुपपत्तितः ।

अनन्यलभ्यमात्रार्थे शक्तान्येव पदानि नः ॥’’

इति प्राचीनोक्तेरिति भावः ॥ अन्विते शक्तेर्गृहीतत्वेनेति ॥ एतच्च पूर्वर्त्रैवोपपादितमिति भावः । व्यक्तौ शक्तिरिति मतेनाह ॥ व्यक्तिवदिति ॥ व्यक्तेरिवेत्यर्थः । जात्यादिविशिष्टव्यक्तौ सेति मतेनाह ॥ जात्याकृतीति ॥ समभिव्याहारश्चाकाङ्क्षादि च तन्निरपेक्षेणैवेत्यर्थः । तत्सापेक्षत्वे सत्येवा-न्वयस्यान्यलभ्यत्वं स्यान्नचैवमित्यर्थः ।

न केवलं प्रतिबन्दीमात्रमित्याह ॥ प्रत्युतेति ॥ एतदपि पूर्वभङ्ग एव १‘‘किञ्च घटमित्यनेन’’ इत्यादिनोपपादितमिति भावः ॥ अत एवेति ॥ सामान्यान्वये शक्तिस्वीकारादेवेत्यर्थः ॥ एतदेवेति ॥ सामान्यान्वयशक्ति-रेवान्वयविशेषबोधकेत्येतदेवेत्यर्थः । कथमिदमुक्तार्थसंवादीत्यतोर्थमाह ॥ पदान्तरेति ॥ कुत एवमर्थान्तरकल्पनेत्यत आह ॥ शक्तिद्वयेत्यादि ॥

यद्यपि सुधायां जिज्ञासाधिकरणे ‘‘शक्तिश्चैवान्वित’’ इति श्लोक-व्याख्यावसरे पदानामौत्सर्गिकी सामान्यान्वये शक्तिः, पदान्तरसन्निधाना-च्चागन्तुकी विशेषविषया शक्तिः, पदान्तरे च तदाधानशक्तिरिति शक्तित्रयं कल्प्यमित्युक्तम् । तथाऽपि सहजशक्त्याधेयशक्त्यपेक्षया शक्तिद्वयेत्युक्त-मित्यदोषः । प्रामणिकत्वाद्गौरवं न दोषायेत्यत आह ॥ पदान्तरेति ॥ सुधेति ॥ ‘‘शक्तिश्चैवान्विते’’ इति श्लोकव्याख्यानसुधेत्यर्थः ।

------------------------------------------------------------------------

नन्वेवमप्यानयनान्वितो घटो..

## **तर्कताण्डवम्**

नन्वेवमप्यानयनान्वितो घटो घटान्वितमानयनमित्यन्वयरूपस्य विशेष्यरूपस्यार्थस्य च भेदेन तद्भेदनिबन्धनो वाक्यभेदः स्यादिति चेन्न । तथाऽपि चैत्रो घटमानयतीत्यत्र घटप्रातिपदिकस्य जात्यादि-विशिष्टव्यक्तिवाचित्वाज् जात्याकृत्यन्वितो घटः, प्रकृतिप्रत्ययार्थयोः पूर्वमन्वयाद् घटान्वितं कर्मत्वं, कर्मान्वितं चानयनं, आनयनान्विता च वर्तमाना कृतिः, कृत्यन्वितश्चैत्र इत्यन्वयरूपस्य विशेष्यरूपस्य चार्थस्य भेदेन वाक्यभेदः स्यात् ॥

इयांस्तु भेदः । मन्मते प्रकृतिप्रत्ययार्थयोरन्वयः शक्यः, तव त्वशक्योऽपि महावाक्यार्थभूतान्वयवत्सहकारिवशात् शाब्द इति ॥

ननु पदार्थस्थानीयानामुक्तानामन्वयानां भेदेऽपि तद् बोधमात्रेण नैराकाङ्क्ष्याभावेन घटकर्मकानयनानुकूलवर्तमानयत्नवांश्चैत्र इति वाक्यार्थभूतान्वयस्याभेदेनैकवाक्यत्वमिति चेत्समं ममापि ॥

### **न्यायदीपः**

बाधकान्तरमाशङ्कते ॥ नन्वेवमपीति ॥ तद्भेदेति ॥ अर्थभेद-निबन्धनः । अर्थैकत्वादेकं वाक्यमिति जैमिन्युक्तेरिति भावः ।

परमुखेन समाधिं वाचयितुं प्रतिबन्दीमाह ॥ तवापीति ॥ जात्या-कृत्यन्वितो घट इत्यादिप्रथमान्तस्य इत्यन्वयरूपस्येत्यनेनान्वयः ॥ पूर्वमिति ॥ क्रियान्वयात्पूर्वमित्यर्थः । पूर्वमन्वये सिद्धमर्थमाह ॥ घटान्वितं कर्मत्वमिति ॥ आनयतीत्यत्र प्रकृतिप्रत्यययोरन्वयमाह ॥ आनयनान्विता चेति ॥ प्रत्ययस्यैव लट्त्वाख्यातत्वरूपेण प्रतिपाद्यार्थयोरन्वयमाह ॥ वर्तमानेति ॥ कृतिरिति ॥ चैत्रपदसमभि-व्याहारलब्धार्थमाह ॥ कृतीति ॥

ननु न्यायमते अन्वयस्याशक्यत्वाद्वाक्यभेदो न दोषस्तव तु शक्य-त्वाद्दोष इति एतद्वैषम्यमप्रयोजकम् । शाब्दत्वस्य त्वयाऽप्यङ्गीकारादित्याह ॥ इयांस्त्विति ॥

परेणैव समाधिं वाचयति ॥ नन्विति ॥ समं ममापीति ॥ वाक्यार्थीभूतस्य पटानयनान्वयस्य एकत्वेनैकवाक्यत्वसम्भवादित्यर्थः ।

एतेन क्रियाकारकपदयोः प्रत्येकमितरान्वितस्वार्थबोधकत्वे वाक्यार्थ-द्वयधीप्रसङ्गादिति मण्युक्तं, कारकन्विता क्रिया क्रियाऽन्वितं च कारकमिति धीप्रसङ्गेन वाक्यभेदः स्यादिति शशधरोक्तं च प्रत्युक्तम् । क्रियाकारकान्वय-रूपवाक्यार्थस्यैकत्वेनैकवाक्यत्वोपपत्तेः । क्रियान्वितो घटो घटान्विता क्रियेति बोधस्य सर्वसाक्षित्वेनादोषापत्तेरिति ॥

------------------------------------------------------------------------

ननु ज्ञानस्य यद्विषयत्वेन जनकत्वं ..

## **तर्कताण्डवम्**

ननु ज्ञानस्य यद्विषयत्वेन जनकत्वं तन्मध्ये यद्यस्य विशेषणं तत्तत्र फलीभूते ज्ञाने तस्य विशेष्यं नेति नियमः, पुरुषस्य दण्ड इति ज्ञानं च न पुरुषविषयतया जनकं, किं तु दण्डविषयतया, तत्र च दण्डं प्रति दण्डत्वं विशेषणं, तस्य च न विपरिवृत्तिरिति चेन्न । भूतले घटाभाव इति ज्ञानेन घटाभाववद् भूतलमिति ज्ञानदर्शनात् । तत्राधिकरणज्ञानसाध्याभावज्ञाने भूतलज्ञानस्यापि हेतुत्वात् । न च परोक्षज्ञाने अयं नियमः । अप्रयोजकत्वात् । पर्वते वह्निव्याप्यो धूम इति परामर्शेनापि पर्वतो वह्निमानित्यनुमितिदर्शनाच्च ॥

### **न्यायदीपः**

गुणप्रधानाविपरिवृत्तौ जन्यजनकभावो नेत्येतत्परामर्शवादान्ते मण्युक्तरीत्या व्यभिचारीत्याह ॥ पुरुषस्येति ॥ व्यभिचारोद्धारं विवक्षा-मुखेनाशङ्कते ॥ नन्विति ॥ तस्य च न विपरिवृत्तिरिति ॥ दण्डीत्यत्र पुरुषं प्रति दण्डस्य विशेषणत्वेऽपि दण्डापेक्षया दण्डत्वस्य विशेषणत्वा-नपायाद् इति भावः । अयमपि नियमो नेत्याह ॥ भूतल इति ॥ अभाव-निर्विकल्पकानभ्युपगमेनाभाववद्भूतलमिति विशिष्टज्ञानं प्रत्यभावरूपविशेषण-ज्ञानस्य हेतुत्वात्तदर्थं भूतले अभाव इति विशेष्यतयाभावज्ञानानन्तरमेवाभाव-विशिष्टज्ञानमिति प्रामाण्यवादादौ तत्र तत्र मण्यादावुक्तत्वादिति भावः । अस्त्वेवं तावतोक्तस्य कथं व्यभिचार इत्यत आह ॥ तत्रेति ॥ तस्यैव विवरणमधिकरणेत्यादि ।

अभावज्ञान इति ॥ १पटाभाववद्भूतलमित्येवंरूपेऽभावविशिष्टज्ञान इत्यर्थः । अधिकरणज्ञानसाध्येति विशेषणं प्रागुक्तनियमभङ्गोपपादनायोक्तम् । भूतले घटाभावज्ञानं जनकं तच्च भूतलघटाभावोभयविषयकत्वेनैवाभाव-वद्भूतलमिति ज्ञाने हेतुरिति वाच्यम् । विशेषणज्ञानत्वेन हेतुत्वार्थमभाव-विषयकत्वस्याधिकरणज्ञानत्वेन हेतुत्वार्थं भूतलविषयकत्वस्यावश्यकत्वात् । एवं च जनकज्ञानस्य यद्विषयत्वेन हेतुत्वं तन्मध्ये एव विशेषणविशेष्यतया प्रतीतयोर्भूतलाभावयोर्जन्यज्ञाने विशेष्यविशेषणभावदर्शनमस्तीति कथं न नियमभङ्ग इति ॥ न च परोक्षेति ॥ इदं चापरोक्षज्ञानमिति भावः ॥ अप्रयोजकत्वादिति ॥ एतेन अभावबुद्ध्यन्यबुद्धावेवायं नियम इत्यपि प्रत्युक्तम् । २परोक्षादाविव सर्वत्रोपपत्तौ गुणप्रधानभावविपरिवृत्तौ न जन्यजनकभाव इति नियमग्राहकप्रमाणाभावादिति भावः । अत एव शाब्दबोध एवायं नियम इत्यपि प्रत्युक्तम् ॥ ३अप्रयोजकत्वादिति ॥ पर्वत इति ॥ जनकज्ञाने विशेषणत्वेन भातस्यापि पर्वतस्य जन्यानुमितौ विशेष्यत्वदर्शनेन परोक्षज्ञानेऽयं नियम इत्यपि नेत्यर्थः ।

[Load More](javaऽcriptःvoid(0))
