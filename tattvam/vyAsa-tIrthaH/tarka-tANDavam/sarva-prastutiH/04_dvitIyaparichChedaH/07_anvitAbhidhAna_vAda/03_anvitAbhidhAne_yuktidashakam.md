+++
title = "०३ अन्विताभिधाने युक्तिदशकम्"
upstream_url = "https://dvaitavedanta.in/category-details/12649/4780/sharav/taraka/thavat/anavat/anavat"
+++
## अथ मतम्– अस्त्येवान्वये शक्तिः..

**अथ अन्विताभिधाने युक्तिदशकम् ।**

## **तर्कताण्डवम्**

अथ मतम्–

अस्त्येवान्वये शक्तिः, किं तु सा स्वरूपसत्येव हेतुः, न तु ज्ञाता । पदार्थे शक्तिज्ञानादेवान्वयबोधोपपत्तेः ।

न च वैपरीत्यं शङ्क्यम् । अन्वयस्य पदार्थनिरूप्यत्वेन नागृहीत-विशेषणान्यायेन तत्रैव शक्तिग्रहस्य हेतुत्वात् । व्यवहारेण लिङ्गे-नान्विते शक्तिग्रहेऽपि गौरवान्यल्लभ्यत्वाभ्यामन्वयांशमपहाय पदार्थ-मात्रविषयत्वेनैव शक्तिग्रहस्य शाब्दबोधहेतुत्वकल्पनात् ॥

न चैवं पदार्थे ज्ञाता शक्तिरुपयोगिन्यन्वये त्वज्ञातेति शक्तिद्वित्वे गौरवमिति वाच्यम् । गुरुमते जातिविशिष्टव्यक्तिविषयायाः शक्ते-रेकत्वेऽपि जात्यंशमात्रे ज्ञातोपयोगित्ववदिहाप्यन्वितविषयायाः शक्तेरेकत्वेऽपि पदार्थांशमात्रे ज्ञातोपयोगित्वस्योपपत्तेः । अत एव कुब्जशक्तिवाद इति ।

### **न्यायदीपः**

१यत्तु मणौ पदशक्तिवादपूर्वपक्षे प्राभाकरमतानुवादप्रस्तावे जातिव्यक्तिज्ञानजनकत्वादुभयत्रापि शब्दशक्तिर् जात्यंशे सा ज्ञाता, व्यक्त्यंशे तु स्वरूपसती हेतुर् लाघवादिति कुब्जशक्तिवादस्त्वया नैयायिकेनाप्यन्वये कुब्जशक्तिस्वीकारादिति दृष्टान्तमुखेनान्वये कुब्जशक्तिरुपक्षिप्ता तां तन्माताभिमतोपपादनपूर्वमनुवदति ॥ अथ मतमित्यादिना ॥ कुत इत्यतोऽन्यतो लभ्यत्वान्न तत्र ज्ञातोपयुज्यत इत्याह ॥ पदार्थ इति ॥ वैपरीत्यमिति ॥ अन्वये ज्ञाता पदार्थे स्वरूपसतीति वैपरीत्यमित्यर्थः ॥ नागृहीतेति ॥ ‘‘नागृहीतविशेषणा विशेष्ये बुद्धिरुत्पद्यते’’ इति न्यायेन प्रथमोपस्थितपदार्थरूपविशेषणांश एव शक्तिग्रहस्य हेतुत्वादित्यर्थः । व्यवहारलिङ्गकान्वितशक्तिग्रहविरोध इत्यत आह ॥ व्यवहारेणेति ॥

ननूभयत्र शक्तेरेकत्वे ज्ञातत्वाज्ञातत्वयोर्विरोधेन शक्तिभेदे गौरवमिति शङ्कते ॥ न चेति ॥ शक्त्यैक्येऽप्यवच्छेदकभेदादविरोध इति सदृष्टान्तमाह ॥ गुरमत इति ॥ जात्यंश इति ॥ नागृहीतविशेषेणान्यायेनेति भावः ॥ ज्ञातोपयोगित्ववदिति ॥ जातिविशिष्टव्यक्तिज्ञानहेतुत्वं यथा तथेत्यर्थः । ज्ञाताया उपयोगित्वं ज्ञातोपयोगित्वं तद्वत्, ‘‘तदशिष्यं१ प्रमाणत्वात्’’ इतिवदयं निर्देशः साधुः । एवमग्रेऽपि ॥ अत एवेति ॥ अंशभेदेनाज्ञातत्वादेवेत्यर्थः ।

------------------------------------------------------------------------

उच्यते

## **तर्कताण्डवम्**

उच्यते । अस्मिन्नपि पक्षेऽन्विते प्राथमिकी व्युत्पत्तिरित्यादि सिद्धान्तसाधकं युक्तिषट्कं सुस्थिरमेव ॥ न चान्वये शक्तेः सत्त्व-मात्रेण तस्य शाब्दत्वं तस्याः प्रत्यासत्तित्वं च युक्तमिति वाच्यम् । शक्तिभ्रमेणाऽपि शाब्दयोर्भ्रमप्रमयोर्दर्शनेन शक्तिज्ञानस्यैव शाब्दत्वे तन्त्रत्वात् । प्रत्यासत्तित्वाच्च ॥ किं च धूमोस्तीति वाक्ये धूमशब्दस्य वह्नौ लक्षणारूपवृत्तिज्ञाने सत्येव शाब्दधीरन्यथानुमिति-रित्यन्वयांशे वृत्त्यज्ञाने कथमन्वयस्य शाब्दत्वम् ।

### **न्यायदीपः**

॥ सिद्धान्तसाधकमिति ॥ प्रागन्विते शक्तिरित्यत्रोक्तसाधकषट्क-मेवान्वयेऽपि शक्तिग्रहो हेतुरिति पक्षेऽपि समानमित्यर्थः । ननु यत् प्रागन्वयस्याशक्यत्वे तद्धियोऽशाब्दत्वमुक्तं, यच्च शब्दरूपकरण-स्यान्वयांशेऽप्रत्यासन्नत्वं स्यादित्युक्तं तद्द्वयमप्यन्वयांशे शक्तिग्रहस्य न हेतुत्वसाधकं, अन्यथैव तत्सिद्धेरिति शङ्कते ॥ न चान्वय इति ॥ भ्रमेणापीति ॥ स्वरूपसत्त्या एव शक्तेः शाब्दधीहेतुत्वे प्रत्यासत्तित्वे च तद्भ्रमेण शब्दभ्रमो न स्यात् । दृश्यते चायमतस् तज्ज्ञानमेव तत्र हेतुः । ज्ञातैव च सा तत्र प्रत्यासत्तिरित्यर्थः । क्वचिच्छाब्दप्रमाभ्रमयोर्दर्शनेनेति पाठः, स तु गाव्याद्यसाधुशब्दशक्तिग्रहे प्रमाया अपि दृष्टेस्तदभिप्रायः । केचित्तु यादृच्छिकप्रमाग्रह इत्याहुः ॥ एवं प्रागुक्तसाधकषट्कमध्येऽयुक्तत्वेन भ्रान्तं साधकद्वयमुपपाद्येदानीं १युक्तिं च चतुष्टयमधिकं विवक्षुर् अन्यत्र कप्तत्वाच्छक्तिस्थेऽपि तज्ज्ञानमन्वयांशेप्यावश्यकमित्याह ॥ किञ्चेति ॥ शाब्दधीविषयः स्वविषयशक्तिज्ञानविषयस् तज्जन्यज्ञानविषयत्वात् । न चासिद्धिः । पदार्थांशे शक्तिज्ञानस्य परेणापि हेतुत्वोपगमात् । न च दृष्टान्ताभावः ।

------------------------------------------------------------------------

अपि च परोक्षज्ञाने..

## **तर्कताण्डवम्**

अपि च परोक्षज्ञाने फलीभूतज्ञानविषयस्य सम्बन्धस्य जनकी-भूतज्ञानविषयत्वनियमेन शाब्दफलीभूतज्ञानविषयस्यान्वयस्य तज्जनकशक्तिज्ञानविषयत्वमावश्यकम् । भवति हि पक्षतदितर-साधारण्येन प्रवृत्तस्य वह्निधूमसामानाधिकरण्यविशेषरूपव्याप्तिज्ञानस्य पर्वतवह्निसम्बन्धोऽपि सामान्येन विषयः ॥

किं च यद्यन्वयांशे शक्तिज्ञानं न हेतुस्तर्हि घटमानयतीत्यादि-पदजातादिव, घटः कर्मत्वमानयनं कृतिरित्यादिपदजातादपि कथं नान्वयधीः । पदस्य पदार्थे शक्तेस्तत्स्मृतेस्तत्साध्याया अनन्वित-पदार्थस्मृतेः पदार्थेषु योग्यतादेश्च सत्त्वात् ॥ न च तत्राकाङ्क्षा नास्तीति वाच्यम् । अन्वयविशेषाकाङ्क्षादावहेतुभूतं सामान्याज्ञानं प्रत्यन्वय-सामान्यशक्त्यज्ञानस्यैव तन्त्रत्वात् ॥

न च तादृशं पदजातं शिलाशकलमङ्कुर इव क्रियाकारक-भावेनान्वयबोधे स्वरूपायोग्यं, तेन कदाऽप्यन्वयबोधादर्शनादिति वाच्यम् । एवं हि घटः कर्मत्वमित्यादिवाक्यं श्रुतवतोऽभिज्ञस्य नामविभक्तिधात्वाख्यातस्मरणादुत्पन्नान्वयबोधस्य प्रयोज्यवृद्धस्य व्यवहारं पश्यतो बालस्य घटः कर्मत्वमित्यादावेव व्युत्पन्नस्य ततोऽन्वयबोधो न स्यात् ।

न च शक्तिभ्रमरूपसहकारिवशादन्वयधीः । स्वरूपायोग्यस्य सहकारिशतसमवधानेऽपि कार्याजनकत्वात् । तस्मात्स्वरूपयोग्यमेव तद् बालं प्रत्यन्वयांशे शक्तिज्ञानरूपसहकारिसहितत्वादन्वयबोधकम् । अन्यं तु प्रति तद्रहितत्वान्नेत्यन्वयांशे शक्तिज्ञानसहकारिता सिद्धा ॥

### **न्यायदीपः**

परोक्षानुमानस्थे जन्यज्ञानविषयसम्बन्धस्य जनकज्ञानेपि विषयत्व-नियमादिति युक्त्यन्तरमाह ॥ अपि चेति ॥ सविकल्पकविषयसम्बन्धस्य निर्विकल्पकाविषयत्वात्परोक्षेत्युक्तम् । नियमेनेत्येतदसिद्धमित्यतो व्यनक्ति ॥ भवति हीति ॥ सामानाधिकरण्यविशेषेति ॥ अव्यभिचरित-सामानाधिकरण्येत्यर्थः ॥ सामान्येन विषय इति ॥ अन्यथा पर्वतीयधूम-दर्शनात् पर्वतीयवह्निज्ञानानुदयापत्तेरिति भावः ।

घटः कर्मत्वमित्यादावन्वयाप्रतीतिरप्यन्वयांशेऽपि शक्तिज्ञानस्य हेतुत्वे मानमित्याह ॥ किं च यदीति ॥ सामग्र्यभावान्नान्वयधीरित्यत आह ॥ पदस्येति ॥ तत्साध्यायाः शक्तिस्मृतिसाध्याया इत्यर्थः ॥ अनन्वितेति ॥ अन्वयाविषयकपदार्थस्मृतेरित्यर्थः । योग्यतादेरित्यादिपदेनाकाङ्क्षासत्त्योर्ग्रहः । सामान्याज्ञानम् अन्वयसामान्याज्ञानं प्रतीत्यर्थः ॥ शक्त्यज्ञानस्येति ॥ तथा च शक्तिज्ञानमाकाङ्क्षासद्भावार्थमवश्यमुपेयमिति भावः ।

योग्यता नेति शङ्कते ॥ न चेति ॥ शिलेति ॥ शिलाशकलमङ्कुरे यथा न योग्यं तथेत्यर्थः ॥ एवं हीति ॥ स्वरूपायोग्यत्व इत्यर्थः ॥ नामेति ॥ घटेति नाम, द्वितीया विभक्तिः, आनयेत्यानयनधातुः, लुप्ता-ख्याताख्यतिङ्प््रात्ययरूप‘हि’शब्द एतेषां स्मरणादित्यर्थः ॥ अन्वयेति ॥ घटकर्मकानयनरूपान्वयबोधस्येत्यर्थः ॥ इत्यादावेवेति ॥ स्मारितनाम-विभक्त्या व्यवहारहेतुत्वमजानतो घटः कर्मत्वमित्येतद्घटकर्मेत्यर्थे, आनयनं कृतिरित्येतदानयनं कुर्वित्यर्थे, शक्तमिति ज्ञानवत इत्यर्थः । ततः घटः कर्मत्वमित्यादिवाक्यादित्यर्थः । एतेनैवाकाङ्क्षभावोऽपि प्रत्युक्तः । अयोग्येपि वाक्येऽन्वयधीरन्यहेतुकेत्याशङ्क्याह ॥ न चेति ॥ तदिति ॥ घटः कर्मत्वमित्यादिवाक्यमित्यर्थः । ततश्च किं प्रकृत इत्यत आह ॥ बालं प्रतीति ॥

------------------------------------------------------------------------

किं च पदार्थांशे शक्तिज्ञानमपि ..

## **तर्कताण्डवम्**

किं च पदार्थांशे शक्तिज्ञानमपि पदार्थस्मृतिद्वारा शाब्दधीहेतुरिति ते मतम् । न च तत्स्मृतौ शक्तिरूपसम्बन्धस्य शक्तित्वेन ज्ञान-मपेक्षितं, तदभावेऽपि हस्तिरूपसम्बन्धिदर्शनजन्यं हस्तिपकस्मरणं प्रति सम्बन्धांशे ज्ञानस्य सम्बन्धत्वप्रकारकस्यैव हेतुत्वदर्शनात् । किं तु सम्बन्धत्वेनैव ज्ञानमपेक्षितम् । एवं चाकाशमस्तीति वाक्यादाकाशशब्दसमावायित्वेनाकाशस्मृतिमत आकाशशब्दे व्युत्पत्ति- हीनस्यापि पुंस आकाशास्तित्वबोधः स्यात् । न चात्र नामविभक्त्या-ख्यातयुक्ते स्वरूपायोग्यत्वं शङ्कार्हम् ॥

अथ सम्बन्धत्वप्रकारकज्ञानेनैवाकाशस्य स्मरणे सिद्धे अनुभवार्थं शक्तित्वेन ज्ञानमपेक्ष्यत इति चेत्तर्ह्यन्वयानुभवार्थं तत्रैव शक्तिज्ञाना-पेक्षेति मदिष्टसिद्धिः ॥

### **न्यायदीपः**

शक्तित्वेन शक्तिज्ञानस्या१नन्यथासिद्धत्वं चान्वयधीहेतुत्वे मानमित्याह ॥ किं चेति ॥ ते मतमिति ॥ सिद्धान्ते शक्तिज्ञानवाक्यार्थज्ञानयोर्मध्ये पदार्थस्मृतेरनभ्युपगमादिति भावः । अस्त्वेवं ततः किमित्यत आह ॥ एवं चेति ॥ सम्बन्धत्वेन शक्तिज्ञानस्य पदार्थस्मृतिहेतुत्वे सतीत्यर्थः ॥ आकाशास्तित्वबोधः स्यादिति ॥ शक्तित्वेन शक्तिज्ञानरूपकारणं विनान्यस्य पदार्थस्मृत्यादिरूपकारणस्य सर्वस्य सत्त्वादिति भावः । योग्यता-विरहादन्वयबुद्ध्यभाव इत्यत आह ॥ नचात्रेति ॥ आकाशमस्तीति वाक्य इत्यर्थः ॥ तर्हीति ॥ अनुभवार्थकत्वपक्षे केवलपदार्थे तदयोगेनान्वयसहित एवानुभवस्य वाच्यत्वेन तदर्थमेवान्वये शक्तिज्ञानमपेक्षितमित्युक्तं भवतीत्यर्थः ।

[Load More](javaऽcriptःvoid(0))
