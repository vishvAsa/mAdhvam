+++
title = "०१ सादृश्येनैव शक्तिव्याप्त्यादिग्रहणम्"
upstream_url = "https://dvaitavedanta.in/category-details/12666/4780/sharav/taraka/thavat/anagat/sathas"
+++
## ननु त्वन्मते सर्वगोव्यक्तिसङ्ग्राहकस्य ..

**अथ अनुगतजात्यभावेपि शक्तिव्याप्त्यादिग्रहणसमर्थनम् ।**

**सादृश्येनैव शक्तिव्याप्त्यादिग्रहणं**

## **तर्कताण्डवम्**

ननु त्वन्मते सर्वगोव्यक्तिसङ्ग्राहकस्य शक्यतावच्छेदकस्यैकस्य गोत्वस्याभावेन शक्तिग्रहकाले सर्वगोवव्यक्युपस्थित्यसम्भवात् कथं गोशब्दस्य सर्वगोव्यक्युपसंहारेण शक्तिग्रहः । तद्ग्रहे च कथं गोशब्दादपूर्वगोव्यक्तिधीः । एवं सर्वधूमाग्निसङ् ग्राहकयोर्व्याप्यत्व-व्यापकतावच्छेदकयोर्धूमत्वाग्नित्वयोः कार्यत्वकारणत्वावच्छेदकयो-रनुगतयोर् घटत्वदण्डत्वयोश्च अभावे कथं सर्वोपसंहारेण व्याप्तेः कार्यकारणभावस्य च ग्रहः । कथं च कारणाकारणविभागः । व्यक्त्यपेक्षया नियतत्वस्य रासभेऽपि सत्त्वाज्जात्यपेक्षया नियमस्य त्वन्मते दण्डादावप्यभावात् ॥

### **न्यायदीपः**

एवं शक्तिस्वरूपं निरूप्यावसरप्राप्तं तद् ग्रहप्रकारं–

‘‘इति व्युत्पत्तिरपि हि सादृश्येनैव गम्यते’’ ।

इत्यादिवैशेषिकाधिकरणानुव्याख्यानसुधयोः ‘‘समयप्रवृत्तौ तु सादृश्य-मुपधान’’मिति पद्धतौ चोक्तं समर्थयमानः सुधोक्तं पूर्वपक्षं सङ्क्षिप्यानुवदति ॥ ननु त्वन्मत इति ॥ अभावेनेति ॥ आगामिभङ्गे वक्ष्यमाणदिशेति भावः । अनुगतजातिपक्षे तु पुरोवर्तिचक्षुः संयुक्तघटादौ प्रत्यक्षावगतं घटत्वं प्रत्यासत्तीभूय स्वाश्रयभूतसमस्तघटव्यक्तीः प्रत्यक्षज्ञाने भासयतीति युगपदुप-स्थितानन्तव्यक्तिषु शक्तिग्रहः सुशक इति भावः । तुल्यन्यायविषयत्वादाह ॥ एवमिति ॥ व्याप्यत्वावच्छेदकव्यापकत्वावच्छेदकयोरित्यर्थः । धूमत्वाग्नित्वयोरित्यनन्तरम् एवमित्यनुषङ्गः ॥ सर्वोपसंहारेणेति ॥ सर्वेषां युगपदेकबुद्धिस्थत्वं सर्वोपसंहारः । तेन च धूमवह्निघटदण्डरूपसर्वव्यक्ति-निष्ठव्यापकभावग्रहः कार्यकारणभावग्रहो भवति स कथमित्यर्थः ।

मास्तु को दोषः पुरोवर्तिनोरेव व्याप्यादिभावग्रहोस्त्वित्यत आह ॥ कथं चेति ॥ उपलक्षणमेतत् । व्याप्याव्याप्यविभागश्च कथमित्यपि ध्येयम् । कार्यकारणविभागायोगं व्यनक्ति ॥ व्यक्तीति ॥ नियतपूर्ववृत्ति-त्वादिना हि कारणत्वादिकं वाच्यम् । तत्र नियमश्च दण्डे सति घटस् तदभावे तदभाव इति वाच्यः । स च दण्डघटरूपव्यक्तिमादाय चेत्तदा कस्मिंश्चिद् घटे जायमाने यत्र रासभोऽपि सन्निहितस्तत्र रासभे सति घट इत्यस्ति नियम इति रासभस्यापि कारणत्वग्रहः स्यात् ।

अथ– दण्डत्वावच्छिन्ने सति घटत्वावच्छिन्नमित्येवं नियमस्तु सिद्धान्तिनो मते न युक्तः । अनुगतदण्डत्वादेरभावात् । एवं व्याप्यत्वादि ग्रहेऽपि ज्ञेयम् । तथा च दण्डान्तरादौ कारणत्वाद्यग्रहेऽपि कारणत्वादि-स्वीकारे रासभादेरपि स्वीकारापत्तेः कारणाकारणादिविभागो न स्यादित्यर्थः ।

------------------------------------------------------------------------

किं च क्रियावत्त्वं न द्रव्यलक्षणम् अव्याप्तेः..

## **तर्कताण्डवम्**

किं च क्रियावत्त्वं न द्रव्यलक्षणम् अव्याप्तेः, न सत्त्वाश्रयत्वम् अतिव्याप्तेरित्यादिव्यवस्था न स्यात् । तत्तद्व्यक्तिमात्रविश्रान्त-द्रव्यत्वावच्छिन्नस्यैव लक्ष्यत्वात्तत्रच तत्तद्व्यक्तिनिष्ठायाः क्रियायाः सत्त्वेन लक्ष्यासङ् ग्रहरूपाया अव्याप्तेर् द्रव्यादिव्यक्तिषु प्रत्येकं विश्रान्तायाः सत्ताया गुणकर्माद्यवृत्तित्वेन लक्ष्यातिरिक्तसङ् ग्रहरूपाया अतिव्याप्तेश्चाभावात् । तस्मादनुगतजात्यनङ्गीकारे सर्वव्यवहारविलोपः स्यादिति ॥

उच्यते ।

अनुगतजातेरभावे किं शक्यव्याप्यादिरूपसर्वव्यक्त्युपस्थितिरेव न सम्भवतीत्युच्यते, किं वा तत्सम्भवेऽपि क्रोडीकारकस्यैकस्य गोत्वधूमत्वादेरभावे सर्वगोव्यक्त्याद्युपसंहारेण शक्तिव्याप्त्यादिग्रहो न सम्भवतीति ।

नाद्यः । त्वन्मते सामान्यप्रत्यासत्तिभूतेन शक्यत्वव्याप्यत्वा-वच्छेदकेनैकेन गोत्वेनेव मन्मतेप्युपदेशव्यवहारभूयोदर्शनादिना शक्तिव्याप्यादिग्रहकाले उपस्थितगवादिव्यक्तिविशेषधर्मिकेणातीता-नागतगवादिसकलव्यक्तिप्रतियोगिकेनैकेन सादृश्येनातीतानागतसकल-शक्यव्याप्यादिव्यक्तीनामुपस्थितिसम्भवात् ।

इयांस्तु भेदः । त्वन्मते जातिरतीताद्याश्रिता, मन्मते तु सादृश्यं ध्वंसादिवत्प्रतियोगित्वेन तत्तत्सम्बद्धमिति ।

युक्तं च तदनाश्रितत्वेऽपि संस्कारवत्प्रत्यासत्तित्वेन तदुप-स्थापकत्वम् । प्रत्युत त्वन्मते एवातीतादेरसत्त्वाज् जात्याश्रयत्व-मयुक्तम् ॥

### **न्यायदीपः**

अनुगतजात्याभावे दोषान्तरमाह पूर्ववादी ॥ किं चेति ॥ गगनादाव-भावादाह ॥ अव्याप्तेरिति ॥ गुणकर्मादावपि भावादाह ॥ अतिव्याप्ते-रिति ॥ इत्यादीत्यादिपदेन द्रव्यत्वपृथिवीत्वादेः सामान्यविशेषव्यवस्था न स्यादिति, केचिच्छब्दा एकैकार्थाः केचित्त्वक्षादिशब्दा नानार्था इत्यादि-व्यवस्था न स्यादिति गृह्यते । एकानेकप्रवृत्तिनिमित्तकत्वादेकार्थकत्वादेरिति भावः । कुतो न स्यादित्यतः क्रमेण व्यनक्ति ॥ तत्तदिति ॥ अव्याप्तेरिति ॥ अभावादित्यन्वयः ।

॥ व्याप्त्यादीति ॥ कारणमादिपदार्थः । भूयो दर्शनादिनेत्यादिपदं पूर्वेणाप्यन्वेति । इयं गौरिति व्यक्तिविशेष उपदेशेन गामानयेत्यादि-वृद्धव्यवहारेण तत्रान्वितादिपदोपपत्तावुपमानकोशादिना शक्तिग्रहकाले भूयोदर्शनेन व्याप्तिग्रहकाले अन्वयव्यतिरेकदर्शनेन कारणत्वग्रहकाल इत्यर्थः ॥ सादृश्येनेति ॥ सादृश्यं च पदार्थान्तरम् । न त्वनुगतजातिघटित-मूर्तिकमिति भावः । व्याप्त्यादीत्यादिपदेन कारणव्यक्तिग्रहः । उप-स्थापकतायामविशेषद्योतनायाह ॥ इयांस्तु भेद इति ॥ इयानेव भेद इत्यर्थः । अतीतादेः कथं प्रतियोगित्वं नाम धर्मः । आश्रयाभावादित्यत उक्तम् ॥ ध्वंसादिवदिति ॥ प्रागभाव आदिपदार्थः । तथात्वे ध्वंसादेरपि तत्प्रतियोगिकत्वं न स्यादिति भावः ।

नन्वतीताद्यनाश्रितं पुरोवर्तिमात्राश्रितं सादृश्यं कथमतीताद्युपस्थापये-दित्यत आह ॥ युक्तं चेति ॥ संस्कारवदिति ॥ प्रत्यभिज्ञायां चन्दन-खण्ड इत्याद्युपनीतभानादौ च संस्कारस्यान्तः करणाद्याश्रितस्यापि यथा चक्षुरादिप्रत्यासत्तित्वं तथेत्यर्थः । एतच्च स्वमतावष्टम्भेनोक्तम् । परमते तु ज्ञानवदिति बोध्यम् । आत्मसमवेतस्यापि तत्तादिस्मृतिरूपज्ञानस्य प्रत्यभिज्ञादौ चक्षुरादिप्रत्यासत्तित्वं तथेति ध्येयम् । सामान्यप्रत्यासत्तिपक्ष एवोपस्थितिर्दुर्घटेत्याह ॥ प्रत्युतेति ॥

------------------------------------------------------------------------

ननु त्वन्मते सादृश्येनातीतादेः ..

## **तर्कताण्डवम्**

ननु त्वन्मते सादृश्येनातीतादेः प्रतियोगित्वरूपसम्बन्धो नानेति चेत्किं तावता । न ह्येकस्मिन् ज्ञाने एक एव सम्बन्धो हेतुरिति नियमः । समूहालम्बनज्ञाने रूपी घट इत्यादौ च तदभावात् । घटरूपरूपत्वैः सह सन्निकर्षाणां भेदात् ।

किं च समवायाभेदवादिनस् तवापि मते गोत्वादिसमवाय-स्याश्वादावपि सत्त्वादाधाराधेयत्वमात्रस्य सर्वाधारे कालादावपि सत्त्वात्स्वरूपसम्बन्धरूपविशेषणता विशेष एव गौरित्यादि-धीनियामक इति वाच्यम् । स च तत्तद्व्यक्तिरूपोनन्त एवेति समम् । स च सम्बन्धः स्वरूपसन्नेव प्रत्यासत्तिर् न तु ज्ञात इत्यात्माश्रय-परिहारोप्यावयोः समानः ॥

### **न्यायदीपः**

ननु– पुरोवर्तिधर्मिनिष्ठसादृश्यप्रतियोगित्वमतीतादिषु सर्वत्र नानुगत-मेकमस्ति । तथात्वे गोत्वादेरेव तथात्वोपपत्तौ किमेतत्कल्पनया । वक्ष्यमाणानुगतपक्षदोषग्रासाच्च । अतो यावन्ति प्रतियोगीनि तावस्तु प्रतिोयोगित्वान्यपि तावन्त्येवेति भिन्नभिन्नानि । तथा चानन्तप्रतियोग्यनु-योगिभावरूपसम्बन्धैरनन्तप्रतियोगिवस्तूनि युगपत्कथमुपस्थापयेदिति भावेन शङ्कते ॥ नन्विति ॥ सम्बन्धानेकत्वं युगपदुपस्थितौ न प्रतिबन्धकं व्यभिचारादित्याह ॥ किन्तावतेत्यादिना ॥

समूहालम्बनज्ञानस्थे घटपटादिसंनिकर्षाणामन्यान्यत्वं स्पष्टमित्युपेक्ष्य रूपीत्यादिज्ञाने तद्व्यनक्ति ॥ धटेति ॥ संयोगसंयुक्तसमवायसंयुक्त-समवेतसमवायरूपसन्निकर्षाणामित्यर्थः । इदं च सम्बन्धनानात्वं सामान्यप्रत्यासत्तिपक्षेऽपि सममेवेत्याह ॥ किं चेति ॥ पुरोवर्तिनिष्ठस्य गोत्वस्यातीतादिव्यक्तिभिः समवाय आधाराधेयभावो वा जातौ व्यक्ते-र्व्यावर्तकतया विशेषणत्वेन स्वविशेषणत्वरूपो वा सम्बन्धो वाच्यः ।

तत्राद्य आह ॥ समवायेति ॥ एक एव समवायो न तु संयोग-वन्नानेति पक्षे सर्वव्यक्तिभिर्जातेरेक एव सम्बन्ध इति युगपत्सर्वोपस्थितिः सम्भवति । तथाऽपि गोत्वेन सर्वगोव्यक्त्युपस्थितिवदश्वादिव्यक्त्युपस्थितिरपि स्यात् । गोत्वसमवायस्यैकत्वेनाश्वादावपि गोत्वसमवायस्य समवाय-भङ्गोक्तरीत्या सत्त्वादित्यर्थः ।

द्वितीय आह ॥ आधारेति ॥ कालादाविति ॥ तथा च गोत्वेन देशकालयोरप्युपस्थितिः स्यादिति भावः । तृतीयः परिशिष्यत इति भावेनाह ॥ स्वरूपेति ॥ गौरित्यादीति ॥ अतीतानागतसर्वगोविषयकधी-नियामकमिति वाच्यमित्यर्थः ।

ननु– प्रतियोगिनामुपस्थितावेव प्रतियोग्यनुयोगिभावरूपसबन्धज्ञानं सम्बन्धज्ञोन च प्रतियोगिनामुपस्थितिरिति प्रतियोगिनां ज्ञाने प्रतियोगिनां ज्ञानं कारणमित्यापन्नम्, सम्बन्धस्य स्वरूपत्वादित्यतः स्वरूपसन्नेव सम्बन्धः प्रतियोग्युपस्थितिहेतुः, न ज्ञातः, येनात्माश्रयः स्यात्, अन्यथा तवप्ययं दोषः स्यादिति भावेनाह ॥ स चेति ॥ विशेषणताविशेषरूपः प्रतियोग्यनुयोगिभावरूपश्चेत्यर्थः ।

------------------------------------------------------------------------

ननु पुरोवर्तिगोव्यक्तौ मन्मते गोत्वमिव ..

## **तर्कताण्डवम्**

ननु पुरोवर्तिगोव्यक्तौ मन्मते गोत्वमिव त्वन्मते तस्याः स्वगत-सादृश्यप्रतियोगित्वं नेति कथं तस्मादुपस्थिरिति चेन्न । तस्याः प्रत्यभिज्ञायामिदमंशस्येवेन्द्रियसंयोगादिनैवोपस्थितेः ।

अपि च– त्रिविक्रम एकेन पादेनोर्ध्वलोकमन्येन अधरलोकमिव सादृश्यं प्रतियोगित्वरूपसम्बन्धेनातीतादिकं धर्मित्वरूपसम्बन्धेन पुरोवर्तिनमपि स्पृशति । न चैवं वैरूप्यम् । उभयानुगतस्य निरूपकत्वस्यैकरूपत्वात् ।

### **न्यायदीपः**

सामान्यप्रत्यासत्त्या साम्यं सादृश्यप्रत्यासत्तेरयुक्तम् । गोत्वस्य पुरोवर्तिव्यक्त्याऽतीतादिव्यक्तिभिश्च विशेषणतारूप एव सम्बन्ध इति युक्तम् । तत्र गोत्वं १पुरोवर्तिनः येन रूपेण सम्बद्धं तेनैव रूपेणातीतादिभिरपि सम्बद्धमिति पुरोवर्तिव्यक्तिमतीतादिव्यक्तिं युगपदुपस्तापयतीति, सादृश्यं तु पुरोवर्तिना धर्मित्वेन सम्बद्धमतीतादिभिः प्रतियोगित्वेनेति २वैरूपात्कथं युगपत्सर्वमुपस्थापयेदिति भावेन शङ्कते ॥ नन्विति ॥ मन्मतेे तार्किकमत इत्यर्थः ।

॥ स्वगतेति ॥ पुरोवर्तिव्यक्तिनिष्ठं यत्सादृश्यं तत्प्रतियोगित्वं नास्ति । किं तु धर्मित्वमेव । प्रतियोगित्वं त्वतीतादावेवेत्यर्थः ॥ तस्या इति ॥ पुरोवर्तिन्या इत्यर्थः ॥ इदमंशस्येवेति ॥ तत्तांश एव चक्षुषः संस्कारस्य ज्ञानस्य वा प्रत्यासत्तित्वेनेदमंशे संयोगादेरेव लौकिकविन्निकर्षस्य प्रत्यासत्तित्वेन सम्बन्धद्वयेनाप्युभयविषयकमेकं प्रत्यभिज्ञानं यथा जायते तथैव संयोगसादृश्यरूपसम्बन्धाभ्यां पुरोवर्तितदन्यसर्वविषयकमेकं ज्ञानं भवत्येवेति भावः ॥

नन्वथाप्येकरूपसम्बन्धो न लभ्यत इत्यत आह ॥ अपि चेति ॥ उभयेति ॥ पुरोवर्तिन्यतीतादौ च गतस्य निरूपकत्वस्येत्यर्थः । सादृश्यस्य धर्मिप्रतियोग्युभयनिरूप्यत्वादिति भावः । अतीतादौ पुरोवर्तिनि च निरूपकत्वमस्तीत्येतावतैवानुगतस्येत्युक्तम् । न त्वेकं व्यासज्यवृत्तितया अस्तीति भ्रमितव्यम् । तथात्वेऽनुगतजात्यपाकरणायोगात् ।

------------------------------------------------------------------------

अपि च सादृश्येञ्जनादिवत्सहकारित्वमात्रेण प्रत्यासत्तिशब्दः

## **तर्कताण्डवम्**

अपि च सादृश्येञ्जनादिवत्सहकारित्वमात्रेण प्रत्यासत्तिशब्दः । अत एव पद्धतावतीतादिज्ञानं भूयोदर्शनादि सहकारिसामर्थ्येनेत्युक्तम् । न हि न्यायमतेऽप्यनुगतजातौ संस्कारे व्यवसाये योगजधर्मे भ्रान्तिहेतौ दोषे च मुख्यं प्रत्यासत्तित्वमस्ति । नवा योगजधर्मादेरतीतादिना सम्बन्धो ऽस्ति ।

पद्धतावपि भूयोदर्शनादिजानितसंस्कारसचिवमिन्द्रियं स्वसन्निकृष्ट- व्यक्तिनिष्ठसादृश्यप्रतियोग्यतीतादिग्राहकमित्येव विवक्षितत्वान्नानु-व्याख्यानोक्तसादृश्यत्यागः । अन्यथा विसदृशस्यापि ग्रहणापातात् । सादृश्यमुपधानमिति स्ववचनविरोधाच्च ॥

### **न्यायदीपः**

ननु– निरूपकत्वमपि नैकरूपम् । क्वचिद्धर्मित्वेन क्वचित्प्रतियोगि-त्वेनेति नानैव । शब्दानुगतिमात्रस्यातिप्रसङ्गादित्यत आह ॥ अपि चेति ॥ वर्तमानसन्निकृष्टमात्रग्राहिप्रत्यक्षं कथमतीताद्यास्पदां व्याप्तिं गृह्णीयादिति चेन्न । सहकारिसामर्थ्येन करणानां शक्त्यन्तराविर्भावस्य बहुमुपलम्भादिति वाक्यमर्थतो निष्कृष्याह ॥ पद्धतावित्यादिना ॥ अस्य वाक्यस्य वक्ष्य-माणदिशा सादृश्यपर्यन्तत्वाद्भवत्युपष्टम्भकमिति भावः ।

कुत एवं सामान्यप्रत्यासत्तिरेवोपेयतामित्यत आह ॥ न हीति ॥ संस्कार इति ॥ संस्कारपदं ज्ञानपरम् । ज्ञानस्यैव प्रत्यभिज्ञादौ प्रत्यासत्ति-त्वोपगमात् । प्राभाकरादिमतेन वा संस्कार इत्युक्तिः । अनुव्यवसायेन बाह्मार्थविषयीकरणे व्यवसायस्य प्रत्यासत्तित्वाद्व्यवसाय इत्युक्तम् ॥ योगजधर्म इति ॥ नित्यानुमेयादिज्ञाने तस्य प्रत्यासत्तित्वात् ॥ मुख्यमिति ॥ संयोगादिरूपलौकिकसन्निकर्षस्येव उभयसम्बन्धत्वरूप-मित्यर्थः । पद्धतिवाक्यं कथमुक्तार्थोपष्ठम्भकमित्यत आह ॥ पद्धतावपीति ॥

‘‘इति व्युत्पत्तिरपि हि सादृश्येनैव गम्यते ।

इत्याद्यनुव्याख्यानोक्तस्येत्यर्थः ॥ अन्यथेति ॥ सादृश्यविवक्षाभाव इत्यर्थः ॥ स्ववचनेति ॥ अन्यथेऽत्यनुषङ्गः । ‘‘व्यक्तय एव वाच्याः । समयप्रतिपत्तौ तु सादृश्यमुपधान’’मिति पद्धत्युक्तशब्दपरिच्छेदगत-वचनविरोधादित्यर्थः । न च शक्तिग्रह एव सादृश्यमुपधानमित्युक्तं न तु व्याप्तिग्रह इति वाच्यम् । तुल्यन्यायत्वादिति भावः ।

------------------------------------------------------------------------

ननु तथाऽपि गवयोपि गोसादृश्यप्रतियोगीति..

## **तर्कताण्डवम्**

ननु तथाऽपि गवयोपि गोसादृश्यप्रतियोगीति तस्याप्युपस्थितिः स्यादिति चेत्तवाप्युपमितौ गोसदृशपश्वन्तरस्य गवयशब्दवाच्यताधीः स्यात् । अयं गौरित्युपदेशे च गोगतद्रव्यत्वादिजात्यन्तरस्य धीः स्यात् ॥

यदि च तत्रावापोद्वापाभ्यामन्तरङ्गस्य सादृश्यस्य गोत्वादिजातेश्च ग्रहस्तर्हीहापि गवयादिव्यावृत्तमन्तरङ्गं सास्नादिमत्त्वगोत्वादि-प्रयुक्तसादृश्यं प्रत्यासत्तिः । तस्माञ्जातिवत् सादृशस्यापि पुरोवर्तिपिण्ड-निष्ठस्येन्द्रियसन्निकृष्टस्योक्तसम्बन्धेनातीताद्युपस्थापकत्वं युक्तमेव ॥

एतदेवाभिप्ररोत्योक्तं सुधायां सादृश्यस्य व्यावृत्तत्वेऽपि प्रतियोगि निरूप्यत्वेनानुगतफलसाधकत्वानुभवादिति । अनुगतफलं सर्व-व्यक्त्युपस्थितिः ।

नापि शक्तिव्याप्त्यादिग्रहो न सम्भवतीति द्वितीयः । त्वन्मत एकया जात्येव मन्मतेप्युक्तरीत्या सर्वव्यक्तिसम्बन्धिना एकेन सादृश्येन क्रोडीकृतासुव्यक्तिषु शक्तिव्याप्त्यादिग्रहसम्भवात् ॥

### **न्यायदीपः**

सादृश्यस्य सहकारित्वेन प्रत्यासत्तित्वेन वा यथाकथञ्चित्स्वनिरूपक-सर्वोपस्थापकत्वेन अतीतादिसर्वोपस्थितावुपेतायां ‘‘न च वाच्यं गोसादृश्य-मश्वेप्यस्तीति तत्रापि गोशब्दवाच्यताऽनुमानप्रसङ्ग’’ इत्यादिना सुधोक्ताति-प्रसङ्गशङ्कोत्तरे व्यनक्ति ॥ नन्वित्यादिना ॥ गोनिष्ठसादृश्येत्यर्थः ॥ उपमिताविति ॥ गोसदृशो गवय इत्यतिदेशवाक्यं श्रुतवतो वनं गतस्य गोसादृश्यविशिष्टपिण्डदर्शनात्तस्मिन् पिण्डे गवयशब्दवाच्यत्वविषयकोप-मितिर्जायत इति मते गोसदृशे गवयभिन्ने पश्वन्तरे यत्किञ्चिद्गोसादृश्य-विशिष्टत्वदर्शनेन तस्मिन् गवयशब्दवाच्यत्वोपमितिः स्यादित्यर्थः । वाच्य-ताधीर् वाच्यत्वभानम् । उपमितिः स्यादिति योजना । प्रत्यक्षोपदेशेऽपि परस्यातिप्रसङ्गमापादयति ॥ अयमिति ॥ पुरस्थिते गोपिण्डे गौरित्युपदेशे गोत्वावच्छेदेन गोशब्दवाच्यत्वं गृह्णाति । तन्न स्यात् । किं तु गोत्वादिव्यापकबहिरङ्गद्रव्यत्वं पृथिवीत्वादिनैव १वाच्यत्वधीः स्यादित्यर्थः ।

तेनैव समाधिं वाचयति ॥ यदि चेति ॥ अवापः प्रक्षेपः । उद्वाप उद्धारः । यत्किञ्चित्सदृशे महिष्यादौ गवयपदव्युत्पत्तिग्रहे सति महिषमान-येत्यादिव्यवहारे गवयपदस्योद्वापो महिषपदस्य आवापोस्ति स न स्यात् । तथा गवयानयनादौ गवयमानयेत्युच्यते तत्र गवयपदस्यावापोस्ति पदान्तरस्योद्वापः स न स्यात् । अतः पदन्तरावापोद्वापदर्शनेनान्तरङ्गमेव सादृश्यमुपमितौ नियामकम् । अयमित्याद्युपदेशेऽपि घटाद्युपदेशेऽपि घटाद्यानयने गामानयेत्यादिप्रयोगादर्शनादन्तरङ्गं गोत्वमेवावच्छेदकं गृह्णातीति यद्युच्यत इत्यर्थः ।

॥ सुधायामिति ॥ वैशेषिकाधिकरणसुधायाम् ॥ उक्तरीत्येति ॥ व्याप्त्यादिग्रहणकाल इत्यादिनोक्तरीत्येत्यर्थः ॥ सम्बन्धिनेति ॥ निरूपकत्वेन रूपेण पुरोवर्त्यतीदिरूपसर्वव्यक्तिसम्बन्धिनेत्यर्थः ॥

------------------------------------------------------------------------

इयांस्तु विशेषः

## **तर्कताण्डवम्**

इयांस्तु विशेषः । त्वन्मते गोत्वं ज्ञातं सत्प्रत्यासत्तिः, मन्मते तु सादृश्यमज्ञातमेव प्रत्यासत्तिः । एवं त्वन्मते गोत्वं शक्तिग्रहे विशेषणत्वाच्छब्दज्ञाने विषयत्वेन प्रविशति । मन्मते तु सादृश्यं प्रत्यासत्तिमात्रत्वान्न तत्र प्रविशतीति गोशब्दाद् गोसदृश इति धीर्न भवतीति । गुण एव चाज्ञातकारणे प्रत्यासत्तेर१ज्ञायमाना एव प्रत्यासत्तित्वं स्वसाध्यज्ञाने विषयत्वेनाननुप्रवेशश्च । प्रत्यासत्तौ संयोगादौ तथा दर्शनात् ।

न चैवं सादृश्येन मुण्डितव्यक्तीनामेवोपस्थापनात् शक्तिग्रहकाले गोत्वप्रकारिकोपस्थितिर्नेति शब्दबोधोऽपि गोत्वप्रकारको न स्यादिति शङ्क्यम् । त्वन्मते २अन्यत्रादृष्टस्यापि प्रत्यासत्तेः स्वप्रकारक-धीजनकत्वस्वभावस्येव मन्मतेऽपि सादृश्यरूपप्रत्यासत्तेः स्वप्रयोजक-गोत्वादिप्रकारकधीजनकत्वस्वभावस्य फलबलेन कल्पनात् ॥

### **न्यायदीपः**

नन्वेवं जातेरिव सादृश्यस्यापि शाब्दधीविषयत्वप्रसङ्गेन गोशब्दाद्गोसदृश इति धीः स्यादित्यत आह ॥ इयांस्त्विति ॥ विशेषणत्वादिति ॥ विशेषणतया विषयत्वादित्यर्थः । मन्मते त्वित्यनन्तरं शक्तिग्रह इत्यनुषङ्गः ॥ प्रत्यासत्तिमात्रत्वादिति ॥ विशेषणतया विषयत्वाभावादिति मात्रपदार्थः ॥

ननु कथमज्ञातस्य प्रत्यासत्तित्वं, अनुमानशब्दस्थे व्याप्तिशक्त्यो-र्ज्ञातयोरेवानुमेयवाक्यार्थयोरुपस्थितप्रत्यासत्तित्वदर्शनादित्यतो ज्ञातकरणे तथात्वेऽप्यज्ञातकरणप्रत्यक्षेऽज्ञातस्यैव तद्युक्तमित्याह ॥ गुण एव चेति ॥ अननुप्रवेशश्च गुण एवेत्यन्वयः ।

नन्वलौकिकसन्निकर्षे ज्ञातस्यैव प्रत्यासत्तित्वमिति नियम इति चेन्न । हेत्वभावात् । प्रत्यभिज्ञायां सुरभिचन्दनमित्याद्युपनीतभानादौ ज्ञानस्या-ज्ञातस्यैव विशेषणीभूततत्ताद्यंशे प्रत्यासत्तित्वोपगमाच्च । रजतत्वाद्यारोपांशे दोषस्याज्ञातस्यैव प्रत्यासत्तित्वाच्चेति भावः ॥

गोपदाद्गोसदृश इति धीः स्यादिति दोषाभावेपि गोत्वविशिष्टगोधीर्न स्यादित्याशङ्क्य निराह ॥ न चैवमिति ॥ जातेरप्रत्यासत्तित्व इत्यर्थः ॥ मुण्डितेति ॥ गोत्वादिजातिम्बिनाकृतेत्यर्थः ॥ अन्यत्रेति ॥ संयोगादि- लौकिकसन्निकर्षस्थे व्याप्तिशक्तिज्ञानयोगजधर्मरूपप्रत्यासत्तिस्थे चेत्यर्थः ।

॥ प्रत्यासत्तेरिति ॥ सामान्यलक्षणप्रत्यासत्तेरित्यर्थः । गोत्व-रूपसामान्यप्रत्यासत्त्योपस्थितानां गोव्यक्तीनां गोत्वेनैवोपस्थिते-स्त्वयाऽङ्गीकारादिति भावः । सादृश्यं हि पदार्थान्तरमपि गोत्वघटत्वादि-प्रयुक्तमित्युपगमात्स्वप्रयोजकेत्युक्तम् ॥ फलेति ॥ सादृश्यनिरूपकतयोप-स्थितानामपि गोत्वेनैवोपस्थितिरूपफलबलेनेत्यर्थः ।

------------------------------------------------------------------------

यद्वा तवेव ममापि पुरोवर्तिगोवर्तिगोत्वं ज्ञातमेव प्रत्यासत्तिः

## **तर्कताण्डवम्**

यद्वा तवेव ममापि पुरोवर्तिगोवर्तिगोत्वं ज्ञातमेव प्रत्यासत्तिः । किं तु तव तदेकमिति स्वविशिष्टव्यक्त्युपस्थापकम् । मम तु नानेति स्वनिष्ठसादृश्यप्रतियोगिगोत्वान्तरविशिष्टोपस्थापकमिति भेदः ॥

एतदेवाभिप्ररोत्योक्तं सुधायाम्– ‘‘तैस्तैर्व्यावृत्तैर्द्रव्यगुणकर्म-सामान्यैर्निमित्तैः’’ इति ।

अनेन प्रवृत्तिनिमित्तज्ञानं द्रव्यगुणादीनामननुगमेऽपि दण्डिशुक्लादि-शब्दानामिव गोत्वादिजातेरननुगमेऽपि गवादिशब्दानां व्युत्पत्तिरस्तु ॥

न च तत्रापि दण्डत्वादिकमनुगतमिति वाच्यम् । तथाऽपि निमित्तदण्डादेरननुगमात् । न हि पितुः पाण्डित्येन पुत्रः पण्डितो भवतीति सूचितम् ॥

### **न्यायदीपः**

अन्यत्राकप्तस्वभावान्तरकल्पने गौरवं मन्वान आह ॥ यद्वेति ॥ तर्हि किं सादृश्येनेत्यत आह ॥ किं त्विति ॥ स्वनिष्ठेति ॥ पुरोवर्तिगोत्व-निष्ठेत्यर्थः ॥ सुधायामिति ॥ तेते व्यावृत्ताकारास् तैस्तैर्द्रव्यगुण कर्म-सामान्यैर्निमित्तैस् तत्तच्छब्दवाच्या इति सुधायामित्यर्थः ॥

अत्रायमर्थोऽभिमतः । पुरोवर्तिनिष्ठदण्डादिरूपद्रव्यगुणकर्मसामान्यनिष्ठ-सादृश्यप्रतियोगि तयोपस्थितैर्द्रव्यगुणकर्मसामान्यैर्निमित्तैर्युक्ता दण्ड्यन्तर-गुण्यन्तरादिपदार्था दण्डी गुणी शुक्ल इत्यादिशब्दवाच्यतया ग्राह्या इति ॥

नन्वस्मिन् पक्षे– सुधावाक्ये सामान्यैर्निमित्तैरित्येव वाच्यं तावताऽपि मुण्डितगोव्यक्तिधीर्गोपदात्स्यादिति प्रस्तुतदोषस्यापरिहाराद् द्रव्यगुणकर्मे-त्युक्तिर्व्यर्थेत्यत आह ॥ अनेनेति ॥ १द्रव्यत्वादिपदोपादानेनेत्यर्थः । इति सूचितमित्यन्वयः ॥ प्रवृत्तीति ॥ दण्डी शुक्लः पटश्चलति गौरिति दण्डशुक्ल इत्यादिशब्दप्रवृत्तिनिमित्तानामित्यर्थः ।

॥ तत्रापीति ॥ दण्ड्यादिशब्दशक्तिग्रहस्थेऽपीत्यर्थः । निमित्तस्य दण्ड्यादिशब्दनिमित्तस्येत्यर्थः । दण्डत्वादेरनुगमेन दण्डादेरनुगतिर्नेत्ये-तद्व्यनक्ति ॥ न हीति ॥

------------------------------------------------------------------------

नन्वेवं सादृश्यस्यैकत्वेऽपि तस्य शक्तिग्रहे..

## **तर्कताण्डवम्**

नन्वेवं सादृश्यस्यैकत्वेऽपि तस्य शक्तिग्रहे विषयत्वेनाननु-प्रवेशादनुप्रविष्टानां च गोत्वादीनां व्यक्तिवदनेकत्वेनैकस्य शक्तिग्रह-विषयतानियामकस्याभावादनियमः स्यादिति चेन्न । शक्तिग्रहस्य विषयानियमो हि न तावदश्वादेरपि शक्यत्वम् । अनेकैरपि शक्तिग्रहे प्रकारभूतैरन्योन्यं सदृशैर्गोत्वैस्तन्निवारणात् । न ह्यनेकनियतमनियतं भवति ॥

नापि समूहादिशब्देष्विव गवामेव समुदायत्वेन शक्यत्वम् । प्रत्येकमानयनादिव्यवहारदर्शनेन तत्तन्निष्ठगोत्वावच्छेदेन प्रत्येकं शक्तिग्रहात् ॥

नापि गोष्वेव केषांचित्त्यागेन शक्यत्वम् । शक्तिग्रहकाले उपस्थितसर्वमध्ये केषांचित्त्यागे हेत्वभावात् ।

नापि १गोष्वेवानभिमतकेषाञ्चित्त्यागेनानभिमतगवान्तरस्यापि शक्यत्वम् । सर्वगोव्यक्तिषु शक्तिग्रहेऽनभिमतव्यक्तेरेव अभावात् । तत्सत्त्वे तेनैव नियमात् ॥

अत एवानुव्याख्याने–

‘‘सर्वेषु युगपच्छब्दः सदृशेषु प्रवर्तते’’ ।

इत्यनेन प्रकरणादेरसत्त्वे साधारण्यमुक्त्वा

‘‘तथाऽपि प्राप्तितस्त्वेकवचनाच्च विशेषतः ।

विशेषावगतिश्च स्याच्छक्तिः सादृश्यगा यतः’’ ॥

इत्यनेन तत्सत्त्वे नियम उक्तः । अत्र च योग्यत्ववाचिना प्राप्तित इत्यनेन गामानयेत्यादावानयनाद्य योग्यानामतीतानागतविप्रकृष्टानाम्, एकवचनादित्यनेन सन्निहितानामेव बह्वीनां, शबलत्वादिविशेषण-वाचिना विशेषत इत्यनेनाशबलानां व्यवच्छेद उक्तः ॥ एतदप्युक्तं सुधायामनुगतफलसाधकत्वानुभवादिति । अनुगतफलं सर्वत्र शक्तिग्रहः ।

### **न्यायदीपः**

शक्तिग्रहस्य सादृश्यनिमित्तकत्वे

‘‘तथाऽपि प्राप्तितस्त्वेकवचनाच्च विशेषतः ।

अभीष्टावगतिश्च स्यात्’’ ।

इत्यनुव्याख्यानसुधयोरुक्तबाधकतत्परिहारौ विवृण्वानः शक्तिग्रहाव्यवस्था स्यादिति शङ्कते ॥ नन्विति ॥ एकत्वेपीति ॥ सर्वप्रतियोगिकपुरोवर्ति-निष्ठसादृश्यस्यैकत्वेपीत्यर्थः । परमते संयोगसमवायादेरिव प्रतियोगिभेदेऽपि सादृश्यानेकत्वाभावादिति भावः ॥ अननुप्रवेशादिति ॥ मन्मते सादृश्यं प्रत्यासत्तिमात्रत्वान्न तत्रानुप्रविशतीति पूर्वमुक्तत्वात् । सुधायां च ‘‘न हि सादृश्यं शब्दशक्तिविषयतया प्रवृत्तिनिमित्ततया वाऽभ्युपगम्यते’’ इत्युक्तेरिति भावः ।

सम्भावितपक्षचतुष्टयमपि क्रमान्निराह ॥ न तावदित्यादिना ॥ एकस्यानियामकत्वे कथं शक्यत्वं नियतं स्यादित्यत आह ॥ न हीति ॥ समूहादीति ॥ समूहचमूसेनावनमित्यादिशब्देष्विवेत्यर्थः ॥ अत एवेति ॥ इष्टत्वादिहेतोरेवेत्यर्थः । स्वोक्तपक्षत्रयापाकरणं मूलारूढतया दर्शयति ॥ अत्र चेति ॥ न तावदित्यादिनोक्तनिराकरणं तु

‘‘व्युत्पत्तिरपि हि सादृश्येनैव गम्यते’’ ।

इति पूर्वार्धेनैव पूर्वकृतव्युत्पादनरीत्या स्पष्टं प्रतीयत इति भावः ॥ एतदपीति ॥ नापि शक्तिग्रहो न सम्भवतीति द्वितीय इत्यादिनोक्त-द्वितीयपक्षापाकरणमपीत्यर्थः । तद्व्यनक्ति ॥ अनुगतमिति ॥

------------------------------------------------------------------------

तस्मास्त्वरूपसत्सादृश्योपस्थापितपरस्परसदृशनानागोत्वावच्छिन्नव्यक्तिषु

## **तर्कताण्डवम्**

तस्मास्त्वरूपसत्सादृश्योपस्थापितपरस्परसदृशनानागोत्वावच्छिन्नव्यक्तिषु प्रत्येकं शक्त्यादिग्रहान्न कोपि दोषः ।

तदुक्तमनुव्याख्याने

‘‘इति व्युत्पत्तिरपि हि सादृश्येनैव गम्यते’’ ।

इति । सादृश्येन स्वरूपसता ।

पद्धतौ च ‘‘व्यक्तय एव वाच्याः, समयप्रतिपत्तौ तु सादृश्य-मुपधानम्’’ इति ।

अत्रैवकारेण व्यावृत्तजात्यादेः प्रवृत्तिनिमित्तता न निषिध्यते । किं त्वनुगतजातेः शक्यतैव । अन्यथोक्तसुधादिविरोधात् । गोत्वादेः प्रकारत्वेनाप्रतीतौ शाब्दप्रतीतेर्निर्विकल्पकत्वापताच्च ।

अत्रोपधानमित्युक्त्या– सादृश्यं न गोव्यक्तिवद्वाच्यम् । नापि गोत्ववत्प्रवृत्तिनिमित्तम् । किं तूक्तप्रकारेणाज्ञातमेव प्रत्यासत्तित्वेन गोत्वविशिष्टव्यक्त्युपस्थापकमिति सूचितम् ॥

### **न्यायदीपः**

यद्वेत्यादिनोक्तपक्षमुपसंहरति ॥ तस्मादिति ॥ स्वरूपसत्सादृश्यं पुरोवर्तिगोत्वनिष्ठं सादृश्यं तदुपस्थितानि यानि परस्पर सादृश्यानि गोत्वानि तदवच्छिन्नगोव्यक्तिष्वित्यर्थः । प्राचीनपक्षस्याप्युपसंहारपक्षे तु पुरोवर्ति-व्यक्तिनिष्ठसादृश्योपस्थापिताः परस्परसदृश्यः या नानाव्यक्तयः परस्पसदृश-नानागोत्वैरवच्छिन्नास्तास्वित्यर्थः । यद्वा स्वरूपसत्सादृश्योपस्थापिताः परस्परसदृशनानागोत्त्वैरवच्छिन्नास्तास्वित्यर्थः ।

॥ तदुक्तमिति ॥ वैशेषिकाधिकरणे उक्तमित्यर्थः । अपिपदं कार्य-कारणभावव्याप्त्यवधारणसमुच्छयार्थम् । सुधायामस्फुटत्वादाह ॥ सादृश्येन स्वरूपसतेति ॥

ननु पदशक्तिवादे सुधासम्मत्या जात्यादेरपि निमित्ततया शक्यत्वोक्तिः पद्धतिवाक्यविरुद्धेत्यत आह ॥ अत्रैवकारणेति ॥ उक्तसुधेति ॥ तैस्तै-र्व्यावृत्तैर्द्रव्यगुणकर्मसामान्यैर्निमित्तैरित्युक्तसुधेत्यर्थः । विपक्षे बाधकं चाह ॥ गोत्वेति ॥ अन्यथेत्यनुकर्षः जात्यादेः प्रवृत्तिनिमित्ततानिषेध इत्यर्थः । न हि सादृश्यं शब्दशक्तिविषयतया प्रवृत्तिनिमित्ततया वाऽभ्युपगम्यत इतिसुधानसुरोधेनार्थमाह ॥ अत्रोपधानमित्युक्त्येति ॥ उक्तेति ॥ इत्यांस्तु विशेष इत्यादिनोक्तप्रकारेणेत्यर्थः ।

------------------------------------------------------------------------

यद्वा यथा प्राभाकरमते धेनुशब्दस्य ..

## **तर्कताण्डवम्**

यद्वा यथा प्राभाकरमते धेनुशब्दस्य ज्ञातेन गोत्वेनोपहिते धान-कर्मणि शक्तिग्रहो यथा च न्यायमत एकविंशतिप्रभेदभिन्नानां दुःखानां मध्ये चरमस्य मुख्यदुःखस्य जन्यत्वादितरेषां च शरीरादीनां गौण-दुःखानां जनकत्वादुभयनिरूप्यतया ज्ञातं जन्यजनकभावसम्बन्ध-मुपधानीकृत्य शरीरत्वाद्यनेकप्रकारावच्छिन्नेष्वनेकेषु शरीरादिषु दुःखशब्दस्य शक्तिग्रहो, यथा च वक्तृनिष्ठां देवदत्तादिविषयां ज्ञातामेकां बुद्धिमुपधानीकृत्य वक्तृनिष्ठबुद्धिविषयेषु देवदत्तत्वाद्यनेकप्रकारा-वच्छिन्नेष्वनेकेषु देवदत्तादिषु सर्वनाम्नस् तच्छब्दस्य शक्तिग्रहः; तथोपदेशव्यवहारादिपूर्वकशक्तिग्रहविषयव्यक्तिनिष्ठं ज्ञात-मुभयसम्बद्धमेकं सादृश्यमुपधानीकृत्यानेकगोत्वालिङ्गितास्वनेकगो-व्यक्तिषु गोशब्दस्य शक्तिग्रहोस्तु ॥

उक्तं हि बाधनालक्षणं दुःखमिति न्यायसूत्रतत्त्वबोधे वर्धमानेन दुःखसबन्धनिरूपकत्वं दुःखत्वमिति ।

नच सर्वानामि्न वक्तृगतबुद्धेरिवातीतादिज्ञानात् प्राक् तत्प्रति-योगिकसादृश्यज्ञानं न सम्भवतीति वाच्यम् । भूयो व्यवहारादिदर्शन-दशायां प्रतियोगिभूतवर्तमानपिण्डान्तरस्य ज्ञातत्वेन तत्सम्भवात् । तस्यैव चातीतादिप्रतियोगिकत्वात् । अतीतादिप्रतियोगिकत्वेन ज्ञानस्य चानपेक्षितत्वात् ॥

### **न्यायदीपः**

सादृश्यं तु व्यावृत्तमपि तत्तच्छब्दवाच्यत्वबोधे लिङ्गतयोपयुज्यत इत्यादिसुधोक्त्यनुरोधेन पक्षान्तरं तथेत्यादिना वक्तुं दृष्टान्तत्रयमाह ॥ यद्वा यथेति ॥ धानकर्मणीति ॥ धेट् पान इति धातोर्धानं पानं तत्प्रति कर्मकारकभूत इत्यर्थः । वत्सेन गोः पीयमानत्वाद्धेटः कर्मणि १नुट्प्रत्यय-विधानादिति भावः । तर्हि महिष्यादावपि धेनुशब्दप्रयोगापत्तिरित्याशङ्क्य गोत्वस्य प्रयोगोपाधित्वोपगमादिति भावेनोक्तम् ॥ गोत्वेनोपहिते इति ॥ तस्याज्ञातत्वेतिप्रसङ्गतादवस्थ्याज्ज्ञातेनेत्युक्तम् ॥ एकविंशतीति ॥ शरीरं, षडिन्द्रियाणि, ष्डि्वषयाः, षड्बुद्धयः, सुखं, दुखं, चेत्येकविंशतिप्रभेदेत्यर्थः ॥ उभयेति ॥ जन्यजनकोभयेत्यर्थः ॥ वक्त्रिति ॥ चैत्रादिरूपवक्तृनिष्ठां देवदत्तयज्ञदत्तविष्णुमित्रादिविषयाम् ॥ तच्छब्दस्येति ॥ ते गता आगता इत्यादिव्यवहारार्थं हि तच्छब्दस्य शक्तिग्रहः, स च सर्वनामसञ्ज्ञकशब्दत्वाद् बुद्धिस्थवाचकः, बुद्धिश्च ज्ञातैव सत्युपयुज्यत इति भावः । दृष्टान्तानुक्त्वा दार्ष्टान्तिकमाह ॥ तथेति ॥ अयं गौरित्युपदेशः, गामानयेत्यादिवृद्धव्यवहार उपमानकोशादिरादिपदार्थः ॥ उभयेति ॥ पुरोवर्तितादितररूपोभयेत्यर्थः । धर्मित्वेन पुरोवर्तिना । प्रतियोगित्वेन तदितरैः सम्बद्धत्त्वादिति भावः । प्रतियोगिनामनेकत्वेऽपि तन्निरूपितपुरोवर्तिनिष्ठस्यैकत्वादिति भावः । उपधानीकृत्य तटस्थेन निमित्तीकृत्य ।

व्यक्तय एवेति पद्धत्यविरोधायोक्तम् ॥ अनेकेति ॥ एकत्वनिरासार्थ-त्वोक्तेरेवकारस्येति भावः । ‘‘यथा च न्यायमत’’ इत्यत्र सम्मतिमाह ॥ उक्तं हीति ॥ तत्त्वबोधे ग्रन्थविशेषे ॥ दुःखसम्बन्धेति ॥ जन्यत्वेन वा जनकत्वेन वा यथाकथञ्चिद्दुःखसम्बन्धनिरूपकत्वमित्यर्थः । तच्च दुःखे तज्जनके चास्तीति भावः ।

वक्त्रित्युक्तदृष्टान्तवैषम्यमाशङ्क्य निराह ॥ न चेति ॥ बुद्धेर्यथा ज्ञानं सम्भवति न तथा सादृस्यज्ञानं सम्भवतीत्यर्थः । अतीतादेरज्ञानेऽपि पुरोवर्त्येकपिण्डे चक्षुःसन्निकृष्टे पिण्डान्तरप्रतियोगिकसादृश्यज्ञाने सति सर्व प्रतियोगिकसादृश्यं ज्ञातमेव, तस्यैव सर्वप्रतियोगिकत्वादिति भावेनाह ॥ भूय इति ॥ आदिपदेन भूय उपदेशो ग्राह्यः ॥

------------------------------------------------------------------------

यद्वाऽऽदौ स्वरूपसत्सादृश्यमुक्तरीत्याऽतीतादिकमुपस्थाप्य..

## **तर्कताण्डवम्**

यद्वाऽऽदौ स्वरूपसत्सादृश्यमुक्तरीत्याऽतीतादिकमुपस्थाप्य पश्चा-त्साग्रीसत्त्वेनातीतादिप्रतियोगिकत्वेनापि ज्ञातमुपलक्षणं भविष्यति ॥

एतदुप्युक्तं–

‘‘इति व्युत्पत्तिरपि हि सादृश्येनैव गम्यते’’ इति ॥

सादृश्येन ज्ञातेन । पद्धतौ च सादृश्यमुपधानमित्युक्तम् । अत्रोपधानमित्युक्त्या सादृश्यं सर्वनामि्न तत्पदे वक्तृगतबुद्धिरिव ज्ञात-मप्युपलक्षणत्वान्न शक्तिग्रहविषय इति सूचितम् । अत्र च सादृश्यं स्वरूपसदेवोपस्थापकमितिमते तदुपस्थापितैः परस्परं सदृशैरनेकैर्गोत्वैः शक्तिग्रहनियमः, पुरोवर्तिपिण्डगतं ज्ञातं गोत्वमुपस्थापकमिति मते तदुपस्थापितैस् तत्सदृशैरनेकैर्गोत्वैस्तन्नियमः, ज्ञातं सादृश्यमेवोप-स्थापकमिति मते साक्षात्सम्बन्धवता तेनैकेनैव सादृश्येनोप-स्थापितैर्गोत्वैस्तन्नियम इति भेदः । एवं च तवेव ममापिमते धूमजातीयस्य वह्निजातीयरहितेऽवृत्तिर्धूमस्यवह्निव्याप्तिः, घटजातीय-स्योत्पत्तौ दण्डजातीयस्य नियमो दण्डस्य घटकारणत्वं, लक्षण-जातीयस्य लक्ष्यजातीयेऽवृत्तिरव्याप्तिः, अलक्ष्यजातीये वृत्तिरति-व्याप्तिरित्यादिव्यवस्था युक्ता ॥

### **न्यायदीपः**

ननु तत्प्रतियोगिकत्वेनाज्ञाने सत्येतत्सादृश्यप्रतियोगिनः सर्वे गोपद-वाच्या इति ज्ञानं कथमित्यत आह ॥ यद्वेति ॥ उक्तेति ॥ १यद्वा यथेत्यादि- पक्षात्पूर्वमुक्तपक्षरीत्येत्यर्थः । सुधायामस्फुटत्वादाह ॥ एतदपीति ॥ यद्वा यथेत्यादिनोक्तपक्षात्पक्षान्तरमपीत्यर्थः । बुद्धिस्थपरामर्शित्वोपपादनायाह ॥ सर्वनाम्नीति ॥ सर्वादीनि सर्वनामानीत्यनेन सर्वनामसञ्ज्ञके तदितिपदे वक्तृगतबुद्धिस्थस्य विषयत्वेऽपि न बुद्धिर्विषयो यथा तथा सादृश्यमपि न शक्तिविषयतया गृह्यत इत्यर्थः ॥

प्रागुक्तपक्षद्वयं निष्कृष्य दर्शयति ॥ अत्र चेति ॥ तस्यैव विवरणम् ॥ इति मत इति ॥ मत इति च ॥ यद्वा शक्तिग्रहविषय इत्यर्थः ॥ उपस्थापकमिति ॥ स्वप्रतियोगिनामतीतादिसर्वपदार्थानामिति योज्यम् ॥

एवमनुगत जातेरभावेऽपि सर्वत्र शक्तिग्रहं सादृश्येनैवोपपाद्येदानीमेवं सर्वधूमाग्निसङ्ग्राहकयोरित्यादिना पूर्वमाक्षिप्तं व्याप्तिग्रहादिकं च समाधत्ते ॥ एवं चेति ॥ सादृश्येनैव सवर्ोेपस्थितिसम्भवे सतीत्यर्थः । जातीयत्वं च परमते सति तन्निष्ठजातिमत्त्वम् ।

------------------------------------------------------------------------

इयांस्तु भेदः

## **तर्कताण्डवम्**

इयांस्तु भेदः । तव साजात्यमेकजात्याश्रयत्वं मम तु साजा-त्यमेकजातिसदृशजात्याश्रयत्वं वा, एकस्या एव १व्यक्तेर्व्यक्त्यन्तर-निष्ठसादृश्य२प्रयोजकत्वरूपो व्यक्त्यन्तरसम्बन्धो वा, धर्मित्वेन प्रतियोगित्वेन वा निरूपकतयैकसादृश्यसम्बन्धो वेति । केचित्तु सादृश्यजन्यैकधीविषयत्वं साजात्यमित्याहुः । चतुर्णामपि पक्षाणा-मनुव्याख्यानोक्तं सादृश्यमेव जीवातुः ।

एवं तवेव ममापि द्रव्यत्वस्य सर्वपृथिवीजातीयसम्बन्धित्वे सति तदधिकाबादिसम्बन्धित्वरूपं सामान्यत्वं, पृथिवीत्वस्य तु द्रव्य-जातीयसम्बन्धित्वे सति किञ्चिद्द्रव्यजातीयाबाद्यसम्बन्धित्वरूपं विशेषत्वं च युक्तमिति, न सामान्यविशेषन्यायभङ्गोऽपि ।

किं तु द्रव्यत्वस्य सर्वपृथिव्यबादिना सम्बन्धस्तव समवायः मम तूक्तरीत्या पृथिव्यादिप्रतियोगिकसादृश्यं प्रति प्रयोजकत्वम्, एवं पृथिवीत्वस्य किञ्चिद्द्रव्य१सम्बन्धस्तवाबाद्यसमवायो मम त्वबादि-प्रतियोगिकसादृश्यप्रयोजकत्वमिति भेदः । उक्तश्च समवायपक्षेऽति-प्रसङ्गः । घटादिशब्द एकार्थोऽक्षादिशब्दस्तु नानार्थ इति व्यवस्था तूपस्थापितानां प्रवृत्तिनिमित्तानां सादृश्यवैसादृश्याभ्यां वा उप-स्थापकानां सादृश्यानां जातीनां वा सादृश्यवैसादृश्याभ्यां वा युक्ता ।

### **न्यायदीपः**

सिद्धान्ते तु तदभावात्कथं तवेव ममापीत्युक्तिरित्यत आह ॥ इयांस्तु भेद इति ॥ एकस्या एवेति ॥ एकगोपिण्डनिष्ठगोत्वरूपैक-धर्मस्यैवानेकगोपिण्डान्तरनिष्ठानि यान्येतद्गोपिण्डनिरूपितसादृश्यानि तत्प्रयोजकत्वरूपः गोपिण्डसम्बन्धः साजात्यम् । एवं प्रत्येकं गोपिण्डे-ष्वस्तीति सर्वेषामन्योन्यसाजात्यमित्यर्थः ॥ धर्मित्वेनेति ॥ अन्योन्य-सदृशत्वमेवान्योन्यजातीयत्वमित्यर्थः । नचैवं गवयस्यापि गोजातीयत्वप्रसङ्गः शङ्क्यः । अन्तरङ्ग सादृश्यस्य विवक्षितत्वादिति भावः ॥ सादृश्य-जन्यैकधीति ॥ तच्च गोपिण्डादिमात्र एवास्तीति भावः । एकधीविषयत्वा-ज्ञानेऽपि साजात्यज्ञानात्प्रागुक्तमेव साजात्यं युक्तमित्यत्र पक्षेऽरुचिबीजं ध्येयम् ॥ पक्षाणामिति ॥ साजात्यनिर्वचनपक्षाणामित्यर्थः ॥

यद्वा धर्मिप्रतियोगितया पुरोवर्त्यतीतादिसकलगोव्यक्तिसम्बद्धं पुरोवर्तिनिष्ठं सादृश्यं स्वरूपसदेव स्वप्रयोजकनानागोत्वविशिष्टसर्वगोव्यक्त्युपस्थापकं सत्सर्वत्र शक्तिग्राहकमिति; पुरोवर्तिनिष्ठं ज्ञातं गोत्वमेव प्रत्यासत्तीभूय धर्मिप्रतियोगितया स्वस्वेतरनानागोत्वसम्बन्धेन सादृश्येन हेतुनानेकगोत्वावच्छिन्नसर्वगोव्यक्त्युपस्थापकं सत्सर्वत्र शक्तिग्राहकमिति; तथा धर्मिप्रतियोगितया सर्वगोव्यक्तिसम्बन्धं सादृश्यं ज्ञातमेव सर्वगोव्यक्त्युप-स्थापकं सत्स्वयमुपलक्षणतया नानागोत्वावच्छिन्नसर्वगोव्यक्तीरुपस्थाप्य पश्चादतीतादिप्रतियोगिकत्वेन ज्ञातं सत्स्वयमूपलक्षणीभूय नानागोत्वावच्छिन्नं सर्वगोव्यक्तिषु शक्तिग्राहकमिति च; प्रागुक्तचतुर्णामपि पक्षणामित्यर्थः ॥

॥ जीवातुरिति ॥ जीवनौषधमित्यर्थः । ‘‘जीवातुर्जीवनौषधम्’’ इत्यभिधानात् । प्रागादिपदोपात्तसामान्यविशेषव्यवस्थां च समाधत्ते ॥ एवमिति ॥ न्यायभङ्गोऽपीति ॥ एतेन ‘‘न हिंस्यात्स्वर्वाभूतानि, अग्नि-षोमीयं पशुमालभेत’’ इत्यादौ उत्सर्गापवादन्यायभङ्गोऽपि नेत्यपि समाहितं बोध्यम् ।

कथं तर्ह्यनुगतजातिपक्षाद्भेद इति पृच्छति ॥ किं त्विति ॥ समाधत्ते ॥ द्रव्यत्वस्येति ॥ उक्तेति ॥ धर्मित्वेन प्रतियोगित्वेनेत्यादिनोक्तरीत्येर्थः ॥ सर्वेति ॥ सर्वपृथिवीप्रतियोगिकसादृश्यमबादावबादिप्रतियोगिकसादृश्यं पृथिव्यामित्येवंरूपेण सादृश्यप्रयोजकत्वं द्रव्यत्वादेः सर्वपृथिव्यबादि-सम्बन्धित्वमित्यर्थः । पृथिव्यबादेरन्योन्यसादृश्यस्य स्वस्वनिष्ठद्रव्यत्व-प्रयुक्तत्वादिति भावः ।

युक्ता चास्मदुक्तरीतिरेवेति भावेनाह ॥ उक्तश्चेति ॥ ‘‘किं च समवायाभेदवादिनस्तवापि मत’’ इत्यादिना पूर्वस्मिन्नेव वादे उक्त इत्यर्थः । एकानेकार्थत्वव्यवस्थां च समाधत्ते ॥ घटादीति ॥ उपस्थापिता-नामिति ॥ शब्देनेति शेषः । घटादिशब्देनोपस्थापितानां घटत्वा-नामनेकत्वेऽपि सर्वेषां सदृशत्वाद्घटादिशब्दस्यैकार्थत्वम्; अक्षादिशब्दोप-स्थापितानां तु विदेवनाक्षत्वविभीतकाक्षत्वरथचक्राक्षत्वादीनां विसदृशत्वा-दनेकार्थकत्वमित्यर्थः । सादृश्यं वा गोत्वादिकं वा तीरादिपदार्थोप-स्थापकमितिपूर्वोक्तमतद्वयानुरोधेनाह ॥ सादृश्यानां जातीनां वेति ॥

------------------------------------------------------------------------

न चानवस्था

## **तर्कताण्डवम्**

न चानवस्था । क्वचिद्धर्मिण एव धर्मत्ववत्सम्बन्धिन एव सम्बन्धत्ववद्भिन्नस्यैव भेदत्ववच्च सदृशस्यैव सादृश्यत्वोपपत्तेः ।

न च सामान्यान्येवेति न्यायेन जातिरेव सादृश्यम् । सादृश्यस्य सप्रतियोगिकत्वादुत्कर्षापकर्षवत्वाज्जात्यादौ वर्तनाच्च । जातेस्तु । तदभावात् ॥

तस्मादनुगतजात्यभावेऽपि सादृश्येनैव शक्तिव्याप्त्यादिग्रहणं युक्तम् ॥

### **न्यायदीपः**

नन्विदमयुक्तम् । सादृश्यानामपि सादृश्यान्तरोपगमे सति सादृश्यानां तन्निष्ठसादृश्यस्य च सादृश्यान्तरमुपेयम् उभयनिष्ठसादृश्यस्यचाधिकरणभूताभ्यां सादृश्यान्तरमुपेयमित्यनवस्थापत्तेर् इत्याशङ्क्य निराह ॥ नचेति ॥

॥ क्वचिदिति ॥ प्रमेयत्वाभिधेयत्वादौ प्रमेयत्वादेः केवलान्वयित्वेन स्वनिष्ठप्रमेयत्वादिकं प्रति धर्मिण एव घटादिधर्मत्ववन्मृद्घटयोः समवाय इत्यत्र सम्बन्धित्वेन प्रतीतस्यापि समवायस्य मृद्घटाभ्यां स्वस्य च विशेषण-विशेष्यभावेन जायमानविशिष्टप्रत्ययं प्रति नियामकसम्बन्धस्य अन्यस्याभावेन तत्रापि समवायस्यैव सम्बन्धत्ववद्घटनिष्ठपटभेदस्य १घटेन भेदे सत्य-नवस्थापत्त्या स्वस्य स्वेनैव तद्भिन्नस्य घटनिष्ठभेदत्ववत्सादृश्यानां स्वेनैवा-न्योन्यसादृश्योपपत्तेरित्यर्थः । प्रमेयत्वादावपि प्रमेयत्वान्तरं समवाये समवायान्तरं भेदे भेदान्तरमिति तत्राप्यनवस्था स्यादेवेति भावः । नन्वथापि जातीनां सादृश्यवैसादृश्याभ्यामित्ययुक्तमिति भावेन शङ्कते ॥ न चेति ॥

सामान्यान्येव भूयांसि गुणावयवकर्मणाम् ।

भिन्नप्रधानसामान्यव्यक्तिसादृश्यमुच्यते ॥

इत्युक्तेरिति भावः । न च सामान्यं प्रतियोगिनिरूप्यं तन्निरूप्यं च सादृश्यमिति स्फुटमनयोर्भेद इति सुधोक्तमाह ॥ सप्रतियोगिकत्वादिति ॥ तदुपलक्षणं मत्वाऽऽह ॥ उत्कर्षेति ॥ अयमनेनात्यन्तसदृशो ऽयं च किं चित्सदृश इति प्रतीतेरिति भावः ॥ जात्यादाविति ॥ जातिविशेष-समवायाभावेष्वपि सादृश्यस्य सत्त्वान्न जातिरेव सादृश्यमित्यर्थः । अस्ति च गोत्वघटत्वादिर्जातित्वनित्यत्वादिना सदृश इत्यादि व्यवहार इति भावः ॥ तदिति ॥ सप्रतियोगिकत्वोत्कर्षादिमत्त्वजात्यादिवर्तमानानाम-भावादित्यर्थः ।

------------------------------------------------------------------------

सुधायां त्वयं गौरित्युपदेशो व्याप्तिग्राहकः..

## **तर्कताण्डवम्**

सुधायां त्वयं गौरित्युपदेशो व्याप्तिग्राहकः, तस्य चायं चैत-त्सदृशाश्च सर्वे गोशब्दवाच्या इत्येवं परत्वादवगतव्याप्तिश्च पिण्डान्तरं दृष्ट्वाऽनुमिमीते अयं गोशब्दवाच्यस् तत्सदृशत्वादिति ।

न च दृष्टान्ताभावः, पुरोवर्तिगोपिण्डे स्वप्रतियोगिकसादृश्या-भावादिति शङ्क्य्म । आप्तवाक्येन व्याप्त्यवगमे दृष्टान्तानपेक्षणात् । तथा च पृथिव्याः पृथिवीशब्दवाच्यत्वे गन्धवत्त्वमिव गोर्गोशब्द-वाच्यत्वेऽनुव्याख्यानोक्तं सादृश्यं लिङ्गमिति पक्षान्तरमुक्तम् ।

अत एव पद्धतौ– ‘‘वर्तमानसन्निकृष्टमात्रग्राहिप्रत्यक्षं कथमतीता-द्यास्पदां व्याप्तिं गृह्णीयादिति चेन्न । सहकारिसामर्थ्येन कारणानां शक्यन्तराविर्भावस्य बहुमुपलम्भात्’’ इत्यनेनास्मदुक्तं पक्षमुक्त्वा किं च प्रतीतस्य धूमस्याग्निना सम्बन्धे स्वाभाविकतया निश्चिते यद्यन्यत्रापि धूमः स्यात्तर्हि तस्याप्येवमित्येवं व्याप्तिग्रहो भवतीत्यनेन सुधोक्तं पक्षान्तरमुक्तम् ।

### **न्यायदीपः**

स्वोक्तव्युत्पत्तिग्रहोपायचतुष्टये सुधाविरोधमाशङ्क्य तत्स्पष्टं निष्कृष्यानु-वदन् पक्षान्तरत्वेन समाधिमाह ॥ सुधायां त्विति ॥ इति व्युत्पत्ति-रित्यादिश्लोकव्याख्यावसरे सुधायामित्यर्थः ।

तर्हि स्वोक्तपक्षे किं ज्ञापकमित्यत आह ॥ अत एवेति ॥ अस्मदुक्तमिति ॥ सादृश्यं चक्षुः सहकारितया स्वनिरूपकसर्वोपस्थापकं सर्वक्रोडीकारकं चेत्युक्तपक्षमित्यर्थः । पक्षान्तरमुक्तमित्यनेन पद्धतिवाक्ययोः परस्परं सुधावाक्येन च विरोधः परिहृतो ज्ञेयः ।

------------------------------------------------------------------------

अत्र च वर्तमानसन्निकृष्टमात्रग्राहीति..

## **तर्कताण्डवम्**

अत्र च वर्तमानसन्निकृष्टमात्रग्राहीति सहकारिसामर्थ्येनेति चोक्तत्वात्, भूयोदर्शनादिहेतुर्धूमत्वादिना विशिष्टव्यक्तिग्राहकश्चक्षुरादि-रेवाभिप्ररोतः । न तु साक्षी ।

उक्तं च–

‘‘अतीतवर्तमानत्वग्राहिणी सा च दृश्यते’’ ।

इत्यनुव्याख्याने चाक्षुषादिप्रत्यभिज्ञाया अपि सहकारिसामर्थ्ये-नातीतादिविषयत्वम् । ग्रन्थान्तरे व्याप्तिग्रहे साक्ष्युक्तिश्च सामान्येन साक्षिज्ञानस्यापि सत्त्वात् । सुधायां पद्धत्युक्तप्रथमपक्षानुक्तिश्च पद्धतावेवोक्तत्वात् ।

न च सुधा शक्तिग्रहमात्रविषया । पद्धतिस्तु व्याप्तिग्रहमात्र-विषयेति शङ्क्यम् । पद्धत्युक्तस्य प्रकारद्वयस्य न्यायसाम्येन शक्तिग्रहेऽपि सम्भवात् । सुधायामपि ‘‘एतेन कार्यकारणभावाव-धारणादिकमपि समाहितम्’’ इत्यनेन वाक्येन शक्तिग्रहे उक्तस्य प्रकारस्य व्याप्त्यादिग्रहेऽतिदेशाच्च ।

अत एव–

‘‘आगमोपि हि सामान्यदृष्टे प्रत्यक्षतः पुनः ।

विशेषं गमयेदेव कथं शक्तिग्रहोऽन्यथा ॥

अतीतानागतार्थेषु’’

इत्यनुव्याख्यानव्याख्यावसरे सन्न्यायरत्नावल्या मतीता-नागतपदार्थेषु वाचकत्वशक्तिर्गृहीतेत्याद्युक्तम् ।

### **न्यायदीपः**

ननु– न भवदुक्तपक्षः पद्धतिवाक्यानुगुणः । तत्र वर्तमानसन्निकृष्टमात्र-ग्राहिप्रत्यक्षमित्युक्त-प्रत्यक्षपदस्य साक्षिप्रत्यक्षपरत्वात् ।

अतः सर्वपदार्थाश्च सामान्यात्साक्षिगोचराः ।

सर्वमित्येव विज्ञानं सर्वेषां कथमन्यथा ॥

इति भक्तिपादीयानुव्याख्यानश्लोकव्याख्यानसुधायामतीतानागतवर्तमानं सर्वमपि लिङ्गमनन साध्येन व्याप्तमितिज्ञानापेक्षं खल्वनुमानम् । न चैतज्ज्ञानं साक्षिणा विना सम्भवतीत्यादिना व्याप्तिग्रहे साक्षिण एवोपाय-त्वोक्तेः । भवद्भिश्च चाक्षुषप्रत्यक्षस्योपायत्वोक्तेरित्यतः पद्धतिवाक्यार्थं तावदाह ॥ अत्रेति ॥ उक्तं चेति ॥ ‘‘अतः सर्वपदार्थाश्चे’’ इत्येतस्मादुपरितनश्लोकव्याख्यावसरे– ‘‘अतीतर्वतमानत्वविशिष्टार्थविषया सा प्रत्यभिज्ञेत्यर्थः । दृश्यते साक्षिणा सोयमिति प्रत्यभिज्ञाकारानुभूयते । चक्षुरादिनैव जायत इति भाव इति’’ ग्रन्थेनोक्तमित्यर्थः ।

साक्ष्युक्तेर्गतिमाह ॥ ग्रन्थान्तरेति ॥ सुधायामेव ‘‘अतः सर्व-पदार्थाश्च’’ इत्यादि पूर्वश्लोकव्याख्यानप्रदेश इत्यर्थः ॥ अत एवेति ॥ पद्धत्युक्तप्रकारद्वयस्य शक्तिग्रहे सम्भवादेवेत्यर्थः । आगमोपीत्यादिश्लोको ऽतीतवर्तमानत्वग्राहिणीति श्लोकात्किञ्चिद्व्यवहितपूर्वतनग्रन्थस्थः । सन्न्यायरत्नावी नामानुव्यख्यानस्य चिरन्तनटीका ।

यद्यपि तत्रातीतानगतपदार्थेषु सामान्याकारेण साक्षिप्रतीतेषु पदानां वाचकत्वशक्तिर्गृहीतेत्येव पाठात् साक्ष्येवातीताद्युपस्थापक इति भाति । तथाऽपि सामान्येन साक्षिज्ञानस्यापि सत्त्वात् साक्षीत्युक्तिः । तावता सहकारिसामर्थ्येन चाक्षुषोपस्थितेर्न निरासः । अत एव तत्रापि सामान्या-कारेणेत्युक्तिरिति भावेन सामान्याकारेण साक्षिप्रतीतेष्वित्यंशप्रहाणेना-वशिष्टवाक्योदाहरणमित्यदोषः ॥

[Load More](javaऽcriptःvoid(0))
