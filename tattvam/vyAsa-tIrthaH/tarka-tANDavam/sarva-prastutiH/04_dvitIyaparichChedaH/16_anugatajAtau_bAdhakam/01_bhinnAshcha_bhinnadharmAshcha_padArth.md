+++
title = "०१ भिन्नाश्च भिन्नधर्माश्च पदार्था अखिला अपि"
upstream_url = "https://dvaitavedanta.in/category-details/12670/4780/sharav/taraka/thavat/anagat/bhanan"
+++
## किञ्च स्थूलमुत्पन्नं, स्थूलं नष्टं..

**अथ अनुगतजातौ बाधकम् ।**

**भिन्नाश्च भिन्नधर्माश्च पदार्था अखिला अपि**

**इष्ट-साधनत्वज्ञानमेव प्रवर्तकम्**

## **तर्कताण्डवम्**

किञ्च स्थूलमुत्पन्नं, स्थूलं नष्टं, नीलमुत्पन्नं नीलं नष्टमितिवद्घट उत्पन्नो घटोनष्ट इत्यनुभवा१त्प्रत्यक्षावेव जात्युत्पत्तिविनाशौ ॥

न च विशिष्टोत्पत्त्यादिविषयेयं धीर्विशेष्यव्यक्तिमात्रोत्पत्त्यादि-नाऽपि युक्तेति वाच्यम् । वैपरीत्यस्यापि सुवचत्वात् । स्थूलमुत्पन्न-मित्यादिबुद्धेरपि तथात्वापाताच्च ।

### **न्यायदीपः**

नन्वस्त्वेवं स्वर्णघटाद्युक्तस्थचतुष्टयेऽनुगतधर्माभावेनानन्यगत्याऽ-ननुगतधर्मैरेव शक्त्यादिग्रहोऽन्यत्र गवादावनुगतगोत्वदिसम्भवे तेनैव शक्त्यादिग्रहोऽस्तु । तत्रानन्यगतिकत्वाभावादित्यतस् तत्रापि त्वदभिमत-नित्यैकानुगतधर्मो नास्त्येव । प्रमाणबाधात्, साधकमानाभावाच्चेति भावेन–

कुतो भस्मत्वमाप्तस्य नरत्वं पुनरिष्यते ।

एकत्वे नास्ति मानं च . . . ॥

इत्यादिवैशेषिकनयानुव्याख्याने सुधावाक्यानि हृदि कृत्वा जातिविशिष्ट-वस्तूत्पत्तिनाशागोचरप्रत्यक्षेण समवाय्युत्पत्तिनाशादियुक्त्या जातेरुत्पत्तिनाश-बोधकागमेन जातिमात्रोत्पत्त्यादिग्राहिप्रत्यक्षेण श्रुत्या च जातेर्नित्यत्वादिक-मपाकुर्वन्नादौ तावद्विशिष्टप्रत्यक्षेण जातेरनित्यत्वमाह ॥ किं चेत्यादिना ॥ परिमाणस्य नीलरूपस्य चोत्पत्तिविनाशप्रत्ययाकाराभिनयोऽयं स्थूलमित्यादि ॥ इत्यनुभवादिति ॥ अस्य च १घटपटत्वादिजातिव्यक्त्युभयविषयकत्वा-त्प्रत्यक्षावेव जात्युत्पत्तिविनाशावित्युक्तम् ॥

ननु– जातिविशिष्टव्यक्तिविषयकोऽयमनुभवो न घटघटत्वोभयविषयकः । घटघटत्वे उत्पन्ने इत्युभयोत्पत्तिनाशाविषयीकरणात् । तथा चा२न्यथा-सिद्धोस्त्विति शङ्कते ॥ न चेति ॥ किमन्यतरमात्रविषयत्वेनोपपत्तौ उभयविषयकत्वे कल्पनागौरवादेवं कल्प्यते, अथ दण्डी नास्तीत्यादाविव विशेषणे बाधात् । आद्य आह ॥ वैपरीत्यस्यापीति ॥ जातिमात्रो-त्पत्त्यादिनेत्यस्यापीत्यर्थः । लाघवस्यैवमपि सम्भवात् । प्रत्युत एतदेव युक्तम् । विशेष्यं नाभिगच्छेत् क्षीणशक्तिर्विशेषणे इति न्यायादिति भावेनोक्तम् ॥ सुवचत्वादिति ॥ ननु प्राधान्याद्विशेष्यविषियत्वमेवोत्पत्त्यादिबुद्धेर्युक्तम् । न तु गुणभूतधर्मपरत्वमित्यत आह ॥ स्थूलमिति ॥ तथात्वेति ॥ विशेष्योत्पत्तिपरत्वे



------------------------------------------------------------------------

किं च यथा द्रव्ये सत्येव पाकेन नीलरक्तरूपयोर्नाशोत्पादौ ..

## **तर्कताण्डवम्**

किं च यथा द्रव्ये सत्येव पाकेन नीलरक्तरूपयोर्नाशोत्पादौ तथा द्रव्ये सत्येवौषधादिना ताम्रत्वरजतत्वयोरपि तौ दृश्येते । न च पुरुषे नष्टेऽपि दण्डवद्व्यक्तौ१ नष्टायामपि तत्रैव प्रदेशे जातिरनुभूयते । येनोत्पत्त्यादिधीर्विशेष्योत्पत्त्यादिमात्रविषया स्यात् । व्यक्त्यन्तरेऽनु-भवस्तु परिमाणादावप्यस्ति । व्यञ्जकव्यक्तेरभावात्तत्र जातेरननुभव-कल्पनं तु परिमाणादावपि समम् । न चाद्यापि जातेर्नित्यत्वं सिद्धम् । येन परिमाणादितो वैषम्यं स्यात् । तदेवेदं गोत्वमिति प्रत्यभिज्ञाया अभावात् । अयं गौरयमपि च गौरिति धीस्त्वयं स्थलोऽयमपि च स्थूल इति धीवत्सादृश्यविषया ॥

### **न्यायदीपः**

ननु सत्येव द्रव्ये नीलादिगुणस्य निवृत्तिदर्शनान्न तत्र तथात्वापातो युक्त इत्यत आह ॥ किं चेति ॥ विशेष्योत्पत्तिपरत्वेत्यर्थः ।

ननु सत्येव द्रव्ये नीलादिगुणस्य निवृत्तिदर्शनान्न तत्र तथात्वापातो युक्त इत्यत आह ॥ किं चेति ॥ पीलुपाकप्रक्रियाया अप्रमाणकत्वा-द्वक्ष्यमाणप्रत्यभिज्ञाप्रमाणविरुद्धत्वात्, सुधायां जातिनिरासप्रस्ताव एव दूषितत्वाच्च, पिठरपाकप्रक्रियैवोपेयेति भावेनोक्तम् ॥ द्रव्येसत्येवेति ॥ द्वितीयेपि किं व्यक्तिनाशस्थीयजात्यनुभवो वा बाधकउत व्यक्त्यन्तरे तदनुभवो वा । आद्यं निराह ॥ न चेति ॥ द्वितीयं निराह ॥ व्यक्त्यन्तर इति ॥ ननु– व्यक्तिनाशप्रदेशे जातेः सत्त्वेऽपि व्यञ्जकाभावादननु-भवोऽस्त्वित्यत आह ॥ व्यञ्जकेति ॥

ननु– परिमाणादौ नित्यत्वासिद्ध्याऽनुपलम्भस्य व्यञ्जकाभावप्रयुक्तत्व-कल्पनं निर्बीजम् । जातौ तु नैवमित्यत आह ॥ न चाद्यापीति ॥ ननु प्रत्यभिज्ञया अनुगतमत्या वा जातेर्नित्यत्वं सिद्धमित्यतः प्रत्यभिज्ञानस्य स्वरूपतः प्रमाणत्वेन च सन्दिग्धत्वादित्यादिसुधोक्तं व्यञ्जयन्नाह ॥ तदेवेदमिति ॥

------------------------------------------------------------------------

किं च तत्समवेतस्य तुदत्पत्तेः पूर्वं तन्नाशानन्तरं ..

## **तर्कताण्डवम्**

किं च तत्समवेतस्य तुदत्पत्तेः पूर्वं तन्नाशानन्तरं चासत्त्व-नियमात्कथं घटत्वादेरनादित्वं नित्यत्वं च ॥

अपि च जातेर्द्वित्वादिवद्य्यासज्यवृत्तित्वे तद्वदेव यावत्स्वाश्रय-प्रतीतिं विनाऽप्रतीतिः स्यात् । अग्निमात्रोद्देशेन द्रव्यत्यागेऽग्नी-षोमीयशास्त्रार्थ इवैकगोव्यक्तिदाने गां दद्यादित्यादिशास्त्रार्थोऽननुष्ठितश्च स्यात् । देवतात्ववद्गोत्वस्यापि व्यासज्यवृत्तित्वात् । प्रत्येकं परिसमाप्तत्वे च प्रतिव्यक्तिवृत्तितातिरेकेण प्रत्येकपरिसमाप्तेर-भावादस्मन्मतापत्तिः ।

### **न्यायदीपः**

नन्वनादिजातेः कथं न नित्यत्वम् । जातिर्नित्य अनादिभावत्वाद्गगन-वदित्यनुमानविरोधादित्यत आह ॥ किं चेति ॥ यद्वा जातेरनित्यत्वे प्रत्यक्षमुक्त्वा अधुना विमतं विनाशवद् विनाशवदाश्रयसमवेतत्वाद्रूपादि-वदित्यादिसुधोक्तयुक्तीराह ॥ किञ्चेत्यादिना अस्मन्मतापत्तिरित्यन्तेन ग्रन्थेन ॥ नियमादिति ॥ अवयविगुणकर्मसुतथादर्शनादिति भावः ॥

नन्वनुगतत्वमेव जातेरनित्यत्वे बाधकमतो नष्टो घट इत्यादिबुद्धेर्व्यक्ति-विषयत्वमेव युक्तमित्यतः ‘‘योऽनेकाश्रितो धर्मो नासावेकैकप्रतीतौ प्रतीयते यथा द्वित्वादिः । प्रतीयते च नरत्वादिकमेकैकप्रतीतावतो नानुगतमि’’त्यादि सुधोक्तिं व्यञ्जयन्ननुगतत्वमपि निराह ॥ अपि चेति ॥ जातिः प्रतिव्यक्त्यपरिसमाप्य वर्तते अथ परिसमाप्य । आद्य आह ॥ जाते-रित्यादि ॥ अप्रतीतिः स्यादिति पदच्छेदः । प्रतीतिर्न स्यादित्यर्थः ॥ अग्निमात्रेति ॥ पौर्णमास्यां हि आग्नेयोपांशुयागाग्नीषोमीयाख्यकर्मत्रय-मनुष्ठीयते । तत्र यदाग्नेयोऽष्टाकपालोऽमावास्यायां च पौर्णमास्यां चाच्युतो भवतीतिवाक्योक्तस्याष्टसु कपालेषु संस्कृतपुरोडाशरूपद्रव्यस्य हविष इति यावद् इदं न ममेत्यग्निमात्रोद्देशेन त्यागरूपे आग्नेये यागे अनुष्ठितेऽपि ‘‘अग्निषोमीयमेकादशकपालं पौर्णमासे प्रायच्छदि’’ति वाक्योक्ताग्निषोमीय-यागरूपः शास्त्रार्थो यथा नानुष्ठितस् तथात्वे आग्नेयेन कृतार्थत्वादग्नीषोमीया-नुष्ठानाभावप्रसङ्गादिति भावः ।

ननु– समर्थः पदविधिरिति परिभाषया समर्थादेव पदात्तद्धितप्रत्ययानां विधानादग्नेरसहायस्य देवतात्व एवाग्नेर्ढगिति तद्धितविधानेन तत्राग्निमात्रोद्देशेन द्रव्यत्यागेऽनुष्ठितेऽप्यग्नीषोमीयो नानुष्ठित इत्युक्तम् । तत्राग्नेः सोमस्य च द्वयोरितरेतरयोगेनोभयनिष्ठैकदेवतात्वे विवक्षित एव ‘‘द्यावापृथिवी-शुनासीरमरुत्वदग्नीषोमवास्तोष्पतिगृहमेधाच्छ’’ इति तद्धितप्रत्ययविधानेन देवतात्वस्य व्यासज्यवृत्तित्वात् । अन्यथा प्रत्येकं तद्धितोत्पत्तिप्रसङ्गा-दित्यत आह ॥ देवतात्ववदिति ॥ आद्यपक्षे सुधावाक्यं विवृत्य द्वितीय-पक्षं स्वयं निराह ॥ प्रत्येकेति ॥

------------------------------------------------------------------------

अपिच– महापातकादिना ब्राह्मणत्वादिजातिनाशेन..

## **तर्कताण्डवम्**

अपिच– महापातकादिना ब्राह्मणत्वादिजातिनाशेन शूद्रत्वादि-जात्युत्पत्तिर्विश्वा१मित्रिशङ्क्वादीनां वरशापादिना क्षत्रियत्वादिजाति-नाशेन ब्राह्मणत्वादिजात्युत्पत्तिश्चागमसिद्धा । स्पर्शवेध्यादि सम्बन्धेनायसोप्ययस्त्वादिनाशेन काञ्चनत्वादिजात्युत्पत्तिश्च प्रत्यक्ष-सिद्धेति कथं जातेर्नित्यत्वनियमः ।

### **न्यायदीपः**

‘‘तथा जातिविशेषयोः’’ इत्यादिवाक्यव्याख्यावसरे ‘‘ब्राह्मणत्व-पिण्डयोेर्भेदाभेदौ महापातकेन जातेरपायादि’’ति तत्त्वविवेकटीकोक्तरीत्या, आगमेन च जातेर्नित्यत्वं निराह ॥ अपि च महापातकादिनेति ॥

‘‘मासेन शूद्रो भवति ब्राह्मणः क्षीरविक्रयी’’ ।

इत्याद्यागमसिद्धा शूद्रत्वादिजात्युत्पत्तिः । विश्वामित्रब्राह्मणत्व-जात्युत्पत्तिस्तु

‘‘गाधेरभून्महातेजाः समिद्ध इव पावकः ।

तपसा क्षात्रमुत्सृज्य यो लेभे ब्रह्मवर्चसम्’’ ॥

इत्याद्यागमसिद्धा । त्रिशङ्कुनामक्षत्रियस्य चण्डालत्वजात्युत्पत्तिः

‘‘तस्य सत्यव्रतः पुत्रस्त्रिशङ्कुरिति विश्रुतः ।

प्राप्तश्चण्डालतां शापाद्गुरोः . . . ॥

इत्यादिनवमस्कन्धसप्तमाध्यायस्थागमसिद्धा । कल्माषपादस्य ब्रह्मरक्षस्त्वजात्युत्पत्तिः

‘‘आहुर्मित्रसहं यं वै कल्माषाङ्घ्रिमतः क्वचित् ।

वसिष्ठशापाद् रक्षोऽभूद्’’

इत्यादगमसिद्धेत्यर्थः । स्पर्शवेधी नामौषधिविशेषः ।

------------------------------------------------------------------------

भिन्नाश्च भिन्नधर्माश्च पदार्था अखिला अपि

## **तर्कताण्डवम्**

किञ्च–

‘‘भिन्नाश्च भिन्नधर्माश्च पदार्था अखिला अपि ’’

इत्यादिश्रुतिसिद्धः प्रतिव्यक्ति धर्मभेदः । न चासति बाधके आगमस्य गौणार्थत्वम् अयः पिण्डमेव स्वर्णं जातमिति प्रत्यभिज्ञा-भ्रान्तित्वं च युक्तम् ।

किं च धर्मधर्मिणोरभेदस्यान्यत्र समर्थितत्वात्कथं व्यक्त्यभिन्नाया जातेरनुगतिः ।

### **न्यायदीपः**

वैशेषिकनयानुव्याख्यानोक्तश्रुतिमाह ॥ भिन्नाश्चेति ॥ न च भिन्नधर्मा इत्यस्य स्वस्माद्भिन्नधर्मवन्त इत्यर्थ इति शङ्क्यम् । ‘‘स्वैः स्वैर्धर्मैरभिन्नाश्च’’ इति श्रुतिविशेषविरोधादिति भावः ।

ननु मासेन शूद्र इत्यादिरागमः क्षीरविक्रयनिन्दापरो वर्णत्रयकर्महान-प्रतिपादनार्थो वाऽस्त्वित्यत आह ॥ न चेति ॥ उपलक्षणमेतत् । कर्मनिन्दापरत्वे तस्मात् ‘‘ब्राह्मणं नावगुरुरेदित्यवगोरणादिनिषेधशेषभूतानां ‘‘योवगुरेत्तं शतेन १यातयादि’’ति शतयातनादिवाक्यानामपि कर्मनिन्दापरत्वेन फलपरत्वाभावप्रसङ्गेन ‘‘शंयौ च सर्वपरिदानादि’’ति तृतीयाध्यायचतुर्थ-पादीयावगोरणाधिकरणविरोधापत्तिः । वर्णत्रयकर्महानिप्रतिपादनार्थत्वे च वसन्ते ब्राह्मणोऽग्नीनादधीतेत्यादावपि ब्राह्मणशब्दस्य क्षत्रियवैश्यकर्मरहित-परत्वस्य वक्तुं शक्यत्वेन शूद्रस्याप्यग्निविद्यासम्भवन वैदिककर्माधिकारापत्त्या षष्ठाद्यपादस्थापशूद्राधिकरणविरोधापत्तिश्चेत्यपि ध्येयम् ।

यदपि– गाधेरभूदित्याद्यागमोऽपि विश्वामित्रस्य ब्राह्मणकर्मयोग्यत्वपर एवेति । तदपि न । असति बाधके मुख्यार्थत्यागायोगात् । जातिनित्यत्व-स्याद्याप्यसिद्धेश्चेति भावः ॥

ननु यदुक्तं स्पर्शवेधीत्यादि तन्न । तादृशप्रत्यक्षस्यैवासिद्धेः । सिद्धौ वा भ्रान्तित्वमस्त्वित्यत आह ॥ अयः पिण्डमिति ॥ न चासति बाधक इत्यनुषञ्जनीयम् । पीलुपाकप्रक्रिया त्वप्रामाणिकी प्रमाणबाधिता चेति भावः । एतेन द्रव्ये सत्येवेत्यादि प्रागुक्तं च समर्थितं ध्येयम् ॥ अन्यत्रेति ॥ वैशेषिकनयानुव्याख्यानादौ तत्त्वविवेकादिग्रन्थे चेति भावः ॥

[Load More](javaऽcriptःvoid(0))
