+++
title = "०१ अपूर्वस्य लिङ्वाच्यत्वभङ्गः"
upstream_url = "https://dvaitavedanta.in/category-details/12682/4780/sharav/taraka/thavat/aparav/aparav"
+++
## ‘‘स्वर्गकामो यजेत’’ इत्यादौ ..

॥ श्रीः ॥

**श्री व्यासतीर्थयतिविरचितं**

## **तर्कताण्डवम्**

**अपूर्ववादः**

**४१. अथापूर्वस्य लिङ्वाच्यत्वभङ्गः ।**

### **प्राभाकरास्तु**

‘‘स्वर्गकामो यजेत’’ इत्यादौ स्वर्गकामं नियोज्यं प्रति क्रिया लिङ्शब्देन कार्यतया बोधयितुमशक्या । कामी हि काम्यादन्यत्काम्याव्यवहितसाधनमेव कार्यतया अवैति । न तु व्यवहितसाधनम् । क्रिया चास्थायित्वेन काम्यव्यवहितत्वान्न कामिनियोज्यान्वययोग्या । तृप्तिकामस्य व्यवहितसाधने पाके कार्यताधीस्तु न तृप्तिकामितया । किं तु तृप्तिसाधनौदनकामितयैव । अन्यथा सिद्धान्नस्यापि तृप्तिकामस्य व्यवहितसाधने पाके कार्यताधीः स्यात् । तस्मात् फलपर्यन्तस्थाय्यपूर्वमेव लिङा कार्यत्वेन बोध्यमित्यपूर्वं लिङ्वाच्यमित्याहुः ।

तन्न । क्रियायां व्यवहितफलान्वयस्येवापूर्वेण सह विषयतयाऽप्यन्वयस्य क्वाप्यदर्शनादपूर्वान्वयस्याप्ययोग्यत्वात् ।

**श्रीराघवेन्द्रयतिविरचितः**

### **न्यायदीपः**

अपूर्वस्य कल्प्यत्वं साधयितुं १परोक्तं वाच्यत्वं निरसितुमाह ॥ प्राभाकरास्त्विति ॥ अपूर्वं लिङ्वाच्यमित्याहुरित्यन्वयः । लिङादेर्हि लोके वृद्धव्यवहारादिना कार्यत्वबोधकत्वमवगतमिति वेदेऽपि तथैव वाच्यम् । कार्यत्वं च लोक इव वेदे धात्वर्थस्य न बोधयितुं शक्यमित्यपूर्वमेव तथा बोध्यमिति युक्तिमाह ॥ स्वर्गेत्यादिना ॥ नियोज्यं प्रतीति ॥ ममेदं कार्यमिति बोद्धारं प्रतीत्यर्थः । अशक्येत्यस्य तस्मादित्यादिनान्वयः ।

कुतोऽशक्येत्यतोऽपूर्ववादपूर्वपक्षे मण्युक्तमाह ॥ कामीति ॥ यत्काम्यादन्यत्वे सति काम्याव्यवहितसाधनं तदेव कामी कार्यत्वेनावैतीति व्याप्तिरिहाभिमता । कामी यद्यत्कार्यत्वेनावैति तत्तत्काम्यादन्यत्वे सति काम्याव्यवहितसाधनमिति व्याप्यव्यापके ज्ञेये । नित्ये कर्मणि व्यभिचारा-त्का१म्येत्युक्तिः । काम्ये स्वर्गादावव्यभिचाराय काम्यादन्यदिति । काम्यात् स्वर्गादेः । २न च पाकत्वात्पाकः कार्य इत्यनुमितौ व्यभिचार इति शङ्क्यम् । तन्मते तत्रापि तदपेक्षाभ्युपगमात् ॥ कामिनियोज्येति ॥ कामिरूपो यो नियोज्यः ममेदं कार्यमिति बोद्धा तदन्वययोग्या तस्य कार्यत्वबोधविषयत्वयोग्येत्यर्थः ।

ननु तृप्तिकामस्य व्यवहितेपि पाके कार्यत्वबोधोस्त्येव । तत्र प्रवृत्तिरूपस्य कार्यत्वबोधकार्यस्य दर्शनात् । अन्यथा तत्र प्रवृत्त्यनु-पपत्तेरित्यत आह ॥ तृप्तीति ॥ ३अव्यवहितकाम्यसाधन एव प्रवृत्तिरिति पक्षे तु न दोषः । अन्नस्याकाम्यत्वात् । काम्यतृप्तिं प्रति च व्यवहितत्वाद-प्रवृत्युपपत्तेरिति भावः । अस्त्वेवं ततः किमित्यत आह ॥ तस्मादिति ॥ ॥ लिङा कार्यत्वेन बोध्यमिति ॥ यजेत स्वर्गकाम इत्यादौ स्वर्गकाम-नियोज्यकं यागविषयकमपूर्वं कार्यमित्येवंरूपेण बोध्यमित्यर्थः ।

यथा यागस्य फलान्वयायोग एवमपूर्वान्वयायोगोऽपीत्यर्थापत्तिरप्रयोजिकैव न लिङ्वाच्यत्वमपूर्वस्य कल्पयतीति भावेनाह ॥ क्रियायामिति ॥ यागादावित्यर्थः ।

------------------------------------------------------------------------

किञ्च न लिङा साक्षात्साधनत्वं बोध्यते

## **तर्कताण्डवम्**

किञ्च न लिङा साक्षात्साधनत्वं बोध्यते । येनायोग्यताधीः स्यात् । नापि परम्परयासाधनत्वं येन परम्पराघटकं द्वारमुपस्थाप्यं स्यात् । किं तु यदकरणे काम्यं न सिध्यति तत्त्वरूपं साक्षात्परम्परा-साधनसाधारणं साधनत्वसामान्यम् । तज्ज्ञानमात्रेण च कार्यताबुद्-ध्युपपत्तेरव्यवहितत्वविशेषणं व्यर्थम् । नह्युक्ते साधनत्वे ज्ञातेप्य-व्यवधानाज्ञानेन कार्यत्वाज्ञानं दृष्टम् ।

नच व्यवहितसाधनमसाधनमेव । भावार्थद्वारा कृतिसाध्यस्या पूर्वस्यापि कृत्यसाध्यतापत्तेः । काम्याभावव्याप्याभावप्रतियोगित्व-रूपस्य साधनत्वस्य व्यवधानेऽप्यहानेश्च । काष्ठादिकं पाकसाधन-मित्यबाधितव्यवहाराच्च ।

नापि साक्षात्साधनत्वरूपैकविशेषबाधे साधनत्वसामान्यस्यापि बाधोऽतिप्रसङ्गात् ।

### **न्यायदीपः**

नन्वस्त्वेवं परस्यापि दोषः । तावता कथं स्वपक्षे साधनत्वबोधो लिङादिना स्यात् । न हि पराङ्गदाहेन स्वाङ्गदाहो निवर्तत इत्यतः स्वपक्षे दोषमुद्धरति ॥ किञ्चेति ॥ द्वारमिति ॥ अपूर्वलक्षणमुपस्थाप्यं तदर्थं लिङ्वाच्यं च स्यादिति योज्यम् ॥ तत्त्वरूपमिति ॥ स्वार्गादिलक्षण-काम्यसिद्धिविरहप्रयोजकविरहप्रतियोगिकृतिविषयत्वरूपमित्यर्थः । न च साक्षात्परम्परासाधारणं साधनत्वसामान्यमेव नास्तीति वाच्यम् । तथात्वे साक्षात्परम्परेति विशेषोक्तेरेवायोगेन व्याघातादिति भावः । ननु कृति-साध्यत्वज्ञानस्य भवद्भिरपि प्रवर्तकत्वोपगमात्तज्ज्ञानार्थं साक्षात्साधनत्व-ज्ञानमावश्यकमित्यत आह ॥ तज्ज्ञानेति ॥ कार्यतेति ॥ कृति-साध्यतेत्यर्थः । अव्यवहितत्वज्ञानस्यापि अन्वयव्यतिरेकावगतहेतुताकत्वात् कथं तद्व्यर्थमित्यत आह ॥ न ह्युक्तेति ॥ यदकरण इत्यादिनोक्त इत्यर्थः ।

नन्वव्यवहितत्वज्ञानस्य व्यतिरेकाभावेन स्वातन्त्र्येण तस्यानावश्य-कत्वेप्यव्यवहितपूर्ववृत्तित्वस्यैव साधनलक्षणतया तदभावे साधनत्वायोगेन तत्सम्पादकत्वेन वा साक्षात्साधनत्वरूपविशेषाभावे साधनत्वसामान्य-स्यैवाभावेन साधनत्वसामान्यसम्पादकत्वेन वाव्यवहितत्वमावश्यकमित्यत आद्यं निराह ॥ न चेति ॥ कार्याननुकूलव्यवहितस्या१साधनत्वेप्य-न्यादृशस्यासाधनत्वमेवेति तु नेत्यर्थः ।

तत्र हेतुत्रयमाह ॥ भावार्थेति ॥

‘‘धात्वर्थः केवलः शुद्धो भाव इत्यभिधीयते’’

इत्युक्तेः । यागादिरूपधात्वर्थद्वारा यागादिविषयकृतिसाध्यस्येत्यर्थः ।

अन्त्यं निराह ॥ नापीति ॥ अतिप्रसङ्गादिति ॥ शशशृङ्गबाधे शृङ्गसामान्यस्यापि बाधापत्तेः । नीलघटबाधे घटसामान्यस्यापि बाधापत्तेश्चेति भावः ।

------------------------------------------------------------------------

न च सामान्यज्ञानं विशेषज्ञानपूर्वकमिति नियमोस्ति

## **तर्कताण्डवम्**

न च सामान्यज्ञानं विशेषज्ञानपूर्वकमिति नियमोस्ति । सिद्धान्नस्य पाकेऽप्रवृत्तिस्त्विष्टोत्पत्त्यनान्तरीयकदुःखजनकत्वज्ञानेन प्रतिबन्धात् । न तु व्यवहितसाधनत्वात् । अन्यथा हि सिद्धस्वर्ग-साधनापूर्वस्यापि स्वर्गकामस्य स्वर्गाव्यवहितसाधनेऽपूर्वे कार्यताधीः स्यात् ।

### **न्यायदीपः**

ननु साक्षात्साधनत्वरूपविशेषस्य बाधे तज्ज्ञानायोगात्परम्परा-घटकानुपस्थित्या परम्परासाधनत्वरूपविशेषस्याप्यज्ञानाद्विशेषज्ञानाभावे च सामान्यज्ञानमेव नोदेतीत्यत आह ॥ न चेति ॥ प्रशस्तरूपवान् मैत्र इत्यत्र गौरश्यामविशेषानवगमेपि रूपमात्रप्रतीतेरिति भावः ।

यत्तूक्तं पूर्वमन्यथा सिद्धान्नस्यापीति तत्राह ॥ सिद्धान्नस्येति ॥ अप्रवृत्तिस्त्विति पदच्छेदः । इष्टमन्नादि । तदुत्पत्तिनान्तरीयकदुःख-जनकत्वज्ञानस्याप्रतिबन्धकत्वादनान्तरीयकेत्युक्तम् । स्वाभीष्टान्नस्य सिद्धत्वेन पुनः पाकेन जायमानान्नस्यानिष्टतया तदुत्पत्तिनान्तरीयक-दुःखस्यापि स्वेष्टोत्पत्त्यनान्तरीयकत्वात्तादृशदुःखजनकत्वज्ञानरूप-प्रतिबन्धादेव न तत्र प्रवृत्तिरित्यर्थः ।

यद्वा इष्टं तृप्त्यादि । तदुत्पत्तिनान्तरीयकश्रमादिदुःखजनकत्व-मन्नभोजनेप्यस्ति । १अप्रतिबन्धकत्वादनान्तरीयकेत्युक्तम् । सिद्धान्नस्य तेनैव तृप्तिसम्भवेन पुनःपाकस्य तृप्त्युत्पत्त्यनान्तरीयकदुःखजनकत्वात्तज्ज्ञान-रूपप्रतिबन्धादेव तत्राप्रवृत्तिरित्यर्थः । कुत एवमित्यतो विपक्षे बाधकमाह ॥ अन्यथेति ॥ उक्तरूपप्रतिबन्धादप्रवृत्तिरित्यनङ्गीकार इत्यर्थः ।

------------------------------------------------------------------------

किं चैवं यदुत्पत्त्यनन्तरमेव १कार्योत्पत्तिस्तत्रैव कामिनः ..

## **तर्कताण्डवम्**

किं चैवं यदुत्पत्त्यनन्तरमेव १कार्योत्पत्तिस्तत्रैव कामिनः कार्यताधीरित्यपि सुवचत्वादपूर्वेऽपि कार्यताधीर्न स्यात् । किं त्वपूर्वजन्ये स्वोत्पत्त्यनन्तरमेव स्वर्गाद्युत्पादके चरमे व्यापारविशेषे कार्यताधीः स्यादिति स एव लिङ्वाच्यः स्यादिति ।

यदि च यदकृत्वान्यत्कर्तुमशक्यं तत्रैव कार्यताधीः । न चापूर्वमकृत्वा चरमो व्यापारः कर्तुं शक्य इत्यपूर्वे कार्यताधीः । तर्हि यागमकृत्वाऽपूर्वं कर्तुमशक्यमिति धातूपात्ते प्रवृत्तिविषये याग एव साऽस्तु ।

र्कि चैवं पुष्टिकामो घृतं पिबेदित्याप्तवाक्याद्धृतपानादौ कार्यताधीर्न स्यात् । तत्र द्वारस्य लिङाऽनुक्तेरन्यस्य च तदुपस्थापकस्याभावात् । न चान्वयव्यतिरेकाभ्यां वैद्यशास्त्रेण वा तदुपस्थितिः । श्रोतुस्तदा तदनुसन्धानाभावात् । अन्यथाऽऽप्तवाक्यवैयर्थ्यात् ।

यदि च तत्र द्वारानिश्चयेऽपि द्वाराभावानिश्चयमात्रेण कार्यताधी-स्तर्हि प्रकृतेऽपि तथास्तु । द्वारस्यापूर्वस्यातीन्द्रियत्वेन तदभावस्य निश्चेतुमशक्यत्वात् ।

### **न्यायदीपः**

एवमुक्तदिशा व्यवहितेऽपि कार्यताबुद्धेरुपपन्नत्वेऽपि तदनभ्युपगतौ प्रतिबन्दीरूपातिप्रसङ्गमाह ॥ किं चैवमिति ॥ २अन्यथोपपत्तावव्यवहित एव कार्यताबुद्धिरित्यङ्गीकार इत्येवंशब्दार्थः ॥ अपूर्वेपीति ॥ अपूर्वोत्पत्त्यनन्तरं बहुकालपर्यन्तमपि स्वर्गादिकार्यस्याजननादिति भावः ॥ अपूर्वजन्य इति ॥ स्वर्गादिफलोत्पत्त्यवहितपूर्वकालवर्ती कश्चनापूर्वजन्यो व्यापारविशेष एव कार्यतया बोध्य इति स एव लिङ्वाच्यो न त्वपूर्वमिति स्यादित्यर्थः । परमुखेन समाधिं वाचयति ॥ यदिचेति ॥

॥ सेति ॥ कार्यताधीरित्यर्थः । अव्यवहितसाधन एव कार्यताबुद्धिरिति पक्षे दोषान्तरमाह ॥ किं चैवं पुष्टिकाम इति ॥

ननु तत्रापि पुष्टिसाधनं धातुसाम्यादि तत्साधनं घृतपानमिति तत्प्रति साक्षात्साधनत्वज्ञानादेव तत्र कार्यताधीरित्यस्त्वित्यत आह ॥ तत्र द्वार-स्येति ॥ वैदिकलिङ एव द्वारवाचकत्वोपगमादिति भावः । धातुसाम्यादेः किञ्चिदन्यदेवोपस्थापकमस्त्वित्यत आह ॥ अन्यस्येति ॥

॥ अन्यथेति ॥ श्रोतुस्तदनुसन्धान इत्यर्थः । स्वत एव प्रवृत्युप-पत्तेरिति भावः ॥ प्रकृतेपीति ॥ व्यवहितहेतुयागादावपीत्यर्थः । तदेव व्यनक्ति ॥ द्वारस्येति ॥

------------------------------------------------------------------------

किञ्चैवं विलम्बेन महाव्याधिनिवृत्तिकाम ..

## **तर्कताण्डवम्**

किञ्चैवं विलम्बेन महाव्याधिनिवृत्तिकाम इदमौषधं पिबेदित्याप्त-वाक्यादौषधपाने प्रवृत्तिर्न स्यात् । व्यवधानस्य आप्तेनैवोक्तेः ।

किञ्च कारणत्वाख्यं साधनत्वं न कार्याव्यवधानगर्भम् । अजनितकार्यस्याहेतुत्वापत्तेः । किं त्वनन्यथासिद्धनियतपूर्वभावित्वं वा शक्तिर्वा कारणत्वम् । तच्च कार्यस्य कादाचित्कत्वार्थम-व्यवधानमपेक्षत इति अव्यवधानं फलोपधानव्यापकम् । तथा चाव्यवधानाज्ञानेपि कारणत्वं सुबोध मेव । नहि व्याप्यधीर्व्यापकधी- पूर्विकेति नियमोस्ति ।

एतेन– कामी काम्यादन्यत्साक्षात्साधनत्वेनाज्ञायमानं यत्कर्तव्य-तयाऽवैति तदव्यवहितसाधनमन्तराकृत्वैव ।

यद्वा काम्यादन्यत्कामी प्रथमं काम्याव्यवहितसाधनमेव कर्तव्य-तयाऽवैति पश्चाद्व्यवहितसाधनमित्यादिका अव्यवधानगर्भाः श्राद्ध-नियमा निरस्ताः । व्यवहितसाधनेपि कार्यताबुद्धेरुक्तत्वात् ।

### **न्यायदीपः**

अव्यवहित एव कार्यताबुद्ध्युपगमे दोषान्तरं चाह ॥ किञ्चैवं विलम्बेनेति ॥

ननु व्यवहिते साधनत्वबोध एव कथम् । येन तत्र कार्यताधीः स्यादि-त्यत आह ॥ किं च कारणत्वेति ॥ अजनितेति ॥ वनस्थदण्डादेरिति भावः ।

न्यायमतरीत्याऽऽह– अनन्यथेत्यादि ॥ मीमांसकमतेनाह ॥ शक्ति-र्वेति ॥ कादाचित्कत्वेति ॥ यावत्कारणसत्त्वं कार्योदयाभावेन कदाचिदेव कार्योदयो जायत इति तदर्थमव्यवधानमव्यवहितपूर्ववृत्ति किञ्चिदपेक्षत इति हेतोरित्यर्थः । अस्त्वेवमव्यवहितपूर्ववृत्तिरूपमव्यवधानं व्यापकम् । फलोपधानं व्याप्यम् । किं तत इत्यत आह ॥ तथाचेति ॥ व्याप्येति ॥ साधनत्वरूपव्याप्यस्वरूपधीरव्यवधानरूपव्यापकधीपूर्विका न हीत्यर्थः । तथात्वे सन्निकृष्टधूमधीरपि न स्यादिति भावः ।

पूर्वपक्षे मण्युक्तं प्राभाकराभिमतमन्यदपि पक्षद्वयं निराह ॥ एतेनेति ॥ १(यदि कर्तव्यतया जानातीति ॥ यत्र तु अव्यवहितसाधनमन्तरा मध्ये कृत्वैवावैति ।) नान्यथेत्यर्थः । श्राद्धनियमा इत्युपहासः । यद्वा केवलं श्रद्धया कल्पिताः श्राद्धास् ते च ते नियमाः श्राद्धनियमा अप्रमाणका इति यावत् ।

॥ उक्तत्वादिति ॥ किं च १लिङा साक्षात्साधनत्वं बोध्यत इत्यादिनोक्तत्वादित्यर्थः । यद्वा किं चैवं पुष्टिकाम इत्यादिनोक्तत्वादित्यर्थः ।

------------------------------------------------------------------------

किञ्च मास्तु प्रथमं यागे फलसाधनताधीः

## **तर्कताण्डवम्**

किञ्च मास्तु प्रथमं यागे फलसाधनताधीः । तथापि त्वदङ्गीकृतेन फलकरणत्वज्ञानेनैव कार्यताधीर्यागेस्तु । स्वीकृता च त्वया कामाधि-कारे फलं प्रति २परामृष्टकारणत्वस्य यागस्यापूर्वं प्रति विषयत्वमिति वदता प्रागेव कारणत्वधीः । न च कारणत्वे ज्ञातेपि साधनत्वाज्ञानात् कार्यताधीविलम्बो दृष्टः ।

### **न्यायदीपः**

एवं नियतव्यवहितयागादौ फलसाधनताबोधो नेत्येतद्दोषषट्कोक्त्या निरस्य तद्बलादपूर्वस्य लिङ्वाच्यत्वं निरस्तम् । इदानीं साधनत्वबोधा-भावमुपेत्यापि अपूर्वस्य लिङ्वाच्यत्वं नेत्येतदुपपादयति ॥ किं च मास्त्वित्यादिना ॥ करणत्वेति ॥ करणत्वं व्यापारोपेतत्वं तज्ज्ञानेनेत्यर्थः ।

तदेव कुत इत्यत आह ॥ स्वीकृता चेति ॥ त्वया प्राभाकरेण ॥ कामाधिकार इति ॥ कामः काम्यमानं स्वर्गादि लक्षणं फलमधिक्रियते प्रतिपाद्यते यस्मिन् तत्र स्वर्गकामो यजेतेत्यादावित्यर्थः । परामृष्टकारणत्व-स्यावगतकारणत्वस्य ।

॥ अपूर्वं प्रति विषयत्वमितीति ॥ विषयत्वं च ज्ञानघटयोरिव स्वभावसम्बन्धो वा तन्निरूपणाधीनत्वं वा समानसंवित्संवेद्यत्वं वा व्यावृत्तसाधनत्वं वेति मण्युक्तमेव ज्ञेयम् ॥ प्रागेवेति ॥ विषयत्व-बोधात्पूर्वमित्यर्थः । ननु करणत्वं सव्यापारत्वम् । साधनत्वं त्वव्यवधान-गर्भम् । न च तज्ज्ञाने कार्यताधीर्भवतीत्यत आह ॥ न च कारणत्व इति ॥

------------------------------------------------------------------------

किञ्च यथाऽऽग्नेयादिषट्कस्य ब्राह्मणावगोरणस्य च ..

## **तर्कताण्डवम्**

किञ्च यथाऽऽग्नेयादिषट्कस्य ब्राह्मणावगोरणस्य च प्रागेव परमा-पूर्वसाधनत्वे शतयातनासाधनत्वे च ज्ञाते पश्चादुत्पाद्यमपूर्वं दुरितापूर्वं च कल्प्यते, तथा ज्योतिष्टोमस्यापि प्रागेव स्वर्गसाधनत्वे ज्ञाते पश्चात् परमापूर्वं कल्प्यताम् ।

### **न्यायदीपः**

प्रतिबन्द्याप्यपूर्वस्य लिङ्वाच्यत्वं नेत्याह ॥ किं च यथेति ॥ यद्वा एवमियतापूर्वस्य वाच्यत्वं नेत्युक्त्वा१द्यकल्प्यत्वमिदानीं प्रतिबन्द्यादिना साधयति ॥ किं च यथेति ॥

‘‘यदाग्नेयोऽष्टाकपालोऽमावास्यायां पौर्णमास्यां चाच्युतो भवति ऐन्द्रं दध्यमावास्यायामैन्द्रं पयोऽमावास्यायामग्नीषोमीयमेकादकशपालं पौर्णमासे प्रायच्छद् उपांशु याजमन्तरा यजति’’

इति वाक्यविहितानामाग्नेयद्वयदधियागपयोयागाग्नीषोमीययागोपांशुयागानां दर्शपूर्णमासशब्दितानां षट्कस्येत्यर्थः ।

फलशिरस्कस्य लिङोऽपूर्ववाचकत्वोपगमादिह च दर्शपूर्णमासाभ्यां स्वर्गकामो यजेतेति फलश्रवणेनाग्नेयादौ श्रुतलिङोपूर्ववाचकत्वादादावे-वाग्नेयादीनां लिङ्वाच्यं फलपर्यन्तस्थायि परमापूर्वं प्रति साधनत्वेऽवगते सति तेषामाशुतरविनाशिनां पर्वद्वयानुष्ठेयानां मेनायोगेन परमापूर्वनिर्वर्त-कत्वायोगात् श्रुतपरमापूर्वसाधनत्वनिर्वाहायाग्नेयादिभिः षड्भिः कर्मभिः षडपूर्वाण्युत्पत्त्यपूर्वनामकानि कल्प्यन्ते यथा; यथा वा यो ब्राह्मणायावगुरेत्तं शतेन यातयादित्यत्र शतयातनानामकनरकविशेषसाधनत्वेऽवगोरणशब्दोदित-वधोद्यमस्यावगते सति तन्निर्वाहाय दुरितापूर्वं कल्प्यते; तथैव ‘‘शंयौ च सर्वपरिदानादि’’ इति तृतीयाध्यायचतुर्थपादीयावगोरणनये अभिधाना-त्तथैवेत्यर्थः ॥ प्रागेवेति ॥ अपूर्वावगतेः पूर्वमित्यर्थः ।

------------------------------------------------------------------------

यदि च काम्यस्थले क्रियाया..

## **तर्कताण्डवम्**

यदि च काम्यस्थले क्रियाया व्यवहितसाधनत्वदर्शनेन आग्नेयादे-र्व्यवहितफलसाधनत्वयोग्यतासम्भवादादावेव परमापूर्वादिसाधनत्व-धीस्तर्हि लोके काष्ठस्यानुभवस्य घृतपानादिक्रियायाश्च व्यवहिते पाके स्मृतौ पुष्ट्यादौ च साधनत्वदर्शनाज्ज्योतिष्टोमस्याप्यादावेव स्वर्ग-साधनत्वमवगम्यताम् । न हि वैदिकक्रियायामेव व्यवहितसाधनत्व-दर्शनं योग्यतासम्भावकं न तु लौकिकक्रियायामिति कुलधर्मः ।

ननु– यो ब्राह्मणायावगुरेत्तं शतेन यातयेदित्यत्र हेतुहेतुमतोर्लिङ् । स च साधनत्वमात्रमाह । इह तु विधौ लिङ्कार्यतामाह । सा च न व्यवहितसाधने युक्तेति चेन्न । इष्टसाधनतैव कार्यतेत्युक्तत्वात् ।

एतदप्यभिप्रेत्योक्तं कर्मनिर्णये ‘‘लिङाद्यर्थस्त्विष्टसाधनत्वमेव’’ इति । न तु साक्षात्साधनत्वरूपो वा परम्परासाधनत्वरूपो वा विशेष इत्यर्थः ।

### **न्यायदीपः**

पराभिमतसमाधिमनूद्य समः समाधिरित्याह ॥ यदि चेति ॥ उद्भिदा यजेत पशुकाम इत्यादिकाम्यस्थ इत्यर्थः ॥ व्यवहितेति ॥ लिङ्वाच्या-पूर्वद्वारा व्यवहितस्वर्गादिसाधनत्वस्य सिद्धत्वात्तत्र व्यवहितसाधनत्वदर्शने-नाग्नेयादेरपि व्यवहितमपूर्वलक्षणं फलं प्रति वा अपूर्वव्यवहितस्वर्गादिरूपफलं प्रति वा साधनतायोग्यतासम्भवादादावेवोत्पत्त्यपूर्वोपस्थितेः प्रागेव परमापूर्व-साधनत्वशतयातनासाधनत्वधीरित्यर्थः । उक्तं च मणावपि पूर्वपक्षे काम्येऽपूर्ववाच्यत्वस्थितावाग्नेयादौ तद्द्वारा साधनत्वस्य योग्यत्वसम्भवा-दिति । काष्ठस्येत्यादेर्यथाक्रमं पाक इत्यादिना त्रयेणामन्वयः ।

पूर्वपक्षे मण्युक्तमवगोरणमात्रवैषम्यरूपसमाधिमाशङ्क्य निराह ॥ नन्वित्यादिना ॥ हेतुहेतुमतोरिति ॥ अवगोरणं हेतुः । शतयातना-रूपफलं हेतुमत् । ‘‘हेतुमतोर्लिङ्’’ इति पाणिनिना लिङो विधानादिति भावः ।

॥ इह त्विति ॥ ज्योतिष्टोमादौ ॥ उक्तत्वादिति ॥ विधिवाद इति योज्यम् ॥ एतदपीति ॥ कार्याभावव्याप्याभावप्रतियोगित्वरूपं साधनत्वमात्रं लिङर्थ इत्येतदपीत्यर्थः ।

------------------------------------------------------------------------

अपि च..

## **तर्कताण्डवम्**

अपि च– यथा त्वन्मते घटेन जलमाहरेत्यादावशक्यस्यापि छिद्रेतरत्वस्यान्वयितावच्छेदकत्वेन भानं तथेहाशक्यस्यापि स्थायि-व्यापारस्यान्वयितावच्छेदकत्वेन भानमस्तु । कृतमपूर्वे शक्ति-कल्पनया । अन्यथा तत्रापि छिद्रेतरत्वं घटपदवाच्यं स्यात् ।

एतदप्याह ‘‘इष्टसाधनत्वमेवार्थ’’ इति । इष्टसाधनत्वमेवार्थः शक्यम् । अपूर्वं त्वशक्यमपि१ स्थायिव्यापारस्य अन्वयिता-वच्छेदकत्वेन भासतामित्यर्थः ।

### **न्यायदीपः**

अपूर्वप्रतीतिमुपेत्यापि तस्य लिङ्वाच्यत्वं निराह ॥ अपि चेति ॥ अशक्यस्यापि शब्दशक्त्यविषयस्यापीत्यर्थः । भानं घटेन जलमाह-रेत्यादिशाब्दज्ञान इति योज्यम् । स्थायिव्यापरस्यापूर्वस्य क्षणिकक्रियायाः स्वर्गादिसाधनतान्वयितावच्छेदकत्वेन भानमस्त्वित्यर्थः । कृतम् अलमित्यर्थः । लिङ इति शषः । अर्थपदानुवादेनार्थमाह ॥ अर्थः शक्यमिति ॥

------------------------------------------------------------------------

किंच पीनश्चैत्रो दिवा न भुङ्क्ते ..

## **तर्कताण्डवम्**

किंच पीनश्चैत्रो दिवा न भुङ्क्ते इत्याप्तवाक्यादन्वये बुद्धे पश्चा-त्तदुपपादकं रात्रिभोजनमिवेहापि वेदेन यागस्य स्वर्गं प्रति साधनत्व-सामान्ये बुद्धे स्वद्वारा तदुपपादकमपूर्वं पश्चात् कल्प्यताम् । किमन्य-लभ्यापूर्वे शक्तिकल्पनया । अन्यथा रात्रिभोजनमपि पीनपदवाच्यं स्यादिति श्रुतार्थापत्तिलोपः स्यात् । यदि च तत्रोपपादकानुप-स्थितिमात्रेण नायोग्यताधीः किं तूपपादकाभावोपस्थित्यैवेति पूर्वमेव अन्वयधीस्तर्हि इहापि तथास्तु । उपपादकापूर्वाभावानिश्चयस्योक्त-त्वात् । न चानुपपत्तेस्तौल्येऽपि लोकेऽभिहितान्वयानुपपत्तिर्वेदे त्वभिधेयानुपपत्तिरिति भेदकल्पने हेतुरस्ति ।

एतदप्याह ‘‘इष्टसाधनत्वमेवार्थ’’ इति । अपूर्वं तु नार्थः किं तु कल्प्यमेवेत्यर्थः ।

### **न्यायदीपः**

ननु– छिद्रेतरत्वं प्रत्यक्षेण घटादौ प्रसिद्धम् अपूर्वं तु न केनाप्यतो वैषम्यमित्यतो वा, ननु– छिद्रेतरत्वं घटनिष्ठमपूर्वं तु कर्तृनिष्ठं व्यधिकरणं कथमन्वयितावच्छेदकत्वेन भायादित्यनुशयाद्वाह ॥ किञ्चेति ॥ साधनत्व-सामान्ये बुद्धेपीति ॥ तद्बोधसम्भवः प्रागेवोक्त इति भावः । स्वद्वारा साधनत्वसामान्यबोधद्वारा । स्वेत्यपूर्वं वा । क्वचित्तद्वारेति पाठः । साधनत्वसामान्योपपादकमित्यर्थः ।

प्रतिबन्दीवैषम्यमाशङ्क्य सममित्याह ॥ यदि चेति ॥ उपपादका-भावोपस्थित्यैवेति ॥ अयोग्यता धीरित्यनुकर्षः ॥ इहापीति ॥ ज्योति-ष्टोमादावपीत्यर्थः ॥ उक्तत्वादिति ॥ द्वारस्यापूर्वस्यातीन्द्रियत्वेनेत्यादि-ग्रन्थेनेत्यर्थः । प्रकारान्तरेण वैषम्यमाशङ्क्य निराह ॥ न चेति ॥ अभिहितेति ॥ शब्देन शक्त्या बोधितस्य पीनत्वादेरित्यर्थः । अभिधेयस्य अभिधातुं योग्यस्य अभिधास्यमानस्येति यावत् । लिङाऽपूर्वेवगते पश्चा-द्यागस्य साधनत्वमवगम्यते । न तु तत्प्रागिति वैषम्यकल्पने हेतुरस्तीत्यर्थः ।

------------------------------------------------------------------------

किं च लोके लिङ्१शब्दशक्यत्वेन निश्चितस्य ..

## **तर्कताण्डवम्**

किं च लोके लिङ्१शब्दशक्यत्वेन निश्चितस्य कार्यत्वस्य धात्वर्थे-नान्वयोऽनुपपन्नश्चेद्गङ्गाशब्दस्य तीर इव लिङस्तदन्वययोग्येऽपूर्वे लक्षणास्तु । न तु शक्तिः । अन्यथा वेदे क्वाप्यमुख्यवृत्तिर्न स्यात् । न चापूर्वस्य मुख्यार्थसम्बन्धित्वेनानुपस्थितेर्न लक्षणा युक्तेति वाच्यम् । त्वयाऽपि लिङोऽपूर्वे शक्तिग्रहार्थं कार्यत्वेन रूपेण सामान्यतो वा तर्केण विशेषतो वा तदुपस्थितेः स्वीकृतत्वात् ।

एतदप्याह ‘‘लिङाद्यर्थस्त्विष्टसाधनत्वमेव’’ इति । इष्टसाधनत्व-मेवार्थो वाच्यम् अपूर्वं तु लक्ष्यमित्यर्थः ।

एतेन– क्षणिकक्रियायाः कालान्तरभाविफलकामिकार्यतयाऽन्वयो न शब्दबोध्यः । तदङ्गभूतयोग्यताविरहादिति निरस्तम् । व्यवहित-साधनेऽपि कार्यताबुद्धेर्दर्शितत्वेन तदविरोधेनैव योग्यताया निर्वक्त-व्यत्वात् ।

### **न्यायदीपः**

ननु– लोके वृद्धव्यवहारेण लिङः कार्यत्व एव शक्तिग्रहात् कामी हि काम्यादीत्युक्तदिशा धात्वर्थे लिङः कार्यत्वबोधकत्वायोगादगत्याऽपूर्वे वाच्यत्वकल्पनमित्यतः लिङैवापूर्वोपस्थितिमभ्युपेत्यापि वाच्यत्वं निराह ॥ किञ्च लोक इति ॥ अनुपपन्नश्चेदिति ॥ कामी हि काम्यादित्युक्त-नियमबलादिति भावः । तदन्वययोग्ये कार्यतान्वययोग्य इत्यर्थः ।

ननु कथं वेदे लक्षणेत्यत आह ॥ अन्यथेति ॥ इन्द्रप्रतिपादक-मन्त्रस्यैन्द्र्या गार्हपत्यमुपतिष्ठत इति विनियुक्तत्वेन तन्मन्त्रगतेन्द्रादिपदस्य गार्हपत्ये अमुख्यवृत्तिर्न स्यात् । सोमनेत्यादौ सोमवतेति लक्षणा न स्यादित्यर्थः ।

लक्षणाबीजस्याभावान्न लक्षणेत्याशङ्क्याह ॥ न चेति ॥ तर्केण विशेषतो वेति ॥ यदि स्थायिव्यापारो न स्यात्तर्हि क्रियाया व्यवहितफलसाधनत्वं न स्यादित्येवंरूपतर्केणेत्यर्थः ।

यत्तु मणौ अपूर्ववादपूर्वपक्षे क्षणिकक्रियायाः कार्यता लिङा बोधयितुं न शक्यते स्वर्गकामनियोज्यान्वययोग्यताज्ञानविरहादित्यादिनोक्तं तन्निराह ॥ एतेनेति ॥ कालान्तरभावि यत्फलं तत्कामिनः कार्यता तयान्वय इत्यर्थः ॥ दर्शितत्वेनेति ॥ किं चैवंमित्यादिग्रन्थेनेति भावः ।

------------------------------------------------------------------------

किञ्च केयं योग्यता या व्यवहिते नास्ति

## **तर्कताण्डवम्**

किञ्च केयं योग्यता या व्यवहिते नास्ति । न तावत्स-जातीयेऽन्वयदर्शनम् । कथञ्चित्साजात्यस्य यागेऽपि सत्त्वाद१ति-प्रसक्तत्वात् । व्यवहितपुष्टिजनकेन घृतपानेन सह क्रियात्वेन साजात्यस्य यागेऽपि सत्त्वाच्च । पदार्थतावच्छेदकेन वाऽन्वयिता-वच्छेदकेन वा धर्मेण साजात्यस्य पयसा सिञ्चतीत्यनाप्तवाक्येऽति-व्याप्तेः । अद्यजातः पयः पिबतीत्याप्तवाक्येऽव्याप्तेश्च । लोके लिङर्थस्य कार्यत्वस्य धात्वर्थेन सहाश्रितत्वेनैवान्वयस्य दर्शनेन त्वत्प्रतिकूलत्वाच्च । त्वन्मते हि २लिङ्गर्थस्य स्थायिकार्यस्य धात्वर्थेन सह विषयितयान्वयः ।

### **न्यायदीपः**

ननु– तदविरोधेन योग्यताया निर्वक्तव्यत्वादित्ययुक्तम् । तादृश-योग्यताया अभावादेवेत्यतो बाधकप्रमाणाभावरूपयोग्यताऽस्त्येवेति वक्तुं सजातीयेन्वयदर्शनं वाऽन्वयविरोधिरूपविरहो वान्वयप्रयोजकरूपवत्ता वा योग्यतेति प्रसक्तपक्षत्रयं क्रमान्निराह ॥ न तावदित्यादिना ॥ साजात्यं किं पदार्थत्वादिना येन केनचिद्धर्मेणोत पदार्थतावच्छेदकधर्मेणाथान्वयिता-वच्छेदकधर्मेण । न त्रयमपीति क्रमेण निराह ॥ कथं चिदित्यादिना ॥ आशुविनाशिनो घृतपानस्य व्यवहितपुष्टिहेतुत्वदर्शनेन तत्साजात्यस्य पदार्थत्वस्य यागे सत्त्वेन योग्यताविरहोऽसिद्ध इति भावः ।

॥ इत्यनाप्तवाक्य इति ॥ पयसा सिञ्चतीत्याप्तोक्तेः पयस्त्वादेः पदार्थतावच्छेदकस्य अन्वयतावच्छेदकस्य च द्रवद्रव्यत्वादेः सत्त्वेनानाप्तोक्ते तद्वाक्ये तस्य सत्त्वादतिव्याप्तेरित्यर्थः । एतच्चोपलक्षणम् । अद्यजातः पयः पिबतीत्यादावसम्भवश्चेति मण्युक्तं च ध्येयम् ।

॥ तत्प्रतिकूलत्वाच्चेति ॥ सजातीयेन्वयदर्शनरूपयोग्यताया इति योज्यम् । लोके हि लिङ् धात्वर्थस्यैव कार्यत्वं बोधयति । व्युत्पत्तिबलात् । वेदे तु स्वर्गादिसाधनस्य यागादिरूपधात्वर्थजन्यस्यापूर्वस्य कार्यत्वं बोधयति ‘‘कामी हि काम्यादन्यत्’’ इत्यादिप्रागुक्तनियमबलादिति तव मतम् । सजातीयेन्वयदर्शनरूपयोग्यता तु तस्य प्रतिकूलेति भावः ।

लोके पाकः कार्यः भोजनं कार्यमित्यन्वयः । वेदे तु यागादिविषयकमपूर्वं कार्यमित्यन्वय इति भावेन वेदे बोधप्रकारं व्यनक्ति ॥ त्वन्मते हीति ॥ उक्तत्वादिति ॥ पयसा सिञ्चातीत्यनाप्तवाक्येऽतिव्याप्तेरुक्तत्वादित्यर्थः । तत्र सेकान्वयविरोधिनो वह्नित्वादेरभावादिति भावः । प्रकृते यागादावप्यस्तीयं योग्यतेत्याह ॥ कार्यतेति ॥

------------------------------------------------------------------------

नाप्यन्वयविरोधिरूपविरहो योग्यता

## **तर्कताण्डवम्**

नाप्यन्वयविरोधिरूपविरहो योग्यता । अतिव्याप्तेरुक्तत्वात् । कार्यत्वान्वयं प्रति विरोधिनोऽसाधनत्वस्य क्रियायामभावाच्च । साधनत्वसामान्यान्वयं प्रति च क्षणिकत्वस्य अविरोधित्वात् । लोके क्रियायाः स्थायिकार्यान्वयाभावस्यैव दर्शनेन क्रियात्वस्यैवापूर्व-विषयितान्वयविरोधित्वेन त्वत्प्रतिकूलत्वाच्च ।

नाप्यन्वयप्रयोजकरूपवत्ता योग्यता । अतिव्याप्तेः । कार्यतान्वयं प्रति प्रयोजकस्य साधनत्वसामान्यस्य, फलसामान्यसाधकत्वान्वयं प्रति प्रयोजकस्य क्रियात्वस्य, फलविशेषसाधनत्वान्वयं प्रति प्रयोजकस्य यागत्वस्य, यागे सत्त्वाच्च । यागत्वस्य फलविशेष-साधनत्वान्वयं प्रति प्रयोजकत्वाज्ञानं तु पुरुषदोष एव । क्रियान्वयं प्रति प्रयोजकत्वेन कप्तस्य कार्यत्वत्वस्य लिङर्थे स्थायिकार्येऽभावेन त्वत्प्रतिकूलत्वाच्च । अपूर्वेऽपि कार्यतान्वयं प्रति प्रयोजकस्य स्थायि-त्वस्य पूर्वमनुपस्थितेश्च । शाब्दस्यान्वयज्ञानस्यान्वयप्रयोजक-रूपव्याप्यज्ञानाधीनत्वेऽनुमितित्वापाताच्च ।

### **न्यायदीपः**

ननु– क्षणिकक्रियायां कालान्तरभाविफलसाधनता कथमित्यत आह ॥ साधनत्वेति ॥ साक्षात्परम्परासाधारणस्य कार्याभावव्याप्याभाव-प्रतियोगित्वरूपस्य प्रागुपपादितत्वादिति भावः । इयमपि योग्यता वेदे त्वन्मतप्रतिकूलेत्याह ॥ लोक इति ॥ अतिव्याप्तेरिति ॥ प्रागुक्ता-नाप्तवाक्ये । इयमपि योग्यता ‘‘यजेत स्वर्गकाम’’ इत्यादावस्तीत्याह ॥ कार्यतेति ॥ फलविशेषेति ॥ स्वर्गादिरूपफलविशेषेत्यर्थः ।

ननु यागत्वस्य फलविशेषान्वयप्रयोजकत्वे तद्बोधापत्तिरित्यत आह ॥ यागत्वस्येति ॥ अन्वयप्रयोजकरूपवत्तालक्षणयोग्यतापि तव प्रतिकूलेत्याह ॥ क्रियान्वयं प्रतीति ॥ लोके क्रियान्वितं हि कार्यत्वं लिङा बोध्यते । तत्र कार्यत्वस्य लिङा बोधितस्य धात्वर्थपाकादि-रूपक्रियान्वये कार्यत्वत्वं तन्त्रं कप्तम् । वेदे च यागविषयके अपूर्वे कार्यत्वमेवास्ति । न तु कार्यत्वत्वम् । तत्तु अपूर्वगतकार्यत्वधर्म एव । तथा च कार्यत्वस्यैव यागादिक्रिययान्वयो न तु कार्यत्वत्वाश्रयकार्य-त्वाश्रयस्यापूर्वस्येति त्वन्मतप्रतिकूलत्वादस्या अपि योग्यताया इत्यर्थः ।

॥ पूर्वमिति ॥ लिङा कार्यताबोधात्पूर्वमित्यर्थः । तथा चासम्भव इति भावः । न च स्वरूपसती योग्यता कारणं योग्यताभ्रमादन्वय-बोधानापत्तेरिति भावः ॥ अन्वयप्रयोजकरूपव्याप्येति ॥ अन्वय-प्रयोजकरूपस्यान्वयव्याप्यत्वनियमाद्व्याप्येत्युक्तम् ।

[Load More](javaऽcriptःvoid(0))
