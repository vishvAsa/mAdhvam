+++
title = "०५ तृणारणिमणीनामेकशक्तित्वसाधनम्"
upstream_url = "https://dvaitavedanta.in/category-details/12635/4780/sharav/taraka/thavat/shakat/tanaer"
+++
## किञ्च शक्त्यभावे तृणारणिमणीनां..

**अथ तृणारणिमणीनामेकशक्तिमत्त्वसाधनम् ।**

## **तर्कताण्डवम्**

किञ्च शक्त्यभावे तृणारणिमणीनां वह्निजातीयरूपकार्येऽननुगमेन हेतुत्वं न युक्तमिति तेषामेकशक्तिमत्त्वेन अनुगमार्थं शक्तिः स्वीकार्या ॥

न च तृणादिर्वह्निविशेष एव हेतुर् वह्निसामान्ये तु स्पर्शविशेष-वदवयवादिरिति वाच्यम् ।

### **न्यायदीपः**

१यद्यप्यनुमानखण्डे मणौ तृणारणिमणीनां वह्नौ कारणत्वेनैकशक्तिमत्त्व-मुपेयमित्यादिना शक्तिसिद्धिं पूर्वपक्षयित्वा तन्निराकरणं सिद्धान्तितम् । तदपि निराकृत्य शक्तिं साधयति ॥ किं चेति ॥ एवं२ क्वचिच्छक्तिसिद्धौ पदेऽपि तदनुमानं भविष्यतीति पूर्ववदभिप्राय ऊह्यः ।

॥ एकशक्तिमत्त्वेनेति ॥ एकजातीयकार्यानुकूलशक्तिमत्त्वेनेत्यर्थः । अन्यस्याभावादनुकूलत्वं च कार्याभावप्रयोजकाभावप्रतियोगित्वं कारण-तदवच्छेदकोभयसाधारणम् । तेन शक्तेरवच्छेदकत्वेऽपि नानुकूलत्वहानिः । एवं च शक्तीनां प्रतिव्यक्ति नानात्वेन तन्निष्ठानुगतजात्यैवैकजातीयशक्ति-मत्त्वेनानुगतेरावश्यकत्वाच्छक्तौ जातेश्च तद्व्यञ्जकसंस्थानविशेषादेरभावेनायोग इत्यादिदूषणानवकाशः । सिद्धान्ते जातेरभावाच्च ॥

यद्वा संसर्गानुगतैकैवास्तु१ । न चैवमेकतृणव्यक्तिनाशे आश्रयनाश-प्रयुक्तशक्तिनाशात् तृणान्तरादितः कार्याभावदोष इति वाच्यम् । आधेयशक्तिवादे वक्ष्यमाणदिशा समाधानसम्भवादित्याशयादित्याहुः ॥

वस्तुतस्तु एकशक्तिमत्त्वमित्यस्यैकजातीयशक्तिमत्त्वमित्येवार्थः । अनुगतजातेरभावेऽपि शक्तिव्याप्त्यादिग्रहसमर्थनवादे वक्ष्यमाणदिशा सदृशशक्तिमत्त्वस्यैवैकजातीयशक्तिमत्त्वशब्दार्थत्वात् । २तद्व्यभिचाराय तृणादेर्वह्निविशेष एव हेतुत्वं तर्हि तत्कार्ये३ वह्नित्वमाकस्मिकं स्यादित्यत आह ॥ वह्निसामान्य इति ॥ स्पर्शविशेषवन्त उष्णस्पर्शवन्तोऽवयवा इत्यर्थः । आदिपदेन तादृशद्रव्यादिग्रहः ॥

------------------------------------------------------------------------

तृणादिजन्यवह्नौ हि जातिविशेषः न तावत्प्रदीपे..

## **तर्कताण्डवम्**

तृणादिजन्यवह्नौ हि जातिविशेषः न तावत्प्रदीपे४ दारुदहनादाविव गोमयवृश्चिकजन्यवृश्चिकेष्विव च प्रत्यक्षः । अननुभवात् । नापि कारणवैजात्यात् कल्प्यः । शक्त्यैव अन्यथासिद्धेः ।

न च तृणादिषु तत्तद्भावजनितानन्तशक्तिकल्पनाद्वह्नौ जातित्रय-कल्पनं लघीय इति वाच्यम् । जातित्रयकल्पनस्य योग्यानुप-लब्धिबाधितत्वात् । मन्मते शक्तिवज्जातेरपि प्रतिव्यक्तिभिन्नत्वाच्च ॥

### **न्यायदीपः**

स किं विशेषः प्रत्यक्ष उत कल्प्य इति विकल्पौ क्रमेण निराह ॥ तृणेति ॥ दारुदहनेति ॥ काष्ठजन्यवह्नीत्यर्थः । आदिपदेन करीषाग्न्यादिग्रहः ॥ गोमयेति ॥ गोमयजन्येषु वृश्चिकजन्येष्वित्यर्थः ॥ शक्त्यैवेति ॥ तृणादेर्वह्निजातीयं प्रत्येकशक्तिमत्त्वेनैव कारणत्वोपपत्तौ कार्ये तत्तज्जन्यता-वच्छेदकजातित्रयकल्पनानुपपत्तेर्गौरवदोषाच्चेति भावः ॥

ननु शक्त्या जात्यपलापोऽयुक्तः । किन्तु वैपरीत्यमेव युक्तमिति भावेन मणिकृता सिद्धान्ते अभिहितं गौरवमाशङ्क्य निराह ॥ न चेति ॥ तत्तद्भावेति ॥ तृणादिव्यक्तीनामानन्त्येन तोषां तृणादीनां यानि भावकारणानि तज्जनितेत्यर्थः । प्रतिव्यक्ति शक्तेर्भिन्नत्वादानन्त्यं वह्नित्वावान्तरजातित्रय-कल्पनेऽतिलाघवमिति भावः ॥ योग्यवृत्तिजातेर्योग्यत्वनियमादाह ॥ योग्या-नुपलब्धीति ॥ शक्तेस्त्वतीन्द्रियत्वान्नायं दोष इति भावः ।

यत्तु मणौ तृणजन्यवह्निष्वनुगतमतिरेव तादृशजातौ मानमित्युक्तम् । तन्न । तृणजन्यत्वोपाधिनोपपत्तेरिति भावः ॥ मन्मत इति ॥ तथा च जातित्रयकल्पनेऽपि न लाघवमिति भावः ॥

------------------------------------------------------------------------

किञ्च सम्भवत्येकसामग्रीत्वे सामग्रीत्रयकल्पने गौरवम्

## **तर्कताण्डवम्**

किञ्च सम्भवत्येकसामग्रीत्वे सामग्रीत्रयकल्पने गौरवम् । शक्तिगौरवं तु फलमुखत्वान्न दोषः । एककारणत्वकल्पनसमये शक्ति-बहुत्वस्यानुपस्थितेः ॥

ननु यदि विजातीयेषु कारणेष्वेका शक्तिस्तर्हि कार्यविशेषात् कारणविशेषानुमानं न स्यात् । अरण्यभावेऽपि तृणाद्वह्नेरिव वह्न्य-भावेऽपि धूमजननशक्तियुक्तादन्यस्मादपि धूमसम्भवादिति चेत्तर्हि कार्यवैजात्येऽपि तृणस्य वह्निविशेष इव वह्नेरपि धूमविशेष एव हेतुत्वं, न तु धूममात्र इति शङ्कया धूममात्राद्वह्न्यनुमानं न स्यात् ॥

### **न्यायदीपः**

सिद्धान्ते गौरवेऽप्यनुगतजातिपक्षे न गौरवमित्यत आह ॥ किञ्चेति ॥ वह्नित्वावच्छिन्नवह्निं प्रत्येकशक्तिमत्त्वेन तृणादेः सर्वस्यैकसामग्रीत्वे सम्भवति तृणारणिमणीनां प्रत्येकं सामग्रीत्वमुपेत्य वह्नौ तज्जन्यतावच्छेदकावान्तर-जातित्रयकल्पने गौरवमित्यर्थः । पक्षद्वयेऽपि साम्यमेवेत्यत आह ॥ शक्तीति ॥ तृणादौ शक्तौ सिद्धायामेव शक्त्यानन्त्योपस्थितिः । न तु ततः पूर्वमिति प्रामाणिकत्वान्न दोषावहं गौरवमित्यर्थः । तदेव व्यनक्ति ॥ एकेति ॥ वह्निजातीयं प्रत्येव शक्तिमती सामग्रीति कल्पनसमय इत्यर्थः ॥

शक्तिपक्षे गौरवस्यादोषत्वेऽपि बाधकान्तरमस्त्विति शङ्कते ॥ नन्विति ॥ कार्येति ॥ धूमादिरूपकार्यविशेषादित्यर्थः । कुतो न स्यादित्यत आह ॥ अरणीति ॥ प्रतिबन्द्योत्तरमाह ॥ तर्हि कार्येति ॥ तृणादिजन्यकार्ये जातित्रयकल्पनेपीत्यर्थः ॥

------------------------------------------------------------------------

अथ तत्रोपस्थितेन धूमत्वेनैव वह्निकार्यता बाधकाभावात्

## **तर्कताण्डवम्**

अथ तत्रोपस्थितेन धूमत्वेनैव वह्निकार्यता बाधकाभावात् । वह्नेस्तु न वह्नित्वेन तृणादिकार्यता । व्यभिचारादिति चेत्तर्हि वह्नेर्धूमं प्रत्युपस्थितवह्नित्वेनैव कारणता । बाधकाभावात् । तृणस्य तु वह्निं प्रति नोपस्थिततृणत्वेनैव हेतुता । व्यभिचारात् । किन्त्वेकशक्ति-मत्त्वेनेति समम् ॥

एतेन तृणादीनां प्रत्येकं कारणताग्रहाधीनं तेषु शक्तिकल्पनं तद्ग्रहश्च न युक्तः । एकैकं विनाऽपि वह्न्युत्पत्तेरिति निरस्तम् । कार्ये वैजात्यकल्पनस्यापि तदधीनत्वेन दोषसाम्यात् ॥

अथ मण्यरण्यभाववतो वह्निस्तोमविशेषस्य तृणान्वयव्यतिरेकानु-विधायित्वेन तत्र तस्य कारणत्वे गृहीते अनन्तरं कार्ये जातिकल्पनं तर्हि कारणे शक्तिकल्पनमपि तदनन्तरमेवास्तु ॥

### **न्यायदीपः**

तेनैव समाधिं वाचयति ॥ अथ तत्रेति ॥ उपस्थितेन प्रत्यक्षाव-गतेनेत्यर्थः ॥ बाधकेति ॥ व्यभिचाररूपबाधकाभावादित्यर्थः ॥ उपस्थितेति ॥ धीस्थेन वह्नित्वेनेत्यर्थः । तथा च धूमादिरूपकार्य-विशेषाद्वह्न्यादिरूपकारणानुमित्यभावप्रसङ्गदोषो नेति भावः ।

नन्वेवं तृणादेः प्रत्येकं हेतुत्वग्रहे सति तत्रैकशक्तिकल्पनं तत्कल्पने च सति तृणादेर्हेतुत्वग्रह इत्यन्योन्याश्रय इति चोद्यं प्रतिबन्द्या निराह ॥ एतेनेति ॥ न युक्त इति ॥ शक्तिमत्त्वज्ञानं विना न युक्त इत्यर्थः । कुत इत्यत आह ॥ एकैकमिति ॥ दोषसाम्यादिति ॥ तृणत्वादिना हेतुत्वग्रहे तज्जन्यतावच्छेदकतया जातिकल्पनं तत्कल्पने च सत्य-व्यभिचारात्तृणादेर्हेतुत्वग्रह इति दोषसाम्यादित्यर्थः । परमुखेनैव समाधिं वाचयति ॥ अथेति ॥

------------------------------------------------------------------------

किञ्च यद्यादावेव तृणत्वस्य कारणतावच्छेदकता..

## **तर्कताण्डवम्**

किञ्च यद्यादावेव तृणत्वस्य कारणतावच्छेदकता वह्नित्वस्य कार्यतावच्छेदकता च गृह्यते तदा त्वदुक्तस् तृणजातीयं विना वह्निजातीयस्योत्पत्तिरूपो व्यभिचारः प्रतिबन्धकः स्यात् । न च तथा गृह्यते । किं तु, स्वर्गजातीयं प्रति साधनान्तरे सत्यपि ज्योतिष्टोमव्यक्तेः स्वर्गव्यक्तिं प्रतीव, यागजातीयं प्रति यवरूपे साधनान्तरे सत्यपि व्रीहिव्यक्तेर्यागव्यक्तिं प्रतीव चादौ तृणव्यक्तेर्वह्निव्यक्तिं प्रति कारणता गृह्यते ।

तत्र च त्वदुक्तो व्यभिचारो न प्रतिबन्धकः । सम्भवमात्रं प्रत्यनियमस्याविरोधित्वात् । अनन्तरं गृहीतकारणत्वरक्षार्थं त्वया स्वर्गे यागे वह्नौ च वैजात्यमिव मया स्वर्गकारणे ज्योतिष्टोमादौ, यागकारणे व्रीह्यादौ, वह्निकारणे तृणादौ चैकशक्तिमत्त्वं कल्पयित्वा तस्य कारणातावच्छेदकता स्वर्गत्वादेः कार्यतावच्छेदकता च कल्प्यत इति न कोपि दोषः ॥

### **न्यायदीपः**

नन्वेवमुक्तदिशा वह्निजातीयं प्रति तृणात्वादिनैव कारणताग्रहे तद्रक्षार्थं कार्यवैजात्यकल्पनं स्यात् । तस्मादेकशक्तिमत्त्वेनैव कारणताग्रहो वाच्य इत्यत आह ॥ किं चेति ॥ साधनान्तर इति ॥ ‘‘दर्शपूर्णमासाभ्यां स्वर्गकामो यजेत’’ इत्यादिनोक्तदर्शादिरूपसाधनान्तर इत्यर्थः । ‘‘ज्योति-ष्टोमेन स्वर्गकामो यजेत’’ इत्यपि श्रवणादिति भावः ॥ यवरूप इति ॥ व्रीहिभिर्यजेत यवैरिति द्वयोरपि यागसाधनताश्रवणादिति भावः ॥ सम्भवेति ॥ वह्नौ तृणादिः कारणं सम्भवत्येवं योग्यतामात्रं प्रति व्यभिचारस्याप्रतिबन्धकत्वादित्यर्थः ॥

[Load More](javaऽcriptःvoid(0))
