+++
title = "०४ प्रतिबन्धकाभावस्य हेतुत्वे प्रकारचतुष्टयभङ्गः"
upstream_url = "https://dvaitavedanta.in/category-details/13145/4780/sharav/taraka/thavat/shakat/parata"
+++
## किञ्च त्वन्मते विशिष्टं..

**अथ प्रतिबन्धकाभावस्य हेतुत्वे प्रकारचतुष्टयभङ्गः ।**

## **तर्कताण्डवम्**

किञ्च त्वन्मते विशिष्टं विशेषणविशेष्यतत्सम्बन्धातिरिक्तं नास्तीत्युत्तम्भकाभावविशिष्टप्रतिबन्धकाभावोऽपि क्वचिद्विशेषणा-भावरूपः क्वचिद्विशेष्याभावरूपः क्वचित् सम्बन्धाभावरूप इत्यननु-गमान्न हेतुः । अभावत्रयस्यैकशक्तिमत्त्वेनानुगमे च शक्तिसिद्धिः ॥

न च विशेषणविशेष्यतत्सम्बन्धाभावा विशिष्टविरोधित्वेनानु-गताः, यत्र विशेषणं वा विशेष्यं वा तत्सम्बन्धो वा नास्ति तत्र विशिष्टं नास्तीति प्रतीतेरिति वाच्यम् । विशिष्टविरोधित्वं हि विशिष्टविरहात्मकत्वं वा तद्व्याप्यत्वं वा वाच्यम् । तदुभयमपि प्रतियोगिनो विशिष्टस्याननुगमे तदभावस्याप्यननुगमादननुगतमेव । विशिष्टस्यैवानुगमे तु तदभावोऽपि स्वत एवानुगत इति किमनया कुसृष्ट्या ।

### **न्यायदीपः**

एवमुत्तेजकाभावविशिष्टमण्याद्यभावरूपदृष्टकारणाभावादेव दाहानुत्पत्त्युप-पत्तेर्न शक्तिसिद्धिरित्यादिना कृतचोद्यस्य श्रुत्यादिविरोधार्थापत्तिपञ्चक-विरोधाभ्यां दूषणमुक्त्वाऽधुना तादृशाभावस्य कारणत्वमेव न युक्तं येन शक्त्यपलापो घटेतेति भावेनाह ॥ किं चेति ॥

मणौ हि उत्तेजकाभावसहकृतस्याभावो हेतुरिति प्राञ्च इत्युक्त्वा विशिष्टं नार्थान्तरं येन तदभावोऽनुगतः स्यादित्यादिना तद्दूषयित्वा स्वयं १तत्सर्वं निष्कृत्य वदन् दूषणमाह ॥ त्वन्मत इत्यादिना ॥ एकशक्तिमत्त्वे-नेति ॥ एककार्यानुकूलशक्तिमत्त्वेनेत्यर्थः ।

शशधरोक्तमेवानुगमकमाशङ्क्य निराह ॥ न चेति ॥ त्रयाणां विशिष्टविरोधित्वं व्यनक्ति ॥ यत्रेति ॥ अनुगम इति ॥ विशेषण-विशेष्यतत्सम्बन्धरूपत्रितयात्मकत्वे तदभावस्यापि त्रित्वापत्त्याऽननुगमात् । तद्विरहात्मत्वं वा तद्विरहव्याप्यत्वं वाऽननुगतमेवेत्यर्थः ॥ अनुगमे त्विति ॥ विशेषणादित्रितयानुगतं विशिष्टं पदार्थान्तरमित्युपगमे त्वित्यर्थः ॥ कुसृष्ट्येति ॥ विशिष्टविरोधित्वेन अनुगमः विरोधित्वं विरहात्मत्वादि-रिति कल्पनयेत्यर्थः ।

------------------------------------------------------------------------

ननु तर्हि स्वरूपेण विद्यमानस्यैव ..

## **तर्कताण्डवम्**

ननु तर्हि स्वरूपेण विद्यमानस्यैव मणेरुत्तेजकसमये उत्तेजका-भावावच्छिन्नत्वेनाभावोऽस्ति । प्रतियोगिभेदेनेव प्रतियोगितावच्छेदक-भेदेनाप्यभावभेदात् । कथमन्यथा दण्डिनि पुरुषे सत्येव केवलपुरुषो नास्तीति कैवल्यावच्छिन्नत्वेन पुरुषाभावप्रमा । तथाचोत्तम्भके सत्यसति च मण्यभावकाले उत्तम्भकयुक्तमणिकाले चानुगतो मण्यभाव एव हेतुरिति चेन्न ।

मन्मते पदार्थन्तरस्य विशिष्टस्यैवावच्छिन्नाभावप्रतियोगित्वेन मणेस्तदप्रतियोगित्वात् । त्वन्मते च विशेष्ये सति विशिष्टाभावबुद्धेः सविशेषणे हीति न्यायेन विशेषणाभावविषयत्वेनाननुगमतादवस्थ्यात् । कथमन्यथा शिखैव नष्टा न तु पुरुष इत्यबाधितधीः । कथं च विशेष्यसत्त्वाविरोधिनस् तदभावत्वम् । विशेषणसत्त्वमात्रविरोधिनस् तदभावत्वाभावश्च ॥

### **न्यायदीपः**

एवं शशधराभिमतमभावत्रयपक्षं मण्याद्युक्तदिशा निरस्येदानी-मुदयनाद्यभिमतमतिरिक्ताभावपक्षमाशङ्कते ॥ ननु तर्हीति ॥ प्रतियोगि-भेदेनेवेति ॥ यद्यपि प्रतियोगिभेदस्थे प्रतियोगितावच्छेदकभेद-स्यावश्यकत्वात्तद्भेदादेव भेदस्तथाऽपि यथा प्रतियोगिभेदोऽभावभेदव्याप्तस्तथा प्रतियोगितावच्छेदकभेदोऽपीत्यर्थः । स च प्रतियोगिनि सत्यपि वर्तमानोऽ-भावः प्रागभावादित्रितयान्य एव ध्वंस एव वा कप्तात्यन्ताभाव एव वा मण्युक्तदिशा ध्येय इति भावः ॥ अस्त्वेवं ततश्च किमित्यत आह ॥ तथा चेति ॥ उत्तम्भकदशायां मणिर्न चेत्तदोत्तम्भकाभावरूपावच्छेदकस्य तदवच्छेद्यविशेष्यस्य चोभयस्याभावात्तत्प्रयुक्तो मण्यभावः, उत्तम्भकेऽसति मणिर्न चेत्तदातु विशेष्याभाव उत्तम्भकयुक्तमणिदशायां चोत्तम्भकाभाव-रूपावच्छेदकाभावप्रयुक्तो विशेष्याभावोऽनुगत इत्यर्थः ।

॥ मणेस्तदप्रतियोगित्वादिति ॥ तथा च त्वदभिमताभाव एवाीक इति कस्य कारणतया शक्त्यपलापः स्यादिति भावः । मण्युक्तमेव दोषमाह ॥ त्वन्मते चेति ॥ उदयनमत इत्यर्थः ॥ कथमन्यथेति ॥ विशिष्टा-भावबुद्धेर्विशेष्याभावपरत्व इत्यर्थः । विशेषणाभावविषयत्वं विशिष्टा-भावबुद्धेर्व्यनक्ति ॥ कथं चेति ॥ विशेषणसत्त्वेति ॥ कथं चेत्यनुषङ्गः ।

------------------------------------------------------------------------

किञ्चास्यैव मणेरुत्तेजकात्पूर्वमुत्तेजकाभावविशिष्टतया ..

## **तर्कताण्डवम्**

किञ्चास्यैव मणेरुत्तेजकात्पूर्वमुत्तेजकाभावविशिष्टतया तदवच्छेदे-नाप्यभावोऽसम्भवी । न च मण्यादेः पूर्वमुत्तेजकाभावविशिष्टत्वेपी-दानीमुत्तेजकाभावाभावेनेदानीमुत्तेजकाभावविशिष्टत्वेनाभावोस्तीति वाच्यम् । एवं हीदानीन्तनोत्तम्भकाभाववैशिष्ट्यं प्रतियोगितावच्छेदकं वाच्यम् । तच्चायुक्तम् । तस्योत्तेजकसमवहितमणौ कदाचिदप्यभावेन व्यधिकरणधर्मावच्छिन्नाभावापत्त्याऽपसिद्धान्तात् । तस्य केवला-न्वयितयोत्तेजकात्पूर्वमपि सत्त्वेन तदाऽपि दाहापत्तेश्च ॥

किञ्च विद्यमानस्याप्यविद्यमानधर्मावच्छेदेनाभावे व्यासज्य-प्रतियोगिकोप्यभावः स्यात् । स च नेष्टः ॥

### **न्यायदीपः**

एतादृशाभावकल्पनं न्यायसिद्धान्तविरुद्धं चेत्याह ॥ किञ्चास्यैवेति ॥ यस्याभाव उच्यते तस्यैव मणेरित्यर्थः । किमुत्तेजकात्पूर्वं तदभावः प्रतियोगितावच्छेदकोऽथोत्तेजकदशायाम् । आद्य आह ॥ उत्तेजकादिति ॥ द्वितीयमाशङ्क्य निराह ॥ न चेति ॥ इदानीमिति ॥ उत्तेजकदशाया-मित्यर्थः ॥ इदानीन्तनेति ॥ उत्तेजककालीनेत्यर्थः ॥ व्यधिकरणेति ॥ प्रतियोगिताव्यधिकरणेत्यर्थः ।

॥ अपसिद्धान्तादिति ॥ यथा शृङ्गे शशीयत्वस्य कदाऽप्यभावेन शशीयत्वावच्छिन्नशृङ्गाभावो नोपेयते तथात्वे पटत्वावच्छिन्ने भूतले घटो नेति प्रतीत्या व्यधिकरणधर्मावच्छिन्नाधिकरणताकाभावस्यातिरिक्तस्याङ्गी-कर्तव्यताप्रसङ्गभयाद् व्यक्तमेतदनुमितिलक्षणे तट्टीकासु, तथेहाऽप्युत्तेजक-सहकृतमणावभावप्रतियोगितावतीदानीन्तनोत्तेजकाभावरूपावच्छेदकस्यान्यत्रैव सत्त्वेनेह कदाऽप्यभावेन प्रतियोगिताव्यधिकरणत्वावच्छिन्नाभावाङ्गीकारेऽ-पसिद्धान्तादित्यर्थः ।

यदि कश्चिद् ब्रूयादस्तु तादृशोप्यभाव इति तदाऽपि दोषमाह ॥ तस्येति ॥ उत्तेजककालीनोत्तेजकाभावरूपव्यधिकरणधर्मावच्छिन्न-प्रतियोगिताकाभावरूपेत्यर्थः ॥

अतिप्रसङ्गं चाह ॥ किञ्चेति ॥ व्यासज्येति ॥ घटसत्त्वस्थले घटपटौ न स्त इति धीबलाद् द्वित्वावच्छिन्नप्रतियोगिताको विद्यमानघट-पटोभयप्रतियोगिकोक्तातिरिक्ताभावोऽपि स्यात् । अन्यतराभावेनैव प्रतीत्युप-पत्तावप्रामाणिकोऽभावो न तत्र नैयायिकैः स्वीकृत इत्यर्थः ॥

------------------------------------------------------------------------

अपि चैवं रक्ततादशायां घटस्य ..

## **तर्कताण्डवम्**

अपि चैवं रक्ततादशायां घटस्य श्यामरूपावच्छिन्नत्वेना-भावापत्त्या प्रत्यभिज्ञाविरोधः स्यात् ।

न च घटस्य श्यामत्वेनासत्त्वेऽपि घटत्वेन सत्त्वान्न तद्विरोध इति वाच्यम् । तथात्वे प्रत्यभिज्ञाया घटत्वावच्छिन्नाभेदविषयत्वेनोपपत्त्या श्यामत्वावच्छिन्नत्वेन भेदापत्त्या त्वदनभिमतभेदाभेदप्रसङ्गात् ।

एवं तत्तक्षणावच्छेदेनापि भेदापत्त्या क्षणभङ्गः स्यात् । एवमेक-स्मिन्नपि क्षणे संयोगतदभावावच्छेदेन भेदाभेदौ स्याताम् ॥

### **न्यायदीपः**

अस्तु तादृशोऽप्यभाव इति वदन्तं प्रति दोषान्तरमाह ॥ अपि चैवमिति ॥ विद्यमानस्यैव वस्तुनोऽवच्छेदकाभावनिमित्ताभावस्वीकार इत्यर्थः ॥ प्रत्यभिज्ञेति ॥ यः श्यामः स एवायं रक्त इति प्रत्यभिज्ञेत्यर्थः ॥ भेदाभेदेति ॥ घटत्वेनाभेदः श्यामत्वेन भेद इति भेदाभेदेत्यर्थः ॥ तत्क्षणेति ॥ एतत्क्षणावच्छिन्नघटो न पूर्वक्षणावच्छिन्नः पूर्वक्षणावच्छिन्न-श्चैतत्क्षणावच्छिन्नो नेति प्रतीत्या प्रतिक्षणमविद्यमानपूर्वोत्तरक्षणावच्छेदेन भेदसम्भवात् क्षणिकता स्यादित्यर्थः ।

॥ भेदाभेदाविति ॥ वृक्षे शाखायां कपिसंयोगस्य मूले तु तदभावस्य सत्त्वेन वृक्षो मूले कपिसंयोगवान्न भवति अग्रे कपिसंयोगाभाववान्नेति वा प्रतीत्या संयोगवदभेदः संयोगाभाववद्भेश्च वृक्षे संयोगतदभावावच्छेदेन स्याताम् । तथा संयोगाभावस्थे सयोगाभाववदभेदः संयोगवद्भेदश्च स्यादित्यर्थः ॥

------------------------------------------------------------------------

किञ्च प्रतियोगिसत्त्वकालेऽपि सन्नयमभावो न..

## **तर्कताण्डवम्**

किञ्च प्रतियोगिसत्त्वकालेऽपि सन्नयमभावो न तावद् ध्वंसः प्रागभावो वा । तयोः प्रतियोग्यसमानकालीनत्वात् । ध्वंस-स्यानन्तत्वेनोत्तेजकापनयनकालेऽपि सत्त्वेन मणिसत्त्वेपि दाहापत्तेश्च । अत एव नात्यन्ताभावः । तस्यानाद्यनन्तत्वेन प्रतिबन्धककालेऽपि सत्त्वेन तदाऽपि दाहापत्तेः ॥

ननु विशिष्टात्यन्ताभावं प्रति विशेषणस्य विशेष्यस्य वा प्रागभावो ध्वंसो वा प्रत्यासत्तिः । तथाच विशेषणादिदशायामत्यन्ताभावस्या-प्रत्यासन्नत्वान्न दाहोत्पादकत्वं न वा प्रतीतिरिति चेन्न । तेषु प्रत्यासत्तित्वावच्छेदकैकरूपस्य अभावात् । अननुगतानामपि प्रत्या-सत्तित्वे वाऽवश्यकानां तेषामेव दाहहेतुताऽस्तु । किं विशिष्टा-भावकल्पनया ॥

एतेन कालविशेष एव प्रत्यासत्तिरिति निरस्तम् । अननुगमात् । सर्वत्रापि तत्तत्कालविशेषस्यैव हेतुत्वापत्त्या कारणान्तरापलापापत्तेश्च ॥

### **न्यायदीपः**

ननु विशेष्यसत्त्वस्थलेऽवच्छेदकभेदेनाङ्गीक्रियमाणोऽभावः संसर्गाभाव एव न त्वन्योन्याभावः । येनोक्तदोषः स्यादित्यत आह ॥ किञ्चेति ॥ दाहापत्तेरित्युपलक्षणम् । तदाऽप्यभावधीप्रसङ्गाच्चेत्यपि ध्येयम् ॥

अत्यन्ताभावपक्षमुपेत्य तत्रोक्तदोषोद्धारमाशङ्कते ॥ नन्विति ॥ तेष्विति ॥ यद्यपि ध्वंसप्रागभावौ द्वावेव शङ्कितौ । तथाऽपि विशेषण-विशेष्यरूपप्रतियोगिभेदाच्चतुष्ट्वमुपेत्य तेष्वित्युक्तम् । यद्वा ध्वंसादिव्यक्ति-बाहुल्यापेक्षया तेष्वित्युक्तिः । एवं चाननुगम एव क्वचित्कस्यचिदेव प्रत्यासत्तित्वस्वीकारादिति भावः ॥ अननुगमादिति ॥ क्वचित्प्रागभावकालः क्वचित्प्रध्वंसकाल इत्यननुगमादित्यर्थः ॥ तुरीय इति ॥ प्रागभावप्रध्वंसा-त्यन्ताभावरूपे संसर्गाभावमध्ये सामयिकोपि क्वचिदत्यन्ताभावोस्त्वित्यर्थः ॥ कालविशेषेति ॥ उत्तम्भककालविशेषेत्यर्थः ॥

------------------------------------------------------------------------

नाप्ययमुत्पादविनाशशीलस्तुरीयोऽभावः

## **तर्कताण्डवम्**

नाप्ययमुत्पादविनाशशीलस्तुरीयोऽभावः । उत्तम्भकोपनये उत्तम्भकाभावविशिष्टमण्यभावस्योत्पत्तेरपनये च विनाशादिति वाच्यम् । उक्तरीत्याऽऽवश्यकेन विशेषणाभावेनैव तद्व्यववहारोपपत्तौ तुरीयाभावकल्पकाभावात् ॥

न चायं कालविशेषावच्छेदेनात्यन्ताभाव एवेति वाच्यम् । तथात्वे प्रागभावादेरपि तथात्वापातत् । इह घटो नेत्यत्रापि घटभूतलसम्बन्ध एव प्रतियोगी न तु घटः । वक्ष्यते चैतदभावप्रस्तावे ॥

### **न्यायदीपः**

नन्वेवं विशेषणाभावादिना विशिष्टाभावापलापे घटाद्यभावोऽपि न सिध्येत् । इह भूतले घटो नेत्यत्रापि घटभूतलसम्बन्धाभावेनैव तद्व्यवहारो-पपत्तेरित्यत इष्टापत्तिमाह ॥ इह घटेति ॥ व्यक्तमेतन्न्यायामृते असतोऽ-भावप्रतियोगित्ववादे प्रथमपरिच्छेदे ॥ वक्ष्यत इति ॥ अभावस्य स्वरूपादन्यन्न प्ररत्यासत्तिरित्येतदाश्रयासिद्धेर्दोषत्वभङ्गे वक्ष्यत इत्यर्थः ॥

------------------------------------------------------------------------

ननु तर्हि मण्युत्तम्भकोभयसत्त्वकाले..

## **तर्कताण्डवम्**

ननु तर्हि मण्युत्तम्भकोभयसत्त्वकाले तदानीमुत्तम्भकाभाव-विशिष्टानां देशान्तरस्थानामन्येषां मण्यादीनामत्रत्याभावः कारणं, न त्वत्र विद्यमानस्यैव मण्यादेरभावः । अत एवोदयनो ‘‘न हि दण्डिनि सत्यदण्डानामन्येषां नाभाव’’ इत्याह । अन्यथाऽन्येषामिति व्यर्थं स्यादिति चेत् । न । एवं हि उत्तम्भककालीनं दाहं प्रति विद्यमान-मणेरभावः कारणं न स्यात् । तथा चोत्तेजकागमनात् प्राक् मणिकालेऽपि दाहः स्यात् । एतन्मण्यभावस्य तदानीमसत्त्वेऽपि तस्याहेतुत्वेन तद्विलम्बेन दाहविलम्बानुपपत्तेः । हेतुभूतस्य च तत्राविद्यमानानामन्येषां मणीनामभावस्योत्तेजकागमनात्प्रागपि सत्त्वात् ॥

अथ मतं विशेषणविशेष्ययोः सम्बन्ध एव विशिष्टं, तथाच मण्युत्तम्भकाभावरूपोभयसम्बन्धाभावो विशेषणाद्यभावव्यापकोऽनुगतो हेतुरिति चेत् ।

मैवम् । अयमप्यभावो हि १मण्युत्तम्भकाभावरूप-सम्बन्ध्यात्मकविशेषणद्वयविशिष्टसम्बन्धरूपविशेष्यस्याभावः । न तु सम्बन्धमात्रस्याभावो ऽतिप्रसङ्गात् । तथा चायं विशिष्टाभावोऽपि यदि सम्बन्धिरूपविशेषणद्वयेन सह सम्बन्धरूपविशेष्यस्य यत्सम्बन्धान्तरं तदभावात्मकः । तदाऽनवस्था । यदि तु तत्परि-हाराय विशेषणाभावाद्यात्मकस्तदा पूर्ववदननुगमतादवस्थ्यम् ।

### **न्यायदीपः**

उदयनोक्तं पक्षान्तरमाशङ्क्य निराह ॥ ननु तर्हीत्यादिना ॥ अभावस्य विद्यमानमण्यादिप्रतियोगिकत्वासम्भव इत्यर्थः । अदण्डिनामपि न बहुव्रीहिः किन्तु दण्डिनामेवेति योज्यम् ॥

‘‘अत्रोच्यते’’ इत्यादिना मण्युक्तं पक्षमाशङ्कते ॥ अथ मतमिति ॥ अतिप्रसङ्गादिति ॥ घटपटसम्बन्धाभावस्यापि दाहहेतुत्वप्रसङ्गादित्यर्थः ॥ अयमिति ॥ विशेषणविशेष्ययोः सम्बन्धरूपविशिष्टस्याभावोऽपीत्यर्थः ॥ विशेषणद्वयेनेति ॥ विशेषणविशेष्यरूपविशेषणद्वयेनेत्यर्थः । दण्डीत्यत्र दण्डचैत्रसम्बन्धस्य विशिष्टशब्दार्थत्वे सति तुल्यन्यायतया सम्बन्धस्य तत्सम्बन्धीभूतविशेषणाभ्यां दण्डचैत्राभ्यां सह कश्चन सम्बन्ध एव विशिष्ट-शब्दार्थो वाच्यः । तत्रापि सम्बन्धस्य तत्सम्बन्धिभूतसम्बन्धतत्सम्बन्धि-भ्यामान्य एव सम्बन्धो विशिष्टपदार्थ इति विशिष्टाभावपक्षे प्राचीनसम्बन्धस्य सम्बन्धान्तराभाव एव विशिष्टाभावो वाच्यः । तत्राप्येवं तत्राप्येवमित्यनव-स्थेत्यर्थः ॥ तत्परिहारायेति ॥ अनवस्थापरिहाराय विशेषणविशेष्य-तत्सम्बन्धाभावात्मक इत्यर्थः ॥

------------------------------------------------------------------------

ननु भवेदिदं यद्युत्तम्भकसहितमण्यादिकाले..

## **तर्कताण्डवम्**

ननु भवेदिदं यद्युत्तम्भकसहितमण्यादिकाले मण्यादिरूपविशेष्यस्य सत्त्वेऽप्युत्तम्भकाभावरूपविशेषणाभाववत्सम्बन्धरूपविशेष्यस्य सत्त्वेऽपि कदाचित्सम्बन्धिरूपविशेषणाभावः स्यात् । न चैवं प्रकृते । सम्बन्धिनोरभावे सम्बन्धाभावस्यावश्यकत्वात् । तथा च सम्बन्ध-रूपविशेष्याभाव एवानुगत इति चेत् ।

मैवम् । अनुगमाय तदनपेक्षायामपि सम्बन्धाभावमात्रस्य हेतुत्वेऽतिप्रसङ्गेनानतिप्रसक्तस्य कारणत्वाय तदपेक्षणात् । मण्यु-त्तम्भकाभावसम्बन्धस्य तदुभयमात्रवर्तित्वेन दाह्ये करतले दाहके वह्नौ च तत्सम्बन्धाभावस्य सदा सत्त्वेन केवलमणिकालेऽपि दाहप्रसङ्गाच्च ॥

### **न्यायदीपः**

उक्तानवस्थादिदोषनिरासाय वैषम्यामशङ्कते ॥ नन्विति ॥ इदमिति ॥ सम्बन्धान्तरमादायानवस्थोद्भावनमित्यर्थः ॥ प्रकृत इति ॥ सम्बन्ध-सम्बन्धिनोः सम्बन्धीविषय इत्यर्थः ॥ सम्बन्धाभावस्येति ॥ विशेष्य-भूतसम्बन्धाभावस्येत्यर्थः ।

॥ तदनपेक्षायामिति ॥ सम्बन्धिभूतविशेषणानपेक्षायामित्यर्थः ॥ तदपेक्षणादिति ॥ तथा च विशेष्यसम्बन्धाभावात्मकत्वेऽननुगमता स्यादे-वेति भावः ॥

ननु तदपेक्षायामपि परिचायकत्वेनैव तदपेक्षाऽस्तु तावताऽतिप्रसङ्गा-भावादित्यतो दोषान्तरमाह ॥ मणीति ॥ मणेरुत्तम्भकाभावेन यः सम्बन्ध-स्तस्येत्यर्थः ।

[Load More](javaऽcriptःvoid(0))
