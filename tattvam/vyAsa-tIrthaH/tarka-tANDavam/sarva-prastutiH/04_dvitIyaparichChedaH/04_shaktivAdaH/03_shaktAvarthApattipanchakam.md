+++
title = "०३ शक्तावर्थापत्तिपञ्चकम्"
upstream_url = "https://dvaitavedanta.in/category-details/12634/4780/sharav/taraka/thavat/shakat/shakat"
+++
## किञ्च दण्डादेरन्वयव्यातिरेकाभ्यां घटादिकारणत्वं तावदनुमीयते

**अथ शक्तावर्थापत्तिपञ्चकम् ।**

## **तर्कताण्डवम्**

किञ्च दण्डादेरन्वयव्यातिरेकाभ्यां घटादिकारणत्वं तावदनुमीयते । तत्र न तावत्पूर्ववृत्तित्वमात्रं लिङ्गम् । रासभादावपि सत्त्वात् ॥

नापि नियमविशेषितम् । अन्यथासिद्धेऽपि सत्त्वात् । तस्मात् प्रत्यक्षसिद्धं कारणतात्वेन त्वदभिमतमनन्यासिद्धनियतपूर्ववृत्तित्वमेव लिङ्गं वाच्यम् । न च तदेव तेनानुमेयमिति तदनुमेयातीन्द्रिय-शक्तिसिद्धिः । न च तत्र स्वरूपयोग्यतारूपं दण्डत्वमनुमेयम् । तस्य प्रत्यक्षत्वात् ।

नापि– सहकारिसमवधानरूपं फलोपधानमनुमेयम् । दण्डे सहकार्यसमवधानेऽपि तद्व्यवहारात् । शिलादौ तत्समवधानेऽपि कारणत्वाव्यवहाराच्च ।

नापि– दण्डत्वस्यानन्यथासिद्धिविशिष्टनियमावच्छेदकत्वमनु-मेयम् । तस्य हेतुशरीर एव प्रवेशात् ।

एतदेवाभिप्ररोत्योक्तं सुधायाम्–

‘‘ततोन्वयव्यतिरेकसमधिगम्यमतीन्द्रियमेव किञ्चिन्मृदादीनां घटादिकारणत्वमभ्युपगमनीयम् । तदेव च शक्ति’’रिति ॥

व्याप्तिग्राहकप्रत्यक्षेण तु नियमरूपा रसरूपादिसाधारणी व्याप्तिरेव गृह्यते । न तु शक्तिरूपा कारणता । तस्या नित्यातीन्द्रियत्वात् ।

### **न्यायदीपः**

श्रुत्याद्यनुग्राहकार्थापत्तीरपि शक्तौ मानत्वेन विवक्षुरादौ कारणत्व-स्यान्वयव्यतिरेकगम्यत्वान्यथानुपपत्तिरूपार्थापत्तिं सुधोक्तां तावद्व्यनक्ति ॥ किञ्च दण्डादेरिति ॥

॥ अनुमीयत इति ॥ तस्य प्रत्यक्षत्वे घटादिप्रत्यक्षस्येवान्वयाद्यपेक्षा न स्यात् । कारणत्वमेव शक्तिपदार्थ इति कारणतावादे मणिकृदुक्त्या-तीन्द्रियत्वावगतेश्चेति भावः । अन्वयव्यतिरेकौ नाम अनन्यथासिद्ध-नियतपूर्ववृत्तित्वरूपो यस्मिन् सति यन्नियतं यदभावे च यदभावो नियत इत्येवंरूपत्वादन्वयव्यतिरेकयोः । एवं च तत्र कारणत्वानुमापकं किं विशेष्यमात्रं नियमविशेषितं विशेष्यं वा कृत्स्नं विशिष्टं वा । आद्ययोः साध्याविशिष्टत्वदोषाभावेपि व्यभिचारान्न लिङ्गत्वमित्याह ॥ तत्र न तावदिति ॥ अन्यथासिद्धेऽपीति ॥ घटाकारणे तद्गतरूपकारणे मृत्पिण्ड-रूप इत्यर्थः ॥ कारणतात्वेनेति ॥ कारणतात्वरूपत्वेनेत्यर्थः ॥

कारणत्वस्योक्तरूपलिङ्गानुमेयान्यथानुपपत्तिरूपार्थापत्तेरन्यथोपपत्तिं त्रेधाऽऽशङ्क्य निराह ॥ न चेत्यादिना ॥ कारणतावच्छेदकस्यैव स्वरूप-योग्यतारूपत्वाद्दण्डत्वमित्युक्तम् ॥ तस्येति ॥ उक्तरूपावच्छेदकत्व-स्येत्यर्थः । अनन्यथासिद्धनियतपूर्ववृत्तित्वान्यूनानधिकवृत्तित्वस्य हेतुत्वेन वाच्यत्वात्तस्यैवोक्तरूपावच्छेदकत्वादिति भावः ॥ सुधायामिति ॥

‘‘अत्ता चराचरग्रहणा’’दित्यधिकरणे

‘‘इति पैङ्गिश्रुतिश्चाह शक्तिसद्भाव एव तु’’ ।

इत्यादिश्लोकव्याख्यानावसर इति ध्येयम् ॥

ननु– वह्न्यादौ सति दाहादिस्तदभावे तदभाव इति दाहादेर्वह्न्यादिना व्याप्तिग्राहकप्रत्यक्षेणैव दाहकारणत्वं वह्न्यादेर्गृह्यते । (यद्वा यत्र धूम-स्तत्राग्निरित्यादिव्याप्तिग्राहकप्रत्यक्षेण कारणता गृह्यत१) इति कथमनुमेय-तोक्तिः । येन तदन्यथाऽनुपपत्त्या शक्तिसिद्धिरित्यत आह ॥ व्याप्तीति ॥

------------------------------------------------------------------------

न च व्यभिचरितं सहचारदर्शनं ..

## **तर्कताण्डवम्**

न च व्यभिचरितं सहचारदर्शनं नियमरूपव्याप्तेरपि कथं ग्राहकम्, ग्राहककोटौ नियमप्रवेशे चात्माश्रय इति वाच्यम् । तस्याञ्जनादि-वद्व्याप्तिग्राहकप्रत्यक्षसहकारित्वेनाव्यभिचारानपेक्षणात् ॥

किञ्च जलस्य जलत्वेन पिपासोपशामकत्वं तावदनुमीयते । तत्र च न तावत्फलोपधानमनुमेयम् । बाधाद् व्यभिचाराच्च । किं तु पिपासोपशमनकारणत्वमात्रम् । तच्च न तावदनन्यथासिद्धनियत-पूर्ववृत्तित्वरूपम् । तस्य पूर्वमेव ज्ञातत्वात् । कथमन्यथा जलत्वस्य व्याप्तिग्रहः ॥

नापि सहकारिविरहप्रयुक्तकार्याभाववत्त्वरूपम् । सहकारिशब्देन स्वेतरकारणस्यैव विवक्षणीयत्वेनात्माऽश्रयात् । भाविसहकारि-विरहशङ्कया फलार्थिनो निष्कम्पप्रवृत्त्ययोगात् ।

तावता त्वदुक्तनिर्वचनस्य सहकारिविरहः कार्यप्रागभाव-स्योत्तरकालसम्बन्ध२कारणमित्येतदर्थकतया कारणत्वमज्ञात्वा कार्या-भावस्य सहकारिविरहप्रयुक्तत्वस्य ज्ञातुमशक्यतयाऽत्माश्रयाच्च । प्रागभावेऽव्याप्तेश्च । सहकारिसाकल्यसमवधानदशायां दण्डादेरहेतुत्वा-पाताच्च । तस्माद् अतीन्द्रियं शक्तिरूपं कारणत्वमेवानुमेयमिति शक्तिसिद्धिः ॥

एतदप्युक्तं सुधायाम्– ‘‘ततोऽतीन्द्रियमेवे’’त्यादिना ॥

### **न्यायदीपः**

ननु व्याप्तिरेव गृह्यत इत्ययुक्तम् । सहचारदर्शनस्य वा नियतसहचार-दर्शनस्य वा तदनिर्णायकत्वादित्याशङ्क्य समाधत्ते ॥ न चेति ॥ तस्य सहचारदर्शनस्येत्यर्थः ।

जलस्य पिपासोपशामकत्वानुमित्यन्यथानुपपत्तिश्च शक्तौ मानमिति भावेनाह ॥ किञ्चेति ॥ अर्थापत्तेरन्यथोपपत्तिं निराह ॥ तत्र चेति ॥ किं त्वित्यादिना वक्ष्यमाणपक्षापेक्षया तावच्छब्दः ॥ बाधादिति ॥ तत्रानुमित्यनन्तरं प्रवृत्तस्य जलपानान्तरमेवोदन्यानिवृत्तिरूपफलोपलम्भात् क्वचिदप्रवृत्तिपानाभावायोरपि सम्भवाच्चेति भावः ॥ व्यभिचारादिति ॥ जलत्वोपेतस्य सर्वस्याप्युक्तफलोपधाने मानाभावात्प्रत्यग्रोत्पन्नविनष्टजले फलोपधानाभावाच्च व्यभिचार इति भावः ॥

प्रकारान्तरेण पिपासोपशमकारणत्वस्वरूपमाशङ्क्य निराह ॥ नापीति ॥ सहकारिविरहप्रयुक्तः सहकारिविरहेणोत्तरसमयसम्बन्धविशिष्टतया जन्यो यस्तृप्तिरूपकार्यस्य प्रागभावस्तद्वत्त्वं पिपासोपशमनकारणत्वमित्यर्थः ॥ तावता त्वदुक्तनिर्वचनस्येति ॥ इत्येतदर्थकतयेत्यन्वयः ॥ आत्मा-श्रयेति ॥ कारणत्वरूपनिर्वचने कारणपदप्रवेशादित्यर्थः ॥ प्रागभाव इति ॥ घटादिकारणीभूतप्रागभावस्य प्रागभावान्तराभावात्तत्र सहकारिविरह- प्रयुक्तघटप्रागभावरूपकार्याभाववत्त्वरूपत्वदुक्तकारणत्वाभावाद्घटादिप्रागभावेऽ-व्याप्तेरित्यर्थः ॥ दण्डादेरहेतुत्वेति ॥ तदा प्रागभावसत्त्वेपि तस्य सहकारि-विरहप्रयुक्तत्वाभावात् । न चेष्टापत्तिः । सर्वदा तत्र हेतुत्वव्यवहारादिति भावः ॥ तस्मादिति ॥ पिपासोपशमनकारणत्वस्य शक्तितोऽन्यस्या-योगादित्यर्थः ॥

------------------------------------------------------------------------

किञ्चानन्यथासिद्धनियतपूर्ववृत्तित्वमेव कारणत्वं चेद्..

## **तर्कताण्डवम्**

किञ्चानन्यथासिद्धनियतपूर्ववृत्तित्वमेव कारणत्वं चेद् रासभादौ तदभावो न तावदन्यथासिद्ध्या । नियतपदवैयर्थ्यात् ॥

नापि पूर्ववृत्तित्वस्यानियतत्वेन । व्यक्त्यपेक्षया नियमस्य दण्डा-दावप्यभावात् । जात्यपेक्षया नियमस्य च रासभेऽपि प्रसङ्गात् । सम्भवति ह्यनादौ संसारे घटजातीयाद्रासभजातीयस्य कदाचिदपि व्यवहितपूर्ववृत्तित्वनियमः ॥

नाप्यव्यवहितपूर्ववृत्तित्वस्यानियतत्वेन । व्यवहितनियतपूर्ववर्तिनो यागादेः स्वर्गाद्यहेतुत्वापातात् । सापूर्वस्य यागस्याव्यवहितत्वमस्तीति चेन्न । पूर्वं प्रतीतेन यागस्य स्वर्गहेतुत्वेन पश्चादपूर्वस्य कल्पनीयतया तदव्यवहितत्वस्य कारणत्वशरीरे प्रवेशायोगात् । अन्यथाऽपूर्वं वाच्यं स्यात् ॥

तस्मादतीन्द्रियशक्तिरेव कारणत्वम् । तां च प्रति स्वाश्रय-जातीयस्य फलाव्यवधानं व्यापकम् । यागस्य च भोजनादेस्तृप्तिं प्रतीव स्वर्गं प्रति स्वरूपेणाव्यवधानं न सम्भवतीत्यनुभवस्य स्मृतिं प्रतीव व्यापारद्वाराऽव्यवधानं वक्तव्यमित्यपूर्वकल्पना युक्ता ॥

एतदप्युक्तं सुधायाम्– अतीन्द्रियमेवेत्यादिना ।

### **न्यायदीपः**

रासभादेरकारणत्वान्यथाऽनुपपत्त्या च शक्तिसिद्धिरिति भावेनाह ॥ किञ्चानन्यथेति ॥ चेदित्यनन्तरं रासभादेर्घटादिकं प्रति कारणत्वाभावो न स्यादिति शेषः । कुतो न स्यादित्यत आह ॥ रासभादावित्यादि ॥ पूर्ववृत्तित्वस्यानियतत्वेनेति ॥ रासभादौ तदभाव इत्यनुषङ्गः । किं व्यवहितपूर्ववृत्तित्वस्यानैयत्येन रासभादौ कारणत्वाभावोऽभिमत उताव्यहित-पूर्ववृत्तित्वस्यानैयत्येनेति । आद्ये रासभादावतिप्रसङ्गं व्यनक्ति ॥ सम्भवति हीति ॥

अन्त्यं निराह ॥ नापीति ॥ अनियतत्वेनेत्यनन्तरं पूर्ववदनुषङ्गः ॥ सापूर्वस्येति ॥ अपूर्वसहितत्वस्येत्यर्थः ॥ तदिति ॥ अपूर्वा-व्यवहितत्वस्येत्यर्थः ॥ वाच्यं स्यादिति ॥ त्वन्मत इष्टसाधनत्वस्यैव लिङादिवाच्यतया गुरुमत इवापूर्वस्य लिङादिवाच्यत्वाभावात् । सापूर्वस्य स्वर्गाव्यवहितपूर्ववृत्तित्वरूपकारणत्वस्य यागनिष्ठस्य विध्यर्थत्वेऽपूर्वमपि लिङादिवाच्यं स्यान् न त्वर्थापत्तिकल्प्यमित्यपसिद्धान्त इति भावः ।

॥ शक्तिरेवेति ॥ तथा च रासभादौ तदभावादेव कारणत्वाभाव इति नातिप्रसङ्ग इति भावः । नापि यागादावव्याप्तिप्रसङ्गादित्यत आह ॥ तां चेति ॥ शक्तिं चेत्यर्थः । स्वाश्रयस्येत्येवोक्तावरण्यस्थदण्डे व्यभिचारः स्यादतः स्वाश्रयजातीयस्येत्युक्तिः ॥ एतदपीति ॥ रासभादेश्चाकारणत्वा-न्यथानुपपत्त्याऽप्यतीन्द्रियशक्तिसिद्धिरित्येतदपीत्यर्थः ॥

------------------------------------------------------------------------

नन्वेवं शक्तिः कारणत्वं चेत्सा कारणं न स्यात्

## **तर्कताण्डवम्**

नन्वेवं शक्तिः कारणत्वं चेत्सा कारणं न स्यात् । तथाच शक्ति-र्दाहानुकूला न स्यादिति चेन्न । कारणत्वस्यापि कारणस्येव कार्य-प्रागभावव्याप्यप्रागभावप्रतियोगित्वरूपानुकूलत्वाश्रयत्वात् ॥

केचित्तु प्रतिबन्धकाभावत्वेन कारणत्वेऽन्योन्याश्रयान् मण्याद्यभावकूटस्य कारणता त्वयोक्ता । तथाचाननुगतानां तावद-भावानां कारणता तत्तदनन्तनिष्ठानन्तधर्माणां कारणतावच्छेदकत्व-मिति कल्पनाद्वरं शक्तिकल्पनम् । अन्यथा तवापि समवायो न सिध्येत् । कप्तैरनन्तैः स्वरूपसम्बन्धैरेव विशिष्टप्रतीत्युपपत्तेरित्याहुः ॥

### **न्यायदीपः**

शक्तेः कारणत्वरूपत्वे बाधकमाशङ्क्य निराह ॥ नन्वेवमिति ॥ व्याप्येति ॥ व्याप्तिः कालिकी ध्येया । दण्डादेः कारणस्येव तच्छक्तेरपि तादृशप्रागभावप्रतियोगित्वादिति भावः । प्रकारान्तरेण शक्तिसिद्धिमन्याप-देशेनाह ॥ केचित्त्विति ॥ अन्योन्येति ॥ मण्याद्यभावानां प्रतिबन्धका-भावत्वे ज्ञाते तदभावानां कारणत्वज्ञानं कारणत्वज्ञाने च सति कारणीभूता-भावप्रतियोगित्वरूपप्रतिबन्धकत्वज्ञानं सति च तस्मिन् प्रतिबन्धकाभावत्वेन तदभावानां कारणत्वज्ञानमित्यन्योन्याश्रयाद्धेतोरभावकूटस्य कारणता त्वयोक्तेत्यर्थः ॥

ततश्च किमित्यतः स्वाभिमतसाध्यमाह ॥ तथाचेति ॥ अभावकूटस्य कारणत्वे सतीत्यर्थः । अन्यथा कल्पनागौरवानादर इत्यर्थः ॥ तवापीति ॥ जातिगुणक्रियाविशिष्टप्रतीतयो विशेषणसम्बन्धनिमित्तका इत्यादिरूपेण समवायमनुमिमानस्य तवेत्यर्थः । अत्र पक्षेऽरुचिबीजं तु प्रतिबन्धकाभावानां वक्ष्यमाणदिशा विशिष्टविधित्वादिनाऽनुगतिपक्षेऽस्य दोषस्याभावाद् अन्यथानुपपत्त्या शक्तिकल्पनानवकाश इति बोध्यम् । तथाऽपि तत्पररीत्या परस्यापादनसम्भवादेतत्पक्षावतार इत्यदोषः ॥

------------------------------------------------------------------------

किञ्चैवमुत्तेजकाभावविशिष्टमण्यभावस्य हेतुत्वं स्वीकृत्य..

## **तर्कताण्डवम्**

किञ्चैवमुत्तेजकाभावविशिष्टमण्यभावस्य हेतुत्वं स्वीकृत्य शक्त्यप-लापे प्रायश्चित्ताभावसहकृतसन्ध्यावन्दनाद्यकरणस्य नरकहेतुत्व-सम्भवात् तन्निवर्त्यमपि दुरितापूर्वं न सिध्येत् ॥

एवं ज्योतिष्टोमादिजन्यमपूर्वमपि न सिध्येत् । अन्वय-व्यतिरेकाभ्यां साङ्गयागप्रागभावविशिष्टात्माभावस्यैव स्वर्गादिफल-हेतुत्वोपपत्तेः । आत्मनः स्थायित्वेन विशेष्याभावाभावेपि प्रागभावरूपविशेषणाभावेन विशिष्टाभावसम्भवात् ।

नचास्य विशिष्टाभावस्यानन्तत्वेन फलानन्त्यं स्यादिति शङ्क्यम् । सावधिकफलबोधकश्रुतिबलादपूर्वस्येवोक्तस्य विशिष्टा-भावस्यापि सावधिकफलजनकत्वस्वभावकल्पनात् ॥

### **न्यायदीपः**

अपूर्वप्रतिबन्द्याऽपि शक्तिं साधयति ॥ किञ्चैवमिति ॥ पूर्वत्र श्रुत्यादिनिरूपणवादे अत्र नैयायिका इत्यादिनोक्तरीत्यैवशब्दार्थः ॥ अपूर्व-मपीति ॥ यागजन्यापूर्वमपीत्यर्थः । कथं तर्हि चिरध्वस्तयागादेः स्वर्गादिहेतुतेत्यत आह ॥ अन्वयेति ॥

उपपत्तेरित्येतद्व्यनक्ति ॥ आत्मन इति ॥ इष्टापूर्तादिकारिणो यजमानात्मनः स्थायित्वेऽपि तस्य कृतयागादित्वेन तत्र तत्प्रागभावा-भावाद्विशेषणाभावप्रयुक्तो विशिष्टाभावः सुलभ एव, मण्यादिसत्त्वदशायामुत्तेजके सत्युत्तेजकाभावविशिष्टमण्याद्यभावसत्त्ववदिति भावः ।

ननु यागस्यैव प्रागभावविरोधितयाऽऽशुतरविनाशियागनाशे प्रागभावो-न्मज्जनान्न विशेषणाभावसम्भव इति चेन्न । यागस्येव तद्ध्वंंसस्यापि तत्प्रागभावविरोधित्वात् ॥

प्रतिबन्धकाभाववैषम्यमाशङ्क्य निराह ॥ न चेति ॥ सावधिकेति ॥ ‘‘अमृतो वा व सोमपो भवति यावदिन्द्रो यावन्मनुर्यावदादित्य’’ इत्यादिश्रुतीत्यर्थः ।

------------------------------------------------------------------------

अपिच यत्र देवदत्तादिशरीरं प्रत्यक्षेण गृहीतं..

## **तर्कताण्डवम्**

अपिच यत्र देवदत्तादिशरीरं प्रत्यक्षेण गृहीतं प्रत्यक्षान्तरेणानु-मानादिना वा पुनर्नानुभूतं तत्रापि तच्छरीरस्मृतिस्तावदुत्पद्यते । तां च स्मृतिं प्रत्यन्वयव्यतिरेकाभ्यां तदनुभवप्रागभावविशिष्टात्मविरहः स्मृतिपर्यन्तस्थायी कारणमस्तु । कृतमनुभवस्य स्मृतिहेतुत्वमङ्गीकृत्य तन्निर्वाहाय संस्कारकल्पनया ॥

न चात्र स्मृतिरूपफलसातत्यशङ्काऽवकाशोप्यस्ति । संस्कार-कल्पनापक्ष इव सदृशादृष्टचिन्तादिसहकारिवैकल्प्यादेव फलाभावो-पपत्तेः ॥

यदि च तत्र स्वर्गस्मरणादौ कप्तकारणभावस्य यागानुभवादेरेव लाघवेन भावरूपापूर्वसंस्कारद्वारा कारणत्वं व्यवस्थाप्य तदभावा-त्कार्याभावोपपादनं, तर्हीहापि दाहे कप्तकारणाभावस्य वह्नेरेव लाघवाद्भावरूपशक्त्या कारणत्वं निर्वाह्य तदभावात्कार्याभाव उपपाद्यताम् । कृतमुत्तम्भकाभावविशिष्टप्रतिबन्धकाभावस्य हेतुत्व-कल्पनया ॥

तस्मात्प्रतिबन्धकाभावो न हेतुरिति प्रतिबन्धकसमये शक्त्य-भावादेव दाहाभावो वक्तव्य इति शक्तिसिद्धिः ॥

### **न्यायदीपः**

यथा फलानन्त्यशङ्का नास्ति तथा प्रतिबन्द्यन्तरमाह ॥ अपि चेति ॥ अनुभव१प्रसङ्गभावरूपविशेषणस्याभावोपपादनायोक्तं प्रत्यक्षान्तरे-णानुमानादिना वा पुनर्नानुभूतमिति ॥ कृतमिति ॥ अलमित्यर्थः । प्रागुक्तदोषोऽत्र नेत्याह ॥ न चात्रेति ॥ प्रतिबन्दीद्वये परमुखेनैव समाधिं वाचयित्वा अत्रापि तथेत्याह ॥ यदि चेति ॥

------------------------------------------------------------------------

ननु शक्तिपक्षे प्रतिबन्धकेन पूर्वस्याः शक्तेर्नाशात् ..

## **तर्कताण्डवम्**

ननु शक्तिपक्षे प्रतिबन्धकेन पूर्वस्याः शक्तेर्नाशात् प्रतिबन्धकापनये वोत्तेजकसमवधाने वा कथं पुनर्दाहः । यदि च ताभ्यां शक्त्यन्त-रोत्पादस्तदाऽननुगतस्यापि प्रतिबन्धकाभावस्य हेतुत्वं तवापि समान-मिति चेन्न । सत्येव कुठारे कदाचित् कुण्ठत्ववत्सत्येव संस्कारे कदाचिदनुद्बोधवत् सत्यामेवानुमितिसामग््रयां संशयोत्तरप्रत्यक्षस्थे अनुमित्यभाववत्सत्येवापूर्वे कदाचिदविपाकवच्च सत्यामेव शक्तौ तस्याः कदाचित्कुण्ठीभावलक्षणावस्थाविशेषस्य कल्पनात् ॥

उक्तं हि सुधायां ‘‘व्यक्तिशब्देन शक्तेरेवावस्थाविशेषस्य विवक्षि-तत्वा’’दिति ॥

### **न्यायदीपः**

शक्तिपक्षे बाधकमाशङ्क्यानेकदृष्टान्तपूर्वं निराह ॥ नन्वित्यादिना ॥ उक्तं हीति ॥ अत्ता चराचरेत्यधिकरणसुधायां शक्तेरवस्थाविशेष एव न तु शक्त्यन्तरमित्येतदुक्तमित्यर्थः । शक्तिर्व्यक्त्यात्मनाऽस्तीत्युक्तौ का नामव्यक्तिरिति पृष्टस्योत्तरं वक्ति ॥ शब्देनेत्यादिना ॥

------------------------------------------------------------------------

किञ्चास्तु त्वया वक्ष्यमाणे पक्षचतुष्टये..

## **तर्कताण्डवम्**

किञ्चास्तु त्वया वक्ष्यमाणे पक्षचतुष्टये त्वदनभिमते विशिष्टं पदार्थान्तरमिति पक्षे च कथञ्चिद्विशिष्टाभावस्य अनुगमः कारणता च । तथाऽपि मण्यादेर्लोकसिद्धं कार्यानुकूलकिञ्चिद्धर्मविघटकत्वरूपं प्रतिबन्धकत्वं न स्यादिति मण्यादेः प्रतिबन्धकत्वान्यथाऽनुपपत्त्या शक्तिसिद्धिः ।

न च मणिः कार्यानुकूलविघटनरूपः प्रतिबन्ध एव, न तु प्रतिबन्धकः, तत्प्रयोक्ता पुरुष एव तु प्रतिबन्धकः, मणौ प्रतिबन्धक-व्यवहारस्तु उपचाराद्वा स्वार्थे कप्रत्ययाश्रयणाद्वेति वाच्यम् । मुख्ये बाधकाभावात् । मणिना प्रतिबद्ध इति व्यवहारानुसारेण प्रतिबन्धक इत्यत्रापि १कर्त्रर्थकप्रत्ययस्यैवौचित्याच्च ॥

### **न्यायदीपः**

मण्यादेः प्रतिबन्धकत्वान्यथाऽनुपपत्त्या च शक्तिसिद्धिरित्याह ॥ किञ्चेति ॥ वक्ष्यमाण इति ॥ विशेषणविशेष्यतत्सम्बन्धानामभावत्रयं वा विद्यमानस्यापि प्रतिबन्धकरूपविशेष्यस्यैव प्रतियोगितावच्छेदकभेदेनाभावो वा देशान्तरस्थानामुत्तम्भकाभावविशिष्टानां मण्यादीनामत्रत्याभावो वा विशेषणविशेष्ययोर्यः सम्बन्धस्तदभावो वा कारणमित्युत्तरभङ्गे वक्ष्यमाण इत्यर्थः ॥ २कर्त्रर्थकप्रत्ययस्येति ॥ ‘‘ण्वुल्तृचाविति’’ कर्तरि विहित-ण्वुल्प्रत्ययस्येत्यर्थः ॥

[Load More](javaऽcriptःvoid(0))
