+++
title = "०८ श्रुत्यादीनां बलाबलविचारः"
upstream_url = "https://dvaitavedanta.in/category-details/11804/4779/sharav/tatapa/parath/tataya/vamana/sharat"
+++
## अत्र ‘‘श्रुतिर्लिङ्ग’’मित्यादिभाष्ये श्रुत्यादौ पूर्वबलीयस्त्वमुक्तम्

**श्रुत्यादीनां बलाबलविचारः**

## **तात्पर्यचन्द्रिका**

अत्र ‘‘श्रुतिर्लिङ्ग’’मित्यादिभाष्ये श्रुत्यादौ पूर्वबलीयस्त्वमुक्तम् । तदुपपादयितुं टीकायां

श्रुतिर्नाम समुद्दिष्टं लिङ्गं तल्लक्षणं स्मृतम् ।

पदानि निरपेक्षाणि वाक्यं प्रकरणं तथा ।

एकस्य प्रतिपत्त्यङ्गवचनं स्थानमुच्यते ।

अन्यत्र तत्समोक्तिस्तु समाख्यास्थानमेव च ॥

अध्यायादिप्रबन्धास्तु प्रभेदा आगमस्यतु ।

इति तत्वप्रदीपोदाहृतवचनानुसारेण श्रुत्यादिलक्षणमुक्त्वा तद्बलाबलबीजमुक्तम् । तत्रायं भावः । वाचक(रूढः)शब्दश्श्रुतिः । ‘‘नाममात्रेणे’’ति टीकायां मात्रशब्देन शुद्धो योगो व्यावर्त्यः । न तु रूढिसहितः । तेन योगरूढानां वामनादिशब्दानां न श्रुतित्वहानिः । असाधारणधर्मार्पकः शब्दोवा तदर्पितोऽसाधारणधर्मो वा इह लिङ्गम् ।

न हीहानुमानमात्रं लक्ष्यम् । तस्य वाक्याद्दुर्बलत्वात् । किं तु श्रुतितो दुर्बलं वाक्याच्च प्रबलं वैदिकं लिङ्गम् । तच्च द्विविधम् । एकपदात्मकमनेकपदात्मकं चेति । तत्राद्यं यथा । तल्लिङ्गादित्यादावनन्त इत्यादि । द्वितीयं यथा । ‘‘अत एव प्राण’’ इत्यादौ ‘‘श्रीश्चते लक्ष्मीश्च पत्न््नया’’वित्यादि । तत्राग्निशब्दादिरूपायाः श्रुतेरग्न्यादिरूपे स्वार्थे साक्षाद्धीहेतुत्वात्सर्वतः प्राबल्यम् । धूमशब्दादिरूपस्य लिङ्गस्य तु स्वार्थे व्याप्ये श्रुतिरूपत्वेपि व्यापकेऽग्न्यादौ व्याप्यधीद्वारा धीहेतुत्वात् श्रुतितो दौर्बल्यम् । यथाऽत्रैव व्याप्यार्पकस्य ‘‘ऊर्ध्वं प्राणमुन्नयती’’त्यस्य वामनश्रुतितः ।

स्वस्मिन्नेव पूर्णाकाङ्क्षत्वेनान्यत्र निराकाङ्क्षपदसन्दर्भरूपवाक्यस्य तु स्वार्थे शब्दप्रमाणत्वेपि स्वान्तर्गतपदार्थनिर्णये वा समभिव्याहृतवाक्यान्तरार्थनिर्णये वा कार्येऽनुमापकत्वमेव । तत्राद्यं यथा । तत्त्वमसीति वाक्ये तत्सादृश्यं तच्छब्दार्थ इत्यत्र तत्पदेन सह त्वमसीति पदसमभिव्याहारस्य । वाक्यान्तरार्थनिर्णायकत्वमपि तन्निर्णायकश्रुत्यादियुक्तत्वेन वा प्रश्नोत्तरादिभावेन समभिव्याहारमात्रेण वा । तत्राप्याद्यं यथा । आकाश इति होवाचेति वाक्ये ब्रह्माकाशशब्दार्थ इत्यत्र आकाशः परायण’’मिति वाक्यस्य । द्वितीयं यथा । हृद्यन्तर्ज्योतिरिति वाक्ये ब्रह्मैव ज्योतिश्शब्दार्थ इत्यत्र प्रसिद्धजीवपरत्वेऽनुपपन्नस्य ‘‘कतम आत्मे’’ति प्रश्नवाक्यस्य । ततश्च वाक्यस्य लिङ्गवत्साक्षाद्व्याप्यभूतैकार्थासमर्पकत्वादव्याप्यभूता नेकपदार्थकथनद्वारा प्रश्नोत्तरादिभावेन समभिव्याहृतस्वार्थान्वययोग्य एव वाक्यान्तरार्थ इत्यनुमापकत्वाल्लिङ्गाद्दुर्बलत्वम् । यथा ‘‘दहर’’ इत्यत्र ‘‘किं तदत्र विद्यते यदन्वेष्टव्य’’मित्यादिवाक्यस्यापहतपाप्मत्वादिलिङ्गात् ।

### **प्रकाशिका**

टीकोक्तश्रुत्यादिलक्षणस्य प्रकृतोपयोगं वदंस्तन्मूलप्रमाणमाह ॥ अत्रेति ॥ टीकायामुक्तमित्यन्वयः । अस्पष्टत्वादाह ॥ तत्रायं भाव इति ॥ टीकायां ‘‘नाममात्रेण निर्देशश्श्रुति’’रित्युक्तम् । तत्र यानि रूढानि तानि नामानीत्युक्तया रूढशब्दस्यैव श्रुतित्वापत्त्या योगरूढे वामनादिशब्देऽव्याप्तिरित्यतो भावमाह ॥ वाचकेति ॥ रूढ्या योगरूढ्यावेत्यर्थः । योगरूढस्यापि नामत्वस्य प्रागेवोक्तेरिति भावः । नन्वेवं तल्लिङ्गादित्यत्रोक्तानन्तत्वोद्गीथत्वादिलिङ्गवाचिशब्देऽतिव्याप्तिः । तस्यापि योगरूढिभ्यां विष्णुवाचित्वादिति चेन्न । यौगिकत्वेनैव तत्र लिङ्गत्वोक्तेः । ‘‘अन्तवद्वै किल ते सामे’’त्यादौ पूर्वत्रान्तवत्त्वमुक्त्वाऽऽकाशप्रकरणेऽनन्त इत्युक्तया यौगिकत्वस्यैव प्रतीतेः । अत एवोक्तं तत्र अन्तत्रयोज्खिते विष्णा’’वित्यादि । यद्वा अनन्तशब्दस्य श्रुतित्वेपि तत्र पूर्वोक्तन्यायातिदेशार्थं यौगिकत्वमात्राश्रयणेन लिङ्गत्वोक्तिः ।

यद्वा ‘‘नाममात्रेण निर्देश’’ इत्यत्र रूढशब्देनैव निर्देश इति प्रतीतेस्सर्वस्यापि शब्दस्यौणादिकप्रत्ययान्तत्वेन यौगिकत्वादप्रसिद्धिरित्यतो ‘‘वाचकशब्दः श्रुति’’रित्यभिप्राय उक्तः । न चैवमनन्तादिलिङ्गेऽतिव्याप्तिः । तत्र स्वार्थे श्रुतित्वस्यापि सत्त्वात् । निर्णेयार्थे च व्याप्यार्पकत्वेनानुमापकतया वाचकत्वाभावात् । न चैवं वामनशब्दोपि वामनेतृत्वादिव्याप्यार्पकतया निर्णेयार्थेऽनुमापक इति न श्रुतिः स्यादिति वाच्यम् । आपततोपि व्याप्यार्पकस्यैव लिङ्गत्वेनाभिमततया वामनशब्दे तदभावात् । तस्य द्विरूपत्वेपि लिङ्गत्वानाश्रयणेनापाततो रूढ््याश्रयणेन श्रुतित्वाभिधानाद्वा । नन्वेवं यत्तदादिसाधारणशब्दानां सर्ववाचकतया विष्णोरपि वाचकत्वात्तच्छतित्वापत्तिरिति चेन्न । श्रुतित्वसामान्यस्येष्टत्वात् । विष्णुश्रुतित्वेप्यनिष्टाभावात् । न च तन्निर्णायकतापत्तिप्रसङ्गोऽनिष्टः । श्रुतिमात्रस्यानिर्णायकत्वेऽपि श्रुतित्वानपायात् । असाधारण्येन वाचकश्शब्दश्श्रुतिरित्यप्याहुः । नन्वेवमप्यन्विताभिधानेऽन्वयरूपवाक्यार्थे पदस्यैव वाचकतया तत्र श्रुतित्वं स्यादिति चेदिष्टत्वात् । न च वाक्यप्रमाणकत्वव्यवहारविरोधः । सामान्यान्वये श्रुतित्वेपि विशेषान्वये पदान्तरसमभिव्याहारसापेक्षत्वेन तदुपपत्तेः । तदुक्तं तर्कताण्डवे ‘‘तत्तद्विशेषविशेषोपस्थापनेन पदान्तरसार्थक्या’’दिति । यद्वा ‘‘नाममात्रेण’’इत्यत्र नामपदस्य सुबन्तपद एव प्रसिद्ध्या प्रातिपदिकप्रत्ययपदरूपश्रुतित्रयपरिग्रहाय वाचकश्शब्दश्श्रुतिरित्यर्थ उक्तः । एवं च ‘‘अत्ताचराचरे’’त्यादावादित्यादिप्रातिपदिकस्य गुहानये ‘‘ऋतं पिबन्ता’’ विति द्विवचनस्य पिबत्प्रातिपदिकस्य च ‘‘ब्रह्मजिज्ञासे’’त्यादौ ब्रह्मपदादेश्श्रुतित्वव्यवहारष्टीकादौ युक्तः । अत एव प्रकृतिप्रत्ययसमभिव्याहारेण जीवान्यगुणपूर्णवस्तुनः कर्मत्वप्रतीत्या विषयसिद्धिरुच्यते जिज्ञासासूत्रे । नन्वेवं ‘‘न तु श्रुतेस्स्वतोभेद’’ इति तर्कताण्डववाक्यविरोध इति चेन्मैवम् । मीमांसकोक्तविधायकत्वविनियोजकत्वादिभेदनिषेध एव तात्पर्यात् । यद्वा ‘‘श्रुतिश्शब्दोऽनपेक्षस्स्याद्विध्युक्तिविनियोगकृ’’दित्यादिना मीमांसकैर्विधायकाभिधायकविनियोजकभेदेन श्रुतित्रैविध्यमुक्तम् । तदयुक्तम् । सर्वासां श्रुतीनामभिधायकत्वेन ततो विधान्तराभावादिति परमतनिरासमभिप्रेत्य ‘‘नाममात्रेणे’’त्यादि टीकाप्रवृत्तेत्यभिप्रेत्य ‘‘वाचकश्शब्दश्श्रुति’’रित्यर्थ उक्तः । यथोक्तं तर्कताण्डवे ‘‘सर्वापि श्रुतिरभिधात्र्येव । ज्ञापक एव हि शब्दो न तु कारकः । परं त्विन्द्रादिश्रुतिरिन्द्रमभिधत्ते । लिङादिश्रुतिस्तु विधि’’मित्यादि । ‘‘असाधारणधर्मोलिङ्ग’’मिति टीका न युक्तेव । तल्लिङ्गादित्यादेरसिद्ध्यापत्तेः ।

स एषोनन्त इत्यादौ तादृशधर्मवाचिन एव सत्त्वेन धर्मस्याभावादित्यत आह ॥ असाधारणेति ॥ असाधारणधर्मवाचको लिङ्गमित्युक्तेऽनेकपदात्मकलिङ्गेऽव्याप्तिरतस्तदर्पक इत्युक्तम् । तदर्पितः शब्दार्पितः । अस्मिन् पक्षे ‘‘तल्लिङ्गा’’दित्युक्तिस्तदर्थस्य लिङ्गत्वात्तस्य लिङ्गत्वमभिप्रेत्येति भावः । अव्याप्तिं निरस्यति ॥ न हीति ॥ तस्य स्वतन्त्रस्य । एवं श्रुतिलिङ्गयोर्लक्षणटीकां विवृत्येदानीं ‘‘श्रुतेस्साक्षादर्थधीजनकत्वात्सर्वतः प्राबल्यम् । लिङ्गस्यानुमापकतयाऽर्थबोधकत्वात्तदानन्तर्य’’मिति बलाबलोक्तिपरां टीकां विवृणोति ॥ तत्रेति ॥ दौर्बल्यमिति ॥ विलम्बितप्रतीतेर्हेतुत्वादिति भावः । इत्यस्य प्राणव्यवस्थापकत्वबोधकशब्दस्य । यावदयं शब्दस्स्वार्थं व्याप्यमुपस्थाप्येशानशब्दाद्यर्थतया वायुं बोधयित्वा वाक्यस्य तत्परत्वं बोधयति ततः प्रागेव वामनश्रुतिर्खटिति स्वार्थमीशानपदाभिमतं बोधयतीति तस्य दौर्बल्यमित्यर्थः । निराकाङ्क्षपदानि वाक्यमिति टीका ‘‘गौरश्वःपुरुष’’ इत्यादावतिव्याप्तेरन्योन्याकाङ्क्षावत्पदकदम्बकवाक्येऽसम्भवाच्चायुक्तेत्यतस्तदाशयव्यक्तिपूर्वं ‘‘वाक्यस्यानेकार्थकथनद्वाराऽर्थानुमापकत्वात्ततोपि दौर्बल्य’’मिति टीकावाक्ये चानुमापकत्वोक्तिरयुक्ता । तस्य शब्दप्रमाणत्वादित्यतस्तत्साधयंस्तदवान्तरविभागमाह ॥ स्वस्मिन्नेवेति ॥ स्वार्थे संसर्गरूपे ॥ स्वान्तरिति ॥ अनेन वाक्यं स्वान्तस्स्थपदार्थनिर्णायकं समभिव्याहृतवाक्यार्थनिर्णायकं चेति द्विविधमित्युक्तं भवति । द्वितीयमपि द्विविधमित्याह ॥ वाक्यान्तरेति ॥ इदानीं ‘‘वाक्यस्यानेकार्थकथनद्वारे’’ति वाक्यं व्याख्याति ॥ ततश्चेति ॥ उक्तदिशाऽनुमापकत्वे सतीत्यर्थः । कथं तर्ह्यनुमापकत्वमित्यत आह ॥ प्रश्नोत्तरेति ॥ आदिपदेन श्रुतिलिङ्गयोर्ग्रहः ।

### **चन्द्रिकाबिन्दुः**

प्रकरणं तथेति ॥ प्रकरणं स्थानं च एकस्य प्रतिपत्त्यङ्गवचनमिति योजना । विशेषस्तु एकप्रतिपत्त्यङ्गानेकवाक्यसमुदायः प्रकरणम् । एकप्रतिपत्त्यनेकप्रकरणसमुदायः स्थानमित्यूह्यः । अन्यत्र निर्णीतस्थलान्तरे । स्थानमेव च अध्यायादिप्रबन्धाश्च आगमस्य प्रभेदा इति योजना । तत्रायं भाव इत्यारभ्य विवृतं चैतत्तत्रैव इत्येतत्पर्यन्तं पाठे भेदोऽस्ति ॥ श्रीश्चेति ॥ श्रीपतित्वादिलिङ्गस्यानेकपदलभ्यत्वादिति भावः । लिङ्गात्मकशब्दस्य स्वार्थश्रुतिरूपत्वमप्यस्तीत्यभिप्रेत्याह ॥ धूमशब्दादीति ॥ टीकास्थनिराकाङ्क्षाणीत्यस्यार्थमाह ॥ स्वस्मिन्नेवेति ॥ स्वान्तर्गतेत्यादि तदुदाहरणानुसारेण स्फुटम् । वाक्यान्तरार्थनिर्णायकत्वमपि द्वेधेत्यत आह ॥ वाक्यान्तरेति ॥ तदप्युदाहरणवाक्यपाठात् स्फुटम् ॥ अव्याप्यभूतानेकेति ॥ अव्याप्यपदम् अनेकपदसमर्पितश्रीपतित्वादिलिङ्गप्रतिपादकात् श्रीश्चेत्यादिवाक्याद् विशेषं द्योतयितुम् । प्रश्नोत्तरादिभावेनेत्येतदुदाहरणात् स्फुटम् ।

### **पाण्डुरङ्गि**

नाममात्रेण निर्देशः श्रुतिरिति टीकायां श्रुतिलक्षणमुक्तम् । तदयुक्तम् । तथात्वे मात्रशब्देन योगमात्रस्य व्यावर्तितत्वेन योगरूढानां वामनादिशब्दानां यौगिकत्वस्यापि विद्यमानत्वेन नाममात्रेण निर्देशत्वाभावेन श्रुतित्वं न स्यात् । किञ्चाग्न्यादिश्रुत्या पूर्वपक्ष इति पूर्वोक्तम् । तदयुक्तम् । तत्राग्न्यादिशब्दानां यौगिकत्वस्यापि सत्वेन नाममात्रेण निर्देशत्वाभावादित्यत आह ॥ रूढश्शब्दः श्रुतिरिति ॥ असाधारणधर्मो लिङ्गमिति टीकायामुक्तम् । तदयुक्तम् । तथात्वे गन्धवत्त्वधूमादेरप्यसाधारणधर्मत्वेन लिङ्गत्वं स्यात् । न चेष्टापत्तिः । वाक्यापेक्षया प्रबलस्य श्रुत्यपेक्षया दुर्बलस्य लिङ्गस्यैव लक्षणीयत्वादित्यतो व्याचष्टे ॥ असाधारणेति ॥ निराकाङ्क्षपदानि वाक्यमित्यत्र सर्वथाकाङ्क्षाशून्यत्वं वाऽन्यदीयाकाङ्क्षाशून्यत्वं वा । नाद्यः । गौरश्वः पुरुषो हस्तीत्यादेरप्याकाङ्क्षाशून्यत्वेन वाक्यत्वप्रसङ्गात् । न द्वितीयः । कुण्डं तिष्ठति अजा तिष्ठतीत्यस्याप्यन्यदीयाकाङ्क्षाशून्यत्वेन वाक्यत्वापत्तेरित्यतो व्याचष्टे ॥ स्वस्मिन्नेवेति ॥ पदानीत्यत्र बहुत्वं न विवक्षितमिति भावेनोक्तं पदसन्दर्भरूपस्येति ॥ स्वार्थ इति ॥ अन्वितशक्तेः सत्त्वात्संसर्गरूपवाक्यार्थे वाक्यस्य शब्दप्रमाणत्वम् । तन्निर्णायकश्रुत्यादियुक्तत्वेनेत्यत्रादिपदेन लिङ्गपरिग्रहः ।

------------------------------------------------------------------------

विवृतं चैतत्तत्रैव

## **तात्पर्यचन्द्रिका**

विवृतं चैतत्तत्रैव । अत एव तत्र टीका ‘‘वाक्यान्वयानुपपत्ते’’रिति । अत्रापि ‘‘लिङ्गवाक्ययोः साक्षादसाक्षात्त्वेन भेद’’ इति टीकायामिदमेवाभिप्रेतम् । ‘‘गोत्रभिदं प्रवक्षणा अभिनत्पर्वतानां’’ इतीमे अपि लिङ्गे एवोक्तरूपयोर्लिङ्गवाक्ययोः साक्षादसाक्षात्त्वेन भेदे दृष्टान्तिते । न तु लिङ्गवाक्ये । अत एव ‘‘इत्यादिव’’दितिवत्करणम् । उक्तं ह्यनेकपदार्पितस्याप्यसाधारणधर्मस्य लिङ्गत्वं ‘‘अन्तस्तद्धर्मोपदेशात् , अत एव प्राणः, जीवमुख्यप्राणलिङ्गात् तथाहि दृष्टं लिङ्गं चे’’त्यादिसूत्रेषु । तद्व्याख्यानेषु भाष्यानुव्याख्यानन्यायविवरणेषु तट्टीकासुच । यद्यपि ‘‘अस्तंगतः सविते’’त्यादिवाक्यं सन्ध्यामुपास्स्वेत्याद्यर्थे तथा ‘‘अयं दण्ड इयंगौ’’रित्यादिवाक्यमपि दण्डेन गामानयेत्याद्यर्थे लिङ्गम् ।

### **प्रकाशिका**

॥ विवृतमिति ॥ ‘‘यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशस्तस्मिन्यदन्तस्तदन्वेष्टव्य’’मिति पूर्ववाक्यं ‘‘किं तदत्र विद्यत’’ इत्यादिप्रश्नप्रतिवचनपरवाक्यानुरोधेनाकाशस्य प्रसिद्धाकाशत्वमुपेत्य तद्द्वारा द्यावापृथिव्यादेर्हृत्पद्मस्थत्वादिपरमुत ‘‘एष आत्माऽपहतपाप्मे’’त्यादिलिङ्गानुसाराद्ब्रह्मणस्तथात्वपरमिति विशये आकाशस्य दहरवाक्ये हृत्पद्मस्थतामुक्त्वाऽन्वेष्टव्यवाक्ये दहराकाशान्तस्स्थस्यान्वेष्टव्यत्व उक्ते ‘‘किं तदत्र विद्यत’’ इत्यनेनान्वेष्टव्य आधेये पृष्ठे ‘‘यावान्वा’’ इत्यादिना पूर्वोक्तमाधारमाकाशमनूद्य तच्च पृथिव्याद्याश्रयत्वयोग्यत्वाय बाह्याकाशतुल्यतया विशिष्य ‘‘उभे अस्मि’’न्नित्यादिना द्यावापृथिव्यादेरन्वेष्टव्यत्वोक्तेरन्वितत्वेन ‘‘किं तदत्रे’’त्यादिवाक्यानुरोधाद् द्यावापृथिव्यादेरेव तथात्वपरमिति प्राप्ते पापाद्यप्रसक्तया जडेऽपहतपाप्मत्वादेरयोगात्सजातीये जीवे तत्प्रसक्तिमात्रेण ब्रह्मणि तत्सम्भवात्तदनुरोधेन वाक्यस्यापि कथञ्चिद्ब्रह्मणि नेयत्वात्पूर्ववाक्यं ब्रह्मण एव सर्वाधारतया हृत्पद्मस्थत्वादिपरमिति ।

यद्वा ‘‘यावान्वा अयमाकाश’’ इत्येतद्वाक्यं प्रसिद्धाकाशपरमुत ब्रह्मपरमिति विशये प्रसिद्धाकाशस्य दहरवाक्ये हृत्पद्मस्थतामुक्त्वेत्यादि द्रष्टव्यम् । पूर्ववाक्यमित्यत्राप्युत्तरं वाक्यं ब्रह्मपरमित्यपि ध्येयम् । तत्र यावत् ‘‘किं तदत्रे’’त्यादिवाक्यं तदाद्यनेकपदार्थसंसर्गरूपस्वार्थं बोधयित्वा समभिव्याहृतपूर्ववाक्यमन्यार्थकमिति बोधयति ततःप्रागेव तत्समानाधिकरणमपहतपाप्मत्वादिशब्दरूपं लिङ्गं व्याप्यं स्वार्थमुपस्थाप्य हृत्पद्मस्थं ब्रह्मेति निश्चाययतीति द्वितीयायामेव कक्ष्यायां निर्णीतत्वेन तृतीयकक्ष्यायां प्रवर्तमानं वाक्यं न तत्र पराक्रमत इत्यर्थः । इदं च ‘‘समभिव्याहारमात्रेण वा ’’इत्यस्योदाहरणम् । श्रुतियुक्तस्य तु यथाऽत्रैव ‘‘मध्ये वामनमासीनं विश्वेदेवा उपासत’’ इति वाक्यं ‘‘ईशानो भूतभव्यस्ये’’त्यादिवाक्यार्थनिर्णायकम् । यथा वा ‘‘तमेवैकं जानथ आत्मान’’मिति वाक्यं ‘‘यस्मिन्द्यौ’’रित्यादिपूर्ववाक्यार्थनिर्णायकमित्यादि । लिङ्गयुक्तं तु ‘‘स एष परोवरीया’’नित्यादिवाक्यं पूर्ववाक्यार्थनिर्णायकम् । यथा वा ‘‘तदैक्षत बहुस्यां प्रजायेये’’ति वाक्यं ‘‘सदेव सोम्ये’’त्यादिवाक्यार्थनिर्णायकम् । स्वान्तर्गतपदार्थनिर्णायकं तु ‘‘गामानये’’त्यादौ गोशब्दस्य पृथिव्यादिपरत्वनिरासेन पश्वर्थत्वनिर्णायकम् । यथा वा ‘‘शब्दविशेषा’’दित्यत्र ‘‘एतमेव ब्रह्मेत्याचक्षत’’ इति वाक्यं चतुर्मुखाद्यर्थत्वनिरासेन ब्रह्मशब्दस्य विष्ण्वर्थत्वनिर्णायकम् । यथा वा ‘‘यं पृथिवी नवेदे’’त्यादिवाक्यं पृथिव्यादिशब्दस्य चेतनार्थत्वनिर्णायकं ध्येयमिति भावः । यद्यपि स्वान्तर्गतपदार्थनिर्णायकमपि वाक्यं तन्निर्णायकश्रुतिलिङ्गोपेतत्वेन वाऽऽकाङ्क्षादिमत्पदसमभिव्याहारमात्रेण वेत्यत्रापि द्वैविध्यं सम्भवति । ‘‘अन्योन्तर आत्माऽऽनन्दमय’’ इत्यादिवाक्यमानन्दमयादिपदार्थनिर्णायकात्मश्रुत्युपेतत्वेन ‘‘यो वै भूमा तत्सुख’’मित्यादिवाक्यं भूम्नो विष्णुत्वनिर्णायकपूर्णसुखोपेतत्वेन । समभिव्याहारमात्रेण तु ‘‘गामानय एतमेव ब्रह्मेत्याचक्षेत’’ इत्यादि । तथापि स्पष्टत्वात्स्वयमेवोहितुं शक्यमिति विशेषाभावाद्वा तन्नोक्तमिति ध्येयम् ॥

नन्वनेकपदात्मके वाक्ये समभिव्याहृतानि पदान्येव स्वार्थविशिष्टसंसर्गं वा संसर्गविश्टिस्वार्थानेव वा युगपद्बोधयन्ति । न तु पदार्थान् प्रतिपाद्यानन्तरं तत्संसर्गं वाक्यार्थं बोधयन्ति । विरम्य व्यापारानुपपत्तेः । तथाच वाक्यमनेकपदार्थविशिष्टसंसर्गरूपं स्वार्थं बोधयित्वा तदन्वययोग्यं वाक्यान्तरार्थमनुमापयतीति लिङ्गवदेवाविप्रकर्षात्कथं ततो दौर्बल्यम् । न च पदैः पदार्थस्मृतौ जातायामनन्तरं वाक्यार्थबोधस्ततस्तदन्वययोग्यवाक्यान्तरार्थानुमितिरिति विप्रकर्ष इति वाच्यम् । पदकदम्बश्रवणवाक्यार्थबोधयोर्मध्ये पदार्थस्मृतेरेवानङ्गीकारात् । उक्तं च तर्कताण्डवे ‘‘वाक्यस्थपदज्ञानान्वयानुभवयोर्मध्ये पदार्थस्मृतिरेव नास्ती’’ति । उक्तं च सुधायामपि ‘‘पदनिचयश्रवणवाक्यार्थबोधावान्तरार्थस्मृतीनामेवानभ्युपगमा’’दिति । न च पदनिचयरूपवाक्यश्रवणानन्तरं सङ्केतस्मरणे सति पदार्थविशिष्टसंसर्गबोध इति विलम्बः । लिङ्गेऽपि सङ्केतस्मरणानन्तरमेव व्याप्यरूपस्वार्थबोध इति साम्यात् । किं चैकपदात्मकलिङ्गे खटिति स्वार्थबोधेऽप्यनेकपदात्मकलिङ्गेऽनेकपदार्थकथनद्वारा व्याप्यस्वरूपस्वार्थबोधेन विलम्बाद्वाक्यादविशेषः । एकपदात्मकेऽप्यवयवसमभिव्याहारसापेक्षत्वेन विलम्बाच्चेति चेदुच्यते । वाक्यं स्वार्थं बोधयित्वा तस्याव्याप्यत्वाज्खटितिवाक्यान्तरार्थनिर्णयेऽसमर्थं सत्, स्वार्थान्वयायोग्यार्थपरत्वे समभिव्याहारानुपपत्तेरित्यन्यथानुपपत्तिसध्रीचीनमेव वाक्यान्तरार्थं निर्णाययति । लिङ्गं तु नैवमिति विप्रकर्षसन्निकर्षौ । वाक्यद्वयानुसन्धानसापेक्षत्वाद्वाक्यस्य विप्रकर्षः । अनेकपदार्थकथनद्वारेत्युक्तिस्तु विशेषान्वयबोधेऽर्थविशेषोपस्थापकपदान्तरसमभिव्याहारसापेक्षत्वमात्रेण वा ‘‘युक्तं चैकार्थत्वे’’त्यादिवक्ष्यमाणरीत्या पदनिचयश्रवणविलम्बेनार्थप्रतीतेर्विलम्बितत्वाद्वा संसर्गज्ञानस्यानेकपदार्थपूर्वकत्वाद्वेति ॥ इदमेवेति ॥ ततश्च वाक्यस्येत्यादिनोक्तमेव बीजमित्यर्थः । ननु टीकायां ‘‘लिङ्गवाक्ययोस्साक्षादसाक्षात्त्वेन भेदः । गोत्रभिदं प्रवक्षणा अभिनत्पर्वतानामित्यादिव’’दिति पर्वतपक्षभेदकत्वरूपव्याप्यार्थकस्यैव वाक्यतयोदाहृतत्वात्कथमेतदेवाभिप्रेतमित्युक्तमित्यत आह ॥ गोत्रेति ॥ यथा लिङ्गयोरेवैकपदानेकपदात्मकयोस्साक्षात्त्वादिना भेदस्तथा लिङ्गवाक्ययोरपि व्याप्याव्याप्यार्पकत्वादिना भेदो ज्ञेयः । उदाहरणं तु किं तदत्रेत्यादिकमेवेति द्रष्टव्यमिति तात्पर्यमुक्तं भवति ॥

अत एवेति ॥ अन्यथा तद्यथेत्येवावक्ष्यदिति भावः । कुत एवं लिङ्गवाक्ये एवैते । वदित्यपि तद्यथेत्यर्थे व्याख्यायतामित्यत आह ॥ उक्तं हीति ॥ उत्तरत्रान्वयः ॥ अन्तरिति ॥ ‘‘अन्तस्समुद्रे मनसा चरन्तं यस्याण्डकोशं शुष्ममाहु’’रिति समुद्रस्थत्वब्रह्माण्डवीर्यत्वादिलिङ्गादित्युक्तेः । ‘‘अत एवप्राण’’ इत्यत्र ‘‘श्रीश्चते लक्ष्मीश्च पत्न््नया’’विति श्रीलक्ष्मीपतित्वस्य, ‘‘जीवमुख्यप्राणे’’त्यत्र ‘‘तावंति शतसंवत्सरस्याह्रां सहस्राणी’’ति शतायुष्ट्वस्य, ‘‘ता अहिंसन्ताहमुक्थमस्म्यहमुक्थमस्मी’’त्यादिप्राणसंवादादिलिङ्गस्य, ‘‘तथाहि दृष्टं लिङ्गं चे’’त्यत्र ‘‘अरश्च हवै ण्यश्चार्णवौ ब्रह्मलोक’’ इति सुधासमुद्राश्रयलोकवत्त्वादिलिङ्गस्य चोक्तेरिति भावः । नन्वेवमपि लोकेऽऽर्थान्तरानुमापकव्याप्यार्पकमपि वाक्यमुपलभ्यत इत्यव्याप्यभूतानेकार्थार्पकत्वेव वाक्याप्राबल्योक्तिरयुक्तेत्याशङ्क्याह ॥ यद्यपीति ॥ विप्रस्य सन्ध्यामुपास्स्वेति चोरस्य स्तेयार्थमुद्युङ्क्ष्वेति पांथस्य पन्थानं न व्रजेति कामिन्याः कान्तप्रलोभने प्रवर्तस्वेत्यादिरादिपदार्थः । सवित्रस्तमयस्य तद्व्याप्यत्वादिति भावः ।

### **चन्द्रिकाबिन्दुः**

ननु भवदुक्तरीत्याऽनेकपदैर् असाधारणधर्मप्रतिपादकस्यापि श्रीपत्यादिवाक्यस्य लिङ्गत्वे प्रवक्षणा अभिनदिति वाक्यस्यापि तथात्वेन लिङ्गत्वापत्त्या टीकायां तस्य वाक्यत्वोक्तिरयुक्तेत्यत आह ॥ साक्षादसाक्षात्त्वेन भेद इति ॥ लिङ्गयोरेव मध्ये कस्यचित् साक्षादर्थप्रतीतिजनकत्वं कस्यचिदसाक्षादर्थप्रतीतिजनकत्वं यथा तथा लिङ्गवाक्ययोरपीति टीकार्थ इति भावः । अनेकपदसमर्पितस्य लिङ्गत्वं कुतो वक्तव्यमित्याशङ्क्य सूत्रभाष्यादिकारैस्सूचितत्वाद् इत्यभिप्रायेणाह ॥ उक्तं हीति ॥

### **पाण्डुरङ्गि**

नन्वेकपदात्मकस्यानेकपदात्मकस्यापि लिङ्गत्वं चेदुच्यते तर्हि टीकाविरोधः । टीकायां लिङ्गस्य साक्षाद्व्याप्यभूतैकार्थसमर्पकत्वं वाक्यस्याव्याप्यभूतानेकपदार्थकथनद्वारा लिङ्गसमर्पकत्वं च लिङ्गवाक्ययोः साक्षादसाक्षात्त्वेन भेद इत्यनेनोक्त्वा तत्रैव गोत्रभिदं प्रवक्षणा इति दृष्टान्तस्योक्तत्वेन तत्रानेकपदात्मकस्य वाक्यत्वस्यैवाभिप्रेतत्वात् । भवद्भिश्चानेकपदात्मकस्यापि लिङ्गत्वाभिधानादित्यत आह ॥ अत्रापीति ॥ अनेकपदात्मकस्यापि लिङ्गत्वे टीकाकारीयं ज्ञापकमाह ॥ अत एवेति ॥ ननु तद्यथेत्यादिवद्वत्करणस्योदाहरणार्थत्वस्यापि सम्भवेन कथमेतदित्यतोऽनेकपदात्मकस्यापि लिङ्गत्वे ज्ञापकमाह ॥ उक्तं हीति ॥ एकप्रमेयप्रतिपादकेति प्रकरणलक्षणम् ।

------------------------------------------------------------------------

उक्तं हि सुधायां ‘‘वाक्यलिङ्गानुमाहिसे’’ति

## **तात्पर्यचन्द्रिका**

उक्तं हि सुधायां ‘‘वाक्यलिङ्गानुमाहिसे’’ति । तथापि वाक्यान्तरार्थावसितावलिङ्गत्वान्न तदिहोदाहरणम् । उक्तं ह्यनुव्याख्याने

आगमार्थावसित्यर्था नियतव्याप्तयोऽखिलाः ।

वाक्यं प्रकरणं स्थानं समाख्याच तथाविधा ॥ इति ।

एकार्थतात्पर्ययुक्तानेकवाक्यसन्दर्भरूपप्रकरणस्य तु बह्वर्थपरत्वेनानेकावान्तरवाक्यार्थधीपूर्वकमिदं प्रकरणमेतत्परमिति यज्ज्ञानं तत्पूर्वकं प्रकरणान्तर्गतविप्रतिपन्नवाक्यस्यापि प्रकरणानुगुण एवार्थ इत्यनेकवाक्यार्थधीद्वारा लिङ्गत्वाद्वाक्याद्दुर्बलत्वम् । यथा ‘‘ज्योतिर्दर्शना’’दित्यत्र ‘‘किं ज्योतिरयं पुरुष आदित्येनैवायञ्ज्योतिषाऽऽस्त’’ इत्यादिजीवप्रकरणस्य प्रसिद्धजीवपरत्वेऽनुपपन्नात् ‘‘कतम आत्मे’’त्यादि प्रश्नवाक्यात् । अत एव तत्र टीका ‘‘कतम आत्मेति प्रश्नायोगा’’दिति ।

यद्वाऽत्र टीकायां वत्करणस्य तद्यथेत्यादिवदुदाहरणार्थत्वाट्टीकास्वारस्यानुसारेण व्याप्यार्पकं पदं लिङ्गं तदर्पकाणिनिराकाङ्क्षपदानि वाक्यम् । युक्तं चैकार्थत्वेऽपि ‘‘एकः कर्ता वर्तमाने काले स्वार्थं पाकक्रियां निर्वर्तयति’’ ‘‘पचते’’ इत्यनयोर्मध्ये एक इत्यादिवाक्यात्पचत इति पदस्येव खटिति बोधकस्य लिङ्गस्य वाक्यात्प्राबल्यम् । यथा ‘‘तल्लिङ्गा’’दित्यत्र वाय्वादिभूतकारणत्वरूपभूताकाशलिङ्गार्पकात् ‘‘सर्वाणि हवा इमानि भूतान्याकाशादेव समुत्पद्यन्त’’ इति वाक्यादनन्तत्वलिङ्गस्य । अस्मिन्पक्षे वाक्यस्य प्रकरणात्प्राबल्ये ‘‘ज्योतिश्चरणे’’त्यत्राग्निसूक्तात् ‘‘विमे कर्णा पतयत’’ इत्यादिवाक्यमुदाहार्यम् । सूत्रादौ वाक्योक्तेऽपि व्याप्ये लिङ्गत्वोक्तिस्तु बोधकस्य शब्दस्य वाक्यत्वेपि बोध्यस्य समुद्रशायित्वलक्ष्मीपतित्वादेर्व्याप्यत्वमभिप्रेत्यावान्तरभेदाविवक्षया युक्ता । एकार्थपरानेकप्रकरणसन्दर्भरूपस्थानस्य तु अतिबह्वर्थकथकत्वेनानेकप्रकरणार्थधीपूर्वकमिदं स्थानमेतत्परमिति यज्ज्ञानं तत्पूर्वकं स्थानान्तर्गतविप्रतिपन्नवाक्यस्यापि स्थानानुगुण एवार्थ इत्यनेकप्रकरणार्थधीद्वारा लिङ्गत्वात् प्रकरणाद्दुर्बलत्वम् । यथा षट्प्रश्नोपनिषद्रूपस्येश्वरपरस्य स्थानस्य ‘‘भगवन्कुत एष प्राणोऽजायत’’ इत्यादिखण्डरूपान्मुख्यप्राणप्रकरणात् । अत एव तत्खण्डमध्यस्थं ‘‘एवमेवैष प्राण’’ इत्यादिकं स्थानबाधेन प्रकरणान्मुख्यप्राणपरम् । अत एवात्र तत्रोक्तप्राणव्यवस्थापकत्वादीनां मुख्यप्राणलिङ्गत्वमुपेत्य श्रुत्या बाध उक्तः । यथाचाकाङ्क्षादिमद्वाक्यसङ्घरूपप्रकरणस्य वाक्याद्भेदस् तथाऽकांक्षादिमत्प्रकरणसङ्घरूपस्य स्थानस्यापि प्रकरणाद्भेदः ।

निर्णीतस्थले समानोक्तिः समाख्या । साचार्थतः शब्दतश्चेति द्वेधा । तत्राद्या वैश्वानरस्य विष्णुत्वे पुरुषसूक्तसमाख्या । द्वितीया विश्वकर्मसूक्तोक्तस्याजस्य विष्णुत्वे अम्भ्रणीसूक्तसमाख्या । अस्याः स्वार्थे शब्दरूपत्वेऽप्यत्रोक्तमेव स्थलान्तरस्थविप्रतिपन्नवाक्येनापि बोध्यमित्यत्र, स्थलद्वयानुसन्धानपूर्वकं तत्सदृशत्वादिदं तदर्थपरमित्येवं सादृश्यमात्रेण लिङ्गत्वात्स्थानाद्दुर्बलता । यथा ‘‘सैषा भार्गवी वारुणी विद्या परमे व्योमन्प्रतिष्ठिते’’ति श्रुत्या ब्रह्मपरानेकप्रकरणसन्दर्भरूपभृगुवल्लीस्थानात् ‘‘अन्नमयप्राणमयमनोमय विज्ञानमयानन्दमया मे शुध्यन्ता’’मिति कोशपरसमाख्यायाः ।

### **प्रकाशिका**

उक्तं हीति ॥ आनुमानिकपादे शब्दवृत्तिचिन्ताप्रस्तावे ‘‘व्यञ्जनं नाम परावृत्तिरस्तीति चेन्न । अनुमानत्वेन शब्दशक्तित्वानङ्गीकारात् । यथोक्तम् । वचनलिङ्गानुमा हि सेती’’ति कर्मनिर्णयवाक्यमुदाहृत्यानुमानत्वमुक्तमित्यर्थः ॥ वाक्यान्तरेति ॥ वाक्यान्तरार्थावसायकवाक्यमिहाभिप्रेतम् । तच्चोक्तरूपमेवेति न दोष इति भावः ॥ उक्तं हीति ॥ भक्तिपादे ‘‘सन्ध्ये सृष्टिराहहि’’ इत्यधिकरणव्याख्यावसर उक्तमित्यर्थः । अखिला उपक्रमादयः नियतव्याप्तयः यो यत्रोपक्रम्यते स तत्र प्रतिपाद्यत इत्यादिरूपां व्यप्तिमपेक्षमाणा आगमार्थावसित्यर्था इत्यर्थः । तथाविधा व्याप्तिमपेक्ष्यागमावसित्यर्थेत्यर्थः । एवं वाक्यस्य दौर्बल्यं तद्बीजं चोपपाद्येदानीं ‘‘एकप्रमेयप्रतिपादकानेकवाक्यानि प्रकरण’’मिति टीकाविवरणपूर्वं ‘‘प्रकरणस्य बह्वर्थपरत्वेनार्थानुमितिहेतुत्वात्तदवमते’’ति टीकावाक्यं च व्यनक्ति ॥ एकेति ॥ भिन्नतात्पर्यकवाक्यसन्दर्भेऽतिव्याप्तिवारणायैतद्विशेषणम् । बह्वर्थपरत्वेन निमित्तेन यान्यनेकान्यवान्तरवाक्यानि तदर्थधीपूर्वकमित्यर्थः ॥ यथेति ॥ वक्ष्यते चैतदधिकरणशरीरम् । तत्र ‘‘किं ज्योतिरयं पुरुष’’ इति प्रकरणं ‘‘यावदुभौ लोकावनुसंचरति इमं लोकमभिक्रामत्युत्क्रमिष्यन् म्रियमाण’’ इत्यादिजीवसाधारणलिङ्गप्रतिपादकानेकावान्तरवाक्यार्थधीमतः प्रकरणमेतज्जीवपरमिति जानतः ‘‘योऽयं विज्ञानमयः प्राणेषु हृद्यन्तर्ज्योति’’रिति वाक्यस्य जीवपरत्वं बोधयति ततःप्रागेव ‘‘कतम आत्मे’’ति ‘‘आत्मनैव ज्योतिषाऽऽस्त’’ इति पूर्वोक्तात्मस्वरूपप्रश्नवाक्यं स्वार्थप्रतिपादनद्वारा समभिव्याहारेण तद्वाक्यं विष्णुपरमिति बोधयतीति द्वितीयकक्ष्यायामेव वाक्यार्थनिर्णयात् तृतीयकक्ष्यायां प्रवर्तमानं प्रकरणं (वाक्यार्थं) न कल्पयितुं क्षमत इति वाक्याद्दुर्बलत्वं तस्येत्यर्थः । यद्यपि महाप्रकरणमवान्तरप्रकरणमिति च प्रकरणेऽपि द्वैविध्यं भाति । यथा ‘‘नैवेह किंचनाग्र आसी’’दिति विष्णुपरे महाप्रकरणे ‘‘स एष प्राणस्त्रेधा विहित’’ इति प्राणावान्तरप्रकरणेन ‘‘तस्य प्राची दिक्शिर’’ इत्यादिनोच्यमानं कूर्मरूपं प्राणस्येत्युच्यते । वाक्ये तु महावाक्यमवान्तरवाक्यमिति विधा न सम्भवति । महावाक्यस्यानेकवाक्यसन्दर्भरूपतया प्रकरण एवान्तर्भाव सम्भवात् ।

न चैवं महाप्रकरणं स्थानमेवेति वाच्यम् । अनेकप्रकरणसन्दर्भशून्येऽपि ब्रह्मप्रकरणेऽन्यावान्तरप्रकरणसत्त्वात् । तथा च तयोर्विरोधे सन्निकर्षादिसम्भवादवान्तरप्रकरणं बलवदित्यपि वक्तुं शक्यम् । तथापि स्पष्टत्वान्नोक्तमित्याहुः । यत्तु वाक्य इव प्रकरणेऽपि स्वान्तर्गतपदार्थनिर्णायकं तादृशवाक्यार्थनिर्णायकं चेत्यपि विधा सम्भवति । आद्यं यथा ‘‘अदितेरदितित्व’’मित्यदितिपदार्थनिर्णायकं ‘‘नैवेह किं चने’’ति ब्रह्मप्रकरणम् । द्वितीयं तु ‘‘यस्मिन्द्यौ’’रित्यादिवाक्यार्थनिर्णायकं ‘‘द्वे विद्ये वेदितव्ये’’ इत्यादि । प्रकरणं समभिव्याहृतप्रकरणान्तरार्थनिर्णायकमिति तु विधा न सम्भवति । प्रकरणस्य प्रकरणान्तरार्थानिर्णायकत्वादिति । तन्न । वाक्यार्थनिर्णयेनैव तस्य लाभात् । न हि पदार्थनिर्णयं विना वाक्यार्थनिर्णयस्समस्ति । एवं स्थानेपि द्रष्टव्यम् । एवं लिङ्गवाक्ययोर्बलाबलत्वे टीकास्वारस्यानुरोधेन बीजान्तरं वक्तुं प्रकारान्तरेण तत्स्वरूपमाह ॥ यद्वेति ॥ ननूभयोरपि व्याप्यार्पकत्वे कथं प्राबल्यादीत्यत आह ॥ युक्तं चेति ॥ एक इत्येकवचनार्थः । कर्तेति लकारार्थः । वर्तमानेति लडर्थः । एकस्यैव लकारत्वलट्त्वरूपधर्मभेदेनार्थभेदात् । स्वार्थमित्यात्मनेपदार्थः । पाकेति प्रकृत्यर्थः । निर्वर्तयतीत्याख्यातार्थः । नन्वेवं ‘‘कतम आत्मे’’ति प्रश्नवाक्यस्य व्याप्यार्पकत्वाभावाद्वाक्यप्राबल्येनेदमुदाहरणमित्यत आह ॥ अस्मिन्निति ॥ सूक्तस्याग्निप्रकरणत्वात् ‘‘विमे कर्णे’’ति वाक्यस्य कर्णादिविदूरत्वरूपव्याप्यार्पकत्वादिति भावः । एतेनायं पक्षः प्रागेव तत्प्रस्तावे कस्मान्नावतारित इति निरस्तम् । प्रकरणदौर्बल्यज्ञानेऽपि वाक्यस्वरूपस्य ज्ञातव्यत्वादिति । प्रागुदाहृतसूत्रभाष्यादौ लिङ्गत्वोक्तेर्गतिमाह ॥ सूत्रेति ॥ ‘‘अनेकप्रमेयप्रतिपादकमेकार्थे तात्पर्ययुक्तं स्थान’’मिति लक्षणटीकां विवृण्वन् ‘‘स्थानस्यातिबह्वर्थकथनेनाभिप्रायतोऽर्थानुमितिजनकस्य ततोऽपि दौर्बल्य’’मिति टीकावाक्योक्तं दौर्बल्यबीजं व्यनक्ति ॥ एकार्थेति ॥ प्रकरणार्थधीपूर्वकमिति ॥ तदभावे स्थानस्य तत्परत्वबुद्धेरयोगादिति भावः ॥

यथेति ॥ उपनिषद्रूपं स्थानं, यावत् ‘‘प्रजाकामो ह वै प्रजापति’’रित्यादिस्रष्टृत्वादिभगवन्महिमप्रतिपादकान्यनेकप्रकरणानि तदन्तस्स्थविष्णुलिङ्गबोधकनानावाक्यार्थालोचनपूर्वं ब्रह्मपराणीति विज्ञाय ‘‘सुकेशा भारद्वाजः प्रजाकाम’’ इत्यारभ्य ‘‘नमः परमऋषिभ्य’’ इत्यन्तं स्थानं विष्णुपरमिति जानत ‘‘एवमेवैष प्राण इतरान् प्राणान् पृथक्पृथगेव सन्निधत्त’’ इति तृतीयप्रश्नस्थं वाक्यं स्थानानुगुणतया विष्णुपरमिति बोधं जनयति ततः प्रागेव ‘‘आत्मत एष प्राणो जायते । यथेषा पुरुषेच्छाया एतस्मिन्नेतदातत’’मित्यारभ्य–

उत्पत्तिमायतिं स्थानं विभुत्वं चैवपञ्चधा ।

अध्यात्मं चैव प्राणस्य विज्ञायामृतमश्नुते ॥

इत्यन्तं प्रकरणं विष्णुजत्वादिलिङ्गप्राणश्रुत्युपेतावान्तरनानावाक्यार्थधीपूर्वं प्रकरणं वायुपरमिति जानतस् तदनुगुणतया ‘‘एवमेवैषप्राण’’ इति वाक्यं वायुपरमिति बुद्धिमुत्पादयतीति तृतीयकक्ष्यायामेव प्रकरणेन निर्णये चतुर्थकक्ष्यायां प्रवर्तमानं स्थानं निराकांक्षत्वान्न प्रभवति निर्णाययितुमित्यर्थः । लिङ्गवाक्ययोर्व्याप्यार्पकत्वाविशेषेऽपि टीकोक्तं भेदमुपपाद्य तदुपलक्षणमिति भावेन स्थानप्रकरणयोरपि स्वयमाह ॥ यथाचेति ॥ अनुवादमहिम्ना वाक्यप्रकरणयोरपि भेदस्स्पष्ट इत्युक्तं भवति । उक्तरीत्या सन्निकर्षविप्रकर्षयोरानुभाविकत्वादिति भावः । ‘‘समानोक्तिस्समाख्ये’’ति टीकोक्तेः पक्षसमेऽतिव्याप्तिवारणाय तदाशयव्यक्तिपूर्वं तदवान्तरविभागमाह ॥ निर्णीतेति ॥ तत्राद्येति ॥ ‘‘शब्दादिभ्योन्तः प्रतिष्ठाना’’दिति सूत्रे ‘‘पुरुषविधमपि चैनमधीयत’’ इत्यनेन यः पुरुषाख्यो विष्णुःपुरुषसूक्ते ‘‘शीर्ष्णो द्यौस्समवर्तत, चक्षोस्सूर्यो अजायत, प्राणाद्वायुरजायत, पद्य्भांभूमि’’रित्यादिना वाक्येन द्व्यादिजनकशीर्षादिमानभिहितस् तद्विधमेवात्र वैश्वानरं चाधीयते छन्दोगाः ‘‘मूर्धैव सुतेजाश्चक्षुर्विश्वरूपः प्राणः पृथग्वर्त्मा पृथिव्येव पादा’’वित्यादिना वाक्येनेत्युक्तत्वेन तत्र शब्दतस्साम्याभावेऽप्यर्थतः समानत्वात्समाख्यात्वं युक्तमित्यर्थः ॥ द्वितीयेति ॥ ‘‘परोदिवा पर एना पृथिव्यापरोदेवेभिरसुरैर्यदस्ती’’त्यनेन विश्वकर्मसूक्तोक्तेन सूक्तान्तरे ‘‘परोदिवापर एना पृथिव्यै तावती महिना सम्बभूवे’’ति समाख्यानाच्च विष्णुरेव विश्वकर्मसूक्तोक्त इत्याद्यसूत्रे भाष्यादावुक्तत्वेन शब्दत एव तत्र साम्यस्य सत्त्वादित्यर्थः । ‘‘समाख्यायास्स्थानान्तरगतायास्सादृश्यमात्रेणार्थानुमापकत्वात्ततोपि दुर्बलत्व’’मिति वाक्यं व्याचष्टे ॥ अस्या इति ॥ सैषेति । श्रुत्यैव परमे व्योमि्न ब्रह्मणि इयं विद्या प्रतिष्ठितेत्युक्तत्वादित्यर्थः । एतेन ब्रह्मवल्लीस्थानादिति वक्तव्ये भृगुवल्लीस्थानादित्युक्तिः किमर्था । तत्रान्नमयादेस्स्पष्टमुक्तेः । सुधायां तत्रैवान्नमयप्राणमयमनोमयविज्ञानमयानन्दमया मे शुध्यन्तामिति श्रुत्यन्तरानुगुण्यं स्यादित्युक्तेरिति चोद्यं निरस्तम् । अस्येव तस्य ब्रह्मणि विनियोजकवाक्यस्याभावेन ब्रह्मपरत्वस्यास्पष्टत्वादिति । केचित्तु ब्रह्मवल्ल्युक्तान्नमयादयो भृगुवल्लीस्थानाद् ब्रह्मपरा उत कोशसमाख्यानात्कोशपरा वेति सन्देहे समाख्यातः प्रबलाद्भृगुवल्लीस्थानाद्ब्रह्मपरा इत्यर्थ इत्याहुः । तच्चिन्त्यम् । स्थानस्य स्वान्तर्गतवाक्यार्थनिर्णायकत्वेन स्थानान्तरगतानिर्णायकत्वात् । अत एव प्राक् स्वान्तर्गतेत्युक्तम् । अन्यथा स्थानद्वयानुसन्धानविलम्बाविशेषात्समाख्यातः प्राबल्यहानिस्स्यात् । स्थानान्तरस्थनिर्णये बीजाभावाच्चेति ।

### **चन्द्रिकाबिन्दुः**

ननु व्याप्यार्थकत्वाविशेषेऽपि कथं पदवाक्ययोर्मध्ये प्राबल्यादीत्यत आह ॥ उक्तं चेति ॥ एतस्मिंश्च पक्षे वाक्यस्य प्रकरणात् प्राबल्ये दृष्टान्तान्तरमाह ॥ अस्मिन् पक्ष इति ॥ तत्राद्येति ॥ वैश्वानरस्य द्युभ्वादिशीर्षत्वं मूर्धैव सुतेजा इति वाक्येनोच्यते । पुरुषसूक्ते तु शीर्ष्णो द्यौस्समवर्ततेति वाक्येन इति ॥

### **पाण्डुरङ्गि**

अत्रैकप्रमेयप्रतिपादकत्वे पर्यायत्वापत्त्या व्याख्याति ॥ एकार्थेति ॥ अत एवेति ॥ वाक्यात्प्रकरणस्य दौर्बल्यस्य टीकायामभिप्रेतत्वादेवेत्यर्थः । नन्वेवमनेकपदात्मकस्यापि लिङ्गत्वेऽनेकपदात्मकस्य लिङ्गस्याप्यव्याप्यभूतानेकार्थकथनद्वारा व्याप्यसमर्पकत्वाविशेषात्तादृशवाक्यस्य तादृशलिङ्गाद्दौर्बल्यं न स्यादित्यरुचेराह ॥ यद्वेति ॥ व्याप्यार्पकमिति ॥ अव्यवधानेनेति शेषः ॥ तदर्पकाणीति ॥ व्यवधानेनेति शेषः । नन्वेवमुभयोरपि व्याप्यार्पकत्वाविशेषे लिङ्गस्याव्यवधानेन वाक्यस्य व्यवधानेन व्याप्यार्पकत्वमिति कथमुच्यत इत्यत आह ॥ युक्तं चेति ॥ अस्मिन्पक्षे वाक्यापेक्षया लिङ्गस्य प्राबल्ये किं तदत्र विद्यत इति वाक्यस्यापि अपहृतपाप्मत्वादिलिङ्गापेक्षया दौर्बल्यमित्युदाहरणं न युज्यते । तस्य व्याप्यार्पकत्वाभावेन वाक्यत्वाभावादत उदाहरणान्तरमाह ॥ यथेति ॥ व्याप्यार्पकाणि निराकाङ्क्षपदानि वाक्यमित्यस्मिन्पक्षे वाक्यस्य प्रकरणापेक्षया प्राबल्य उदाहरणतयोक्तं किं ज्योतिरयं पुरुष इत्यादि जीवप्रकरणात् कतम आत्मा इति वाक्यस्य प्राबल्यम् । तन्नोपपद्यते । कतम आत्मा जायत इत्युदाहृतस्य व्याप्यार्पकत्वाभावादित्यत आह ॥ अस्मिन्पक्ष इति ॥ नन्वेवमनेकपदात्मकस्य लिङ्गत्वाभावे श्रीलक्ष्मीपतित्वादेरनेकपदात्मकत्वेन लिङ्गत्वाभावापत्त्या लिङ्गत्वेन सूत्रोक्तिरयुक्तेत्यत आह ॥ सूत्रादाविति ॥ स्थानप्रकरणयोर्भेदमुपपादयति ॥ यथाचेति ॥ समानोक्तिस्समाख्येति टीकायामुक्तम् । तत्र सन्दिग्धसमानोक्तेः समाख्यात्वं स्यादतो व्याचष्टे ॥ निर्णीतेति ॥

[Load More](javaऽcriptःvoid(0))
