+++
title = "०५ सिद्धान्ते हृत्पद्मस्थयोविष्णुरेव न तु आकाशादिरीति निरूपणम्"
upstream_url = "https://dvaitavedanta.in/category-details/11785/4779/sharav/tatapa/parath/tataya/thahar/sathat"
+++
## सिद्धान्तस्तु

**सिद्धान्ते हृत्पद्मस्थयोविष्णुरेव न तु आकाशादिरीति निरूपणम्**

## **तात्पर्यचन्द्रिका**

सिद्धान्तस्तु ॥ हृत्पद्मस्थत्वं विष्णोरेव । अपहतपाप्मत्वादिलिङ्गात् । तच्च न हृत्पद्मस्थदहराकाशतया । येनोक्तदोषाः (षः) । किन्तु हृत्पद्मस्थदहराकाशगततया । न च गगनेऽपहतपाप्मत्वाद्युक्तिर्युक्ता । तत्र पाप्माद्यप्रसक्तेः । न चेश्वरेऽपि तदप्रसक्तिः ।

सजातीये दर्शनं हि प्रतिषेधे प्रयोजकम् ।

चेतने चैव पाप्मादिमत्ता दृष्टा जडे तु न ॥ १ ॥

जीवस्य तु न संसारदशायामपहतपाप्मत्वादिकम् । मुक्तिदशायां तु देहाभावान्न हृत्पद्मस्थत्वम् । किञ्च अपहतपाप्मत्वादिकं भाष्योक्तश्रुत्यादिभिरीशस्य निरपेक्षम् । जीवस्य तु ईशदत्तत्वात्सापेक्षम् । न च निरपेक्षसम्भवे सापेक्षं ग्राह्यम् । एतेन सत्यकामत्वादेरपि ब्रह्मलिङ्गता सिद्धा । एतेनैवाकाशेऽप्यभिमान्यभिप्रायमपहतपाप्मत्वादीत्यपि निरस्तम् । अन्वयानुपपत्तिश्च ‘‘योऽन्वेष्टव्यो भगवांस्तस्यान्तर्हृदये यावान्वा अयमाकाशस्तावानाकाशस्तस्मिन् द्यावापृथिवी अन्तरेव समाहिते सच भगवानपहतपाप्मेत्यन्वय’’ इति न्यायविवरणे परिहृता । तद्विवृतं ‘‘तथाही’’ त्यादिटीकायाम् ।

### **प्रकाशिका**

‘‘दहरपद्मस्थो विष्णुरेव भवे’’दित्यादिटीकार्थमनूद्य व्यनक्ति ॥ हृत्पद्मस्थत्वमिति ॥ लिङ्गानां बहुत्वेन सूत्रादौ बहुवचननिर्देशेऽपि प्रत्येकं हेतुत्वं सूचयितुं लिङ्गादित्येकवचननिर्देशः । एतच्च ‘‘गतिशब्दाभ्यां तथाहि दृष्टं लिङ्गं च । धृतेश्च महिम्नोस्यास्मिन्नुपलब्धेः । प्रसिद्धेश्चे’’ति सौत्रसाधकानामुपलक्षणम् । उक्तदोषाः सुषिरश्रुतिविरोधादय इत्यर्थः । लिङ्गनिरवकाशत्वोक्तिपरां ‘‘नचाकाशस्यापि पापाद्यभावेने’’त्यादिटीकां व्यनक्ति ॥ न च गगन इति ॥ दर्शनं हीति ॥ हिर्हेतौ । प्रसिद्धौ वा । नन्वस्त्विहापि सजातीये जडान्तरे पापदर्शनाद्गगने तन्निषेध इत्यत आह ॥ जडे तु नेति ॥ यदपि जीवे सावकाशमित्युक्तं तदपि नेति भावेन ‘‘असम्भवात् । उत्तराच्चेदाविर्भूतस्वरूपस्त्वि’’ति सूत्रभाष्यटीकोक्तं व्यनक्ति ॥ जीवस्यत्विति ॥ ननूक्तं भाविभावाभिप्रायेण संसारिण्यपि युक्तमिति । तथाऽऽकाशेऽप्यभिमानिद्वारा युज्यत इति चेत्यतो भाष्यटीकोक्तरीत्याऽनवकाशत्वमाह ॥ किञ्चेति ॥ श्रुत्यादिभिः ‘‘एषसर्वेभ्यः पाप्मभ्य उदित’’ इति ‘‘सर्वे पाप्मानोऽतोऽनिवर्तंते’’ इति ‘‘न ह वै देवान् पापं गच्छती’’त्यादि श्रुतिभिः,

नित्यतीर्णाशनायादिरेक एव हरिः स्वतः ।

अशनायादिकानन्ये तत्प्रसादात्तरंति हि ।

सत्यकामः परो नास्ति तमृते विष्णुमव्ययम् ।

सत्यकामत्वमन्येषां भवेत्तत्काम्यकामिता ॥

इत्यादिस्मृतिभिरित्यर्थः ॥ जीवस्यत्विति ॥ एतेन ‘‘आविर्भूतस्वरूपस्त्वि’’ति सौत्रखण्डस्य तात्पर्यमुक्तं भवति ॥ न च निरपेक्षेति ॥ ‘‘यस्य पर्णमयी जुहूर्भवती’’ति श्रुतजुहूवदिति भावः । अत एव च ‘‘यद्योन्यां तदुत्तरयोर्गायती’’त्यत्रोत्तराशब्दस्योत्तराग्रन्थे निरपेक्षवृत्तित्वेन तद्गतयोरेवोत्तरयोर्ग्रहणम् । न पुनस्सापेक्षयोर्योन्युत्तरयोरित्युक्तं नवमे । एवमुत्तरेभ्य इति सौत्रलिङ्गानां निरवकाशतोक्तया हृत्पद्मस्थदहराकाशस्थो विष्णुरित्युक्तम् । इदानीं परोक्तबाधकं निरसिष्यन्नन्वयानुपपत्तिं तावत्परिहर्तुमाह ॥ अन्वयेति ॥ टीकायामिति ॥ ‘‘प्रसिद्धेश्चे’’तिसूत्रटीकायामित्यर्थः । एतेन भाष्येऽनुक्तावपि टीकायामन्वयोक्तिर्न्यायविवरणमूलेति दर्शितम् ।

### **चन्द्रिकाबिन्दुः**

वाक्यान्वयस्त्विति सिद्धान्तः । तच्च हृत्पद्मस्थत्वम् अपहतपाप्मत्वादिलिङ्गादिति । यद्यपि अपापत्वं पापात्यन्ताभावाधिकरणत्वं विष्णाविव जडेऽप्यस्ति तथापि पापनिषेधकरणं विष्णावेव तदेव च लिङ्गम् । निषेधश्च न जडे ॥ अप्रसक्तेरिति ॥ अपहतपाप्मेत्यादिनिषेधवाक्यप्रसक्तयन्यथानुपपत्तिरेव लिङ्गमिति भावः । अपहतपाप्मत्वहृत्पद्मस्थत्वयोर्जीवविषये कालतो वैयधिकरण्यमित्याह ॥ जीवस्य त्वित्यादिना ॥ एतेनेति ॥ सत्यकामत्वादेर्निपरेक्षत्वस्य विवक्षितत्वेनेत्यर्थः ॥ एतेनैवेति ॥ अभिमानिगतापहतपाप्मत्वादेः सापेक्षत्वेनैवेत्यर्थः ॥

### **पाण्डुरङ्गि**

प्रथमसूत्रोक्तं हेतुमाह ॥ हृत्पद्मस्थत्वमिति ॥ येनोक्तदोष इति ॥ सुषिरस्य दहरस्थाकाशत्वप्रतिपादकश्रुतिविरोध इत्युक्तदोषो नेत्यर्थः । ननु चेतनत्वेन साजात्यविवक्षया जीवे पापप्रसक्तयेश्वरे तन्निषेधे पारतंत्र्येण जीवजडाकाशयोरपि साजात्यविवक्षया जीवे पापप्रसक्तया भूताकाशेऽपि तन्निषेधोपपत्तिरित्यरुचेराह ॥ किञ्चेति ॥ एतेनेति ॥ अपहतपाप्मत्वादेर् ब्रह्मधर्मत्वोपपादनेनेत्यर्थः ॥ एतेनेति ॥ जीवस्यापहतपाप्मत्वस्येशदत्तत्वेन तत्सापेक्षत्वोपपादनेनेत्यर्थः । तथाहीत्यादिवाक्यान्वयानुपपत्तिपरिहारकटीकाग्रन्थोऽनुपपन्नः ।

------------------------------------------------------------------------

तत्रायं भावः

## **तात्पर्यचन्द्रिका**

तत्रायं भावः । शरीरहृत्पुण्डरीकयोर्ब्रह्म प्रति पुरत्ववेश्मत्वोक्तयैवान्वेष्टव्यस्य ब्रह्मत्वे सिद्धे तस्मिन्यदन्तरित्यत्र हृत्पद्मस्थाकाशगतं ब्रह्मान्वेष्टव्यमित्युक्ते किं तदित्यत्र तद्ब्रह्म किं प्रकारमिति पृष्टे यावानिति परिहारवाक्ये यद्ब्रह्मान्वेष्टव्यतयोक्तं तस्यान्तर्हृदये यावानेष आकाशस्तावान् सर्वोऽपि विद्यते । द्यावापृथिव्यादिकं चास्मिन्समाहितमिति ब्रह्मण आकाशादिसर्वाश्रयत्वापहतपाप्मत्वादिप्रकार उक्तः । एवं च प्रश्नवाक्ये ब्रह्मणः किं तदिति प्रथमया आकाशस्यतु अत्रेति सप्तम्या निर्देशेऽपि परिहारवाक्ये ब्रह्मणोऽस्मिन्निति सप्तम्या आकाशादेस्तु प्रथमया निर्देशो नायुक्तः । प्रकारे पृष्ट आकाशादिसर्वाश्रयत्वादिप्रकारोक्तेः ।

न प्रश्नोत्तरभावे हि हेतुस्तुल्यविभक्तिता ।

समानविषयत्वं तु हेतुस्तच्चात्र विद्यते ॥ १ ॥ इति ।

छान्दोग्यभाष्ये तु अस्मिन्भूताकाशे ब्रह्माख्य आकाशो वर्तते स च यावान्बहिः परमात्मा व्याप्तोऽस्ति तावानेव विद्यत इति पक्षान्तरमुक्तम् । तद्विवृतमथवेत्यादिटीकायाम् । तत्रायं भावः । ब्रह्म प्रति शरीरादेः पुरत्वादेरुक्तावपि दहराकाशस्थस्य न स्पष्टं ब्रह्मत्वं सिद्धम् । अन्यपुरेऽप्यन्यस्य वेश्मसम्भवात् । अन्यवेश्मन्यप्यन्यावस्थानसम्भवाच्च । तथाच दहराकाशस्थमन्वेष्टव्यमिति सामान्योक्तौ किं तदित्यत्राधेयस्वरूपप्रश्नः । तस्य च सन्निहितं यावान्वा इत्याद्युत्तरम् । तत्र सप्तम्यन्तेन हृदयननिमित्तकेन हृदयशब्देनान्तस्स्थत्वलिङ्गेन च दहरोऽस्मिन्नन्तराकाशस्तस्मिन्नित्यन्तस्स्थत्वयुक्तपूर्ववाक्ये किं तदत्रेति प्रश्नवाक्ये च सप्तम्याऽऽधारत्वेनोक्तस्याकाशस्य प्रत्यभिज्ञायमानतया हृदयशब्देन भूताकाशमनूद्याकाशशब्देन प्रथमान्तेन ‘‘तल्लिङ्गा’’दिति न्यायेन ब्रह्मणि मुख्येन प्रश्नवाक्ये किं तदिति प्रथमानिर्दिष्टाधेयस्य ब्रह्मत्वं विधाय ‘‘यावान्वा अयमाकाशस्तावा’’नित्यनेन च तस्य व्याप्तत्वोक्तेः । अस्मिन्पक्षे प्रश्नोत्तरयोस्तुल्यविभक्तिताऽप्यस्ति । व्यवहितं ‘‘उभे अस्मि’’न्नित्यादिकं तु जिज्ञास्यत्वोपपादकम् । न तु तत्र सप्तम्या ‘‘किं तत्र विद्यत’’ इति प्रश्नवाक्यस्थाधारोक्तिः । न वा ‘‘उभे’’ इत्यादिना प्रथमान्तेन प्रश्नवाक्यस्थाधारप्रतियोगिकाधेयोक्तिः ।

यथाहि लोके कोवाऽन्तर्वर्तते योऽसौ संसेव्य इति चोदिते राजाऽन्तर्वर्तते तस्मिन्राष्ट्रं सर्वं समाहितमित्युक्ते आधेयप्रश्नस्य सन्निहितं राजेत्यादिकमेवोत्तरम् । व्यवहितं तु राष्ट्रमित्यादिकं संसेव्यत्वोपपादकम् । तद्वत् । उक्तं चास्यामेव श्रुतावुपरि ‘‘तस्यैतदेव निरुक्तं हृदयमिति । तस्माद्धृदय’’मिति हृदयशब्दस्य हृदयननिमित्तकत्वम् । अस्मिंश्च पक्षे ‘‘दहरोऽस्मिन्नन्तराकाश’’ इति वाक्यस्थ आकाशो भूताकाशः । दहरत्वादन्वेष्टव्यं प्रत्याधारत्वाच्च । यावानिति वाक्यस्थस्तु ब्रह्माकाशः । पूर्णत्वादन्वेष्टव्यत्वाद्द्यावापृथिव्याद्याधारत्वाच्चेति ।

### **प्रकाशिका**

नन्वत्र टीकाद्युक्तान्वयघटना न युक्तेव । प्रश्नवाक्ये ‘‘किं तदत्रे’’ति ब्रह्माकाशयोः प्रथमासप्तमीभ्यां निर्दिष्टयोः परिहारे सप्तमीप्रथमाभ्यां निर्देशायोगेन परिहारानन्वयस्योक्तत्वादित्यतस्तदुक्तिव्यक्तिपूर्वमुक्तशङ्कां परिहरति ॥ तत्रायं भाव इति ॥ यद्यपि पुण्डरीकं वेश्मेत्येव श्रुतम् । न तु ब्रह्म वेश्मेति । तथापि वेश्मेत्युक्तौ कस्येत्याकांक्षायां ब्रह्मपुर इत्युक्तपुरस्वामिनो ब्रह्मण एव पदिन्यायेनान्वय इति भावेन ब्रह्मप्रति वेश्मत्वोक्तयेत्युक्तम् । हृदय इत्यत्र कस्येत्याकाङ्क्षायां तत्रापि प्रकृतं ब्रह्मैवान्वेतीत्याह ॥ यद्ब्रह्मेति ॥ अस्मिन् ब्रह्मणीत्यर्थः । अत्र परिहारान्तरमप्यनुसन्धेयमिति भावेन टीकोक्तपक्षान्तरं मूलोक्तिपूर्वं प्रागुक्तरीत्या ब्रह्मान्वेष्टव्यमित्यस्य लाभेन पुनः किं तदत्र विद्यत इत्यन्वेष्टव्यस्वरूपप्रश्नायोगेन परिहारस्य ब्रह्मस्वरूपाविषयत्वादिति प्रतीतानुपपत्तिनिरासेन व्यनक्ति ॥ छान्दोग्येति ॥ शरीरादेरित्यादिपदेन हृत्पुण्डरीकं गृह्यते । पुरत्वादेरित्यादिपेदन वेश्मत्वं गृह्यते ॥ हृदयनेति ॥ हृद्युपपदे ‘‘अय गता’’वित्यस्माद्धातोः पचादित्वादच्प्रत्यये हृद्गतवाचिना हृदयशब्देनेत्यर्थः । हृदयनमप्यन्यस्य स्यादित्यत उक्तम् ॥ अन्तस्थत्वलिङ्गेनेत्यादि ॥ अन्तश्शब्दसमानाधिकृतत्वलिङ्गेनेत्यर्थः ॥ इति न्यायेनेति ॥ अत्रापि सर्वाधारत्वरूपब्रह्मलिङ्गश्रवणादिति भावः । पूर्वस्मादप्यस्य पक्षस्य विशेषोऽस्तीत्याह ॥ अस्मिन्निति ॥

नन्वेवमाघेयप्रश्नस्य यावानित्यनेनैवोत्तरितत्वेनोभे अस्मिन्नित्यादिकं व्यर्थमित्यत आह ॥ व्यवहितमिति ॥ सन्निहितव्यवहितपदे हेतुगर्भे इति भावेन तत्फलमाह ॥ न त्विति ॥ तद्दृष्टान्तेन व्यनक्ति ॥ यथा हीति ॥ चोदिते शङ्किते सतीत्यर्थः । एतेन ‘‘स च पृथिव्याद्याश्रयत्वा’’दित्यादिटीका विवृता । हृदयशब्दस्य रूढ्या मनःपरत्वाद्योगेन दुर्बलेन कथमेतदर्थग्रहणमित्यतो वाक्यशेषबलादाज्यादिशब्दवददोष इत्याह ॥ उक्तं चेति ॥ ननूक्तमत्र पूर्वोक्तप्रसिद्धाकाशस्यैवेहापि ‘‘यावान्वा अयमाकाश’’ इत्याकाशश्रुत्या प्रत्यभिज्ञानादाकाशो न विष्णुरिति तत्राह ॥ अस्मिंश्चेति ॥ बाधकात्प्रत्यभिज्ञा बाध्यत इति भावः ॥ ब्रह्माकाश इति ॥ ‘‘आसमन्तात्काशनादासमन्तात्कमश्नातीति वा । अस्मिन्कामास्समाहिता इति वाक्यशेषात् । आसमन्तात्कामानश्नातीति वे’’ति छान्दोग्यभाष्योक्तव्युत्पत्त्येति ध्येयम् ।

### **चन्द्रिकाबिन्दुः**

शरीरहृत्पुण्डरीकयोरिति ॥ दहरं पुण्डरीकं वेश्मेत्यत्र ब्रह्मपुरमित्यतः ब्रह्मपदमनुवर्तते । तथा च ब्रह्मवेश्मेत्यर्थो लभ्यत इति भावः ॥ किं प्रकारमिति ॥ ब्रह्ममात्रावस्थानस्य सिद्धत्वादिति भावः । नन्वस्मिन् पक्षेऽनन्वयः । प्रश्नवाक्ये किं तदिति प्रथमानिर्दिष्टं ब्रह्म, दहराकाशं तु अत्रेति सप्तमीनिर्दिष्टम् । परिहारवाक्ये तु ब्रह्म सप्तम्या, आकाशादिकं तु प्रथमयेति प्रश्नाननुगुण्यरूपोऽनन्वयस्सिद्ध इत्यतोऽयमनन्वयो न दोषः । प्रश्नोत्तरयोस्समानविषयत्वस्यैव वाच्यत्वादित्याशङ्क्याह ॥ एवं चेति ॥ अथवेत्यादि ॥ टीकायां सामान्येनान्वेष्टव्यसिद्धावित्युक्तं तच्चायुक्तम् । पूर्वं ब्रह्मपुरशब्देनैवान्वेष्टव्यब्रह्मसिद्धेरुक्तत्वादित्यतस्तदभिप्रायं दर्शयति ॥ तत्रायं भाव इति ॥ सन्निहितमिति ॥ सन्निहितस्योत्तरत्वं तदनन्तरस्थव्यवहितस्य तदुपपादकत्वमित्येतत् स्वरसम् । अत एव पूर्वपक्षादत्र स्वारस्यम् । पूर्वपक्षे हि यावान्वा इत्यादेरसर्वस्य व्यवहिताव्यवहितसाधारण्येनोत्तरत्वाङ्गीकारादिति हृदयशब्देन हृदयनिमित्तकमाकाशमुच्यते । तच्च दहराकाशमेव सप्तमीनिर्दिष्टत्वात् । तत्स्थत्वलिङ्गसाम्यादित्यभिप्रेत्याह ॥ तत्र सप्तम्यन्तेनेति ॥ अस्मिंश्च पक्षे तुल्यविभक्तिकत्वमस्तीति दर्शयितुं प्रथमान्तेन प्रथमनिर्दिष्टाधेयस्येत्यादीति ॥ न तु तत्रेति ॥ उभे अस्मिन्निति सप्तम्या प्रश्नवाक्यस्याधारोक्तिर्न भवति किन्त्वाधेयब्रह्मोक्तिरेवेत्यर्थः ।

सन्निहितमुत्तरं व्यवहितमुपपादकमित्येतत् सदृष्टान्तमुपपादयति ॥ यथा हीति ॥

### **पाण्डुरङ्गि**

समानविभक्तिकत्वस्य प्रश्नोत्तरभावे प्रयोजकत्वेन प्रकृते च प्रश्नवाक्ये ब्रह्मणः किं तदिति प्रथमया आकाशस्य त्वत्रेति सप्तम्या निर्देशेन समानविभक्तिकत्वाभावेन प्रश्नोत्तरभावानुपपत्तिरित्यतष्टीकाभिप्रायमाह ॥ तत्रायं भाव इति ॥ अथवेत्यादिटीकाऽनुपपन्ना । शरीरपुण्डरीकयोर्ब्रह्मप्रतिपुरत्ववेश्मत्वोक्तयैवान्वेष्टव्यस्य ब्रह्मत्वसिद्धेर् ब्रह्मावस्थाननिश्चयाभिप्रायेण किं तदित्यादिप्रश्नानुपपत्तेः पूर्वपक्षोत्तरपक्षयोर्भेदाप्रतीतेश्चेत्यतोऽभिप्रायमाह ॥ अयं भाव इति ॥

------------------------------------------------------------------------

पक्षद्वयेऽपि ‘‘अथयदिद’’मिति वाक्ये ब्रह्मपुरशब्दः शरीरेऽपि वर्तते

## **तात्पर्यचन्द्रिका**

पक्षद्वयेऽपि ‘‘अथयदिद’’मिति वाक्ये ब्रह्मपुरशब्दः शरीरेऽपि वर्तते । ‘‘ब्रह्मपुरे सर्वं समाहितम् । एतत्सत्यं ब्रह्मपुर’’मित्यादौ तु पूर्णत्वात्पुरमिति व्युत्पत्त्या ब्रह्मण्येवेति द्रष्टव्यम् । अत्र न्यायविवरणे ‘‘आकाशपक्ष एवान्वयाभाव’’ इत्युक्तम् । तद्विवृतं ‘‘न चाकाशपक्षेऽन्वयोऽस्ती’’त्यादिटीकायाम् । अत्रायं भावः । हृत्पद्मस्थाकाशस्थं किमिति पृष्टे आकाशं हृत्पद्मस्थमिति परिहारोऽनन्वितः । वैयधिकरण्यात् । दहरोऽस्मिन्नन्तराकाश इत्यत्रैवाकाशं हृत्पद्मस्थमित्युक्तत्वेनाकाङ्क्षाभावाच्चानन्वयः । अथ यावानित्यादिवाक्ये द्वितीयस्याकाशशब्दस्य सप्तम्यन्ततामाश्रित्य दहराकाशस्थो व्याप्ताकाशोऽन्वेष्टव्य इति उच्येत तदेश्वरवदचिन्त्यशक्तयभावेन व्याप्ताकाशस्य दहराकाशस्थत्वाभावात् ‘‘तमेवैकं जानथे’’त्यादिश्रुतौ ब्रह्मण एवान्वेष्टव्यत्वसर्वाधारत्वयोरुक्तत्वेनाकाशे तयोरयोगाच्चानन्वय एव । यदि च पूर्वोक्तहृत्पद्मस्थाकाशानुवादेन तस्यापरिच्छिन्नत्वं विधाय द्यावापृथिव्यादेरन्वेष्टव्यतोच्येत तदापि परिच्छिन्नेऽपरिच्छिन्नत्वस्यायोग्यत्वादनन्वय एव । किञ्चोक्तरीत्या ‘‘यावान्वा अय’’मित्यादेः सन्निहितस्यैवाधेयप्रश्नोत्तरत्वेनान्वये ‘‘उभे अस्मिन्द्यावापृथिवी’’ इत्यादेरसन्निधानादनन्वयः । अपि च ‘‘किं तदत्र विद्यते यदन्वेष्टव्यं यद्वाव विजिज्ञासितव्य’’मित्यन्वेष्टव्ये पृष्टे ‘‘द्यावापृथिवी’’ इत्याद्यनन्वेष्टव्योक्तेरनन्वय एव ।

तमेवैकं जानथेति वाक्ये द्युभ्वादिकं प्रति ।

आधारस्य ज्ञेयतोक्ता न तु द्युभ्वादिकस्य हि ॥ १ ॥

किञ्च ‘‘तदन्वेष्टव्यं तद्वाव विजिज्ञासितव्य’’मित्यत्रैकत्वस्य विधेयविशेषणत्वेन पश्वेकत्ववद्विवक्षितत्वाद्वा वेत्यवधारणाच्च जिज्ञास्यस्यैकत्वं भाति । तच्च द्यावापृथिव्यादीनामनेकेषामन्वेष्टव्यत्वेऽनन्वितं स्यात् ।

किं च हृत्पद्मस्थाकाशस्थस्य जडत्वे शरीरपुण्डरीकयोः पुरवेश्मत्वोक्तिरनन्विता ।

पुरत्वं वेश्मता चैव चेतनं प्रति हि स्वतः ।

पुरं वा वेश्म वा दृष्टं न हि लोके जडं प्रति ॥ १ ॥

यच्चोक्तम् एष आत्मेति वाक्य एतच्छब्दः परज्योतिः परश्चेन्नपुंसकलिङ्गः स्यादिति तन्न । यतः–

विधेयापेक्षया चैतच्छब्दे पुल्लिङ्गता मता ।

शैत्यं हि यत्सा प्रकृतिर्जलस्येत्यादिकेष्विव ॥ १ ॥

यद्यपि ‘‘एष संप्रसादोऽस्माच्छरीरात्समुत्थाय परंज्योति’’रिति पूर्ववाक्ये प्रथमान्तेन पुल्लिङ्गेनैतच्छब्देन जीवः प्रस्तुतः । परमात्मा तु द्वितीयान्तेन नपुंसकलिङ्गेन परज्योतिःशब्देन । तथापि ‘‘एष आत्मेति होवाच । एतदमृतमभयमेतद्ब्रह्मे’’त्यत्रैष इति शब्देन ब्रह्मैव ग्राह्यम् । निरवकाशात्मश्रुतेरमृतत्वादिलिङ्गाच्च । न ह्येतच्छब्देन परामर्शे समानविभक्तिकेनैतच्छब्देन प्रस्तावः प्रयोजकः । चैत्र आगतस्तं भोजयेत्यादौ तददर्शनात् । किं तु प्रस्तावमात्रम् । पुल्लिङ्गं तु विधेयात्मापेक्षम् । शैत्यं हि यत् सा प्रकृतिर्जलस्येत्यत्र तच्छब्दे स्त्रीलिङ्गतावत् । ‘‘णेरणौ यत्कर्मणौ चेत्स कर्ते’’त्यत्र तच्छब्दस्य पुल्लिङ्गतावदस्मिन्नेव प्रकरणे ‘‘एतत्सत्यं ब्रह्मपुरम् । एष आत्मे’’त्यत्रैष इत्यस्य पुल्लिङ्गतावत् । अस्मिन्नेव वाक्ये ‘‘एतदमृतमभयमेतद्ब्रह्मेत्यत्रैतच्छब्दस्य नपुंसकतावच्च । न च सुषिरस्य सर्वाश्रयत्वश्रुतिविरोधः ।

सुषिरस्थब्रह्मसंस्थं सुषिरस्थमितीर्यते ।

मंजूषास्थोऽपि हि मणिर्गेहस्थ इति गीयते ॥ १ ॥

सप्तदशारत्निर्वाजपेयस्य यूप इत्यत्र वाजपेयसम्बन्धिपशुसम्बन्धिनोऽपि यूपस्य वाजपेयसम्बन्धव्यपदेशवच्च सुषिराश्रिता श्रिताश्रितस्य सुषिराश्रितत्वव्यपदेशो युक्त एवेति ।

### **प्रकाशिका**

अत्र प्रकरणे ब्रह्मपुरशब्दस्य बहुधा श्रुतत्वात्तस्य ब्रह्मरूपैकार्थत्वे ‘‘दहरं पुण्डरीकं वेश्मे’’त्याद्ययोगात् शरीरमात्रार्थत्वे च ‘‘ब्रह्मपुरे सर्वं समाहितम् । नास्य जरयैतज्जीर्यते न वधेनास्य हन्यते तदेतत्सत्यं ब्रह्मपुर’’मित्यादेरयोगात् । पूर्वस्य ब्रह्मपुरशब्दस्य शरीरपरत्वे पश्चात्तनस्य ब्रह्मपरत्वे प्रकृतहानाप्रकृतस्वीकारापाताद्विवेकमाह ॥ पक्षद्वयेऽपीति ॥ न्यायविवरणपक्षे छान्दोग्यपक्षेऽपीत्यर्थः । तथा च ‘‘नष्टेऽपि देहे न नश्यति । अपहतपाप्मत्वादिगुणं चे’’त्यादिटीका युक्तेति भावः । तथा च ब्रह्मपुरे हरौ तदाधारतया स्थितं यद्ब्रह्मपुरं शरीरं तत्र दहरं पुण्डरीकमित्यादियोजना ब्रह्मपुरपदस्य तन्त्रावृत्त्यन्यतराश्रयणेन ध्येयेति भावः । उक्तं च

बृहत्त्वात्पूर्णकामत्वाद्विष्णुर्ब्रह्मपुराभिधः ।

तस्मिंस्तस्य पुरं देहस्तस्मिन्हृदयमास्थितम् ॥ इत्यादि ।

नन्वेवं ब्रह्मपुरशब्देनोभयोः प्रकृतत्वे कथमुत्तरत्रैकस्यैव ग्रहणमिति चेन्न । द्वयोस्सहनिर्देशेऽपि बुद्ध्या विभागेनैकस्यैव ग्रहणोपपत्तेः । ‘‘अथैतामैश्वरीं मायां दुस्तरामकृतात्मभिः । तरंत्यंजस्स्थूलधिय’’ इत्यत्र भागवते जडप्रकृतेरिव । उक्तं च तात्पर्ये –

बहूनां सहनिर्देश एकयाऽभिधयैव तु ।

तयैवाभिधया तेषां परामृश्यैकमुच्यते ॥ इति ।

अत एव गीतायां ‘‘प्रकृतिं पुरुषं चैवे’’त्यत्र पुरुषपदेन जीवपरयोर्ग्रहणेऽपि ‘‘पुरुषः प्रकृतिस्थ’’ इत्यत्र पुरुषपदेन जीवस्यैव ग्रहणम् । तथैव तद्भाष्योक्तेरिति । एवमन्वयानुपपत्तिबाधकं परिहृत्य सुषिरश्रुतिविरोधरूपबाधकमग्रे निरसिष्यन्परपक्षे ‘‘न चे’’त्यादिटीकातात्पर्यवर्णनमिषेण बाधकं वक्तुं तट्टीकां दुर्गमत्वान्मूलोक्तिपूर्वं व्यनक्ति ॥ अत्रेत्यादिना ॥ अन्वयादर्शनादित्येतद्द्वेधा व्याचष्टे ॥ हृत्पद्मेति ॥ ‘‘न हि दहराकाशस्थ’’ इति टीकावाक्यं शङ्कापूर्वं विवृणोति ॥ अथेति ॥ ‘‘तदभावादयोगाच्चे’’ति हेतुद्वयं टीकोक्तं स्फुटयति ॥ तदेति ॥ आदिपदेन ‘‘यस्मिन्द्यौः पृथिवी’’त्यादिश्रुताविति गृह्यते । ‘‘नापी’’त्यादिटीकाग्रन्थं योजयति ॥ यदीति ॥ ‘‘दहरस्य व्याप्तत्वायोगा’’दित्युपलक्षणमिति भावेनाह ॥ किञ्चेति ॥ उक्तेति ॥ यथा हि लोक इति प्रागुक्तरीत्येत्यर्थः । मुख्यत इति हेतुं व्यनक्ति ॥ अपि चेति ॥ अनन्वेष्टव्यमसिद्धमित्यत आह ॥ तमेवेति ॥ हिर्हेतौ प्रसिद्धौ वा । एतदप्युपलक्षणं मत्वाऽऽह ॥ किञ्चेति ॥ पश्वेकत्ववदिति ॥ उक्तमधिकरणशरीरं प्राक् छन्दोधिकरणे । पशुना यजेतेत्यत्रैकत्वं यथा विधेयं करणकारकविशेषणत्वाद्विवक्षितं तथेहापि तदित्येकवचनप्राप्तमेकत्वमपीत्यर्थः । कुत इत्यत आह ॥ पुरत्वमिति ॥ हि यस्मादेवं तस्मात्तदुक्तिरनन्वितेति । चेतनं प्रत्येवेत्यन्वयः । एवमाकाशजीवपूर्वपक्षौ निरवकाशभगवल्लिङ्गादिना निरस्यानन्वयबाधकं चान्वयोपपादनेन निराकृत्य परपक्षेऽनन्वयबाधकं चोक्त्वा अधुना यज्जीवपूर्वपक्षवादिनोक्तं स्वसाधकं परबाधकं तत् ‘‘अन्यार्थश्च परामर्श’’ इति सूत्रभाष्यटीकाकृतविवरणेन परिहरति ॥ यच्चेति ॥ यत इत्यस्य श्लोकेनान्वयः । विशेषशङ्कानुवादपूर्वकं श्लोकं व्याचष्टे ॥ यद्यपीति ॥ प्रस्तावः प्रकृतत्वम् । हृत्पद्मगताकाशस्थो विष्णुरित्युपेत्य तस्य सर्वाधारत्वाङ्गीकारे प्रागुक्तं बाधकान्तरमप्यनूद्यापाकरोति ॥ न चेति ॥ हि यस्मात्तस्मान्न चेति पूर्वेणान्वयः ॥ मञ्जूषेति ॥ गृहगतमञ्जूषास्थ इत्यर्थः । श्लोकोक्तो लौकिकदृष्टान्तस्स्फुट इत्युपेक्षणमिति भावेन वैदिकदृष्टान्तपूर्वं पूर्वार्धं व्यनक्ति ॥ सप्तदशेति ॥ प्राग्विवृतमधिकरणशरीरं जिज्ञासाधिकरणे । यथा साक्षात्परंपरासाधारण्येन सम्बन्धमात्रे षष्ठ्यनुशासनाद्देवदत्तस्य नप्तेत्यादाविव परंपरया वाजपेयसम्बन्धिनो यूपस्य वाजपेयसम्बन्धव्यपदेशस्तथात्रापीत्यर्थः । न चायं न्यायोऽङ्गाङ्गिभावविषयः । तथैव रेवत्यधिकरणे द्वितीयेऽभिधानादिति वाच्यम् । अत्रापि सुषिराधेयतया श्रुतं सर्वं तदाऽधेये हरौ युक्तमित्यङ्गाङ्गिभावतुल्यत्वादिति भावः ॥

### **चन्द्रिकाबिन्दुः**

न चाकाशपक्षेऽन्वयोऽस्तीत्यादिटीकावाक्यानामेव क्रमेणार्थं दर्शयितुमारभते ॥ तत्रायं भाव इति ॥ तद्वाक्यार्थस्तद्रीत्या ऊह्यः ॥ पृष्ट इति ॥ हृत्पद्मस्थाकाशस्थे किं तत्रेत्यनेन वाक्येन पृष्टे सतीत्यर्थः ॥ आकाशं हृत्पद्मस्थमिति ॥ यावान्वा अयमाकाश इत्यनेनेति शेषः । तदभावादयोगाच्चेति वाक्यद्वयं व्याचष्टे ॥ अथ यावानित्यादीति ॥ ईश्वरवदिति ॥ ईश्वरस्य दहरस्थत्वमचिन्त्यशक्तया ॥ परिच्छिन्न इति । परिच्छिन्ने दहराकाशेपरिच्छिन्नत्वस्य व्याप्तत्वस्य । आकाशपक्षे यावान्वा इत्यादिवाक्ये आकाङ्क्षाभावं योग्यताभावं चोपपाद्य सान्निद्ध्याभावम् उपपादयति ॥ किञ्चोक्तरीत्येति ॥ उभेऽस्मिन्निति पक्षे द्यावापृथिव्यादीनामेवान्वेष्टव्यत्वलाभादिति भावः । द्यावापृथिव्यादीनामन्वेष्टव्यत्वमेव कुत इत्यत आह ॥ तमेवैकमिति ॥ पृथिव्यादेर्मुख्यतोऽनुपास्यत्वादित्युक्तवा पृथिव्यादीनामिति बहुवचनान्तशब्दोपादानलब्धमनन्वयप्रकारं सूचयति ॥

किञ्च तदन्वेष्टव्यमिति ॥ जडत्व इति ॥ हृत्पद्यस्थाकाशस्थस्य पृथिव्यादिरूपत्वमभ्युपेत्य जडत्वेऽङ्गीक्रियमाण इत्यर्थः । तेनैव शब्देन प्रकृतत्वमप्रयोजकमित्यत्र दृष्टान्तमाह ॥ चैत्र आगत इति ॥ लिङ्गान्तरेण प्रकृतस्यापि लिङ्गान्तरेण परामर्शो न दोषायेत्यभिप्रेत्याह ॥ सा प्रकृतिर्जलस्येति ॥ नपुंसकलिङ्गेन प्रकृतपुल्लिङ्गेनैव परामर्शस्य अत्यल्पप्रयोगे दृष्टान्तमाह ॥ णेरणाविति ॥ अस्मिन्नेव प्रकरणे दृष्टान्तोऽस्तीत्याह ॥ अस्मिन्नेवेति ॥ अस्मिन् वाक्येऽपि दृष्टान्तोऽस्तीत्याह ॥ अस्मिन्नेवेति ॥ एवं ब्रह्मपक्षे वाक्यविरोधं परिहृत्य समाख्याविरोधं परिहर्तुमाह ॥ न च सुषिरस्येति ॥ परम्परासम्बन्धेन तदीयत्वव्यवहारे वैदिकं दृष्टान्तमाह ॥ सप्तदशेति ॥

### **पाण्डुरङ्गि**

ब्रह्मैव पूर्णत्वात्पुरमित्युपपत्तेरित्युक्तया सर्वत्र ब्रह्मपुरशब्दस्य ब्रह्मपरत्वमिति प्रतीतिनिरासायाऽऽह पक्षद्वयेऽपीति ॥ न चाकाशपक्षेऽन्वयोऽस्तीति टीकाऽनुपपन्ना । पूर्वोक्त हृत्पद्मस्थाकाशानुवादेन तस्यापरिच्छिन्नत्वं विधाय द्यावापृथिव्यादेरन्वेष्टव्यताया उच्यमानत्वेनान्वयोपपत्तेरित्यतोऽभिप्रायमाह ॥ तत्रायं भाव इति ॥ ननु नात्र दहराकाशस्थविषयः प्रश्नः । येन परिहारे दहराकाशोक्तावनन्वयः स्यात् । किं तु हृत्पद्मस्थविषय एव । तच्छब्दस्य व्यवहितपुण्डरीकपरामर्शकत्वेन दहराकाशपरामर्शकत्वाभावादित्यत आह ॥ दहरोऽस्मिन्निति ॥ पृथिव्यादीनां मुख्यतो जिज्ञास्यत्वादिति टीका । तत्र हेत्वनुक्तेस्तदुक्तिपूर्वकं टीकां व्याख्याति ॥ अपि चेति ॥

[Load More](javaऽcriptःvoid(0))
