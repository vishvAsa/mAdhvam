+++
title = "०१ सन्न्यायरत्नावल्याद्युक्ताभिप्रायत्रयसमर्थनम्"
upstream_url = "https://dvaitavedanta.in/category-details/11668/4779/sharav/tatapa/parath/parath/jayata/sanana"
+++
## अत्र त्रीणि दर्शनानि

**सन्न्यायरत्नावल्याद्युक्ताभिप्रायत्रयसमर्थनम्**

## **तात्पर्यचन्द्रिका**

॥ ओं ज्योतिश्चरणाभिधानाद् ओम् ॥

अत्र त्रीणि दर्शनानि । ज्योतिरित्यादिचतुस्सूत्र्येकमधिकरणम् । विषयवाक्यं त्वग्निसूक्तस्थं ‘‘ज्योतिर्हृदय आहितं यत्’’ इति वाक्यमेवेत्येकं मतम् । इदं च ज्योतिरित्यस्य सूत्रस्याग्निसूक्तस्थं वाक्यमेवोदाहृत्य ‘‘इदं चैकमधिकरणम्’’ इति वदतस्तत्वप्रदीपकृतोऽभिप्रेतम् । मतान्तरं तु चतुस्सूत्र्या एकाधिकरणत्वेऽपि विषय-वाक्यं ज्योतिरित्यस्यापि ‘‘अथ यदतः परो दिवो ज्योतिः’’ इति छान्दोग्य-वाक्यमेवेति । इदं च ‘‘छन्दोभिधानात्’’ इति सूत्रव्याख्यानरूपं ‘‘नित्यत्वादेव शब्दानां’’ इत्यनुव्याख्यानं ‘ज्योतिश्चरणाभिधानादित्यधिकरणं तात्पर्यतो विवृणोति’’ इत्यवतार्य ज्योतिरिति सूत्रस्य छान्दोग्यवाक्यमेवोदाहरतस्सन्याय-रत्नावलीकारस्याभिप्रेतम् । मतान्तरं तु ज्योतिस्सूत्रमेकमधिकरणम् । छन्दइत्यादि त्रिसूत्री त्वधिकरणान्तरमिति । इदं च टीकाकारस्याभिप्रेतम् ।

न चात्राद्यपक्षेऽग्निसूक्ते गायत्रीरूपछन्दोभिधानभूतादिपादव्यपदेशोपदेशभेदा-नामभावेन छन्दोभिधानादित्यादेरयोग इति वाच्यम् । ज्योतिर्हृदय आहितं यदित्यग्निसूक्तस्थस्यैव ज्योतिषश् छान्दोग्येऽपि ज्योतिश्श्रुत्या ‘‘योऽयमन्तर्हृदये’’ इति हृदयनिहितत्वधर्मेण च शाखान्तराधिकरणन्यायेन प्रत्यभिज्ञायमानत्वेनैकत्वात् । अन्यथाऽनेकाधिकरणपक्षेऽपि छान्दोग्योक्तस्य ज्योतिषो ‘‘गायत्री वा इदं सर्वम्’’ इति श्रवणाच्छन्दस्त्वेऽप्यग्निसूक्तस्थस्य छन्दस्त्वानापत्त्या पूर्वाधिकरणसिद्धान्ता-क्षेपेणोत्तराधिकरणपूर्वपक्षो न स्यात् । तथाच छन्दोभिधानादित्यस्यायमर्थः । अग्निसूक्तस्थं ज्योतिर्न विष्णुः । अस्यैव ज्योतिषश् छान्दोग्ये गायत्रीत्वाभिधा-नादिति । एवं भूतादिपादव्यपदेशादावपि द्रष्टव्यम् ।

### **प्रकाशिका**

‘‘टीकासु च यदस्पष्टम्’’ इति प्रतिज्ञानुरोधेन टीकाकृतां योजनाभेदेषू-पपत्तीर्विवक्षुर्विरोधं च परिजिहीर्षुस्तदुक्तयोजनाभेदान् दर्शयति ॥ अत्रेति ॥ त्रीणि दर्शनानीत्युक्त्या त्रयमप्युपादेयमिति सूचयति ॥ चतुस्सूत्रीति ॥ ज्योतिरित्येकं, छन्दोभि-धानान्नेति चेन्न तथाचेतोर्पणनिगदात्तथाहि दर्शनं, भूतादिपादव्यपदेशोपपत्तेश्चैवं, उपदेश-भेदान्नेति चेन्नोभयस्मिन्नप्यविरोधादिति चतुस्सूत्री ॥ तत्वप्रदीपेति ॥ प्राचीनभाष्य-व्याकर्तुः । इति सूत्रव्याख्यानरूपमिति सुधारीत्योक्तम् । एतन्मते ज्योतिस्सूत्रस्यापि तात्पर्यतो व्याख्यानरूपत्वात् । यद्वा साक्षाच्छन्दस्सूत्रस्यैव व्याख्यानरूपत्वाभिप्रायेणैव-मुक्तम् । इत्यनुव्याख्यानमित्यवतार्येत्यन्वयः ॥ सन्न्यायेति ॥ प्राचीनानुव्याख्यान-व्याख्यातुः ॥ टीकाकारस्येति ॥ तत्वप्रकाशिकाकृतः । एवं मतभेदमुपन्यस्य तत्वप्रदीप-पक्षे ‘‘विमे कर्णा पतयतः’’ इत्यग्निसूक्तगतस्यैव सर्वत्र विषयवाक्यत्वेऽनुपपत्तिमाशङ्क्य समाधत्ते ॥ न चेति ॥ अभावेनेति ॥ ‘‘गायत्री वा इदं सर्वं भूतं यदिदं किञ्च’’ इत्यादि छान्दोग्यवाक्य एव सत्त्वेन तस्य छन्दःप्रभृतिसूत्रेष्वविषयत्वे तेषामयोग इत्यर्थः । ज्योतिश्रुत्या ‘‘अथ यदतः परो दिवो ज्योतिर्दीप्यते’’ इति ज्योतिश्श्रुत्या ।

॥ शाखान्तरेति ॥ अधिकरणशरीरं प्रागुक्तं शास्त्रयोनिसूत्रे । ‘‘एकं वा संयोग-रूपचोदनाख्याविशेषात्’’ इति सिद्धान्तसूत्रोपन्यस्तेन फलसंयोगादिसाधारणधर्मकृत-प्रत्यभिज्ञारूपेण न्यायेन यथा शाखाभेदेऽप्यग्निहोत्रज्योतिष्टोमादिकर्माभेदस्तथा वेदभेदेऽपि शब्दैक्याद्धर्मैक्याज्ज्योतिरभेद इत्यर्थः । अग्निसूक्तगतस्य छान्दोग्यगतस्य च ज्योतिष एकत्वमवश्यमभ्युपेयम् । अन्यथा टीकाकृत्पक्षेऽप्ययुक्तिरित्याह ॥ अन्यथेति ॥ उक्तदिशा एकत्वानभ्युपगतौ ॥ पूर्वेति ॥ ज्योतिरधिकरणेत्यर्थः । अस्त्वेकत्वं ज्योतिषः किं तत इत्यतः प्रागुक्तानुपपत्तिनिरासप्रकारमाह ॥ तथाचेति ॥

नन्वेवं पूर्वपक्षे अग्निसूक्तस्थं ज्योतिर्न विष्णुर् अन्यत्र निरूढज्योतिश्श्रुतेरिति स्वप्रकरणगतज्योतिश्श्रुतिरूपपूर्वपक्षयुक्त्यभिधानसम्भवेन प्रकरणान्तरगतज्योतिषैक्यं प्रसाध्य तत्रत्यछन्दस्त्वादित्युक्त्यभिधानमसङ्गतम् । न च ज्योतिश्श्रुतेरधिदैवशब्दत्वेऽधि-भूतशब्दत्वे वा पूर्वन्यायेन विष्णुपरतया सावकाशत्वेन न निरवकाशविष्णुलिङ्गात्प्राबल्य-मिति न सैव पूर्वपक्षप्रापिकेति वाच्यम् । भाष्याद्युक्तदिशा सूक्तरूपनिरवकाशप्रकरणानु-गृहीततया प्राबल्यादिति चेन्न । वक्ष्यमाणरीत्या प्रकरणान्तरगतज्योतिषोऽपि विष्णुत्वं निर्णेतुमेतत्प्रकरणगतप्रापकापरित्यागेन प्रकरणान्तरगततत्तत्प्रापकाभिधानमुखेनैवञ्जातीयक- सर्वगतज्योतिषो विष्णुत्वाक्षेपाभिप्रायेणान्यगतप्रापकाभिधानात् । न चैवं छान्दोग्यवाक्यमेव सर्वत्रोदाहृत्य तत्रत्यज्योतिषो विष्णुत्वनिर्णये कृते तदैक्यादग्निसूक्तगतज्योतिषोऽपि तन्निर्णयस्सेत्स्यतीति वाच्यम् । अस्मिन्पक्षेऽपि सिद्धान्ते छान्दोग्यस्थं ज्योतिर्विष्णुर् अस्यैव ज्योतिषोऽग्निसूक्ते चरणाभिधानादिति वक्राश्रयणस्य तुल्यत्वात् ।

नन्वस्मिन्पक्षे केवलं सिद्धान्ते चरणरूपैकयुक्त्यभिधानाय प्रकरणान्तरानुसरणे तदर्थं सूत्रं चैकं, तत्वप्रदीपपक्षे च पूर्वोत्तरपक्षयोरनेकयुक्त्यभिधानायान्यप्रकरणानुसरणं तदर्थ-सूत्राणि त्रीणिति गौरवमिति चेन्न । प्रकरणान्तरानुसरणे समाने युक्त्यादिगतैका-नेकत्वादेरप्रयोजकत्वात् । प्रधानसूत्रे प्रकरणान्तरानुसरणापेक्षया गुणसूत्रेष्वेव तदनुसरणस्य न्याय्यत्वाच्च । चरणेन ज्योतिषो विष्णुत्वे पूर्वमभिहितेऽन्यप्रकरणगतप्रापकान्तरावष्टंभेन पूर्वोक्ताक्षेपरूपशङ्काया अनन्तरमेवोदयाच्चेति तात्पर्यात् । उक्तं च तत्वप्रदीपे ‘‘अग्निसूक्त-मुदाहृत्य मन्त्रगोचरं विचारमाचरता परमवैदिकेनाचार्येण निखिलोऽपि वेदसमन्वयो विचारितो भवतीति भूयानयं लाभः’’ इति ॥ एवमिति ॥ अग्निसूक्तस्थं ज्योतिर्विष्णुरेव । अस्यैव ज्योतिषश् छान्दोग्ये भूतादिपादव्यपदेशाद् उपदेशभेदेऽप्यविरोधादिति द्रष्टव्यमित्यर्थः ।

### **चन्द्रिकाबिन्दु**

॥ अथ यदत इति ॥ छन्दोभिधानादित्यत्रोदाहृतं पूर्वसूत्रस्यापि विषयवाक्यमिति भावः ॥ एकत्वादिति ॥ तथा च छान्दोग्योक्तज्योतिषि ये छन्दोभि-धानादयस् तेऽग्निसूक्ते ज्योतिष्यपि योज्यन्त इति भावः । सूक्तच्छान्दोग्यज्योतिषोरैक्य-मधिकरणभेदवादिनाप्यङ्गीकर्तव्यम् । अन्यथा बाधकमस्तीत्याह ॥ अन्यथेति ॥

### **पाण्डुरङ्गि**

ननु ज्योतिरधिकरणटीका न व्याख्येया । अनुपपन्नत्वान्मानान्तर-विरुद्धत्वाच्चेत्यतो मानान्तराविरोधं दर्शयितुं तत्रान्तरानुपपत्तीश्च परिहरन् मतान्तरमुपन्य-स्यति ॥ अत्रेति ॥ यद्वा ‘‘टीकासुच यदस्पष्टं तच्च स्पष्टीकरिष्यते’’ इति प्रतिज्ञामवन्ध्यां कर्तुमाह ॥ अत्रेति ॥ सिद्धान्तिनामिति शेषः । नन्वत्राद्यं मतमनुपपन्नम् । तथाहि । तद्विषयत्वेनाभिमते हृदय आहितमिति वाक्ये छन्दोभिधानभूतादिपादव्यपदेशोपदेश-भेदानामभावात् । किञ्च पूर्वत्राग्निसूक्तमग्निपरमित्येव पूर्वपक्षाच् छन्दस्सूत्रे छान्दोग्यवाक्यं छन्दःपरमित्येव पूर्वपक्षात् पूर्वपक्षयुक्तिभेदस्य विद्यमानत्वेनाधिकरणभेदस्यैव वक्तव्यत्वेन चतुस्सूत्र्या एकाधिकरणत्वासम्भवात् । किञ्चाग्निसूक्तोक्तकर्णादिविदूरत्वविरुद्धस्य दृष्टत्वादेश्छान्दोग्ये प्रतिपादितत्वात्तस्यैकार्थप्रतिपादकत्वानुपपत्तेरित्याशङ्क्य निराकरोति ॥ न चेत्यादिना तस्मादाद्यं मतं युक्तमित्यन्तेन ॥

------------------------------------------------------------------------

न च पूर्वपक्षेऽग्निसूक्तस्याग्निपरत्वाच्छान्दोग्यस्य

## **तात्पर्यचन्द्रिका**

न च पूर्वपक्षेऽग्निसूक्तस्याग्निपरत्वाच्छान्दोग्यस्य च छंदःपरत्वात्प्रत्यभिज्ञायोग इति शङ्क्यम् । अस्मिन्मते ‘‘तेजो वै ब्रह्मवर्चसं गायत्री’’ इति श्रुतावग्नि-शब्दानतिभिन्नार्थतेजश्शब्दगायत्रीशब्दयोः सामानाधिकरण्यदर्शनेनाग्नौ गायत्रीशब्दस्य गायत्र्यां चाग्निशब्दस्य सम्भवेन अग्निसूक्तवच्छांदोग्यस्याग्निपरतायाश्छांदोग्यवदग्नि-सूक्तस्यापि गायत्रीपरतायाश्च संभवेन द्वयोरप्येकार्थत्वात् । न चाग्निसूक्तस्थेन कर्णादिविदूरत्वेन ‘‘तदेतद्दृष्टं च श्रुतं च’’ इति छांदोग्यस्थदृष्टत्वादिकं विरुद्धमिति शङ्क्यम् आकारभेदेनाविरोधात् ।

एकाधिकरणत्वादेवहि ‘‘छन्दोभिधानात्’’ इति सूत्रे समन्वेतव्यशब्दांतरमनुक्त्वा ‘‘विकारशब्दान्नेति चेत्’’ इत्यादाविव पूर्वसूत्रोक्तसमन्वयबाधकमात्रमुद्धृतम् । भाष्येऽपि छन्दस्सूत्रव्याख्यानावसरे ‘‘अग्निगायत्र्यादि’’ इत्यग्निपदं प्रयुक्तम् । तस्मादाद्यं मतं युक्तम् । द्वितीयेऽपि छान्दोग्ये चरणाभिधानाभावेऽप्युक्तरीत्या वाक्य-द्वयोक्तस्य ज्योतिष एकत्वात् ‘‘चरणाभिधानात्’’ इत्येतन्न व्यधिकरणम् । तथाच चरणाभिधानादित्यस्यायमर्थः । छान्दोग्यस्थं ज्योतिर्विष्णुः । अस्यैव ज्योतिषोऽग्नि-सूक्ते विचरणाभिधानादिति । यद्यपि छन्दोग्योक्तस्य ब्रह्मत्वे ‘‘यद्वैतद्ब्रह्म’’ इत्यादिश्रुतिलिङ्गानि स्ववाक्यस्थानि सन्ति । तथापि तत्तत्सूक्तस्थनिरवकाश-विष्णुलिङ्गैः सावकाशश्रुतिसूक्तबाधेन भिक्षुकपादप्रसरणन्यायेन सर्ववेदानां विष्णौ समन्वयं दर्शयितुं सूत्रकारेणाग्निसूक्तस्थं लिङ्गमुक्तम् । तस्माद्द्वितीयमपि निरवद्यम् ।

### **प्रकाशिका**

ननु भवेदेवमनुपपत्तिपरिहारो यद्युभयगतज्योतिषोरेकत्वं स्यात् । न चैवम् । वाक्यद्वयस्यापि भिन्नार्थपरत्वात् । अन्यथा ‘‘वागेवास्य ज्योतिर् अथैष ज्योतिः’’ इत्यादावपि ज्योतिश्श्रुत्यैकत्वं स्यादित्याशङ्क्याह ॥ न चेति ॥ नन्वेवमप्यग्नि-सूक्तस्थस्य ‘‘विमे कर्णा पतयतो विचक्षुः’’ इति कर्णचक्षुराद्यगोचरत्वमुच्यते तत्र च ‘‘तदेतद्दृष्टं च श्रुतं च’’ इति छान्दोग्ये तृतीये दृष्टत्वादिकमुच्यते ततो नैकार्थ्यमित्या-शङ्क्याह ॥ न चेति ॥ आकारेति ॥ शुद्धरूपेणादृष्टत्वादिविशिष्टरूपेण दृष्टत्वादिक-मित्यर्थः । यद्वा कार्त्स्न्येनादृष्टत्वादि एकदेशेन दृष्टत्वादीत्यर्थः । यद्वा सूक्ष्मस्थूलाकार-भेदेनेत्यर्थः ।

ननु कुत एवं कर्णादिविदूरत्वदृष्टत्वादेराकारभेदेनाविरोधं व्युत्पाद्य अग्निपर्यायतेज-श्शब्दस्य गायत्र्यां श्रवणेनाग्निसूक्तस्थछान्दोग्यस्थवाक्ययोरैकार्थ्यं चापाद्य ज्योतिश्श्रुत्या गुहानिहितत्वधर्मेण चानेकत्र श्रुतज्योतिष एकत्वव्युत्पादनेनैकाधिकरण्यसमर्थनक्लेशः । भिन्नविषयतयाऽधिकरणद्वयमेवास्त्वित्यत ऐकाधिकरण्ये सूत्रे भाष्ये च ज्ञापकमाह ॥ एकाधिकरणत्वादेवेति ॥ अनुक्त्वेति ॥ अन्यथाऽऽकाशस्तल्लिङ्गादत एव प्राण इत्यादा-विव गायत्र्यादिसमन्वेतव्यशब्दोपादानं स्यादिति भावः ॥ अग्नीति ॥ अन्यथा गायत्री-पदमेव प्रयुञ्जीतेति भावः । नन्वेवमपि सन्न्यायरत्नावलीकृन्मते छान्दोग्यवाक्यस्यैव ज्योतिरादिसूत्रचतुष्टये विषयत्वात्तत्र द्वितीयेऽपि छन्दोभिधानादिसम्भवेऽपि चरणशब्दित-कर्णादिविदूरत्वादेरभावेन चरणाभिधानादित्ययुक्तमित्यत आह ॥ द्वितीयेऽपीति ॥ पक्षे इति वर्तते । नन्वयुक्तमेतत् । छान्दोग्यगतज्योतिषो विष्णुत्वे तत्रत्यानां ‘‘ततो ज्यायांश्च पुरुषः, यद्वै तद्ब्रह्म, य एतामेव ब्रह्मोपनिषदं वेद’’ इति श्रुतीनां ‘‘एतामेव नाति-शीयन्ते’’ इति सर्वोत्तमत्वगानत्राणकर्तृत्वभूतादिपादत्वादिलिङ्गानां च त्यागेनान्यगत-लिङ्गोदाहरणे प्रयोजनाभावादित्याशङ्क्याह ॥ यद्यपीति ॥ एवं मतद्वये एकैकं वाक्यमुदाहरणमुपेत्य सूत्राणां सामञ्जस्यमुक्तम् ।

### **चन्द्रिकाबिन्दु**

प्रकारान्तरेणाग्निसूक्तच्छान्दोग्यवाक्ययोरेकार्थत्वाभावमाशङ्क्य निराकरोति ॥ न चाग्निसूक्तस्थेति ॥ आकारभेदेनेति ॥ साकल्यासाकल्यरूपाकार-भेदेनेत्यर्थः । एकाधिकरणत्वे समन्वेतव्यशब्दानुक्तिं ज्ञापकत्वेन कथयति ॥ एकाधि-करणत्वादेवेत्यादि ॥ अग्निपदमिति ॥ ज्योतिश्शब्दसमानार्थकमिति शेषः । द्वितीयमते परिहर्तव्यस्यानुपपत्त्यन्तरस्याभावात् । चरणाभिधानस्य वैयधिकरण्यमात्रं परिहरति ॥ द्वितीयेऽपीति ॥ स्ववाक्यस्थानि छान्दोग्यवाक्यस्थानि । भिक्षु(क)पादेति ॥ कश्चित्काशीवासी दरिद्रो ऽनेकेषु भिक्षुकेष्वागतेषु दूरादेव तान् दृष्ट्वा स्वयं लीनस्सन्नेव आदौ पादप्रसारणेन एकं कपाटं शनैराच्छाद्य अनन्तरं स्वयमेव कपाटसमीपे स्थित्वा द्वितीयमपि कपाटम् आच्छादयति । एवमेव सूक्तसमन्वयमुखेन सर्वेषामपि शब्दानां भगवति समन्वयः व्युत्पाद्यत इति भावः ।

### **पाण्डुरङ्गि**

आकारभेदेनेति ॥ कार्त्स्न्येन दृष्टत्वाद्यभावाददृष्टत्वादिकं किञ्चि-द्दर्शनादेर्दृष्टत्वादिकमित्यर्थः । ननु द्वितीयं मतमयुक्तम् । तत्र विषयवाक्यतयाऽभिमते ‘‘अथ यदतः परो दिवः’’ इत्यत्र प्रथमसूत्रोक्तस्य कर्णादिविदूरत्वस्याश्रवणात् । किञ्च तत्तत्प्रकरणस्थानामेव ‘‘यद्वै तद्ब्रह्म’’ इत्यादिश्रुतिलिङ्गादीनां सत्वेन तेनैव तत्रोक्तस्य ब्रह्मत्वसाधनस्योपपत्त्या सूत्रकारीयं सूक्तान्तरस्थकर्णादिविदूरत्वरूपलिङ्गग्रहणमनुपपन्न-मित्यत आह ॥ द्वितीयेऽपीत्यादिना ॥ उक्तरीत्येति ॥ ‘‘ज्योतिर्हृदय आहितं यत्’’ इत्यग्निसूक्तस्थस्यैव ज्योतिषश् छान्दोग्ये ‘‘ज्योतिश्श्रुत्या योऽयमन्तर्हृदये’’ इति हृदय-निहितत्वधर्मेण च शाखान्तराधिकरणन्यायेन प्रत्यभिज्ञाय मानत्वेनैकत्वादित्युक्तरीत्येत्यर्थः ॥ स्ववाक्यस्थानीति ॥ तथाच स्ववाक्यस्थलिङ्गादिपरिग्रहे लाघवमिति भावः ॥ भिक्षुकपादेति ॥ भिक्षुकस्य वामनस्य बलिदत्तत्रिपादस्थलग्रहणमिषेण सर्वां त्रिलोकीं ग्रहीतुमभिवृद्धीकृतप्रसारणवदित्यर्थः ।

------------------------------------------------------------------------

यद्वा मतद्वयेऽपि वाक्यद्वयमप्युदाहरणम्

## **तात्पर्यचन्द्रिका**

यद्वा मतद्वयेऽपि वाक्यद्वयमप्युदाहरणम् । यथा ह्यग्निसूक्तस्थवाक्ये प्रकरणानुगृहीतश्रुत्या पूर्वःपक्षः । तथा छान्दोग्येऽपि ‘‘गायत्रीवा इदं सर्वम्’’ इत्युपक्रमात् ‘‘सैषा चतुष्पदा षड्विधा गायत्री’’ इति चोपसंहारात्तस्य गायत्री-प्रकरणत्वेन तदनुगृहीतज्योतिःश्रुत्या पूर्वपक्ष इति पूर्वपक्षयुक्तिसाधारण्यात् । तथाऽग्निसूक्ते निरतिशयवैभवत्वलक्षणचरणेन सिद्धान्तवच्छान्दोग्येऽपि ‘‘एतामेव नातिशीयन्ते’’ इति निरतिशयवैभवरूपेण चरणेन सिद्धान्त इति सिद्धान्तयुक्ति-साधारण्याच्चैकाधिकरणता । यथाऽऽघाराग्निहोत्राद्यधिकरणेषु ‘‘आघारमाघारयति अग्निहोत्रं जुहोति’’ इत्याद्युदाहरणभेदेऽपि द्रव्यदेवतालक्षणयागरूपाभावान्नानयोर्याग-विधित्वमिति पूर्वपक्षयुक्तिसाधारण्यान् मन्त्रवर्णादिना देवतादिलाभान्न रूपाभाव इति सिद्धान्तयुक्तिसाधारण्याच्चैकाधिकरणता तद्वत् । छन्दःसूत्रे तु छन्दश्शब्दोऽग्ने-रप्युपलक्षकः । अत एव ‘‘अग्निगायत्र्यादि’’ इति भाष्येऽग्निपदप्रयोगः । उपदेश-भेदादि पूर्वपक्षयुक्तिः ‘‘भूतादिपादे’’ति सिद्धान्तयुक्तिश्च छान्दोग्यवाक्यमात्रा-साधारणी । एवं च यथाऽर्थवादनये भट्टमते एको विचारोऽर्थवादमन्त्रादिसाधारणोऽ-न्यस्त्वर्थवादमात्रासाधारण इति द्विपर्वा विचारस् तथात्राप्युक्तरीत्या द्विपर्वा विचारः । अत एवास्य तत्वप्रदीपेंऽतर्भेदाधिकरणत्वमुक्तमिति दिक् ।

### **प्रकाशिका**

अधुना मतद्वयेऽपि वाक्यद्वयमप्युदाहरणम् । पूर्वोत्तरपक्षन्यायसाम्या-च्चैकाधिकरणता । न हि विषयभेदमात्रेणाधिकरणभेदः । अतो न वैयधिकरण्यमित्याह ॥ यद्वेति ॥ छान्दोग्येऽपीति ॥ तदनुगृहीतश्रुत्येत्यन्वयः । तत्र गायत्रीप्रकरणत्वं साधयति ॥ गायत्रीवा इदमित्यादिना ॥ चरणेनेति ॥ कर्णादीन्द्रियापरिच्छेद्यत्वरूपविचरणे-नेत्यर्थः ॥ साधारण्यादिति ॥ भूतादीति युक्त्यन्तरं तु छान्दोग्यमात्रासाधारणमिति वक्ष्यत इति भावः । वाक्यभेदेऽपि न्यायसाम्यादैकाधिकरण्ये दृष्टान्तमाह ॥ यथेति ॥ अधिकरणशरीरं प्रागुक्तं समन्वयसूत्रे । द्रव्यदेवते हि यागस्य रूपमुच्यते । तदलाभे सति विधानयोग्यस्वरूपविशेषानवगत्या नानयोर्यागविधित्वमिति ‘‘दध्ना जुहोति सन्ततमाघार-यति’’ इत्यादि वाक्यप्राप्तहोमाघारसमुदायानुवादत्वरूपपूर्वपक्षयुक्तिसाधारण्यात् ‘‘अग्नि-र्ज्योतिरग्निस्स्वाहेति सायं जुहोति, इन्द्रम् ऊर्ध्वोध्वरमाघारयति’’ इति वचनविनियुक्तमन्त्र-वर्णात् ‘‘दध्ना जुहोति । चतुर्गृहीतं वा एतदभूत्’’ इत्यादिनाच देवताद्रव्यलाभरूप-स्वतन्त्रहोमाघारविधिरिति सिद्धान्तयुक्तिसाधारण्याच्चेत्यर्थः । आदिशब्देन चित्राज्याधि-करणयववराहाधिकरणादेर्ग्रहणम् ।

ननु वाक्यद्वयेऽपि ज्योतिष एव विषयत्वेन ज्योतिस्सूत्रे ज्योतिर्मात्रग्रहणेऽपि छन्दस्सूत्रे छन्दोमात्रग्रहणं न युक्तम् । नह्युभयत्र छन्द इत्येव पूर्वपक्षः । किन्तु सूक्तेऽग्नि-रिति छान्दोग्ये छन्द इति ॥ अत आह ॥ छन्दस्सूत्र इति ॥ गायत्रीरूपछन्दस्युपदेश-भेदादिरूपानुपपत्त्यन्तरमुद्भाव्य समाधातुं तस्य मुखतः कीर्तनमिति भावः । उपलक्षकत्वे ज्ञापकम् अत एवेति । नन्वाद्यसूत्रद्वयस्य कथञ्चिद्वाक्यद्वयसाधारण्यसम्भवेऽप्युत्तर-सूत्रद्वयस्य न तत्सम्भवति । सूक्ते भूतादिपादव्यपदेशादेरभावादित्यत आह ॥ उपदेशेति ॥ यथाऽऽनन्दमयाधिकरणे तद्धेतुव्यपदेशादित्यानन्दमयमात्रासाधारणं तद्वदिति भावः ।

मीमांसकसम्मत्या चोक्तमर्थं निष्कृष्याह ॥ एवं चेति ॥ अर्थवादाधिकरणं प्रागुक्त-माद्याधिकरणे । तत्र ‘‘आम्नायस्य क्रियार्थत्वादानर्थक्यमतदर्थानाम्’’ इति सूत्रेणा-क्रियार्थानामर्थवादमन्त्रनामधेयानामानर्थक्यादप्रामाण्यमिति पूर्वः पक्षः । ‘‘विधिना त्वेक-वाक्यत्वात्स्तुत्यर्थत्वेन विधीनां स्युः’’ इति सिद्धान्तसूत्रस्थेन तुशब्देन ‘‘तुल्यं च सांप्रदायिकम्’’ इति सूत्रेण वा कृत्स्नस्वाध्यायपुरुषार्थपर्यवसाय्यध्ययनविधिमहिम्नाऽर्थ-वादादीनां सप्रयोजनत्वावसायेन प्रामाण्यमिति सिद्धान्त इति साधारण एको विचारः । पुनरर्थवादानां द्वाराभावादप्रामाण्यमिति पूर्वः पक्षः ।

सिद्धान्तसूत्रे स्तुतिग्रहणाद्द्वारसम्भवात्प्रामाण्यमित्यसाधारणोऽन्यो विचार इति यथा द्विपर्वा विचारस् तथेहापि वाक्यद्वयगतज्योतिश्शब्दार्थो विष्णुरन्यो वेति संशये अग्निछन्दस्त्वाभिधानादप्रसिद्धज्योतिर्गायत्रीपदप्रयोगे प्रयोजनाभावान्न विष्णुः किं त्वन्य इति प्राप्ते उभयत्र चरणशब्दितापरिच्छिन्नवैभवत्वस्याभिधानात्तथोपासनार्थमप्रसिद्धपद-प्रयोगस्यापि सम्भवाद्विष्णुरिति सिद्धान्त इत्येको विचारः । पुनश्छान्दोग्यस्थज्योतिर्न ब्रह्म किन्तूपदेशभेदादिति प्राप्ते भूतादिपादव्यपदेशादिना सिद्धान्त इत्यन्यो विचार इति द्विपर्वा विचार इत्यर्थः । अत एव साधारणासाधारणद्विरूपविचारत्वादेवेत्यर्थः ।

ननु ‘‘नित्यत्वादेव शब्दानां तत्स्वभावः कथं ततः’’ इत्यनुव्याख्यानोक्तायाः पूर्वपक्षयुक्तेः ‘‘तादृशत्वाच्च तच्छक्तेः’’ इत्युक्तसिद्धान्तयुक्तेश्चाग्निसूक्तस्थज्योतिष्ययोगा-त्कथमिदमुदाहरणमिति चेन्न । तयोर्भूतादिपादव्यपदेशादिवद्गायत्रीवाक्यमात्रासाधारण्ये-नोपपत्तेः । अत एव द्विपर्वा विचार इत्युक्तम् । नन्वथापि ज्योतिस्सूत्रे इदमग्निसूक्तमेव न विष्णुसूक्तमित्यध्यापकप्रसिद्धेरज्ञानमूलत्वादिरूपो न्यायो व्युत्पाद्यः । उत्तरत्रिसूत्र्या-मनादिनित्यस्यापीशाधीनत्वादिव्युत्पादको न्याय इति न्यायस्य व्यवस्थितत्वात्तद्विषयस्यापि व्यवस्थाऽधिकरणभेदश्च वाच्य इति चेन्न । अन्तरागर्भिणीन्यायेनोपपत्तेः । अत एवान्तर्भेदाधिकरणत्वमुक्तमित्युक्तम् । एवमन्यदप्यूह्यमिति भावेनोक्तं दिगिति ॥

### **चन्द्रिकाबिन्दु**

पूर्वपक्षसिद्धान्तसाधारण्यं वाक्यद्वये दर्शयति ॥ यथा ह्यग्नीति ॥ ननु तर्हि छन्दस्सूत्रे पूर्वोक्तज्योतिर्विषयाक्षेपः कर्तुं शक्यत इत्यत आह ॥ छन्दस्सूत्र इति ॥ तथा च पूर्वोक्तज्योतिषोऽत्र च्छन्दस्त्वेनाभिधानात् । अग्निसूक्ते चाग्नित्वेनाभिधानादिति भावः ॥ अन्यस्त्विति ॥ स्तुत्यर्थत्वेन विधीनां स्युरिति सूत्रानुसारेणेति शेषः ।

### **पाण्डुरङ्गि**

ननु ज्योतिस्सूत्रे ‘‘हृदय आहितम्’’ इति विषयवाक्यं छन्दस्सूत्रेतु ‘‘अथ यदतः परः’’ इत्यादिविषयवाक्यमित्याद्यमतद्वयमयुक्तम् । यत्रहि यन्निर्णीयते तत्र तदेव विषयवाक्यमित्युच्यते । न तु विषयवाक्यं नाम किञ्चिज्जात्या भिन्नमस्ति । तथाच ज्योतिस्सूत्रे हृदय आहितमित्यस्येवाथ यदतः पर इत्यादेरपि निर्णेतव्यत्वेन विषयवाक्य-त्वात् तत्र हृदय आहितमित्येतदेव विषयवाक्यमित्यनुपपन्नम् । एवं छन्दस्सूत्रे अथ यदतः पर इत्यादेरिव हृदय आहितमित्यादेरपि निर्णेतव्यत्वेन विषयवाक्यत्वाद् अथ यदत इत्येतदेव विषयवाक्यमित्यनुपपन्नमित्यस्वरसात्पक्षान्तरमाह ॥ यद्वेति ॥

ननु ‘‘तेजो वै ब्रह्मवर्चसं गायत्री’’ इति श्रुतेर्लक्षणया गौण्या वा वृत्त्या प्रवृत्तेः कथं तद्बलाद्गायत्रीज्योतिषोरभेदः स्यात् । तथा सति ब्रह्मवर्चसशब्दसामानाधिकरण्या-द्ब्रह्मवर्चसाभेदोऽपि गायत्र्या अङ्गीकार्यः स्यात् । किञ्च प्रमेयभेदे शब्दैक्यमात्रेण कथमधिकरणैक्यमित्यतो वाऽऽह ॥ यद्वेति ॥ नन्वेवं मतद्वयेऽपि वाक्यद्वयस्य विषयवाक्यत्वे विषयवाक्यभेदेनाधिकरणभेदः स्यादित्यतो न विषयवाक्यभेदमात्र-मधिकरणभेदप्रयोजकम् । किन्तु पूर्वपक्षसिद्धांतयुक्तिभेद एव प्रयोजकः । पूर्वतन्त्रे एतत्तन्त्रेच तथैव दर्शनादित्यभिप्रायेणाह ॥ यथाहीत्यादिना ॥ ननु छन्दस्सूत्रेऽग्निशब्दा-भावात्कथमग्निसूक्तस्य विषयवाक्यत्वमित्यत आह ॥ छन्दस्सूत्र इति ॥ अत एवेति ॥ छन्दस्सूत्रस्याग्न्युपलक्षकत्वादेवेत्यर्थः ।

ननु पूर्वपक्षसिद्धान्तयुक्तिसाधारण्यमयुक्तम् । उपदेशभेदादिरूपायाः पूर्वपक्षयुक्ते-र्भूतादिपादेति सिद्धान्तयुक्तेश् छान्दोग्यवाक्यमात्रसाधारण्यादित्यतस् तस्य तन्मात्रसाधारण्यं न दोषः । न चेदं कुत्रापि न दृष्टम् । अस्यामेव मीमांसायामानन्दमयाधिकरणेऽन्नमयादि-पञ्चानां ब्रह्मत्वसाधकब्रह्मशब्दाभ्यासादेरिवानन्दमयमात्रस्य ब्रह्मत्वसाधकीभूततद्धेतु-व्यपदेशाभिधानादिति स्पष्टत्वादनुपदर्श्य पूर्वमीमांसायामपि दृष्टान्तमस्तीत्याह ॥ उपदेश-भेदादीति ॥ अर्थवादमन्त्रादीत्यादिपदेन नामधेयसङ्ग्रहः ॥ अन्यस्त्विति ॥ अर्थवादानां प्राशस्त्यलक्षणया विधिवाक्यैकवाक्यत्वेन प्रामाण्यमित्यादिरित्यर्थः ॥ द्विपर्वा विचार इति ॥ विध्यतिरिक्तवेदस्याक्रियार्थत्वादप्रामाण्ये प्राप्ते विध्येकवाक्यत्वेन प्रामाण्यमिति साधारणः । अर्थवादानामभूतार्थत्वेन क्रियार्थत्वं स्तावकत्वेन प्राशस्त्यलक्षणयैक-वाक्यत्वमित्यर्थवादमात्रासाधारण इति द्विप्रकारको विचारो यथा तथा ज्योतिर्गायत्र्यो-र्विष्ण्वन्यत्वेन प्रकारेण साधारणः गायत्रीत्वेन ज्योतिष्ट्वेन चासाधारण इति द्विप्रकारकोऽत्रापि विचार इत्यर्थः ।

[Load More](javaऽcriptःvoid(0))
