+++
title = "०५ स्वपक्षे सूत्राक्षरस्वारस्यस्य परपक्षे तदभावस्योयोपपादनम्"
upstream_url = "https://dvaitavedanta.in/category-details/11605/4779/sharav/tatapa/parath/parath/iikash/savapa"
+++
## अत एव वाच्यत्वस्य श्रुतत्वादित्यर्थस्येक्षतिसूत्र एव विवक्षितत्वात्

**स्वपक्षे सूत्राक्षरस्वारस्यस्य परपक्षे तदभावस्योयोपपादनम्**

## **तात्पर्यचन्द्रिका**

अत एव वाच्यत्वस्य श्रुतत्वादित्यर्थस्येक्षतिसूत्र एव विवक्षितत्वात् ‘‘श्रुतत्वाच्च’’ इति सूत्रं तत्परतया भाष्ये न व्याख्यातम् । न च ‘‘तस्मादुच्यते परं ब्रह्म’’ इत्यादिश्रुतिर्लक्षणया ब्रह्ममात्रपरेति न तया वाच्यत्वसिद्धिरिति शङ्क्यम् । अन्योन्याश्रयात् । ‘‘यतो वाचः’’ इत्यादेरपि लक्षणया स्वरूपमात्रपरत्वेन तयाप्यवाच्यत्वासिद्ध्यापत्तेश्च । तस्मादनुभवादिविरुद्धं सर्वशब्दावाच्यत्वम् । तदुक्तं न्यायविवरणे ‘‘सर्वे वेदा यत्पदमामनन्ति’’ इत्यादिश्रुतिसहितानुभवस्य बलवत्त्वात्’’ इति ।

### **प्रकाशिका**

वाच्यत्वश्रुतीनामन्यथासिद्धिमाशङ्क्य निराह ॥ न चेति ॥ अन्योन्येति ॥ अवाच्यत्वसिद्धौ लक्षणया वाच्यत्वश्रुतेश्चिन्मात्रपरत्वसिद्धिस् तत्सिद्धौ चावाच्यत्वे बाधकाभावादवाच्यत्वसिद्धिरित्यन्योन्याश्रयादित्यर्थः ॥ अनुभवादीति ॥ ब्रह्मविषयेक्षणश्रुतिस्मृतिविरुद्धमित्यर्थः । आदिपदात्प्रागुक्तश्रुतयः ॥ अनुभवस्येति ॥ ब्रह्मविषयेक्षणस्येत्यर्थः । एतेन न्यायविवरणोक्तयुक्तिः सूत्रारूढेत्युक्तं भवति ।

### **चन्द्रिकाबिन्दु**

अत एवेति ॥ अन्यथा श्रुतत्वादित्यस्य वाच्यत्वेन श्रुतत्वादित्यर्थं वदेदिति भावः ॥ श्रुतिसहितानुभवस्येति ॥ उदाहृतश्रुतिसहितस्येत्यर्थः ।

### **पाण्डुरङ्गि**

अत्र भाष्यकारीयं ज्ञापकमाह ॥ अत एवेति ॥ न्यायोपोद्बलितश्रुते-र्वाच्यत्वसाधकत्वादेवेत्यर्थः । ननु वाच्यत्वसाधकश्रुतेरेवाभावात्कथं वाच्यत्वसिद्धिः । न च ‘‘तस्मादुच्यते’’ इति श्रुतिरेव तत्र मानमिति वाच्यम् । तस्या लक्षणया ब्रह्मस्वरूप-मात्रपरत्वेन तदसाधकत्वादित्याशङ्क्य निराकरोति ॥ न चेति ॥ अन्योन्याश्रयादिति ॥ तस्मादुच्यते परं ब्रह्मेत्यादिश्रुतेर्लक्षणया स्वरूपमात्रपरत्वे सिद्धे तया श्रुत्या वाच्यत्वाभावसिद्धिर् वाच्यत्वाभावे सिद्धे च लक्षणया स्वरूपमात्रपरत्वसिद्धिरित्य-न्योन्याश्रयादित्यर्थः। किञ्च यतो वाच इत्यादिकं किं विशिष्टार्थकं किं वाऽखण्डार्थकम् । नाद्यः । सर्वेषां वेदान्तानामखण्डार्थत्वाभावापातात् । न द्वितीयः । स्वरूपमात्र-परत्वेनाविरोधित्वादित्याह ॥ यतो वाच इति ॥ ननु यतो वाच इत्यादिश्रुत्यन्तरेण वाच्यत्वसिद्धेः पश्चाल्लक्षणया ब्रह्मपरत्वं तस्या उच्यत इति नान्योन्याश्रय इत्यतो वाऽऽह ॥ यतो वाच इत्यादेरिति ॥ अनुभवादिविरुद्धमिति ॥ अनुभवशब्देन महतां प्रत्यक्षम्, आदिशब्देन श्रुत्यादिकं ग्राह्मम् । ‘‘वचसां वाच्यमुत्तमम्’’ इति तद्वचनादेवेति भावः । अनुमितिर्वाऽत्रानुभवशब्देन ग्राह्येति द्रष्टव्यम् ।

------------------------------------------------------------------------

अत्राद्यसूत्रेऽनुषक्तेन तदित्यनेन सामानाधिकरण्यायाशब्दमिति

## **तात्पर्यचन्द्रिका**

अत्राद्यसूत्रेऽनुषक्तेन तदित्यनेन सामानाधिकरण्यायाशब्दमिति नपुंसकत्वेऽपि द्वितीयसूत्रे ‘‘आत्मन्येवात्मानं पश्येत्’’ इत्यादावात्मा न गौण आत्मशब्दा-दित्यात्मशब्दसामानाधिकरण्याय गौणश्चेदिति पुल्लिङ्गनिर्देशः । प्रत्युत परस्यैव ‘‘ईक्षतेरिति न धातुनिर्देशः । किन्तु तदर्थस्य । तेन यः सर्वज्ञ इत्याद्युदाहर्तव्यम्’’ इति वदतो गौणश्चेदिति पुल्लिङ्गं क्लिष्टम् । ईक्षणस्य पुल्लिङ्गानिर्देशात् । ‘‘स ईक्षाञ्चक्रे’’ इति परोदाहृते स्त्रीलिङ्गनिर्देशाच्च ।

### **प्रकाशिका**

‘‘गौणश्चेन्नात्मशब्दात्’’ इति द्वितीये ‘‘अशब्दम्’’ इत्याद्यनु-रोधाद्गौणं चेदिति स्यादित्यत आह ॥ अत्राद्येति ॥ अनुषक्तेन पूर्वस्मादनुवृत्तेन ॥ सामानाधिकरण्यायेति ॥ उपलक्षणमेतत् । ‘‘अशब्दमस्पर्शम्’’ इति श्रुत्यनुसरणाय चेत्यपि ग्राह्यम् ॥ न धात्विति ॥ येन स गौण इति सामानाधिकरण्यं स्यादिति भावः ॥ क्लिष्टमिति ॥ चेतनत्वसाधकमीक्षणं गौणमिति वक्तव्ये ईक्षणवाचकः ‘‘तदैक्षत, यः सर्वज्ञः’’ इत्यादिशब्दो गौण इत्यर्थोक्तेः क्लिष्टत्वादित्यर्थः। ननु श्रुत्यनुसारात्पुल्लिङ्गनिर्देश इत्यत आह ॥ स इति ॥

### **चन्द्रिकाबिन्दु**

ननु गौणं चेन्नात्मशब्दादिति सूत्रं कर्तव्यं, ईक्षतेर्नाशब्दमिति सूत्रे विशेषस्य नाशब्दमिति नपुंसकशब्देन प्रकृतत्वादित्याशङ्क्याह ॥ अत्राद्यसूत्र इति ॥ आत्मशब्दादित्युत्तरसूत्रान्तर्गतात्मशब्दविवक्षया गौणश्चेदिति पुल्लिङ्गनिर्देश इति भावः । इदं च गौण आत्मा दृश्यो वाच्यश्चेति भाष्यसूचितम् । तदर्थस्येति । धात्वर्थस्येक्षणस्यैव ईक्षतेरित्यनेन ग्रहणम् । तच्चेक्षणं नपुंसकशब्देनैव प्रवृत्तं, तथा च पुल्लिङ्गानुपपत्तिः । ईक्षधातोस्तिप्प्रत्यये ईक्षति इति नपुंसकमेवेदं, ईक्षतेरिति तु भाषितपुंस्कत्वादुपपन्नम् । स ईक्षाञ्चक्रे इति न आमान्तप्रयोगः । तथात्वे ईक्षामित्यस्याविवक्षितार्थत्वप्रसङ्गात् । किन्त्वीक्षामिति स्त्रीलिङ्गशब्द एव ।

### **पाण्डुरङ्गि**

किञ्च तत्पक्षे गौण इति पुल्लिङ्गं किं पूर्वसूत्रानुसारेणोत विषय-वाक्यानुसारेण । तर्हि भवन्मतेऽप्यस्मिन्सूत्रे पुल्लिङ्गानुपपत्तिः । पूर्वसूत्रे चाशब्दमिति नपुंसकलिङ्गानुपपत्तिरित्याशङ्कां परिहरन्नेव परपक्षे तदनुपपत्तिं दर्शयति ॥ अत्रेति ॥ तथा चास्मन्मते पूर्वसूत्रानुसारेण नपुंसकलिङ्गम् । आत्मन्येवेत्यादिविषयवाक्यानुसारेण गौण इति पुल्लिङ्गोपपत्तिरिति भावः ॥ परस्यैवेति ॥ ‘‘ईक्षतेरिति’’ च धात्वर्थनिर्देशोऽभिप्रेतो यजतेरितिवन्न धातुनिर्देशः । तेन यः सर्वज्ञ इत्यादीन्युदाहर्तव्यानि’’ इति सङ्करभाष्यम् । साङ्करभाष्यव्याख्यानं लिख्यते । १‘‘इक्श्तिपौ धातुनिर्देशे’’ इति स्मरणादीक्षतेरिति श्तिपा धातुस्वरूपकथनान्न तस्य चेतनोपादानत्वसाधनतेत्याशङ्क्याह ॥ ईक्षतेरितीति । विषयिणा विषयस्य लक्षणादित्यर्थः ।

प्रसिद्धा चेयं लक्षणेत्याह यजतेरिति । २सप्तमे स्थितम् इतिकर्तव्यतावाचिविधेर्यजतेः पूर्ववत्त्वमिति कर्तव्यतायाः सौर्यादिष्वविधानादनितिकर्तव्यताकत्वे प्राप्ते प्रत्युच्यते । यथा लोके शाकादिषु सिद्धेषु वदत्योदनं पचेति तथेह सिद्धवत्कृत्य सामान्येनेतिकर्तव्यताकरणं विहितम् । तस्याश्च विकृतिष्वविधेः सौर्यादीनां विकृतियागानां दर्शादिप्रकृतिविहितपूर्वेति-कर्तव्यताकत्वमिति । तत्र यथा यजतेरिति योगो गृहीतस्तथेहापीक्षतेरितीक्षणमित्यर्थः । ईक्षतेरिति धात्वर्थपरत्वे वाक्यान्तराण्यपि प्रधानपक्षप्रतिपक्षेपाय सूत्रितानि भवन्तीत्याह तेनेति’’ इत्यादि ॥ तथा च परभाष्ये तद्व्याख्यातृभिश्चोक्तत्वान्नानुक्तोपालम्भ इति भावः । अनेनैवाभिप्रायेण टीकाकारैरीक्षतेरिति धातुनिर्देश इत्युक्तम् ॥

स ईक्षाञ्चक्र इति परोदाहृत इति ॥ यद्यप्यत्र ‘स ईक्षाञ्चक्र इत्येतद्वाक्यवत्, सदेव सोम्येदमग्र आसीत्’’ इत्युपक्रम्य ‘‘तदैक्षत बहुस्यां प्रजायेय’’ इति ‘‘तत्तेजोऽसृजत’’ इति ‘‘तथा आत्मा वा इदमेक एवाग्र आसीन्नान्यत्किञ्चन मिषत् स ऐक्षत’’ इत्येतदपि वाक्यत्रयं परैरुदाहृतमिति ‘‘स ईक्षाञ्चके्र इत्यस्यैवोदाहरणमयुक्तम् । तथापि तद्वाक्यद्वये ऐक्षतेति ईक्षणकर्तृत्वप्रतिपादनेनेक्षणस्य पुल्लिङ्गेन वा स्त्रीलिङ्गेन वाऽप्रकृतत्वात्तद्वाक्य-द्वयमनुदाहृत्य स ईक्षामित्येतदेव परोदाहृतत्वेनोक्तमिति ज्ञेयम् ।

------------------------------------------------------------------------

यद्यप्यत्र ‘‘स एतस्मात्’’ इति

## **तात्पर्यचन्द्रिका**

यद्यप्यत्र ‘‘स एतस्मात्’’ इति यत्र वाक्य ईक्षतिस्तत्रात्मशब्दो नास्ति । एवम् ‘‘आत्मन्येवात्मानं पश्येत्’’ इत्यत्रात्मशब्दस्य सद्भावेऽपि तन्निष्ठस्य मोक्षोपदेशादिकं नास्ति । ततश्च ‘‘गौणश्चेन्नात्मशब्दात्’’ इत्यादि व्यधिकरणमिव भाति । तथापि ‘‘ईक्षतेः’’ इत्यनेन शब्दमात्रस्यासाधकतया ज्ञानकर्मत्वस्यैव विवक्षणीयत्वात् । तस्य च ‘‘स एतस्मात्’’ इति वाक्य इवात्मन्येवेत्यादिवाक्येष्वपि सत्त्वेन तेषामपि भाष्यकृतेक्षतिसूत्र उदाहृतत्वात् । तेषां च वाक्यानामेकार्थत्वादात्मशब्दादिमत एकस्य वाक्यस्य निर्गुणपरत्वेऽन्यस्यापि तत्परताया अपरिहार्यत्वादेकस्य निर्गुणपरत्वमात्रेण तस्य वाच्यत्वसिद्धेश्च न वैयधिकरण्यम् ।

यद्यपि ‘‘तमेवैकं जानथ’’ इति वाक्ये ईक्षणीयत्वात्मशब्दतन्निष्ठमोक्षो-पदेशहेयत्वावचनानि सन्तीति तदेव वाक्यमाद्यसूत्रचतुष्टय उदाहर्तुं शक्यम् । स्वाप्ययश्रुतत्वयोस्तु तन्निष्ठमोक्षोपदेशहेयत्वावचनयोरिवात्मशब्दस्य गौणात्मपरत्व-निरासकत्वाभावात् स्वातन्त्र्येणैव च निर्गुणस्य वाच्यत्वे हेतुत्वात्तमेवैकमिति वाक्ये तयोरभावेऽपि न दोषः । तथापि सौत्र आत्मशब्दः ‘‘स एतस्मात्’’ इत्यादि-वाक्यस्थपुरुषादिशब्दानां परात्परत्वादिलिङ्गानां चोपलक्षकः । तथा ईक्षणीयत्वं बहुश्रुतिसिद्धत्वान्नापलापार्हम् । तथा स एतस्मादिति वाक्ये सूत्रोपात्तेक्षति-धात्वनुगतिरप्यस्तीत्यादि दर्शयितुं भाष्ये ‘‘स एतस्मात्’’ इत्यादिवाक्यान्य-प्युदाहृतानि ।

### **प्रकाशिका**

भाष्ये सूत्राणां विषयतया भिन्नं भिन्नं वाक्यमुदाहृतम् । तत्र दोषमाशङ्कते ॥ यद्यपीति ॥ ‘‘स एतस्माज्जीवघनात्परात्परं पुरिशयं पुरुषमीक्षते’’ इत्याद्यसूत्रविषयवाक्ये आत्मशब्दो नास्तीत्यर्थः ॥ एवमिति ॥ द्वितीयसूत्रविषय इत्यर्थः । यत्र मोक्षोपदेशो ‘‘यस्यानुवित्तः’’ इत्यादौ न तत्र हेयत्वावचनमित्यादिरादि-पदार्थः ॥ व्यधिकरणमिति ॥ ‘‘पुरुषमीक्षते’’ इतीक्षणीयत्वेनोक्तः पुरुषो गौण इति चेन्न । ‘‘आत्मानं पश्येत्’’ इत्यात्मशब्दादिति । स चात्मशब्दो गौणे किं न स्यादिति चेन्न । ‘‘यस्यानुवित्तः’’ इत्यादावात्मनिष्ठस्य मोक्षोपदेशात् ‘‘तमेवैकम्’’ इत्यादौ हेयत्वावचनाच्चेति । तथा च स्पष्टं वैयधिकरण्यमित्यर्थः । ईक्षणीयत्वबोधकवाक्यानां सर्वेषामप्याद्यसूत्र उदाहरणत्वान्न वैयधिकरण्यमिति भावेन समाधत्ते ॥ तथापीति ॥

ननु कथं पश्येदित्यादिवाक्यानामाद्य एवोदाहरणत्वम् । तत्र विशिष्येक्षतेरेवोपादानेन ‘‘पुरुषमीक्षते’’ इत्यस्यैवोपादानादित्यत आह ॥ शब्दमात्रस्येति ॥ अर्थविवक्षाहीन-स्येक्षतिशब्दस्येत्यर्थः ॥ ज्ञानकर्मत्वस्यैवेति ॥ सुधायां ‘‘ईक्षतेरिति धातुनिर्देशः । न चाविवक्षितार्थं शब्दमात्रं ब्रह्मणो वाच्यत्वे हेतुर्भवितुमर्हतीति तदर्थोनेनोपलक्ष्यते । न च ब्रह्मासम्बन्धीक्षणमप्यत्र हेतुर्भवति । अतिप्रसङ्गात् । सम्बन्धश्च न कर्तृत्वादिरूपः । श्रुत्यननुगमात् । विपक्षे बाधकाभावप्रसङ्गाच्च । अत ईक्षणं ब्रह्मकर्मकमेव हेतुत्वेन वाच्यम् । न चैतदपि युक्तम् । व्यधिकरणत्वप्रसङ्गात् । तस्मादीक्षणकर्मत्वमेव हेतुतया विवक्षितम्’’ इत्युक्तेरिति भावः । तस्य ईक्षतिकर्मत्वस्येत्यर्थः ।

नन्वेकस्यात्मशब्दादिना सत्त्वादिगुणहीनब्रह्मपरत्वे आत्मादिपदहीनस्यापि कुतस्तत्त्व-मित्यत उक्तम् एकार्थत्वादिति । नन्वेवं सर्ववाक्यसाधारण्येन सर्वत्रोक्तेक्षतिकर्मणो गौणात्मत्वनिरासाय साधारणहेतुरेवोपन्यसितव्यो न तु क्वाचित्कात्मशब्दमोक्षोप-देशादिरित्यत आह ॥ एकस्येति ॥ नन्वीक्षणात्मशब्दाद्युपेतमेकमेव वाक्यं सर्वत्र कुतो नोदाहृतम् । एवं सति न वैयधिकरण्यगन्धोऽपीत्याशङ्क्यानेकगुणलाभान्नानावाक्योक्ति-रित्याह ॥ यद्यपीति ॥

ननु गतिसूत्रस्य भिन्नार्थत्वेन तदर्थस्याभावेनादोषेऽपि स्वाप्ययश्रुतत्वसूत्रोक्तयो-र्हेत्वोरनिर्देशान्न सर्वसूत्रेष्वेकमुदाहरणं लभ्यते । तत्र ‘‘पूर्णमदः पूर्णमिदम् । एको देव’’ इति वाक्ययोरेवोक्तेः कथमेवमाशङ्केत्यत आह ॥ स्वाप्ययेति ॥ न दोष इति ॥ वैयधिकरण्यदोषो नेत्यर्थः ॥ सौत्र इति ॥ ‘‘गौणश्चेन्नात्मशब्दात्’’ इत्यत्रात्मशब्दः, ‘‘आत्मानं पश्येत्’’ इत्यत्रत्यात्मशब्दमात्रपरो न, किन्तु ‘‘परात्परं पुरिशयं पुरुषमीक्षते यस्यानुवित्तः प्रतिबुद्ध आत्मा’’ इत्यादिवाक्यस्थश्रुतिलिङ्गपरोऽपीत्यर्थः । अत एव सुधायां ‘‘आत्मब्रह्मादयः शब्दाः साक्षात्पूर्णाभिधायिनः’’ इत्यनुव्याख्यानानुरोधेन ‘‘आत्मशब्दादित्युपलक्षणम् । ईक्षणीये वस्तुन्यात्मब्रह्मपुरुषादिशब्दश्रवणात् । तेषां च पूर्णाभिधायित्वेन निर्गुणज्ञापकत्वात्’’ इत्यनेकवाक्यसाधारण्येन व्याख्यातमिति भावः । यद्यप्यत्र लिङ्गोपलक्षणोक्तिर्नास्ति तथापि ‘‘परात्परमित्यादिवाक्येषु निर्गुणज्ञापकोक्त्या हेतुसिद्धिः समर्थिता’’ इत्युत्तरत्र सुधायामनुवादात्परात्परत्वादिलिङ्गानामित्युक्तम् । अन्यथा पुरुषमीक्षत इत्येवानूद्येतेति भावः ॥ तथेति ॥ एतच्चानेकवाक्योक्तावेव सिद्धमिति भावः ॥ तथेति ॥ तमेवेति वाक्यस्यैवोक्तौ न सूत्रानुगुण्यमित्यर्थः ।

### **चन्द्रिकाबिन्दु**

ज्ञानकर्मत्वस्यैवेति । ईक्षतेरिति धातुनिर्देशः । एवं च धातुवाचिना ईक्षतिपदेन तदर्थ ईक्षणं लक्ष्यते । तेन च तत्कर्मत्वमिति लक्षितलक्षणया ईक्षतिपदेन ईक्षणकर्मत्वमुच्यत इति सिद्धान्तः । न चेक्षतिरिति रूपं नोपपद्यते । ईक्षधातोस् तिपि ईक्षतीति रूपं वक्तव्यम् । न चात्र शपोऽवकाशः कर्त्रर्थसार्वधातुकत्वेऽपि कर्त्रर्थत्वा-भावादिति चेन्न । श्तिपः शित्करणसामर्थ्येन सार्वधातुकमात्रपरतोऽपि शपोऽभ्युपगमात् । तस्य च ईक्षणीयत्वस्य । अन्यस्यापीति आत्मशब्दरहितस्यापि । स एतस्मादित्यादि-वाक्यस्य निर्गुणपरतयेत्यर्थः ॥ एकस्येति ॥ आत्मन्येवात्मानं पश्येदिति आत्म-शब्दोपेतस्येत्यर्थः ॥ न वैयधिकरण्यमिति ॥ सर्वेषामपि वाक्यानामेकार्थनिष्ठ-त्वेनेक्षणात्मशब्दादीनामैकाधिकरण्यादित्यर्थः ।

ननु स्वाप्ययश्रुतत्वयोस् तमेवैकं जानथेति वाक्येऽभावात्कथं तस्योदाहरणमित्यत आह ॥ स्वाप्ययेति ॥ अनयोश्च स्वातन्त्र्येण निर्गुणस्य वाच्यत्वसाधकत्वेनास्मिन् वाक्येऽभावो न दोषायेति भावः ॥ तथापीति ॥ तमेवैकमिति । एकस्यैव वाक्यस्योदाहरणे पुरुषादिशब्दाभावादात्मशब्द उपलक्षणमिति न ज्ञायेत । अतस्सौत्रात्मशब्दस्योप-लक्षणार्थत्वं, स एतस्मात्, आत्मन्येवेत्यादिभिन्नभिन्नवाक्योदाहरणमिति भावः ॥ बहुश्रुतीति ॥ एकस्यां श्रुतौ ईक्षणीयत्वं प्रतिपादितं चेत्कथञ्चित्केनचिद् अपलप्ये-तार्थान्तरकल्पनया । अतः ज्ञानकर्मत्वप्रतिपादकानि बहुवाक्यान्युदाहृतानीति भावः ।

### **पाण्डुरङ्गि**

नन्वीक्षतिसूत्रे हरेर्वाच्यत्वसाधनायेक्षणीयत्वं हेतुत्वेनोक्तम् । तदसिद्धमित्याशङ्कायां भाष्यकृता ‘‘स एतस्मात्’’ इतीक्षणीयत्वप्रतिपादकं वाक्यमुदा-हृतम् । तत्रेक्षणीयो गौणः किं न स्यादित्याशङ्कायां तन्निरासार्थमात्मशब्दो हेतूकृतः । स न युक्तः । ईक्षणप्रतिपादकवाक्य आत्मशब्दाभावात् । एवमात्मशब्दो गौणपरः किं न स्यादित्याशङ्कानिरासार्थं तन्निष्ठस्य मोक्षोपदेशादिकं हेतूकृतम् । तदप्ययुक्तम् । आत्मशब्दयुक्तवाक्ये तन्निष्ठस्य मोक्षोपदेशादेरभावात् । तथा च वैयधिकरण्यम् । किञ्च ‘‘इक्श्तिपौ धातुनिर्देशे’’ एव श्तिपो विधानादीक्षतिशब्दस्यैव वाच्यत्वसाधकत्वा-त्तद्रहितवाक्येन कथं वाच्यत्वसाधनमित्याशङ्क्य निराकरोति ॥ यद्यपीत्यादिना ॥ अस्त्वीक्षतेरित्यत्र ज्ञानकर्मत्वविवक्षणं, तथापि वैयधिकरण्यं कथं परिहृतमित्यत आह ॥ तस्येति ॥

ननु तर्ह्यात्मशब्दयुक्तवाक्योदाहरणमेव कर्तव्यम् । तत्र ज्ञानकर्मत्वरूपेक्षणीयत्व-स्यात्मशब्दस्य च सत्त्वात् । एवं चात्मशब्दरहितवाक्योदाहरणमयुक्तमित्यत आह ॥ तेषाञ्चेति ॥ एकार्थत्वाद्वाक्योदाहरणं युक्तमिति भावः ॥ ननु सूत्रचतुष्टयोक्तहेतूनां तमेवैकं जानथेति वाक्ये सत्त्वात्तदेवोदाहर्तव्यं नान्यवाक्यानीत्याशङ्क्य निराकरोति ॥ यद्यपीति ॥ ननु सूत्रचतुष्टयोक्तहेतूनां तमेवैकमित्यत्र श्रवणेऽपि ‘‘स्वाप्ययात् श्रुतत्वाच्चे’’ति सूत्रद्वयोक्तस्वाप्ययश्रुतत्वयोरश्रवणेन न्यूनत्वरूपदोषसाम्यान्न तदुदाहृत-मित्यत आह ॥ स्वाप्ययेति ॥ अन्यवाक्योदाहरणप्रयोजनमाह ॥ सौत्र आत्मशब्द इत्यादिना ॥ आत्मशब्दस्येव पुरुषादिशब्दानां लिङ्गानां च निर्गुणपरत्वादिति भावः ।

[Load More](javaऽcriptःvoid(0))
