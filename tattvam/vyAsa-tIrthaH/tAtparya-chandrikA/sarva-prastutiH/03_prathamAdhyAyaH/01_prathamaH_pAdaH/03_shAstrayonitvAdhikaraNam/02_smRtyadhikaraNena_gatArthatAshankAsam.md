+++
title = "०२ स्मृत्यधिकरणेन गतार्थताशङ्कासमाधानम्"
upstream_url = "https://dvaitavedanta.in/category-details/11577/4779/sharav/tatapa/parath/parath/shasat/samata"
+++
## उच्यते

**स्मृत्यधिकरणेन गतार्थताशङ्कासमाधानम्**

## **तात्पर्यचन्द्रिका**

उच्यते । तत्र पाशुपतादिस्मृत्या पूर्वपक्षे पञ्चरात्रादिस्मृत्या सिद्धान्तः । अत्र तु स्मृत्यनुमानाभ्यां पूर्वपक्षे श्रुत्यादिरूपेण शास्त्रेण । अत एव तत्र सूत्रे नान्यस्मृतीति स्मृतिशब्दः । अत्र तु शास्त्रशब्दः । न च तर्हीह श्रुत्यादिना सिद्धान्तिते पुनस्तत्र स्मृतिमात्रेण पूर्वपक्षानुदय इति शङ्क्यम् । गुणहीनायाः पिपीलिकालिपिनिभायाः श्रुतेर्गुणवत्या पाशुपतादिस्मृत्या विरोधेनान्यपरत्वे वाच्ये श्रुतिमूलपञ्चरात्रादि-स्मृतेरप्यन्यपरत्वं पाशुपतादेस्तु शिवादिप्रत्यक्षमूलत्वमिति तत्र पूर्वपक्षे प्राप्ते तिष्ठन्तु तावत् श्रुतयः विष्ण्वादिप्रत्यक्षमूलाभिः पञ्चरात्रादिस्मृतिभिर्विवक्षितार्थसिद्धेरिति सिद्धान्तोपपत्तेः ।

### **प्रकाशिका**

चतुर्धा समाधास्यन् पूर्वोत्तरपक्षप्रापकहेतुभेदाद्भेद इति त्रेधा समाधातुमादौ सूत्रपदसूचितसमाधीनाह ॥ तत्रेति ॥ स्मृत्यधिकरण इत्यर्थः । आदिपदेन बौद्धार्हतादि । पञ्चरात्रादीति पुराणभारतादि ग्राह्यम् । ‘‘स्मृत्यनुमानाभ्याम्’’ इति भाष्येऽनुमानपदं स्मृतेः, अनुव्याख्याने चागमपदमनुमानस्योपलक्षणमिति भावः ॥ श्रुत्यादीति ॥ श्रुतिस्मृतिरूपेणेत्यर्थः । शास्त्रपदस्योभयार्थत्वात् । अत एव भाष्ये ‘‘ऋग्यजुःसामाथर्वाश्च भारतं पञ्चरात्रकम्’’ इत्यादिना स्मृतयश्चोपात्ता इति भावः ॥ गुणेति ॥ आप्तोक्तत्वगुणहीनाया इत्यर्थः । अत एव पिपीलिकालिपिनिभाया इति । वक्ष्यते चानुव्याख्याने

आप्तैः प्रत्यक्षतो दृष्ट्वा प्रोक्तमर्थं कथं श्रुतिः ।

पिपीलिकालिपिनिभा वारयेत्सर्वगा हि ते ॥ इति ।

तथा च

दुर्बलस्य प्रमाणस्य बलवानाश्रयो यदा ।

तदापि विपरीतत्वं शिष्टाकोपे यथोदितम् ॥

इति न्यायेन स्मृतेरपि बाधकत्वमिति भावः । ननु समन्वयनये पाशुपतादिस्मृत्या न वेदस्यार्थनिर्णयोऽपि तूपक्रमादिभिरेवेति निर्णीतत्वात्कथं स्मृत्या श्रुतेरन्यार्थत्ववर्णनेन पूर्वपक्ष इति चेन्न । स्मृतेः प्रत्यक्षमूलत्वेन प्रबलतया तद्विरोधेन निर्मूलश्रुतिप्रामाण्यायोगात् स्मृत्यनुसारेण श्रौतोपक्रमादिकं नेयम् । वक्ष्यते च तत्रैवमेवेत्याशयात् ।

### **चन्द्रिकाबिन्दु**

शास्त्रयोनित्वादित्यत्र शास्त्रपदस्य स्मृत्यनवकाशेत्यादिसौत्र-पदस्वारस्यानुसारेण गतार्थतां परिहरति ॥ तत्रेति ॥ स्मृतिमात्रेणेति ॥ स्मृत्यनुमानाभ्यां पूर्वपक्षस्यात्रैव निरस्तत्वादिति भावः । अधिकाशङ्कां सुधानुसारेण दर्शयति ॥ गुणहीनाया इत्यादिना ।

### **पाण्डुरङ्गि**

अधिकरणद्वयेऽपि सिद्धान्तभेदान्न पौनरुक्त्यमित्याह ॥ उच्यत इति ॥ अधिकरणसिद्धान्तहेतुभेद इत्यत्र ज्ञापकमाह ॥ अत एवेति ॥ सिद्धान्तहेतुभेदो यतोऽत एवेत्यर्थः । ननु तर्हि श्रुतेः प्रबलत्वात्स्मृतेश्च दुर्बलत्वात्प्रबलप्रमाणेन सिद्धान्तिते दुर्बलप्रमाणेन पूर्वपक्षो नोदेतीत्याशङ्क्य निषेधति ॥ न च तर्हीति ॥ उपलक्षणमेतत् । सिद्धान्तेऽपि स्मृत्यादेः सत्त्वेन पाशुपतादिमात्रेण न पूर्वपक्ष इत्यपि द्रष्टव्यम् । ननु पाशुपतादिस्मृत्यादेरपि श्रुतिमूलत्वादन्यपरत्वं स्यादत आह ॥ पाशुपतादेस्त्विति ॥ ननु श्रुतिपरित्यागेन स्मृतिभिः सिद्धान्तकरणे ‘‘पिपीलिकालिपिनिभा’’ इत्यादि पूर्वपक्ष्युक्तं सिद्धान्तिनोऽनुमतमिति स्यादित्यत आह ॥ तिष्ठन्त्विति ॥ स्मृतिमात्रेण यदाऽभिमतार्थ-सिद्धिस्तदा किमु वक्तव्यं श्रुतिभिरिति तावच्छब्दार्थः ।

------------------------------------------------------------------------

यद्वा अत्रानुमानेन पूर्वपक्षे तदयोग्यत्वेन सिद्धान्तः

## **तात्पर्यचन्द्रिका**

यद्वा अत्रानुमानेन पूर्वपक्षे तदयोग्यत्वेन सिद्धान्तः । तत्र तु शैवाद्यागमेन पूर्वपक्षे तदप्रामाण्येन सिद्धान्त इति भेदः । अत एवात्र ‘‘अनुमानतः’’ इति भाष्यं, तत्र तु ‘‘तेषां वचनविरोध’’ इति ॥ यत्त्वनुव्याख्याने स्मृत्यधिकरणप्रमेयमिह शिष्यहिताय व्यवहृतं तदत्र शास्त्रपदेनानुमानस्य जगत्कारणतायामप्रामाण्ये दृष्टान्ती-कृतस्य दुरागमस्याप्रामाण्यमुपपादयितुम् । अनेनैवाभिप्रायेणात्र भाष्ये ‘‘ऋगादिकं शास्त्रं न तु शैवादिकम्’ इत्युक्तम् । अथवा तत्र दृष्टफलेषु संवादादिना प्रामाण्ये प्राप्तेऽतिहेयत्वव्युत्पादनाय दृष्टफलेष्वेव बहुलं विसंवादादिनाऽप्रामाण्यं क्वचित्क्वचि-त्संवादस्तु काकतालीय इत्यागममात्रासाधारणन्यायव्युत्पादनम् । इह तु दृष्ट-फलेष्वङ्गीकृत्य प्रामाण्यमन्यत्र प्रामाण्यं चेत्कारणत्वेऽपि प्रामाण्यमिति प्राप्ते ‘‘नावेदवित्’’ इत्यादिश्रुतेः कारणत्वे न मानम्’’ इत्यनुमानागमसाधारण-न्यायव्युत्पादनम् । अत एवात्र ‘‘कारणत्वस्य शास्त्रैकगम्यत्वात्’’ इति टीका । तत्र तु ‘‘अवैदिकस्मृतीनामप्रमाणत्वात्’’ इति ।

यद्वा अत्र विष्णोरन्येषां च कारणत्वमिति समुच्चयेन लक्षणस्यातिव्याप्त्या पूर्वपक्षे, विष्णोरेवेत्यवधारणेन सिद्धान्तः । तत्र तु विष्णोः कारणत्वं नेत्यसम्भवेन पूर्वपक्षेऽस्तीति सिद्धान्तः । अत एवात्र टीकायां ‘‘विष्णोरिवान्यस्याप्यस्ति न वा’’ इति सन्देहः । ‘‘कारणत्वस्य भगवदेकनिष्ठत्वाभावा’’दिति पूर्वपक्षोपसंहारश्च ॥ तत्र तु ‘‘युक्तं न वा’’ इत्येव सन्देहः । ‘‘न विष्णोः कारणत्वं सिद्ध्यति’’ इति पूर्वपक्षोपसंहारश्च । सुधाप्यत्र ‘‘अतिव्याप्तिमाशङ्क्य’’ इति तत्र तु ‘‘शिवप्रभृती-नामेव कारणत्वम्’’ इति । न्यायविवरणं चात्र ‘‘न च रुद्रादौ सममेतल्लक्षणम्’’ इति ।

### **प्रकाशिका**

यद्वेति ॥ अस्मिन्पक्षे भाष्यं नोपलक्षणत्वेन व्याख्येयमिति भावः ॥ यत्त्विति ॥ तथा च तदधिकरणप्रमेयमेवेह दर्शितम् । न त्वेतदधिकरणार्थत्वेनेत्युक्तं भवति । कथमनेन शिष्यहिततेत्यतो दृष्टान्तोपपादनेनेत्याह ॥ तदिति ॥ शास्त्रपदे-नानुमानदुरागमयोरप्रामाण्यं भाति । अनुमानमात्राप्रामाण्ये शब्दयोनित्वादित्येव ब्रूयात् । तत्र च दुरागमाप्रामाण्यं स्मृत्यधिकरणसिद्धमिह शास्त्रपदेन सूच्यमानं सिद्धं साध्यतयोप-कल्प्यत इत्यनुमानाप्रामाण्ये दृष्टान्तत्वेनोपयुज्यते । तदनुपपादने चोक्तोऽर्थो न शिष्य-हृद्यारोहत इति तद्वर्णनं शिष्यहितकरमिति भावः । अनेन सौत्रशास्त्रपदप्रयोगस्यापि गतिरुक्ता भवति । अनेनैवेति ॥ दृष्टान्ताभिप्रायेणेत्यर्थः ॥ भाष्य इति ॥ ‘‘ऋग्यजुः-सामाथर्वाश्च’’ इति भाष्य इत्यर्थः । यत्तु सुधायामागमानुमानाभ्यां पूर्वपक्षकरणं तत्तु पक्षान्तरमभिप्रेत्येति भावः । अस्मिन्पक्षे भाष्यानुभाष्यावतारिकाप्येवमेव दातव्येति भावः ।

इदानीं ‘‘पाशुपतादिशास्त्रेण रुद्रादेः कारणत्वं स्यात्’’ इति टीकावाक्यस्य, सुधायां च ‘‘पूर्वपक्षमारचयति शैवादीति’’ इत्युपक्रमस्य, ‘‘एवमागमादनुमानाच्चान्येषां जग-ज्जन्मादिकारणत्वम्’’ इत्युपसंहारादेश्च स्वारस्यानुरोधेन पक्षान्तरमाह ॥ अथवेति ॥ अन्यत्रेति ॥ दृष्टफल इत्यर्थः । कारणत्वे मानं नेति पदच्छेदः । उभयत्र सुधायां तथोपलम्भेऽपि टीकायामनुपलम्भादाह ॥ अत एवेति ॥ शास्त्रैकेत्येकपदेनानुमान-दुरागमयोर्व्यावर्त्यत्वादिति भावः । अस्मिन्पक्षे प्रत्यक्षस्यापि व्यावर्त्यत्वप्रतीतावपि तस्य जगत्कारणेऽप्रसक्तेर्न तेनेह पूर्वपक्षः कृतः । एवं च दुरागममात्रनिरासको न्यायस्तत्र अत्र तु दुरागमानुमाननिरासक इति न्यायभेदाद्भेद इत्युक्तं भवति ।

फलभेदाद्भेदमाह ॥ यद्वेति ॥ न च रुद्रादौ सममिति ॥ साधारणमित्यर्थः । तत्राद्यतृतीयचतुर्थेषु स्मृत्यनुमानाभ्यां पूर्वपक्षोऽभिप्रेत इति टीकाद्वयस्वारस्यं भाष्यानु-व्याख्यानयोरुपलक्षणत्वकल्पनमेकं, द्वितीये तु नोपलक्षकत्वकल्पनमिति भाष्यस्थानुमान-पदस्वारस्यमिति ज्ञेयम् । नन्वन्त्यपक्षे तत्रत्येन सिद्धान्तेन विष्णौ कारणत्वसत्त्वमात्रा-पादकेनात्रत्यपूर्वपक्षानिरासेऽपि अत्रत्येन तत्रत्यपूर्वपक्षनिराससम्भवात्किं तेनेति चेन्न । तेन कारणत्वसत्त्वप्रसिद्धावेव विष्णोरेवान्यस्यापि वेति विचारावसरात् । भावार्थनयेन स्वर्गकामनयस्येवानेन तस्यावैयर्थ्यात्, दुरागमस्याप्तोक्तत्वेनाप्रामाण्यासम्भवात्प्रामाण्ये वाच्ये वेदप्रामाण्यापेक्षयाऽऽगमप्रामाण्यस्य बलवत्तया पूर्वपक्षे तन्निरासार्थत्वेन च सार्थक्यादिति ॥

### **चन्द्रिकाबिन्दु**

भाष्यानुसारेण गतार्थतां परिहरति ॥ यद्वेति ॥ तत्रेति ॥ उत्तराधिकरणे इत्यर्थः । इतीत्यनन्तरं भाष्यमिति द्रष्टव्यम् । दृष्टान्तीकृतस्येति ॥ यथा दुरागमो जगत्कारणे न प्रमाणम् एवमनुमानमपीत्यभिप्रायेण दृष्टान्तीकृतस्येत्यर्थः । अनुव्याख्यानानुसारेण दृष्टान्तमाह ॥ अथवेति ॥ अतिहेयत्त्वेति ॥ दृष्टफले एव विसंवादप्रदर्शनेन अतिहेयत्त्वबुद्धिरित्यर्थः । आगममात्रेति ॥ दृष्टफलशैवाद्यागममात्रा-प्रामाण्यकारणसाधारणन्यायव्युत्त्पादनं तत्रेत्यर्थः । अन्यत्रेति ॥ दृष्टफलवाक्येष्वित्यर्थः । कारणत्वेऽपीति ॥ अदृष्टार्थप्रतिपादकवाक्येष्विति शेषः । अविशेषादिति भावः । अनुमानागमेति ॥ शास्त्रयोनित्वादिति सूत्रेण नावेदविदित्यादिश्रुत्या च ऋगादिशास्त्रस्यैव जगत्कारणे प्रमाणत्वोक्तया अनुमानदुरागमयोर्जगत्कारणप्रमाणत्वं निराकृतमिति भावः । सूत्रभाष्यादिसर्वानुसारेण पक्षान्तरमाह ॥ यद्वेति ॥

### **पाण्डुरङ्गि**

ननु शास्त्रयोनित्वाधिकरणे स्मृत्यनुमानाभ्यां पूर्वपक्ष इत्युक्तमयुक्तम् । तथा सति ‘‘अनुमानतोऽन्ये न कल्पनीयाः’’ इति भाष्येण, ‘‘अनुमानेन रुद्रादेरपि कारणतासाधनसौलभ्यात्’’ इति टीकया च विरोधः स्यात् । तदनुसारेणात्रानुमानमात्र-निरासकत्वस्यैव प्रतीयमानत्वादित्यस्वरसादाह ॥ यद्वेति ॥ तर्हि दुरागमप्रामाण्य-व्युत्पादनपरमेतदधिकरणस्थमनुव्याख्यानमयुक्तमित्यत आह ॥ यत्त्विति ॥ अनेनैवेति ॥ अनुमानस्य जगत्कारणतायामप्रामाण्ये दृष्टान्तीकृतदुरागमाप्रामाण्योपपादनाभि-प्रायेणैवेत्यर्थः । नन्वेतदयुक्तम् । तथा सत्येतदधिकरणीयभाष्यटीकानुव्याख्यानसुधा-विरोधः । तत्र दुरागमनिरासकत्वस्य स्पष्टं प्रतीयमानत्वात् । अन्यथा तु गौणत्वापत्तेः । किञ्च अनुमानमात्रनिरासे शास्त्रागम्यत्वादित्येव वक्तव्यम् । एकपदास्वारस्यं च टीकायां स्यात् । अपि च शास्त्रपदेनानुमानवद्दुरागमस्यापि निरासप्रतीतेर्नानुमानमात्रनिरासपरं सूत्रमित्यस्वरसादाह ॥ अथवेति ॥ तथा च साधारणासाधारणन्यायभेदव्युत्पादकत्वा-दधिकरणद्वयस्य न पौनरुक्त्यमिति भावः । स्मृत्यधिकरणे आगममात्रसाधारण-न्यायव्युत्पादनं, अत्र पुनरनुमानागमसाधारणन्यायव्युत्पादनमिति प्रमाणद्वारकप्रमेय-भेदेनाधिकरणयोर्भेद उक्तः । इदानीं साक्षात्प्रमेयभेदेनैव भेदमुपपादयितुमाह ॥ यद्वेति ॥

------------------------------------------------------------------------

यद्यप्यागमप्रामाण्यवादिनेहाप्यसम्भवो वक्तुं शक्यस्तथापि ..

## **तात्पर्यचन्द्रिका**

यद्यप्यागमप्रामाण्यवादिनेहाप्यसम्भवो वक्तुं शक्यस्तथापि वक्ष्यमाणे श्रुतेः स्वतःप्रामाण्यविष्णुपरत्वे, समबलतां चोपेत्य कालादिभेदेनाविरुद्धं द्वयोः कर्तृत्वं, श्रुत्यादौ ‘‘स इदं सर्वमसृजत’’ इति विष्ण्वादेः सर्वकारणत्वोक्तिस्तु तत्तत्कालसृज्याभिप्राया सर्वस्रष्टृत्वयोग्यताभिप्राया वा । त्वन्मतेऽप्यागामिनि, ‘असृजत’ इत्यादिनिर्देशायोगात् । श्रुतौ शिवस्यागमे च विष्णोः कारणतानिषेधस्तु, यथोदितहोमादि निन्दाऽनुदितहोमादिस्तुतिपरा तथा विष्ण्वादेः कारणताविधिपर इति प्राप्ते प्रमाणत्वेनाङ्गीकृतश्रुतिपरिगृहीतया ‘‘ऋग्यजुः’’ इत्यादिभाष्योदाहृतया स्मृत्यैव दुरागमाप्रामाण्यमिति सिद्धान्तः । तत्र तु स्वप्रयोजकगुणप्रयुक्तस्य प्रामाण्यस्य मुख्यत्वादप्रामाण्यप्रयोजकदोषाभावप्रयुक्तस्य तु जघन्यत्वादागमविरोधे श्रुतेस्तद्गृहीतस्मृतेश्च न स्वार्थपरत्वं किन्तु विस्पष्टागमानुसारेणास्पष्टश्रुत्यादि नेयमिति प्राप्ते प्रामाण्यस्य स्वतस्त्वेन सिद्धान्तः ।

### **प्रकाशिका**

यद्यपीति ॥ पाशुपताद्यागमानां परमाप्तसर्वज्ञपशुपत्यादिप्रणीतत्वेन प्रमाणत्वात्तत्र रुद्रादेरेव कारणत्वोक्तेर् न विष्णोः कारणत्वमिति वा प्रागुक्तन्यायविवरण-टीकोक्तरीत्या वा पूर्वपक्षयितुं शक्यत इत्यर्थः ॥ वक्ष्यमाणे इति ॥ ‘‘न विलक्षणत्वात्’’ इत्यत्र स्वतः प्रामाण्यं, ‘‘तत्तु समन्वयात्’’ इत्यादौ विष्णुपरत्वं च वक्ष्यमाणमुपे-त्येत्यर्थः । समबलतां पाशुपतादिना । श्रुत्यादौ श्रुत्यागमयोः ॥ तत्तत्कालेति ॥ यथा ‘‘सर्वेभ्यः कामेभ्यो दर्शपूर्णमासौ’’ इत्यत्र सर्वशब्दो योग्यसर्वकामपरस्तथेति भावः । सङ्कोचापत्तेराह ॥ सर्वेति ॥ त्वन्मत इति ॥ असङ्कुचितसर्वस्रष्टृत्ववादिमत इत्यर्थः । लङो भूतार्थत्वादिति भावः ।

यथोदितेत्यादि ॥ द्वितीये ‘‘नामरूपविशेषनिन्दाशक्तिसमाप्तिवचनप्रायश्चित्तान्यार्थ-दर्शनाच्छास्त्रान्तरे कर्मभेदः स्यात्’’ इत्यन्तिमाधिकरणे अनेकशाखास्वाम्नातमग्निहोत्रादिकं भिन्नमभिन्नं वेति विशये नामरूपादिभेदात् ‘‘प्रातः प्रातरनृतं ते वदन्ति पुरोदयाच्च जुह्वति येऽग्निहोत्रम् । दिवा कीर्त्यमदिवा कीर्तयन्तः सूर्यो ज्योतिर्न तदा ज्योतिरेषाम्’’ इति, ‘‘यथाऽतिथये प्रद्रुतायान्नं हरेयुस्तादृक्तद्यदुदिते जुहोति’’ इति च शाखाभेदेनोदितानुदि-तहोमनिन्दाश्रवणाच्च भिन्नमिति प्राप्ते एकस्यां विहितस्य कर्मणः शाखान्तरे पुरुषान्तरं प्रति विधिसम्भवान्निन्दायाश्च ‘‘न हि निन्दाऽनिन्द्यं निन्दितुं प्रवर्तते । अपि तु विधेयं स्तोतुम्’’ इति तत्तच्छाखाविहितकर्मस्तुतिपरत्वेनोपपत्तेर्न कर्मभेद इति सिद्धान्तितं ‘‘एकत्वेऽपि पराणि’’ इति सिद्धान्तसूत्रे । तथा च तत्र यथेतरनिन्दा तत्तद्विधेयस्तुतिपरा तथेहापीत्यर्थः । तथा च पूर्वसूत्रेऽस्येत्यस्य विष्णुसृज्यप्रपञ्चमात्रपरताया वाच्यत्वेन कतिपयपदार्थमात्रकर्तृत्वस्य शिवादावपि सत्त्वाल्लक्षणमतिव्याप्तमिति वा वक्ष्यमाणदिशा सर्वकर्तृत्वेऽसम्भव इति वा पूर्वपक्ष्याशय इति भावः । एतेन ‘‘तर्हि पाशुपतादिशास्त्रेण रुद्रादेः कारणत्वं स्यात्’’ इति टीका, आगमावष्टम्भपूर्वपक्षसुधा चैवमेव वर्णनीयेत्युक्तं भवति । यदत्राह कश्चित् ‘‘सदेव सोम्ये’’त्यादिकारणवाक्यस्थावधारणेन कर्त्रन्तर-व्यवच्छेदात् ‘‘एकमेवाद्वितीयं, द्यावाभूमी जनयन्देव एकः’’ इत्यादावेकत्वोक्त्या नानाकर्तृकत्वस्य जगतो निषेधान्न कालादिभेदेनानेककर्तृत्वपूर्वपक्षो युक्त इति ।

तन्न । तस्य श्रौतविष्णुकारणतामात्रपरत्वेन वा तत्कर्तृकसृष्टिदशायां कर्त्रन्तर-निरासपरत्वेन वोपपत्तेः । अन्यथा निरवकाशस्मृतिप्रामाण्यविरोधादिति ॥ श्रुतीति ॥ श्रुतिसमानार्थकत्वात्तत्परिगृहीतत्वम् । श्रुतौ हि ‘‘न ब्रह्मा न च शङ्करः’’ इति ‘‘नावेद-वित्’’ इत्यादिना शिवादिकारणत्वं तच्छास्त्रप्रामाण्यं च निरस्यत इति भावः । इदं च स्मृतित्वाविशेषात्कथमनया शैवस्मृतेरप्रामाण्यमिति शङ्कापनोदाय प्राबल्यार्थम् । ननु वेदस्य तुल्यबलतां मन्वानः कथं तदनुगृहीतस्मृतेः प्राबल्यमुपेयादिति चेदनेकत्वप्रयुक्त-प्राबल्ये तात्पर्यात् । यद्वा अस्याः स्मृतेरप्रामाण्यशङ्कापनोदाय ‘‘इतिहासपुराणः पञ्चमो वेदानां वेदः,’’ इति पञ्चमवेदत्वेन श्रुतिपरिगृहीतत्वमुक्तम् । तथा च तुल्यबलत्वेऽपि तदुक्तार्थस्य ग्राह्यत्वात्तत्र च दुरागमाप्रामाण्यस्योक्तत्वान्न तेन रुद्रादेः कारणत्वमिति भावः ।

ननु न हि निन्देति न्यायात्प्रागुक्तदिशाऽस्यापि वचनस्य ऋगादिप्रामाण्यविधिपरत्वं न त्वागमाप्रामाण्यपरत्वमिति चेन्न । कल्पकाभावात् । उदितहोमादौ तु द्वयोरपि विहितत्वेनैकस्यापि बाधायोगात्तथाकल्पनम् । न चागमप्रामाण्यमेव कल्पकं, तस्य ‘‘हेतु-दर्शनात्’’ इति जैमिनिसूत्रोक्तन्यायेन विप्रलम्भमूलत्वेनाप्युपपत्तेः । न चैतद्वचनवदागमः श्रुत्यनुगृहीतः । प्रत्युत तद्विरुद्धः । एतदप्याह ॥ श्रुतिपरिगृहीतयेति ॥ एवमागमा-प्रामाण्येन सिद्धान्ते कथं तत्र तेन पूर्वपक्ष इत्यत आह ॥ तत्र त्विति ॥ अत्रोक्त-मागमाप्रामाण्यमयुक्तम् । आप्तोक्तत्वादिति तत्प्रामाण्यमुपेत्य तत्प्रामाण्यस्य बलवत्त्वेन पूर्वपक्ष इत्यर्थः ॥ दोषाभावेति ॥ श्रुत्यादेः प्रामाण्यस्येति योज्यम् । स्मृतेः ‘‘ऋग्यजुः’’ इत्यादिस्मृतेः । यद्वा पञ्चरात्रादिस्मृतेश्चेत्यर्थः । तथा चागमानुसारेण श्रुत्यादेर्नयने रुद्रादेरेव कारणत्वं प्राप्तं न विष्णोरित्यसम्भवो लक्षणस्येति पूर्वपक्ष्याशय इति भावः ।

### **चन्द्रिकाबिन्दु**

आगमप्रामाण्यवादिना वा शैवागमप्रामाण्यवादिना वा अस्मिन्नधि-करणेऽसम्भवो वक्तुं शक्य इति भावः । एतदधिकरणपूर्वपक्षसिद्धान्तनिष्कर्षौ कथयति । तथापीत्यादिना ॥ वक्ष्यमाण इति । उत्तराधिकरणे वक्ष्यमाणे ये स्वतःप्रामाण्य-विष्णुपरत्वे त इत्यर्थः । तत्तत्काल इति ॥ विष्णुर्यदा यदा सृष्टिं करोति तत्तत्काल इत्यर्थः । ननु असृजतेत्यनेन सृष्टिं कृतवानित्येव प्रतीयते न तु स्रष्ट्रत्वयोग्यतेत्यत आह ॥ त्वन्मतेऽपीति ॥ आगामिपदार्थविवक्षया असृजतेत्यस्य स्रष्ट्रत्वयोग्यत्वं त्वयापि वक्तव्य-मिति भावः । प्राप्त इति ॥ पूर्वपक्ष इति शेषः ॥ प्रमाणत्वेनाङ्गीकृतेति ॥ पूर्वपक्षिणै-वेति शेषः । उत्तराधिकरणनिष्कर्षमाह ॥ तत्र त्विति ॥ स्वप्रयोजकेति ॥ प्रामाण्यप्रयोजकेत्यर्थः । इदं च प्रामाण्यं सर्वज्ञरुद्रादिप्रणीतागम एवेति भावः । तद्गृहीतेति ॥ श्रुतिगृहीतऋग्यजुस्सामेत्यादिस्मृतेरित्यर्थः ।

### **पाण्डुरङ्गि**

ननु समुच्चयेन लक्षणस्यातिव्याप्त्या पूर्वपक्षकरणमयुक्तम् । पूर्वपक्षिणा शैवाद्यागमप्रामाण्याङ्गीकारेण तत्र विष्णोः कारणत्वनिषेधेनासम्भवस्यैव वक्तुं शक्यत्वा-दित्यभिप्रायेण शङ्कते ॥ यद्यपीति ॥ ‘‘वक्ष्यमाणे श्रुतेः स्वतः प्रामाण्यविष्णुपरत्वे’’ इति द्वितीयाद्विवचनम् । वक्ष्यमाणं यत् श्रुतेः स्वतः प्रामाण्यं तच्चाभ्युपेत्येति सम्बन्धः । तथा च पूर्वपक्षिणा श्रुतिप्रामाण्याङ्गीकाराद्देशकालव्यवस्थयाऽविरोधसम्भवाच्चातिव्याप्त्या पूर्वपक्षो युक्त इति भावः । ननु द्वयोः कर्तृत्वे विष्णोः सर्वकारणत्वप्रतिपादकश्रुतिविरोध इत्यत आह ॥ श्रुत्यादाविति ॥ नन्वेवं सर्वशब्दस्य सङ्कोचः स्यादित्यत आह ॥ सर्वेति ॥ न केवलं मयैव सर्वशब्दगतिर्वक्तव्या किन्तु त्वयापि । अन्यथाऽऽगामिसर्जनस्याकृतत्वात् ‘असृजत’ इति भूतनिर्देशो न स्यादित्याह ॥ त्वन्मतेऽपीति ॥

ननु रुद्रस्य कर्तृत्वे तन्निषेधकश्रुतिविरोधः । विष्णोः कर्तृत्वे च तन्निषेधकशैवा-द्यागमविरोध इत्यत आह ॥ श्रुतावित्यादि ॥ अत्र श्रुतौ शिवस्यागमे च विष्णोः कारणत्वनिषेधस्तु विष्ण्वादेः कारणताविधिपर इति सम्बन्धः । तत्र विष्ण्वादेरित्यत्रादि-पदेन रुद्रादेःपरिग्रहः । तथा च श्रुतौ शिवस्य कारणतानिषेधो विष्णोः कारणताविधिपर आगमे विष्णोः कारणतानिषेधस्तु रुद्रस्य कारणताविधिपर इति योजना । नन्वन्य-निषेधस्यान्यविधिपरत्वमदृष्टं कथं कल्पनीयमित्यत आह ॥ यथेति ॥ अत्र प्रथमादि-शब्देनानुदितहोमनिन्दापरिग्रहः । द्वितीयेनोदितहोमादिस्तुतिसङ्ग्रहः । ततश्च यथोदित-होमनिन्दाया अनुदितहोमस्तुतौ तात्पर्यमनुदितहोमनिन्दाया उदितहोमस्तुतौ तात्पर्यं तथेत्यर्थः ॥ स्वप्रयोजकेत्यादि ॥ स्वं प्रामाण्यं तत्प्रयोजकीभूतो यो गुणस् तत्प्रयुक्तस्येत्यर्थः । अप्रामाण्यं प्रति प्रयोजकीभूतो यो दोषस् तस्य यो अभावस् तत्प्रयुक्तं यत्प्रामाण्यं तस्यामुख्यत्वात् । श्रुतिप्रामाण्यस्य स्वविरोध्यप्रामाण्यप्रयोजकदोषाभावप्रयुक्त-त्वादमुख्यत्वमिति यावत् । अत्राद्यः पक्षः सूत्रानुसारेण, ‘‘शैवाद्यागमसम्प्राप्त’’ इत्यनुव्याख्यानानुसारेण एतत्सूत्रसिद्धान्तभाष्यतट्टीकानुसारेण च । द्वितीयस्तु भाष्य-मात्रानुसारेण । तृतीयः ‘‘इतरेषां चानुपलब्धेः, शैवाद्यागमसम्प्राप्ते’’ति सूत्रानु-व्याख्यानतट्टीकानुसारेण । तत्र प्रथमपक्षे गतार्थतापरिहारो मूल एव स्पष्टः । द्वितीयादौ तु

तन्न्यायेनैवाभ्यधिकाशङ्कायाः प्रवृत्तेरगतार्थत्वं द्रष्टव्यम् । चतुर्थस्तु टीकानुसारेणेति द्रष्टव्यम् ।

[Load More](javaऽcriptःvoid(0))
