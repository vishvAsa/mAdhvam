+++
title = "०२ पूर्वपक्षः"
upstream_url = "https://dvaitavedanta.in/category-details/11566/4779/sharav/tatapa/parath/parath/janama/parava"
+++
## अत्र ‘‘तद्विजिज्ञासस्व तद् ब्रह्म’’

**पूर्वपक्षः**

## **तात्पर्यचन्द्रिका**

अत्र ‘‘तद्विजिज्ञासस्व तद् ब्रह्म’’ इति वाक्यस्थं ब्रह्म किं जीव उत विष्णुरिति चिन्ता । तदर्थं ब्रह्मशब्दस्य रूढ्यर्थजीवत्यागेन यौगिकार्थविष्णुग्रहणे हेतुर्नास्त्युता-स्तीति । तदर्थं विध्युद्देशस्थब्रह्मशब्दस्वारस्याय ‘‘यतो वा’’ इत्यादि पूर्ववाक्यं किं जीवे कथञ्चिन्नेतुं शक्यमुताशक्यमिति । पूर्वपक्षस्तु जीव एवेदं ब्रह्म । ‘‘बृह जाति-जीव’’ इत्यभिधानाद् ब्रह्मशब्दस्य तत्र रूढेः । विष्णौ तु यौगिकत्वात् । रूढेश्चावयवार्थनिरपेक्षायास्तत्सापेक्षायोगाद् बलीयस्त्वस्य रथकारादिशब्देषु स्थितत्वात् । प्रोक्षण्यादिशब्देषु तु क्लृप्तो योगः । अक्लृप्ता रूढिः । न च जीवेऽपि योगाङ्गीकाराद्रूढिरक्लृप्तेति वाच्यम् । यौगिकार्थस्य गुणपूर्तेर्जीवेऽसम्भवात् । सम्भवे वा जिज्ञास्यत्वेनाभिमतस्य जीवाद्भेदासिद्धेः । गुणपूर्तितोऽन्यस्य यौगिकार्थत्वे तु जिज्ञास्यस्यापि गुणपूर्त्यसिद्धिः ।

### **प्रकाशिका**

इति वाक्यस्थमिति ॥ सुधायां क्वचिदपि विष्णुपरत्वानङ्गीकारेण पूर्वपक्षप्रवृत्तावपीह टीकायां तदेवेत्यादिवाक्यान्तरस्थब्रह्मशब्दस्य विष्णुपरत्वमुपेत्यै-तद्वाक्यस्थस्य विष्णुपरत्वाक्षेप इति द्योतयितुम् ‘इति वाक्यस्थं ब्रह्म विषयः’ इत्युक्तम् । किं जीव इति ॥ जात्यादेरिहायोग्यतापराहतत्वादिति भावः । यदि जीवे नेतुं शक्यं तदा यौगिकार्थविष्णुग्रहणे हेतोरभावाद्रूढार्थो जीव एवेति पूर्वपक्षे फलफलिभावः । यदि तु जीवे नेतुमशक्यं तदा रूढ्यर्थत्यागेन यौगिकार्थग्रहणे हेतुरस्तीति विष्णुरेवेति सिद्धान्ते फलफलिभावः स्पष्ट इति भावः । एतेन विषयसंशयटीकापि विवृता ।

पूर्वपक्षटीकां व्यनक्ति ॥ जीव एवेति ॥ ‘‘बृह जातिजीवकमलासनशब्दराशिषु’’ इत्यभिधानादित्यर्थः । धातोः क्रियार्थकत्वेऽपि ‘गडि वदनैकदेशे’’ इत्यादिवत्क्रियोप-लक्षणत्वेन बृहतेर्जात्याद्यर्थत्वं युक्तमिति ध्येयम् । तत्र योगेनैव प्रवृत्तेरित्येतद्व्याचष्टे ॥ विष्णौ त्विति ॥ रूढियोगयोश्चेति वाक्यं हेतुदृष्टान्तोक्त्या व्यनक्ति ॥ रूढेश्चेति ॥ वाक्यात्पदश्रुतेरिवेति भावः । षष्ठे ‘‘वचनाद्रथकारस्याधानम्’’ इत्याद्यपादीयोपान्त्याधि-करणे ‘‘वर्षासु रथकारोऽग्नीनादधीत’’ इत्यत्र ब्राह्मणादीनामेव रथकरणे निमित्ते वर्षाकालविधिरुत रथकारसंज्ञस्यावान्तरवर्णस्याधानांतरविधिरिति संशये त्रैवर्णिकानां वैदुष्यस्य स्वतो लाभात्कालमात्रविधौ च लाघवात्तेषामेव कालविधिर्नाविदुषोऽवान्तर-वर्णस्य विशिष्टाधानविधिरिति प्राप्ते अवयवार्थपर्यालोचनसापेक्षयौगिकप्रसिद्ध्यपेक्षया तन्निरपेक्षतया समुदायप्रसिद्धेर्बलीयस्त्वाद्वचनबलादविदुषोऽप्यधिकारप्रतीतेरविघाता-दवान्तरवर्णस्यायमाधा नान्तरविधिरिति सिद्धान्तितम् । अत्र रूढिबलीयस्त्वस्य व्युत्पादि-तत्वाद् ब्रह्मपदेऽपि सैव ग्राह्येत्यर्थः ।

नन्वेवमाद्ये चतुर्थपादे ‘‘प्रोक्षणीष्वर्थसंयोगात्’’ इत्यष्टमेऽधिकरणे रूढितोऽपि योगस्य बलवत्त्वोक्तिरयुक्तेत्यत आह ॥ प्रोक्षण्यादीति ॥ ‘‘प्रोक्षणीरासादय’’ इत्यादौ प्रोक्षणीशब्दः संस्कारनिमित्तकः किं वा जातिनिमित्तक उत यौगिक इति संशये संस्कृतास्वप्सु शास्त्रज्ञानां प्रयोगात्संस्कारनिमित्तत्वं प्राप्तमपोद्य बर्हिराज्यादिशब्दवद-संस्कृतास्वपि क्वचित्प्रयोगाज्जात्यव्यभिचाराज्जातिनिमित्तता प्राप्ता । न च यौगिकत्वं युक्तम् । समुदायप्रतीतेर्बलीयस्त्वादिति प्राप्ते लब्धात्मिकाया एव रूढेर्योगाद् बलीयस्त्वम् । अश्वकर्णादिशब्देषु वृक्षादाववयवार्थासम्भव एव तस्या आत्मलाभः । अवयवार्थसत्त्वे तु तन्मात्रेणोपपत्तावदृष्टसमुदायशक्तिकल्पनायोगात् । प्रकृते चाप्सु प्रकृष्टो क्षणहेतुत्वरूपा-वयवार्थसत्त्वेन रूढ्यनुन्मेषाद्यौगिकः प्रोक्षणीशब्द इति सिद्धान्तितम् । अत्राक्लृप्तरूढितः क्लृप्तयोगस्य बलवत्त्वोक्तावपि प्रकृते नैवमिति भावः । उक्तं च–

‘‘रूढिर्लब्धात्मिका योगं बाधते न त्वलब्धिका ।

 तत्रैव चात्मलाभोऽस्या यत्र नावयवार्थता ।’’ इति ।

‘‘जीवे रूढत्वात्’’ इति टीकोक्तं हेतुं साधयति ॥ न चेति ॥ बृह जातीत्यभिधानं तु योगेनाप्युपपन्नम् । एवं च विष्णौ क्लृप्तयोगेनाक्लृप्तरूढिर्बाधिष्यत इति भावः । जीवेऽङ्गीक्रियमाणो योगार्थः किं गुणपूर्तिरुतान्य इति विकल्पौ हृदि कृत्वाऽऽद्य आह ॥ यौगिकार्थस्येति ॥ तस्याल्पगुणत्वेनैव सिद्धेरिति भावः । अन्त्य आह ॥ गुणपूर्तित इति ॥ देशाद्यपरिच्छेदरूपस्येत्यर्थः । अतो जीवे रूढिः क्लृप्तेति प्रोक्षणीशब्दवैषम्यमिति भावः ।

### **चन्द्रिकाबिन्दु**

तच्छ्रुत्युक्तं ब्रह्म अत्र विषयमिति विषयटीकां व्याख्याति । अत्र तद्विजिज्ञासस्वेति ॥ विध्युद्देशस्थेति ॥ इदं च विशेषणं विधौ स्वारसिकार्थ एव अवश्यवक्तव्यत्वकथनाय । अभिधानादिति ॥ धातोरित्यर्थः । धातुत्वं चोपनिषद्भाष्या-दावुक्तम् । ‘‘अनेन बृह जातिजीवेति ब्रह्मशब्दस्य’’ इत्यादिटीकाया बृहजातिजीवे-त्यादिना किं प्रमाणमुक्तं भवतीति शङ्का निरस्ता भवति । धातुपाठस्य प्रमाणत्वाद् यद्यप्यत्र बृहधातोर् जातिजीवाद्यक्रियावाचित्वाद् धातुत्वं नोपपद्यते । क्रियावाचिन एव धातुत्वात् । तथापि जीवादिव्यापारविशेष एव धातुशक्तिः । स च जीवाद्यभिन्न इति जीवादिष्वेव पर्यवसानमिति भावः । तथापि तस्य तत्र योगेनैवेत्यत्र एवकारस्वारस्यमुत्तरत्र दर्शयिष्यति । इदानीं योगेनैवेत्येतद्योगार्थमाह । विष्णौ तु यौगिकत्वादिति ॥ रूढि-योगयोः रूढेर्बलवत्त्वादित्यत्र टीकायां योगापेक्षया प्राबल्यमुक्तं रूढेः । तत्र हेतुं कथयति । रूढेश्चेति ॥ रूढेरेवेत्येवकारेण रूढेर्बलवत्त्वम् अन्यत्र दृष्टमिति सूचितम् । तद्बलं दर्शयति । रथकारादीति ॥

ननु ‘प्रोक्षणीष्वर्थसंयोगादि’त्यधिकरणे प्रोक्षणीशब्दस्य रूढार्थपरित्यागेन यौगिकार्थ-परत्वकल्पनमनुपपन्नमित्याशङ्क्य तत्र प्रकर्षेण उक्ष्यन्ते सिच्यन्ते इति उदके योगस्य क्लृप्तत्वान् न तत्र रूढेः कल्प्यत्वम् । तत्र ब्रह्मशब्दस्य तु न जीवे योगः कल्प्यः किन्तु रूढिरेव क्लृप्ता । तथा च क्लृप्ते प्रोक्षणीशब्दे योगः कल्प्य इति स एवाश्रित इति न प्रकृतानुपपत्तिरित्यभिप्रेत्याह । प्रोक्षण्यादिशब्देष्वित्यादिना ॥ जिज्ञास्यस्यापीति ॥ गुणपूर्तितोन्यस्य यौगिकस्य ब्रह्मशब्दार्थत्वाङ्गीकारे जिज्ञास्ये ब्रह्मणि जीवभेदकगुणपूर्तिर्न सिध्द्येत् । एवं च जीवभेदसिद्धिरपि न सिध्द्येदिति भावः । योगेनैव वृत्तेरित्यत्रैवकारेण रूढियोगरूढिनिरासः सूचितः ।

### **पाण्डुरङ्गि**

‘‘किं विष्णुरुत जीव’’ इति सन्देहटीकायां पूर्वनिर्दिष्टत्वाद्विष्णुरिति पूर्वपक्ष इति मन्दाशङ्कां निरस्यति ॥ किं जीव इति ॥ टीकाकृता त्वभ्यर्हितत्वात् प्रथमं विष्णुरिति कोटिर्निर्दिष्टेति द्रष्टव्यम् । इत्यभिधानादिति ॥ अनेन ‘‘बृह जातिजीव-कमलासन’’ इति ब्रह्मशब्दस्य जीवे रूढत्वादिति टीकायामभिधानादिति शेषः पूरणीय इत्युक्तं भवति । विष्णौ यौगिकत्वेऽपि प्रकृते ब्रह्मशब्देन विष्णुरेव ग्राह्यः किं न स्यादित्याशङ्कानिरासाय प्रवृत्ता ‘‘रूढियोगयोश्च रूढेरेव बलवत्त्वात्’’ इति टीका । तत्र रूढेर्योगापेक्षया प्राबल्ये किं निमित्तं कश्चात्र दृष्टान्त इति शङ्कापरिहाराय निमित्तं दृष्टान्तं च दर्शयन्नेव ‘‘रूढियोगयोश्च’’ इत्यादिटीकां व्याचष्टे ॥ रूढेश्चेति ॥ ‘‘अवयवार्थ-निरपेक्षायाः’’ इति तत्र निमित्तकथनम् । ‘‘रथकारादिषु’’ इति दृष्टान्तप्रदर्शनम् । नन्वेवं रूढेरेव योगापेक्षया प्राबल्ये प्रोक्षण्यादिशब्दस्यापि रूढार्थत्वापत्त्या तस्य यौगिकार्थत्व-प्रतिपादकाधिकरणविरोध इत्यत आह ॥ प्रोक्षण्यादीति ॥ क्लृप्ताक्लृप्तयोः क्लृप्ते कार्य-सम्प्रत्यय इति न्यायादिति भावः । योगेनैवेत्येवकारस्य तत्रैव योगेनेति भिन्नक्रममङ्गीकृत्य जीवे योगो निराकृतष् टीकाकृतेति तन्निवर्त्याशङ्कामाह ॥ न चेति ॥ यौगिकार्थः किं गुणपूर्तिर्वाऽन्यो वा । आद्ये स किं जीवे न सम्भवत्युत सम्भवतीति । नाद्य इत्याह ॥ यौगिकार्थस्येति ॥ न द्वितीय इत्याह ॥ सम्भवे वेति ॥ नद्वितीय इत्याह ॥ गुणपूर्तितोऽन्यस्येति ॥

------------------------------------------------------------------------

न च जिज्ञास्येऽपि रूढिः

## **तात्पर्यचन्द्रिका**

न च जिज्ञास्येऽपि रूढिः । तथात्वे गुणपूर्त्यसिद्धेः । न च योगरूढिः । ‘‘बृहन्तो ह्यस्मिन्गुणा’’ इति श्रुत्यनुसारिक्लृप्तावयवशक्त्यैवोपपत्तौ समुदायशक्तौ मानाभावात् । ‘‘तदेव ब्रह्म परमं कवीनाम्’’ इत्यादेः केवलयोगेनाप्युपपत्तेः । न च पङ्कजादाविव योगोऽतिप्रसक्तः । येन योगरूढिः । अन्यत्र गुणपूर्तेरनङ्गीकारात् । अत एव टीकायां ‘‘योगेनैव’’ इत्येवकारः । तथा च ‘‘तदेव ब्रह्म परमम्’’ इत्यादौ रूढिबाधकसमुद्रशायित्वादिलिङ्गाद्विष्णुपरत्वेऽपि तद्विजिज्ञासस्वेत्यत्र न तत्परता । अत एव टीकायां ‘‘यद्यपि ब्रह्मशब्दो विष्णौ प्रवर्तते’’ इत्युक्तम् ।

### **प्रकाशिका**

‘‘यद्यपि ब्रह्मशब्दो विष्णौ वर्तते तथापि तत्र तस्य योगेनैव प्रवृत्तेः’’ इति टीकागतैवकारस्य व्यावर्त्यशङ्कापूर्वं तात्पर्यमाह ॥ न च जिज्ञास्य इति ॥ विष्णा-वित्यर्थः ॥ असिद्धेरिति ॥ तथा च जीवाद्भेदो न सिद्ध्येत् । बृहन्तो हीति श्रुति-विरोधाच्चेति भावः ॥ न चेति ॥ योगयुक्तरूढिरित्यर्थः । तथा च गुणपूर्तिलाभः केवलरूढ्यपेक्षया प्राबल्यं चेति भावः । रूढिवद्योगस्याप्रामाणिकत्वे कल्प्यत्वाविशेषा-द्रूढिरेव कल्प्येतेत्यत उक्तं श्रुत्यनुसारिक्लृप्तेति । उक्तं च मीमांसकैः ।

‘‘भवेतां यदि वृक्षस्य वाजिकर्णौ कथञ्चन ।

अक्लृप्तां समुदायस्य कः शक्तिं जातु कल्पयेत्’’ इति ।

ननु तदेवेति श्रुतौ ‘‘कवीनां मते तदेव परं ब्रह्म’’ इत्याहुरिति रूढिरुक्तेत्यत आह ॥ तदेवेति ॥ तर्हि पङ्कजादौ योगरूढिर्न स्यादित्यत आह ॥ न चेति ॥ तत्र पङ्कजनिकर्तृत्वस्य भेकादावपि सत्त्वेनैकान्ततस्तेन पद्मप्रतीत्ययोगाद्रूढिरङ्गीकृता । न चैवं प्रकृते योगोऽतिप्रसक्तः । येन रूढिरपि स्यादित्यर्थः । एवं टीकोक्तो विष्णौ यौगिकत्व-हेतुः समर्थितो भवति । यद्यपीत्यादिवाक्यं व्यनक्ति । तथा चेति ॥ न तत्परतेति ॥ वक्ष्यमाणदिशा बाधकाभावादिति भावः । ननु सुधायां क्वापि ब्रह्मशब्दो विष्णुपरो नेत्युक्तेः कथमेवमित्यत आह ॥ अत एवेति ॥ तथा प्रवृत्तावप्यत्र टीकायां क्वचिद्विष्णु-परत्वमुपेत्यैव प्रवृत्तेर्न दोष इति भावः । एतेन क्वचिद् ब्रह्मशब्दस्य योगेनापि विष्णुपरत्वे शाखान्तराधिकरणन्यायेन प्रत्यभिज्ञानात्तद् ब्रह्मेत्यत्रापि विष्णुपरत्वं स्यादिति निरस्तम् । ‘‘यमन्तस्ममुद्रे’’ इति पूर्ववाक्योक्तसमुद्रशायित्वरूपलिङ्गस्येवेह बाधकस्याभावादिति भावः । अत्र यद्यपि ‘‘न च जीवेऽपी’’त्यादिग्रन्थस्य ‘‘ब्रह्मशब्दस्य तत्र रूढेः’’ इत्युक्तहेत्वसिद्धिपरिहारार्थत्वात्तदानन्तर्यं, तथा ‘‘न च जिज्ञास्येऽपी’’त्यादेश्च‘‘विष्णौ यौगिकत्वात्’’ इत्युक्तहेत्वसिद्धिनिरासार्थत्वात्तदानन्तर्यं, तथा ‘‘रूढेश्चे’’त्यस्यैतदानन्तर्यं चोचितम् । हेत्वोः सिद्ध्यनन्तरमेव प्राबल्यादिजिज्ञासोदयात् । तथापि प्रोक्षण्यादि-शब्दवैषम्यकथनाय ‘‘न च जीवेऽपि’’ इत्यस्य यथान्यासे युक्ते तत्सम्बद्धत्वात् ‘‘न च जिज्ञास्येपीत्यस्यापि पश्चाद्भाव इति न दोषः ।

### **चन्द्रिकाबिन्दु**

तं निरासप्रकारं दर्शयति । न च जिज्ञास्येऽपीत्यादिना ॥ ‘तदेव ब्रह्म परमं कवीनाम्’ इत्यनेन ब्रह्मणि ब्रह्मशब्दस्य रूढिरेव गम्यते । आहुरित्युक्तत्वा-दित्यत आह । तदेव ब्रह्मेति ॥ आहुरित्यस्य योगेन श्रुतिरित्यर्थः । अवयवार्थाति-प्रसक्तावेव रूढ्यङ्गीकारः । न चात्र गुणपूर्तिलक्षणोऽवयवार्थोऽन्यत्र प्रसक्तः । येन रूढ्यङ्गीकार इत्याह । न चेति ॥ ननु ‘‘तदेव ब्रह्म परमं कवीनाम्’’ इत्यत्र समुद्रशायित्वबाधकवशाद् यथा ब्रह्मशब्दस्य विष्णुपरत्वं तथा तद्विजिज्ञासस्व तद्ब्रह्मे-त्यत्रापि ब्रह्मशब्दस्य विष्णुपरत्वमुक्तः । अत्रापि जिज्ञास्यत्वलक्षणबाधकसद्भावा-दित्याशङ्क्योक्तम् । टीकायामिति ॥

### **पाण्डुरङ्गि**

यथास्थितमेवकारसम्बन्धमभिप्रेत्य तन्निवर्त्याशङ्कामाह ॥ न चेति ॥ योगेनेत्यस्य केवलयोगेनेत्यर्थमभिप्रेत्य तन्निवर्त्यमाह ॥ न चेति ॥ किञ्च योगमात्रेऽति-प्रसक्त एव रूढ्यङ्गीकारस्य पङ्कजादिशब्दे दृष्टत्वात्प्रकृते च योगमात्रस्यानतिप्रसक्ततया रूढ्यङ्गीकारो न युक्त इत्याह ॥ न चेति ॥

------------------------------------------------------------------------

नन्वत्रापि जिज्ञास्यत्वमेव बाधकम्

## **तात्पर्यचन्द्रिका**

नन्वत्रापि जिज्ञास्यत्वमेव बाधकम् । न चास्यासन्दिग्धजीवपरतया जिज्ञास्यत्वमेवासिद्धमिति वाच्यम् । अन्योन्याश्रयात् । न च जीवस्यापि देहा-दन्यतया सन्दिग्धत्वेन जिज्ञास्यत्वं टीकायां पूर्वपक्षे जीवस्याजिज्ञास्यत्वोक्तिस्तु ब्रह्मवदतिगहनत्वं नेत्यभिप्रेत्य । अत एव सुधायां पूर्वपक्षे ‘‘देहादितो विविक्ततया न प्रसिद्ध’’ इति जिज्ञासाप्रयोजकमप्रसिद्धत्वमुक्तम् । ततश्च जिज्ञास्यत्वस्य जीवेपि सम्भवान्न तज्जीवपरत्वे बाधकमिति वाच्यम् । कथञ्चिज्जिज्ञासासम्भवेन तदाक्षेपेण पूर्वपक्षानुदयादिति चेन्न । विशिष्टाधिकारिकमोक्षफलकजीवान्यधर्मिकपूर्णगुणत्व-प्रकारकपूर्वसूत्रोक्तजिज्ञासाक्षेपेणैव टीकाद्वयेपि पूर्वपक्षप्रवृत्तेः ।

### **प्रकाशिका**

बाधकाभावान्नात्र ब्रह्मपरतेत्ययुक्तमिति शङ्कते ॥ नन्वत्रापीत्यादिना पूर्वपक्षादित्यन्तेन ॥ ‘‘तद्विजिज्ञासस्व’’ इत्यादिश्रुतावपीत्यर्थः । ‘‘तस्य च स्वप्रकाश-त्वेनासन्दिग्धत्वादजिज्ञास्यता’’ इति टीकां हृदि कृत्वा शङ्कते ॥ न चास्येति ॥ तद्विजिज्ञासस्वेति वाक्यस्येत्यर्थः ॥ जिज्ञास्यत्वमिति ॥ ब्रह्मशब्दार्थस्येति शेषः । तथा च नेदं बाधकमिति शङ्काभिप्रायः ॥ अन्योन्याश्रयादिति ॥ सिद्धे जीवपरत्वे जिज्ञास्यत्वा- सिद्धिर् जिज्ञास्यत्वासिद्धौ बाधकाभावेन रूढ्या जीवपरत्वसिद्धिरित्यन्योन्याश्रया-दित्यर्थः । एतेन टीकायामस्यासन्दिग्धजीवपरत्वमुपेत्याजिज्ञास्यत्वोक्तिरयुक्ता । प्रत्युत तद्विजिज्ञासस्वेत्युक्तजिज्ञास्यत्वेन जीवपरत्वस्य त्याग एव युक्तः । जीवस्य सन्दिग्धत्व-वर्णनं वा कार्यमिति शङ्कितुर्हृदयमिति ध्येयम् । सुधानुरोधेन टीकाशयं वर्णय-न्संदिग्धत्वोपवर्णनेन जिज्ञास्यत्वसम्भवमाशङ्कते ॥ न चेति ॥ इति वाच्यमित्यन्वयः ॥ कथञ्चिदिति ॥ देहादिविविक्तत्वेनेत्यर्थः । तथा च रूढ्या जीवपरत्वं वदता पूर्ववादिना तादृशपूर्वपक्षोदयार्थं तस्य जिज्ञासानर्हत्वाय टीकोक्तदिशाऽसन्दिग्धत्वमवश्यं वाच्यमिति श्रुतजिज्ञास्यत्वं रूढित्यागे बाधकं स्यादेव । सुधारीत्या टीकास्थाजिज्ञास्यत्वोक्ते-रर्थान्तरवर्णनमसमञ्जसमिति भावः ।

एवं बाधकशङ्काव्याजेन टीकयोर्विरोधोऽप्युद्घाटितः । सुधायामिव टीकायामपि जीवस्योक्तविधया सन्दिग्धत्वेन जिज्ञास्यत्वसम्भवेऽपि सिद्धान्त्यभिमतविशिष्टजिज्ञासाया एवाक्षेप्यत्वेन जिज्ञासाक्षेपेण पूर्वपक्षोदयो न विरुद्धष् टीकाद्वयाविरोधश्चेति भावेन जिज्ञास्यत्वस्य बाधकत्वं परिहरति ॥ विशिष्टेति ॥ ‘‘भक्तिमान्परमे विष्णौ’’ इत्युक्त-विशेषणविशिष्टेत्यर्थः । अथादिशब्दोक्तान्येतानि जिज्ञासाविशेषणानि । प्रागुक्तानाक्षेपाद-फलेयं चिन्तेत्यत उक्तं पूर्वसूत्रोक्तेति ॥ तथा च टीकाद्वयेऽपि जीवस्य जिज्ञास्यत्वाङ्गी-कारेण ‘‘तद्विजिज्ञासस्व’’ इत्यस्य जीवपरत्वे जिज्ञास्यत्वं न बाधकम् । टीकायाम-जिज्ञास्यत्वोक्तिस्तु प्रागुक्ताभिप्राया । टीकयोरविरोधश्चेति ध्येयम् ।

### **चन्द्रिकाबिन्दु**

न चात्र तादृशं बाधकमस्तीति तादृशसमुद्रशायित्ववदपरिहार्यं बाधकं नास्ति किन्तु तद्बाधकं परिहर्तुं शक्यते इति सूचितम् । तत्परिहारप्रकारं दर्शयितुं बाधकमाशङ्कते । नन्विति ॥ अन्योन्याश्रयादिति ॥ सन्दिग्धजीवपरत्वसिद्धौ जिज्ञास्यत्वासिद्धिः, जिज्ञास्यत्वासिद्धौ सन्दिग्धजीवपरत्वसिद्धिरित्यन्योन्याश्रय इत्यर्थः । अतिगहनत्वं नेति ॥ न तु सर्वथा जीवस्य जिज्ञास्यत्वाभावमभिप्रेत्येति भावः । देहादन्यतया सन्दिग्धत्वेन जीवस्य जिज्ञास्यत्वे ज्ञापकमाह । अत एवेति ॥ कथञ्चि-दिति ॥ यदि त्वया पूर्वपक्षिणा कथञ्चिज् जीवे जिज्ञास्यत्वमानीयते तर्हि जिज्ञासाक्षेपस् त्वया न कर्तव्यः स्यात् । क्रियते च जिज्ञासाक्षेपस्त्वया । तथा च जीवे त्वया जिज्ञास्यत्वमेव नाङ्गीकर्तव्यम् । एवं जिज्ञास्यत्वं जीवे बाधकमेवेति भावः । पूर्वपक्षी जीवस्य केन रूपेण जिज्ञास्यत्वमङ्गीकृत्यैव स्वकृतजिज्ञासाक्षेपमुपपादयति । विशिष्टाधि-कारिकेति ॥ केन रूपेण जिज्ञास्यत्वाङ्गीकारान्न जिज्ञास्यत्वं जीवपक्षे बाधकम् । आक्षेपस्तु विशिष्टजिज्ञासाविषय इति भावः ।

### **पाण्डुरङ्गि**

‘‘न चात्र तादृशं बाधकमस्ति’’ इत्यनेन पूर्वपक्षे बाधकं नास्तीत्युक्तं टीकायाम् । तदयुक्तम् । बाधकाभावस्यासिद्धत्वादित्यतस्तद्भवत्किं जिज्ञास्यत्वं वा कारणत्वं वेति विकल्पं मनसि निधाय क्रमेण दूषयति ॥ नन्वित्यादिना ॥ न चास्येति ॥ तथा चेदं वाक्यं ब्रह्मशब्दार्थस्य न जिज्ञास्यत्वप्रतिपादकम् । असन्दिग्ध-जीवपरत्वादित्यर्थः ॥ अन्योन्याश्रयादिति ॥ अस्य वाक्यस्यासन्दिग्धजीवपरत्वे सिद्धे जिज्ञास्यत्वपरत्वासिद्धिर्जिज्ञास्यत्वपरत्वासिद्धौ चासन्दिग्धपरत्वसिद्धिरित्यन्योन्याश्रय इत्यर्थः ॥ अत एवेति ॥ देहान्यतया सन्दिग्धत्वादेवेत्यर्थः ॥ कथञ्चिदिति ॥ तथा चात्र जिज्ञासाक्षेपेण पूर्वपक्षस्योक्तत्वान्न जिज्ञास्यत्वं जीवस्येति जिज्ञास्यत्वमेव बाधकमिति भावः । सुधा तु जिज्ञासाप्रयोजकाप्रसिद्धत्वपरा न । किं त्वप्रसिद्धत्वमात्रपरा । अन्यथा यादृशतादृशाप्रसिद्धत्वस्य सर्वत्र सुलभत्वेन सर्वजिज्ञास्यत्वापत्तेरिति भावः । विशिष्टाधिकारिकेति ॥ तथा च विशिष्टाधिकारिकत्वादिप्रकारकजिज्ञासाक्षेपेण पूर्वपक्षस्य प्रवृत्तत्वाद् एतादृशजिज्ञास्यत्वस्यात्र वाक्येऽप्रतीयमानत्वात् प्रतीयमानस्य च सिद्धान्त्यनभिप्रेतत्वान् न जिज्ञास्यत्वं ब्रह्मशब्देन जीवग्रहणे बाधकमिति भावः ।

------------------------------------------------------------------------

यद्वा इह टीकायां पूर्वपक्षे..

## **तात्पर्यचन्द्रिका**

यद्वा इह टीकायां पूर्वपक्षे पूर्वाधिकरणपूर्वपक्षापत्त्या तद्विजिज्ञासस्वेत्यस्यापि पूर्वाधिकरणपूर्वपक्षन्यायेनाजिज्ञास्यत्वेऽप्युपपत्तेरजिज्ञास्यत्वेनैव पूर्वपक्षः । सुधायां तु देहाद्यन्यतया जीवस्य जिज्ञासामङ्गीकृत्यापि सिद्धान्त्यभिप्रेतजिज्ञासाक्षिप्तेति द्रष्टव्यम् ।

### **प्रकाशिका**

‘‘तस्य च स्वप्रकाशत्वेन’’ इत्यादिटीकास्वारस्यानुसारात्कल्पान्तर-माह ॥ यद्वेति ॥ पूर्वपक्षापत्त्येति ॥ यथा हि पूर्वाधिकरणे जीवस्यासन्दिग्धत्वेन जिज्ञासामात्राक्षेपस् तथा ब्रह्मशब्दस्य रूढ्या जीवपरत्वात्तस्य चासन्दिग्धत्वाज्जिज्ञासा न युक्तेति पूर्वपक्षापत्त्येत्यर्थः । ननु पूर्वत्र हि जीवान्यद् ब्रह्माक्षिप्य जीवान्यसर्वासत्यत्वं चोपेत्य जीवस्य चासन्दिग्धत्वमुक्त्वाऽजिज्ञास्यत्वं पूर्वपक्षितम् । न चेह तथा । ‘‘तदेवेत्यादौ योगेन विष्णुपरत्वमुपेत्य तद्विजिज्ञासस्व’’ इत्यत्रैव रूढ्या जीवपरत्व-शङ्कनात् । न चेह जीवादन्यद्देहादिभिन्नत्वमसत्यम् । जीवपराभेदानङ्गीकारात् । येनान्यस्य जिज्ञासानर्हतया जीवस्य च स्वप्रकाशसिद्धतयाऽजिज्ञास्यत्वेन पूर्वपक्षः क्रियेतेति चेत्, अयमाशयः । देहभिन्नत्वस्य जीवान्यस्य सत्यतया जिज्ञासार्हत्वेऽपि

‘‘जातमात्रा मृगा गावो हस्तिनः पक्षिणो झषाः ।

भयाभयस्वभोगादौ कारणानि विजानते’’।

इत्यनुव्याख्यानाद्युक्तदिशा तस्यापि चैतन्यवत्सिद्धतया सन्देहाभावेनाजिज्ञास्यत्व-मिति । नन्वेवं कथं तर्हि सुधायां तेन रूपेण सन्दिग्धत्वोक्तिरिति चेदुच्यते । स्फुटतर-विवेकाभावेन ‘‘नैषां ममाहमिति धीः श्वसृगालभक्ष्ये’’ इत्यादि व्यपदेशवदतिप्रसिद्धत्वा-भावेन देहादिभिन्नत्वेन सन्दिग्धत्वमुपेत्य पूर्वपक्षः कृतः । अत एव तत्र ‘‘देहादितो विविक्ततया नातिप्रसिद्धः’’ इत्यतिशब्दप्रयोगः । वक्ष्यति च ‘‘देहाद्यन्यतया जीवस्य जिज्ञास्यत्वमङ्गीकृत्यापि’’ इत्यपिपदेनाभ्युपगमवादोऽयमिति । ननु तर्हि विचारविधेः का गतिरित्यतो वा अस्मिन्पक्षे जिज्ञास्यत्वबाधकाज्जीवपरत्वमेव त्यज्यतामित्यतो वाऽऽह ॥ तद्विजिज्ञासस्वेति ॥ अप्रामाण्येन वा प्रामाण्येऽपि ब्रह्मपरवाक्यमध्यस्थतया लोडादे-र्विधिशक्तिप्रतिबन्धेन विचाराविधायकत्वेन वा ब्रह्मशब्दार्थस्याजिज्ञास्यत्वेऽपि जीवपरत्वे श्रुतेरुपपत्तेरित्यर्थः । अतो न जिज्ञास्यत्वं जीवपरत्वे बाधकम् । तस्यैवासिद्धेः । अन्योन्याश्रयोऽपि प्रागुक्तो नास्ति । अन्यथैव जिज्ञासासिद्धेरुक्तत्वादिति भावः । सुधापक्षे तु जिज्ञास्यत्वस्य बाधकताशङ्कैव नास्ति जीवे तस्याङ्गीकारादिति भावेनाह ॥ सुधायां त्विति ॥ अपिपदेनाभ्युपगमवादसूचनाट् टीकाविरोधः परिहृतो भवति ॥ सिद्धान्तीति ॥ विशिष्टाधिकारिकेत्याद्युक्तविशेषणयुक्तेत्यर्थः ।

### **चन्द्रिकाबिन्दु**

‘‘तस्य च स्वप्रकाशत्वेनासन्दिग्धत्वादजिज्ञास्यता’’ इति टीकायां सर्वस्य जिज्ञास्यत्वमुक्तम् । तथा च सर्वजीवस्याक्षेप एव युक्त इत्यरुचेराह । यद्वेति ॥ पूर्वाधिकरणपूर्वपक्षे सर्वथा जिज्ञासाक्षेपपर एव पूर्वः पक्षः । न च ब्रह्मपददानेन तत्पूर्वपक्षनिवृत्तिर्ज्ञातैव किमनेनेति वाच्यम् । अत्र ब्रह्मशब्दस्य जीवपरत्वोक्त्या पूर्वाधिकरणसिद्धान्तोन्मूलनेन प्रवृत्तत्त्वादिति भावः ।

### **पाण्डुरङ्गि**

नन्वेवं जीवस्य जिज्ञास्यत्वमभ्युपगम्य सिद्धान्त्यभिमतोक्तविशेषणक-जिज्ञासाक्षेपे जीवस्य सर्वथा निर्विषयत्वप्रतिपादकस्वप्रकाशत्वादिति टीकाविरोधः स्यात् । तावता शास्त्रानारम्भश्च न स्यात् । सर्वथा विषयशून्यत्व एव हि स स्यादित्यत आह ॥ यद्वेति ॥ इह टीकायां पूर्वपक्षेऽजिज्ञास्यत्वेनैव पूर्वपक्ष इत्यन्वयः । ननु कथमजिज्ञास्य-त्वेन पूर्वपक्ष इत्यत उक्तं पूर्वाधिकरणेति ॥ पूर्वाधिकरणे यः स्वप्रकाशत्वेनासन्दिग्धत्वान्न जीवस्य जिज्ञास्यत्वमिति पूर्वपक्षस्तस्यात्राप्यापत्त्या तादृशपूर्वपक्षोऽत्राप्याप्नोति यतोऽतोऽ-जिज्ञास्यत्वेन पूर्वपक्षः सुकर इत्यर्थः । ननु तर्हि तद्विजिज्ञासस्वेति जिज्ञासा-विधायकवाक्यस्य का गतिरित्यत आह ॥ तद्विजिज्ञासस्वेत्यस्यापीति ॥ तथा च पूर्वाधिकरणे यथा तद्विजिज्ञासस्वेत्यादेरजिज्ञास्यत्वेनोपपत्तिः कृता तथाऽत्राप्युपपत्तेः कर्तुं शक्यत्वादित्यर्थः । नन्विह टीकायामजिज्ञास्यत्वेन पूर्वपक्षकरणे सुधाविरोध इत्यत आह ॥ सुधायां त्विति ॥ एतट्टीकायां जीवस्य देहादितोऽन्यत्वेन जिज्ञास्यत्वस्या-विवक्षितत्वान्न सुधाविरोध इति भावः ।

[Load More](javaऽcriptःvoid(0))
