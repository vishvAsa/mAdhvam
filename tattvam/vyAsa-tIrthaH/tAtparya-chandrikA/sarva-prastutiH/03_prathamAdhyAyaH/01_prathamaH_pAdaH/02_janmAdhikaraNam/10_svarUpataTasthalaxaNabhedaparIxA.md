+++
title = "१० स्वरूपतटस्थलक्षणभेदपरीक्षा"
upstream_url = "https://dvaitavedanta.in/category-details/11574/4779/sharav/tatapa/parath/parath/janama/savanp"
+++
## यच्चोक्तं परैर्जन्मादिकारणत्वं तटस्थलक्षणं..

****

## **तात्पर्यचन्द्रिका**

यच्चोक्तं परैर्जन्मादिकारणत्वं तटस्थलक्षणम् आनन्दादिरेव स्वरूपलक्षणमिति । तत्र न तावल्लक्ष्यगतागते स्वरूपतटस्थलक्षणे इति युक्तम् । काकादेर्गृहे, कारणत्वस्य च ब्रह्मणि, अध्यासतटस्थलक्षणस्य कारणत्रितयजन्यत्वस्य चाध्यासे सत्त्वेन स्वरूपलक्षणत्वापातात् । आनन्दादेः स्वरूपलक्षणत्वाभावप्रसङ्गाच्च । एतेन सत्यासत्ये स्वरूपतटस्थलक्षणे इति निरस्तम् । काकादेरध्यासतटस्थलक्षणस्य च गृहादावकल्पितत्वात् । ननु कारणतापि विशिष्टे न तु शुद्ध इति चेन्न । शुद्धेऽसतोऽ-सम्भवादिप्रसङ्गेन तल्लक्षणत्वायोगात् । न च लक्षणत्वस्यैवाभावे तद्विशेषतटस्थ-लक्षणत्वं युक्तम् । शाखाग्रस्थूलतारादिकं तु न चन्द्रारुन्धत्यादिलक्षणत्वेनोच्यते किन्तु चन्द्रादिव्यक्तिं प्रदर्श्य ‘स चन्द्रः’ इत्यादिकं वक्तुम् ।

### **प्रकाशिका**

‘‘जन्माद्यस्येति तेनैतद्विष्णोरेव स्वलक्षणम्’’ इत्यनुव्याख्यानोक्तं स्वरूपलक्षणत्वं समर्थयितुमद्वैत्युक्ततटस्थत्वमनूद्य निराह ॥ यच्चेति ॥ यथा चन्द्रस्य शाखाग्रं तटस्थलक्षणं प्रकृष्टप्रकाशत्वं स्वरूपलक्षणं तद्वदिति भावः । अत्र यद्यपि तटस्थलक्षणमेवानुवदनीयं न स्वरूपलक्षणम् । तस्यानुमतत्वादविरोधित्वेनादूष्यत्वाच्च तथापि तटस्थलक्षणं तत्रातिव्याप्तमिति वक्तुं वा तल्लक्षणमत्रास्तीति तद्वदिदमपि स्वरूप-लक्षणमिति वक्तुं वा विभाग एवायमयुक्त इति वक्तुं वेति ध्येयम् ।

के ते स्वरूपतटस्थलक्षणे, लक्ष्यगतागते वा, सत्यासत्ये वा, यावत्स्वबोध्य-व्यावृत्तिभाव्यभाविनी वा, यावल्लक्ष्यभाव्यभाविनी वा लक्ष्यान्तर्गतानन्तर्गते वा, निरुपाधिकसोपाधिकरूपे वा, स्वतो व्यावर्तकव्यावर्तकान्तरोपस्थापकरूपे वा, विशेषणोपलक्षणरूपे वेत्यष्टधा विकल्प्याद्यं निराह ॥ तत्रेति ॥ षष्ठ्यन्तानां सत्त्वे-नेत्यनेनान्वयः ॥ कारणेति ॥ दोषसंस्कारेन्द्रियसम्प्रयोगरूपकारणत्रितयेत्यर्थः ॥ आनन्दादेरिति ॥ तस्य ब्रह्मैक्येन तदनिष्ठत्वादिति भावः । एतेन तटस्थलक्षणलक्षणस्य लक्ष्यागतत्वस्य स्वरूपलक्षणे आनन्दादावतिव्याप्तिः । कारणत्वादावसम्भवश्चोक्त इति ध्येयम् । द्वितीयं निराह ॥ एतेनेति ॥ लक्ष्ये अनध्यस्ताध्यस्तरूपे इत्यर्थः ॥ काकादेरिति ॥ तत्र तटस्थलक्षणमव्याप्तमित्युक्तं भवति । यदुक्तं ब्रह्मणि कारणत्वस्य सत्त्वेनेत्यादि तन्न । मायावच्छिन्नं ब्रह्म कारणमिति पक्षे कारणत्वस्य मायाविशिष्टगतत्वेन शुद्धगतत्वाभावादित्याशङ्क्य निरस्यति ॥ नन्विति ॥ आदिपदेनातिव्याप्तिः । शुद्धस्यैव जिज्ञास्यब्रह्मतया लक्ष्यत्वेनालक्ष्ये विशिष्टे गतत्वात् । उपलक्षणमेतत् । मायाब्रह्मणी सूत्रद्वयमिव रज्जौ कारणमिति पक्षे कारणत्वस्य ब्रह्मणि सत्त्वेन स्वरूपलक्षणत्वापत्तिः । मायायामतिव्याप्तिः । मायैव तु कारणं ब्रह्म त्वधिष्ठानमिति पक्षेऽसम्भवोऽतिव्याप्तिश्चेत्यपि बोध्यम् । स्वरूपलक्षणस्यैव लक्ष्यस्थत्वनियमो न तटस्थस्येत्यत आह ॥ न चेति ॥ असम्भवादिना लक्षणत्वस्यैवाभाव इत्यर्थः । कथं तर्हि लक्ष्यानिष्ठमपि शाखादिकं चन्द्रादितटस्थलक्षणमित्यत आह ॥ शाखेति ॥

### **चन्द्रिकाबिन्दु**

लक्ष्येति ॥ लक्ष्यगतं स्वरूपलक्षणम् । लक्ष्यागतं तटस्थमित्यर्थः । कारणत्रितयेति ॥ अधिष्ठानेन्द्रियसंयोगः, दोषः, संस्कारश्चेति कारणत्रितयम् । सत्येति ॥ सत्यं तत्राकल्पितमसत्यं तत्र कल्पितम् । स्वरूपलक्षणस्य लक्ष्यगतत्वस्य तटस्थलक्षणे जगत्कारणत्वेऽतिव्याप्तिपरिहारमाशङ्कते । नन्विति ॥ असम्भवादीति ॥ आदिपदेनेतर-भेदानुमाने स्वरूपासिद्धिर्ग्राह्या । किन्त्विति ॥ शाखाग्रसमकक्ष्यतया प्रत्यक्षादिना प्रमाणेन चन्द्रव्यक्तिं प्रदर्श्य अनन्तरं ‘स चन्द्रः’ इति चन्द्रत्वं विधीयते । एवं च प्रत्यक्षादिप्रमाणेन चन्द्रव्यक्तिज्ञापने शाखाग्रमुपायः न तु चन्द्रलक्षणं शाखाग्रमिति भावः ।

### **पाण्डुरङ्गि**

जन्मादिकारणत्वस्य स्वरूपलक्षणत्वं व्यवस्थापयितुं परोक्ततटस्थ-लक्षणत्वं दूषयितुमनुवदति ॥ यच्चोक्तमिति ॥ आनन्दादेरिति ॥ स्वरूपत्वेन लक्ष्यान्तर्गतत्वादित्यर्थः । सत्यासत्ये इत्यत्र सत्यशब्देनाकल्पितत्वमसत्यशब्देन कल्पितत्वं वक्तव्यम् । किं यत्र क्वचित्कल्पितत्वं तटस्थत्वमुत लक्ष्ये कल्पितत्वं वा । नाद्यः । आनन्दादेरनात्मनि कल्पितत्वेन तटस्थत्वापत्त्या स्वरूपत्वं न स्यात् । न द्वितीयः । लक्ष्यगतत्वस्य स्वरूपलक्षणत्वे कारणत्वस्य ब्रह्मणि सत्त्वेन तस्यापि स्वरूपलक्षणत्वं स्यादित्युक्तामतिव्याप्तिं परिहर्तुमाशङ्कते ॥ नन्विति ॥ असम्भवादीत्यत्रादिपदेनाति-व्याप्तिर्ग्राह्या । कारणता विशिष्टे वर्तत इत्युक्तत्वादिति भावः । कारणत्वात्तत्स्वरूप-लक्षणत्वमङ्गीकृत्य शुद्धेऽसत्वात्तटस्थत्वमित्यभिप्रायः किं वा तदनङ्गीकृत्य शुद्धे तदभावमात्राभिप्रायः । नाद्यद्वितीयावित्याह ॥ असम्भवादिप्रसङ्गेनेति ॥ आदिशब्देनेतर-भेदसाधने स्वरूपासिद्धिपरामर्श इत्यप्याहुः । आद्ये आदिपदोक्तातिव्याप्तिर्द्वितीयेऽसम्भव इति विवेकः । ननु लक्ष्येऽसत्त्वेनासम्भवादिप्रसङ्गेन तस्य स्वरूपलक्षणत्वाभावेऽपि तटस्थलक्षणत्वं किं न स्यादित्यत आह ॥ न चेति ॥ ननु लक्ष्यानन्तर्गतस्यापि कारणत्वस्य तल्लक्षणत्वं स्यादेव चन्द्रारुन्धत्याद्यगतस्यापि शाखाग्रस्थूलतारकादे-श्चन्द्रारुन्धत्यादिलक्षणत्वदर्शनादित्यतो दृष्टान्त एव विषम इत्याह ॥ शाखाग्रेति ॥

------------------------------------------------------------------------

प्रकृते तु न तथा

## **तात्पर्यचन्द्रिका**

प्रकृते तु न तथा । शब्दैकगम्यशुद्धरूपस्य मानान्तरायोग्यत्वात् । न च ‘‘यतो वै’’ इत्यादि वाक्यमेवाभिधया कारणत्वमुपस्थाप्य पुनस्तन्मुखेन लक्षणया कारणत्वरहितमानन्दैकरसं शुद्धं बोधयतीति युक्तम् । सकृत्प्रयुक्ते वृत्तिद्वयायोगात् । केवललक्षणयैव शुद्धबोधनसम्भवेनाभिधया कारणत्वोपस्थापनवैयर्थ्याच्च ।

### **प्रकाशिका**

नन्विहापि तद् ब्रह्मेति वक्तुं यतो वेत्यनेन कारणत्वमुच्यते न तु लक्षणत्वेनेत्यत आह ॥ प्रकृते त्विति ॥ ‘‘किं लक्षणं पुनस्तद् ब्रह्मेत्यत आहे’’ति त्वदीयभाष्ये लक्षणत्वोक्तिविरोधात् त्वदभिमते ब्रह्मणि ब्रह्मपदशक्तेरभावेन तद्बोधाय तदुक्त्ययोगाच्चेति भावः । किञ्च तस्य शुद्धस्य बोधनमपि चन्द्रादेरिव प्रत्यक्षेणाथशब्देन । आद्ये दोषमाह ॥ शब्दैकेति ॥ उपलक्षणमेतत् । प्रत्यक्षेण तद्बोधने शाखादेरिव प्रत्यक्षस्यैव कस्यचिज्ज्ञापकस्य वाच्यत्वेन तादृशकारणत्वोक्त्ययोगादित्यपि बोध्यम् । द्वितीयेऽपि यतो वेत्यादिना शब्देन शुद्धब्रह्मबोधं कृत्वा तद्ब्रह्मेति वक्तुं कारणत्वमत्रोच्यते अथ वाक्यान्तरेण । आद्येऽपि यतो वेत्यादिना सर्वेण शब्दसमुदायेन तद्बोध उत यत इत्यनेनैवेति विकल्पान्हृदि कृत्वाऽऽद्यमनूद्य निराह ॥ न चेति ॥ अभिधयेति ॥ यत इत्यादिपदगताभिधयेत्यर्थः । तस्यापि लक्ष्यत्वे मुख्यस्यान्यस्याभावेन मुख्यार्थसम्बन्धा-भावाद्वचनवृत्त्या कारणत्वप्रतीतेश्चेति भावः ।

तन्मुखेनेति ॥ शाखामुखेन चन्द्रबोधनवदिति भावः ॥ लक्षणयेति ॥ मुख्य-वृत्त्यैवंविधस्याप्रतीतेरिति भावः । वृत्तिद्वयेत्युपलक्षणम् । लक्षणायाः पदवृत्तित्वेन वाक्यस्य लक्षकत्वायोगात् । ‘‘अर्धमन्तर्वेदी’’त्यादौ वाक्ये लक्षकत्वस्याखण्डार्थत्वभङ्गे निरासात् । विरम्य व्यापारायोगाच्चेत्यपि ध्येयम् । ननु यथा गङ्गायां घोष इत्यत्र गङ्गापदं शक्त्या प्रवाहमुपस्थाप्य तीरमुपस्थापयति, यथा वा वायुक्षेपिष्ठाद्यर्थवादः स्वार्थं शक्त्योपस्थाप्य प्राशस्त्यं लक्षयति तद्वदत्रापीति चेद्भ्रान्तोऽसि । न हि तत्र शब्द एव वृत्तिद्वयेन द्वयमप्यु-पस्थापयति किन्तु लक्षणया तीरादिकमेव । प्रत्येता तु शब्दतात्पर्यमजानन्पूर्वं प्रवाहादि-प्रतीत्या तत्रानुपपत्तिं मन्वानस्तीरादि प्रत्येतीत्येव । न चैवं प्रकृते । जन्मादिसूत्रे कारण-त्वस्य श्रुत्यर्थत्वेनैव कीर्तनादिति भावः ॥ केवलेति ॥ न च मुख्यार्थसम्बन्धार्थं तदुक्तिः । शुद्धस्यासङ्गत्वेन तीरे पूरसम्बन्धस्येव शुद्धे कारणत्वसम्बन्धाभावेन तदनपेक्षणादिति भावः।

### **चन्द्रिकाबिन्दु**

प्रकृते त्विति ॥ केनचित्प्रमाणेन ब्रह्मज्ञापने जगत्कारणत्वमुपायो न भवति । ब्रह्मज्ञापनसमर्थप्रमाणासम्भवादिति भावः । ब्रह्मज्ञापनप्रमाणे सति हि जगत्कारणत्वेन ज्ञाने जनयितव्ये शाखाग्रवदुपायस्य तत्प्रमाणं च प्रत्यक्षानुमाने वा आगमो वा । आगमोऽपि यतो वेति वाक्यं वा सत्यज्ञानादिवाक्यं वा । यतो वेत्यादि-वाक्यपक्षेऽपि समग्रं तद्वाक्यं वा यत इति पदमात्रं वेति विकल्पान् दूषयति । शब्दैकगम्येत्यादिना ।

### **पाण्डुरङ्गि**

ननु जगत्कारणत्वमपि न ब्रह्मलक्षणत्वेनोच्यते । ब्रह्मव्यक्तिं प्रदर्श्य तद्ब्रह्मेत्यादि वक्तुमेवेति नोक्तदोष इत्यत आह ॥ प्रकृते त्विति ॥ तत्र चन्द्रज्ञानं प्रति कारणीभूतप्रत्यक्षादेरिव प्रकृते ब्रह्मज्ञानं प्रति कारणाभावादित्यर्थः । ननु प्रकृतेऽपि प्रत्यक्षमनुमानं वा ब्रह्मज्ञानसाधनं भवत्वित्यत आह ॥ शब्दैकगम्येति ॥ अन्यथा औपनिषदः पुरुष इति श्रुतिविरोधः स्यादिति भावः । यत्स्वरूपोपस्थापकं तत्तटस्थम् । कारणत्वादेश्च तादृशत्वात्स्वरूपलक्षणत्वं भविष्यतीत्याशङ्क्य निराकरोति ॥ न चेति ॥

------------------------------------------------------------------------

एतेन यत इत्यनेनैव पदेन शुद्धप्रतीतिरिति निरस्तम्

## **तात्पर्यचन्द्रिका**

एतेन यत इत्यनेनैव पदेन शुद्धप्रतीतिरिति निरस्तम् । शुद्धरूपस्य तेनैव सिद्धत्वेन शेषवैयर्थ्यात् । सत्यज्ञानादिवाक्यान्तरेण शुद्धसिद्धौ तु कारणवाक्य-वैयर्थ्यम् । न हि ‘‘प्रकृष्टप्रकाशश्चन्द्र’’ इत्युक्त्वा शाखाग्रमपि दर्शयन्ति । न वा प्रकृष्टप्रकाशत्वादिज्ञानानुपायमन्यदेवोक्त्वा प्रकृष्टप्रकाशश्चन्द्र इति वदन्ति । न च जगत्कारणं ब्रह्मेत्यनुक्त्वाऽऽनन्दो ब्रह्मेति वक्तुमशक्यम् । नापि यावत्स्वप्रत्याय्य-व्यावृत्तिभाव्यभाविनी स्वरूपतटस्थलक्षणे । त्वन्मते यावद्व्यावृत्तिभावि-व्यावर्तकान्तराभावेनास्यैव यावद्व्यावृत्तिभावित्वावश्यम्भावात् । अध्यासतटस्थ-लक्षणेऽतिव्याप्तेश्च । अत एव न यावल्लक्ष्यभाव्यभाविनी स्वरूपतटस्थलक्षणे । अलक्ष्यव्यावर्तकस्याभावे लक्ष्यस्यानवस्थानाच्च । न ह्यक्षीराद्व्यावर्तकहीनं क्षीरम् । न वा क्षीरदशायामसन्माधुर्यविशेषो न क्षीरस्य स्वरूपलक्षणम् । ‘‘ईशानः प्रभुरव्ययः । औतः सर्वभावानां देवस्तुर्यो विभुः स्मृतः । तुरीयं तत्सर्वदृक्सदा’’ इत्यादिश्रुत्या कारणत्वादेरपि यावल्लक्ष्यभावित्वाच्च ।

### **प्रकाशिका**

द्वितीयं निराह ॥ एतेनेति ॥ तृतीयं प्रत्याह ॥ सत्येति ॥ उभाभ्या-मपि ब्रह्मसिद्धिरस्त्विति चेत्किं साक्षादुत परम्परया । आद्य आह ॥ कारणेति ॥ अन्त्य आह ॥ न चेति ॥ कारणत्वस्य स्वरूपलक्षणस्य ज्ञानेऽभिधाने वाऽनुपयोगात्तदुक्ति-र्व्यर्थेत्यर्थः । तृतीयमाशङ्क्य प्रत्याह ॥ नापीति ॥ स्वबोध्यव्यावृत्तिर्यावत्पर्यन्तं लक्ष्येऽस्ति तावत्तत्र वर्तमानं स्वरूपम् । तावदवर्तमानं तटस्थम् । अस्ति चेदं प्रकृष्टप्रकाशत्वे काकादौ चेति भावः ॥ व्यावर्तकान्तरेति ॥ सत्यत्वादेर्लक्ष्याभेदे तटस्थत्वाभावादस्यैव स्वरूपलक्षणत्वमिति भावः ॥ अध्यासेति ॥ कारणत्रितयजन्यत्वस्य यावद्व्यावृत्ति-सत्त्वादिति भावः । चतुर्थं निराचष्टे ॥ अत एवेति ॥ उक्तातिव्याप्तेरित्यर्थः ॥ अनवस्थानाच्चेति ॥ लक्षणं हि लक्ष्यस्यालक्ष्याद्व्यावर्तकं सत् स्वयं यावल्लक्ष्येऽस्ति तावल्लक्ष्यमलक्ष्याद् व्यावर्तयति । स्वस्यैवाभावे कथमितरव्यावृत्तस्वरूपं सल्लक्ष्यमवतिष्ठेत । अतो लक्षणं चेद्यावल्लक्ष्यभाव्येव वाच्यमिति कारणत्वस्यातथात्वे लक्षणत्वमेव नेति तटस्थत्वं दूरापेतम् । अतो यावल्लक्ष्यभावित्वं तस्योपेयमिति भावः ।

ननु सृष्टाद्यभावकालेऽसत्कारणत्वं कथं स्वरूपलक्षणं स्यादित्यत आह ॥ न वेति ॥ तद्दशायां ब्रह्मत्वस्यैवाभावादिति भावः । अङ्गीकृत्येदमुक्तम् । वस्तुतस्तु कारणं तादृगेव नेत्याह ॥ ईशान इति । माण्डूके’‘ ‘प्रपञ्चोपशमं शिवमद्वैतं चतुर्थं मन्यन्ते’’ इति पूर्ववाक्ये प्रपञ्चोपशमशब्देन सर्वानिष्टनिवृत्तिकारणत्वमुक्त्वा तत्रैवार्थे ‘‘निवृत्तेः सर्वदुःखानामीशानः प्रभुरव्ययः’’ इत्यादिमन्त्रस्योक्ततयाऽव्ययपदेन कारणत्वानपगम-स्योक्तेर्निवृत्तेः सर्वदुःखानामित्यस्यान्वयाय कारणमिति पदस्यावश्यमध्याहार्यत्वात् । प्रभुपदस्य वा कारणत्वार्थत्वादिति भावः । उक्तं च भगवत्पादैः ‘‘सर्वदुःखानां निवृत्तेः कारणभूतस्तुरीयो देवः’’ इति । तथा च सर्वदुःखानां निवृत्तेः कारणमीशानाम-मुक्तानामनश्चेष्टकः । अनितेः पचाद्यच् । औतः द्वैतशब्दितमिथ्याज्ञाननिवर्तकः । सर्वभावानां सर्वजीवानाम् । देवः प्राप्यः । गत्यर्थत्वाद्दिवः । इति मन्त्रपदानामर्थो ध्येयः। ब्रह्मत्वेन पराङ्गीकृततुरीयपरत्वदर्शनायाद्वैत इत्यादिशेषोक्तिः । ‘‘तुरीयं तत्सर्वदृक्सदे’’ति कारणत्वाविनाभूतसार्वज्ञस्य ताटस्थ्येनाङ्गीकृतस्य सदातनत्वोक्तेरिति भावः । न चाव्ययत्वं सदातनत्वं च स्वरूपापेक्षयेति वाच्यम् । स्वरूपतथात्वस्य धर्मिग्राहकादिमानसिद्धत्वेन तदुक्तेर्वैयर्थ्यात् । श्रुतधर्मविशिष्टत्वेन तथात्वस्य सम्भवे तत्त्यागे हेत्वभावाच्च ।

### **चन्द्रिकाबिन्दु**

न हीति ॥ प्रकृष्टप्रकाश इत्युक्त्यैव पूर्णचन्द्रस्वरूपस्य निर्ज्ञात-त्वादिति भावः । ननु पूर्वं ब्रह्मणि जगत्कारणत्वमेवोपदिश्यते अनन्तरं सत्यज्ञान-त्वादिकमुपदिश्यत इत्यत आह ॥ न वेति ॥ प्रकृष्टप्रकाशत्वादिज्ञानानुपायमुद्दिश्य प्रकृष्टप्रकाशश्चन्द्र इति नोपदिशन्ति । एवं जगत्कारणत्वाद्युपदेशानन्तरं हि तस्य उपदेशः कर्तव्य इति भावः । जगत्कारणत्वोपदेशस्य सत्यज्ञानत्वादिज्ञानानुपायत्वमेव दर्शयति । न चेति ॥ जगत्कारणत्वोपदेशमकृत्वा सत्यं ज्ञानमित्याद्युपदेशः कर्तुमशक्य इति न चेत्यर्थः । ननु क्षीरस्यैव दधित्वदशायां माधुर्यविशेषस्य स्वरूपलक्षणहीनत्वं दृष्टम् । तथा च क्षीरव्यावर्तकाभावे क्षीरत्वं कथमुच्यत इत्यत आह । न वेति ॥ दधित्वावस्थायां क्षीरत्वं नास्त्येवेति भावः । ईशान इति ॥ ईशानादिपदैः कारणत्वं बोध्यत इति भावः ।

### **पाण्डुरङ्गि**

ननु सत्यज्ञानादिवाक्येन शुद्धसिद्धावपि कारणवाक्यवैयर्थ्यं कुत इत्यतो दृष्टान्तदर्शनपूर्वकं तद्दर्शयति ॥ न हीति ॥ किञ्च जगत्कारणत्वं न वक्तव्यम् । प्रयोजनाभावात् । न च ब्रह्मज्ञानमेव प्रयोजनम् । कारणत्वस्य तज्ज्ञानानुपाय-त्वादित्यनुमाने यद्यज्ज्ञानानुपायं तत्तदर्थं न वक्तव्यमिति सामान्यव्याप्तिं मनसि निधाय तत्र दृष्टान्तं दर्शयति ॥ न वेति ॥ यद्वा ननु शाखादिवत्स्वरूपलक्षणबोधनार्थमेव तटस्थलक्षणमुच्यते । न तु तदनन्तरं, येन वैयर्थ्यं स्यादित्यत आह ॥ न वेति ॥ हेत्व-सिद्धिं परिहरति ॥ न चेति ॥ नापि यावदिति ॥ स्वेन प्रत्याय्या ज्ञाप्या या व्यावृत्तिस्तत्पर्यन्तं विद्यमानं यत्तत्स्वरूपलक्षणं, यच्च ज्ञाप्यव्यावृत्तिपर्यन्तं न विद्यते तत्तटस्थमित्यर्थः । अस्यैवेति ॥ कारणत्वस्यैवेत्यर्थः । न चानन्द एव व्यावर्तकः । तस्य स्वरूपमात्रत्वेन व्यावर्तकत्वाभावात् । स्वमत इव विशेषस्य परेणानङ्गीकृतत्वादिति भावः॥

अध्यासेति ॥ कारणत्रितयजन्यत्वरूपेऽध्यासतटस्थलक्षणे स्वप्रत्याय्यव्यावृत्ति-भावित्वेन स्वरूपत्वाभावेन तत्रातिव्याप्तेरित्यर्थः ॥ अत एवेति ॥ अध्यासतटस्थलक्षणे कारणत्रितयजन्यत्वे यावल्लक्ष्यभावित्वेन स्वरूपत्वाभावेनातिव्याप्तेरेवेत्यर्थः । भोगायतन-त्वादेस्तु स्वभावादन्यदशायां व्यावर्तकान्तरसद्भावादेवास्वरूपलक्षणत्वमङ्गीक्रियत इति बोध्यम् ।

किञ्च लक्षणस्य यावल्लक्ष्यभावित्वं लक्ष्यसत्तादशायां लक्षणस्यासत्त्वमिति वक्तव्यम् । तच्चायुक्तम् । लक्षणासत्त्वे तस्य लक्ष्यत्वाभावात् । तदानीमलक्ष्याद्व्यावर्तकाभावात् । एवं च सर्वस्यापि लक्षणस्य यावल्लक्ष्यभावित्वमेवेति कथमयं विभाग इत्याह ॥ लक्ष्येति ॥ ननु नायं नियमो यदलक्ष्याद्व्यावर्तकसत्व एव लक्ष्यता तदभावे त्वलक्ष्यतेति । तथा च यावल्लक्ष्यभाव्यभावित्वाभ्यां भेदः सम्भवत्येवेत्यतोऽलक्ष्याद्व्यावर्तकाभावेऽपि लक्ष्यत्वाङ्गी-कारेऽतिप्रसङ्गमाह ॥ न हीति ॥ अत्रेशानत्वस्याव्ययत्वोक्त्या कारणत्वस्य यावल्लक्ष्य-भावित्वमुक्तम् ।

------------------------------------------------------------------------

नापि लक्ष्यान्तर्गतानन्तर्गते स्वरूपतटस्थे

## **तात्पर्यचन्द्रिका**

नापि लक्ष्यान्तर्गतानन्तर्गते स्वरूपतटस्थे । अन्तर्गतपदेन लक्ष्यैकदेशोक्तौ लक्ष्यस्याखण्डत्वहानेः । अभेदोक्तौ तु प्रकृष्टप्रकाशत्वादेश्चन्द्रस्वरूपलक्षणत्वेन स्वीकृतस्यापि तन्न स्यात् । त्वया लक्षणवाक्यस्याखण्डार्थत्वाय प्रकृष्टत्वादेश्चन्द्र-प्रातिपदिकार्थाद्बहिर्भावस्योक्तत्वात् । प्रसिद्धस्यासाधारणधर्मस्य लक्षणत्वेनाप्रसिद्धस्य धर्मिणश्च लक्ष्यतया लक्षणस्य लक्ष्यमात्रत्वानुपपत्तेश्च । कारणत्वे लक्ष्यमात्रत्वरूप-स्वरूपलक्षणत्वस्य ममाप्यनभिलषितत्वाच्च । आनन्दत्वादेरपि धर्मत्वाच्च । आनन्दो लक्षणमिति चेत्तर्हि जगत्कारणं लक्षणमस्तु । कारणस्य सोपाधिकत्वेन निरुपाधिक-स्वरूपत्वाभावे आनन्दस्यापि तन्न स्यात् । त्वन्मते शुद्धे आनन्दत्वजातेर-भावेनानुकूलवेदनरूपस्य वा परमप्रेमास्पदस्य वा दुःखविरोधोपलक्षितस्वरूपस्य वा तस्य सोपाधिकत्वात् । एवं ज्ञानमप्यर्थप्रकाशात्मकत्वेन सोपाधिकमेव । भोजनस्य भोक्तृभोज्यसापेक्षत्ववज्ज्ञानस्य ज्ञातृज्ञेयसापेक्षत्वात् ।

### **प्रकाशिका**

पञ्चमं निराह ॥ नापीति ॥ आनन्दकारणत्वयोः स्वरूपान्तर्गता-नन्तर्गतत्वात् स्वरूपतटस्थत्वे युक्ते इति भावः । अन्तर्गतपदार्थं द्वेधा विकल्प्य क्रमेण निराह ॥ अन्तर्गतेति ॥ तन्न स्यात् स्वरूपलक्षणत्वं न स्यादित्यर्थः । स्वरूपत्वे लक्षणत्वमेवायुक्तमित्याह ॥ प्रसिद्धस्येति ॥ सिद्धान्ते तु सविशेषत्वेन न लक्ष्यमात्रत्व-मिति भावेनाह ॥ कारणत्व इति ॥ आनन्दत्वादेरिति ॥ तथा च तस्यापि ताटस्थ्यं स्यादिति भावः ॥ तर्हीति ॥ ननु आनन्दस्य धर्मतया लक्षणत्वं युक्तम् । न तु कारणस्य । धर्मित्वादिति चेन्न । आनन्दस्य लक्ष्याभेदे धर्मत्वाभावात् । कारणस्य शक्तिरूपतया धर्मत्वाच्चेति भावः ॥ सोपाधिकत्वेनेति ॥ अनन्यथासिद्धत्वादिघटित-रूपत्वाच्छक्तेरपि विषयनिरूप्यत्वाच्चेत्यर्थः। शुद्ध इति जात्यभावे हेतुगर्भम् । तस्य आनन्दस्येत्यर्थः । विवरणोक्तं ज्ञानस्य स्वरूपलक्षणत्वमपोहितुं सोपाधिकत्वमाह ॥ एवमिति ॥ तदेव व्यनक्ति ॥ भोजनस्येति ॥ तथा सत्यत्वादिकमप्यात्यन्तिकनिषेधा-प्रतियोगित्वादिरूपतया सोपाधिकमेवेत्यपि ध्येयम् । ननु नित्यज्ञानस्य न ज्ञात्रादि-सापेक्षत्वमिति चेत्तर्हि वेदवाचोऽपि वक्तृसापेक्षता न स्यात् । विस्तृतं चैतज्जडत्वहेतुभङ्ग इति भावः ।

### **चन्द्रिकाबिन्दु**

त्वयेति ॥ प्रकृष्टप्रकाश इत्यनेन प्रकृष्टत्वादिविशिष्टः प्रकाशः प्रतीयते । स च चन्द्रप्रातिपदिकार्थात् स्वरूपमात्राद् बहिर्भूत इत्यङ्गीक्रियते । तथा च स्वरूपलक्षणत्वेनाङ्गीकृतस्य प्रकृष्टत्वविशिष्टप्रकाशस्य चन्द्राभेदो न सम्भवति । विशिष्टस्य प्रातिपदिकार्थाङ्गीकारेऽखण्डार्थत्वहानेरिति भावः ।

### **पाण्डुरङ्गि**

तन्न स्यादिति ॥ स्वरूपलक्षणत्वं न स्यादित्यर्थः । तदेव विशदयति ॥ त्वयेति ॥ ननु प्रसिद्ध्यप्रसिद्ध्योर्विरोधादेव न कारणत्वं स्वरूपलक्षणमित्यत आह ॥ कारणत्व इति ॥ लक्ष्याभिन्नत्वं न स्वरूपत्वम् । तथात्वे आनन्दत्वादेः स्वरूप-लक्षणत्वाभावापातात् । तस्य धर्मत्वेन धर्मस्यात्यन्तधर्म्यभिन्नत्वाभावादित्याह ॥ आनन्द-त्वादेरिति ॥ यद्वा ननु कारणत्वस्य धर्मत्वान्न स्वरूपत्वमित्याह ॥ आनन्दत्वादेरपीति ॥ आनन्दस्यैव लक्षणत्वं भविष्यतीत्यत आह ॥ त्वन्मत इति ॥ शुद्ध इति हेतुगर्भम् ॥ आनन्दत्वजातेरभावेनेति ॥ अन्यथाऽखण्डत्वहानिः स्यादिति भावः । दुःखविरोधि-(धोपलक्षि)तेति पररीत्योक्तम् ।

------------------------------------------------------------------------

एतेन यदुक्तं विवरणे ..

## **तात्पर्यचन्द्रिका**

एतेन यदुक्तं विवरणे विषयानवच्छिन्नमादित्यादिप्रकाशवदर्थप्रकाशनसमर्थं ज्ञानं स्वरूपलक्षणमिति तन्निरस्तम् । सामर्थ्यस्य शक्तिरूपत्वात् । विषयनिरूप्यत्वाच्च । जगज्जननादिसामर्थ्यस्यैव स्वरूपलक्षणत्वोपपत्तेश्च । स्वरूपप्रकाशत्वं नान्योपाधिक-मिति चेन्न । स्वरूपस्य स्वावेद्यत्वात् । (स्व)व्यवहारयोग्यतायाश्च व्यवहारोपाधि-कत्वात् । एतेन निरुपाधिकसोपाधिके स्वरूपतटस्थे इति निरस्तम् । प्रकृष्टप्रकाश-त्वादेर्निकृष्टादिनिरूप्यतया मिथ्यार्थावभासत्वस्यापि मिथ्यार्थनिरूप्यतया तयोश्चन्द्राध्यासस्वरूपलक्षणत्वाभावापाताच्च । एतेन स्वयं व्यावर्तकं स्वरूपलक्षणम् । व्यावर्तकोपस्थापकं तु तटस्थम् । काकादिर्हि व्यावर्तकं संस्थानाद्युपस्थापयतीति निरस्तम् । त्वन्मते कारणत्वेनोपस्थाप्यव्यावर्तकान्तराभावात् । स्वरूपमात्रस्य च जिज्ञासाधर्मित्वेन प्रागेवोपस्थितेः । एतेनैव कार्यान्वयिरूपं विशेषणं स्वरूपलक्षणम् । तदनन्वयिरूपोपलक्षणं तटस्थम् । आनन्दत्वादिकं हि तद्विजिज्ञासस्वेति वाक्यविहितजिज्ञासारूपकार्यान्वयि । तस्य मुमुक्षुज्ञेयत्वात् । न तु कारणतेति निरस्तम् । इतरव्यावृत्त्यर्थमानन्दत्वादेरिव कारणत्वस्यापि जिज्ञास्यत्वात् । अन्यथा समन्वयाविरोधाध्याययोस्तद्व्युत्पादनं न स्यात् । न च ब्रह्मण्यानन्दत्वादेः कारणत्वादेश्चारोपितत्वेऽविशिष्टेऽपि दुःखव्यावृत्तिरेव ज्ञेया न त्वकारणव्यावृत्तिरित्यत्र हेतुरस्ति । सुखस्वभावत्वादसुखव्यावृत्तौ कारणस्वभावत्वादकारणव्यावृत्तिरस्तु । ‘‘देवस्यैष स्वभावोऽयम्’’ इत्यादिश्रुतेः ।

### **प्रकाशिका**

विषयेति ॥ तथा च न सोपाधिकं ज्ञानमिति भावः ॥ शक्तीति ॥ तर्हि सैव लक्षणं न ज्ञानमिति भावः । अस्त्वित्यत आह ॥ विषयेति ॥ अर्थप्रकाशन-शक्तिरिति विषयनिरूप्यत्वेन शक्तेरपि सोपाधिकत्वादित्यर्थः । किं स्वरूपावेदकप्रकाशत्वं स्वरूपव्यवहारयोग्यत्वं वा, न द्वयमपीत्याह ॥ स्वरूपस्येति ॥ षष्ठं निराह ॥ एतेनेति ॥ ज्ञानानन्दयोः सोपाधिकत्वकथनेनेत्यर्थः । दोषान्तरमाह ॥ प्रकृष्टेति ॥ सप्तममनूद्य निरस्यति ॥ एतेनेति ॥ त्वन्मत इति ॥ तथा च कारणत्वं स्वरूपलक्षणं स्यादिति भावः ॥ प्रागेवेति ॥ कारणत्वज्ञानात्प्रागित्यर्थः । विशेषणादिस्वरूपं विवेचयन्नष्टमं निराह ॥ एतेनेति ॥ ज्ञेयत्वाज्ञेयत्वयोर्हेतुमाशङ्क्याह ॥ सुखेति ॥ व्यावृत्तिपदं ज्ञानपरम् । यद्वा ‘‘विज्ञानमानन्दं ब्रह्म’’ इति सामानाधिकरण्येन ब्रह्मणि सुखस्वरूपत्वादसुखव्यावृत्तिः सिद्ध्यति न तु कारणत्वेनाकारणव्यावृत्तिः । येन तज्ज्ञानार्थं कारणत्वं ज्ञातव्यं स्यादित्यत आह ॥ सुखेति ॥ ब्रह्मणीति शेषः ॥ देवस्येति ॥ माण्डूके ‘‘भोगार्थं सृष्टिरित्यन्ये’’ इति पूर्वप्रकृतसृष्टिम् ‘अयम्’ इति परामृश्य ‘एषः’ इच्छारूपः सर्गः, देवस्य स्वभाव इत्युक्तेरिति भावः । इषु इच्छायामिति धातोर्भावे एष इति रूपम् ।

### **चन्द्रिकाबिन्दु**

अर्थप्रकाशनसामर्थ्यवज्जगज्जन्मादिसामर्थ्यस्यापि लक्षणत्वमित्याह । जगदिति ॥ स्वरूपप्रकाशत्वं स्वविषयप्रकाशत्वं वा, स्वव्यवहारजनकजगत्कारणत्वादि-प्रत्येकप्रतिपादकश्रुतेरेव प्रमाणत्वात् ।

### **पाण्डुरङ्गि**

ज्ञानस्य सोपाधिकत्वेन निरुपाधिकब्रह्मस्वरूपत्वं न स्यादित्युक्तम् । तत्र विवरणोक्तं समाधानमनूद्य दूषयति ॥ एतेनेति ॥ शक्तिरूपत्वादिति ॥ शक्तेश्च सोपाधिकत्वादानन्दादिवच्छुद्धाभेदानभ्युपगमादिति भावः । अर्थप्रकाशनसमर्थज्ञानस्य स्वरूपत्वं न युज्यते तस्यार्थनिरूप्यत्वादित्याह ॥ विषयेति ॥ स्वरूपप्रकाशत्वं नाम स्वविषयप्रकाशत्वं वा स्वव्यवहाराजननयोग्यत्वं वा । नाद्य इत्याह ॥ स्वरूपस्येति ॥ अन्यथा कर्तृकर्मविरोधापत्तेरिति भावः । नान्त्य इत्याह ॥ स्वेति ॥ एतेनेति ॥ उक्तरीत्याऽऽनन्दादेः सोपाधिकत्वेनाव्याप्त्यापत्त्या कारणादेर्निरुपाधिकत्वेन तत्राति-व्याप्त्यापत्त्या चेत्यर्थः । प्रकृष्टप्रकाशत्वादेर् इत्यत्रादिपदेनाध्यासस्वरूपलक्षणस्य मिथ्यार्थावभासत्वस्य परिग्रहः । निकृष्टत्वादि इत्यत्रादिपदेन मिथ्यार्थस्य परिग्रहः । कारणत्वेन किं स्वरूपमात्रत्वं वोपस्थाप्यं तदतिरिक्तं वा । न द्वितीय इत्याह ॥ व्यावर्तकेति ॥ नाद्य इत्याह ॥ स्वरूपमात्रस्येति ॥ ब्रह्मस्वरूपाज्ञाने धर्मिज्ञानाभावेन तन्मूलकसंशयासम्भवेन तन्मूलकजिज्ञासाया एवासम्भवेन जिज्ञासाप्रयोजकीभूतसंशय-कारणीभूतधर्मिज्ञानत्वेन ब्रह्मज्ञानस्य पूर्वमेव सिद्धत्वेन तस्याप्युपस्थाप्यत्वानुपपत्तेरिति भावः । स्वरूपमात्रस्य व्यावर्तकत्वाभावाच्चेत्यपि बोध्यम् ॥ कार्येति ॥ कार्यान्वयवद्रूपं यद्विशेषणं तत्स्वरूपलक्षणं तदनन्वयिरूपं यदुपलक्षणं तत्तटस्थमित्यर्थः ॥ अन्यथेति ॥ कारणत्वस्याजिज्ञास्यत्व इत्यर्थः । ननु ‘आनन्दो ब्रह्मेति व्यजानात्’ इत्यादिश्रुत्याऽऽ-नन्दादेर्ब्रह्मस्वरूपत्वेनासुखव्यावृत्तावपि कारणत्वस्य तत्स्वरूपत्वे प्रमाणाभावात्कारण-त्वस्य न ब्रह्मस्वभावत्वम् । ततश्च नाकारणव्यावृत्तिरित्यतस्तत्र प्रमाणमाह ॥ देवस्यैष इति ॥

[Load More](javaऽcriptःvoid(0))
