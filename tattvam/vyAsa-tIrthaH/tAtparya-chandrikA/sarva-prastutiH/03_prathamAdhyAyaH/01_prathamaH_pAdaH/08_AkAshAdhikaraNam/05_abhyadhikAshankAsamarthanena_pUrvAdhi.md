+++
title = "०५ अभ्यधिकाशङ्कासमर्थनेन पूर्वाधिकरणेन अगतार्थतावर्णनम्"
upstream_url = "https://dvaitavedanta.in/category-details/11653/4779/sharav/tatapa/parath/parath/aakash/abhaya"
+++
## तत्राकाशशब्दप्रवृत्तिनिमित्तस्य..

**अभ्यधिकाशङ्कासमर्थनेन पूर्वाधिकरणेन अगतार्थतावर्णनम्**

## **तात्पर्यचन्द्रिका**

तत्राकाशशब्दप्रवृत्तिनिमित्तस्य विवरत्वादेर्भगवदधीनत्वेऽचेतनगतत्वं स्वभावत्वं चेति हेतुद्वयं विवक्षितम् । तत्राद्ये भृत्यगतस्य जयस्य राजाधीनत्वेन ‘‘राजा जयी’’ इति प्रयोगस्येवाचेतनगतप्रवृत्तिनिमित्तस्य चेतनाधीनत्वे चेतने जडवाचिशब्दप्रयोगा-दर्शनात्तत्प्रसादलब्धत्वरूपं तदधीनत्वं शब्दप्रवृत्तिनिमित्तम् । न तु यथेष्ट-विनियोगार्हत्वरूपम् । न चाचेतने १भगवतः प्रसादोऽस्तीति शङ्काभिप्रायः । अत एवानुव्याख्याने ‘‘तत्प्रसादतः’’ इत्युक्तम् । एवं चाचेतनगतप्रवृत्तिनिमित्तकाः सर्वेऽपि शब्दा इह तेन रूपेण विचार्याः । द्वितीये तु इन्द्रादिशब्दप्रवृत्तिनिमित्ता-नामैश्वर्यादीनामिव विवरत्वादीनां स्वभावत्वान्नेशाधीनता । अन्याधीनत्वे स्वभावत्व- हानेः । भृत्यादिगतस्वाभाविकाभिरूप्यादिना राज्ज्ञभिरूपादिशब्दाप्रयोगाच्चेति शङ्काभिप्रायः । अत्रापि स्वाभाविकप्रवृत्तिनिमित्तकाश्शब्दास्सर्वेऽपीह तेन रूपेण विचार्याः । कस्यचिदुदाहर्तव्यत्वादानन्दमयाक्षेपकत्वाच्चाकाशशब्द उदाहृतः । वाजपेयाधिकरणे उद्भिदादिशब्दानामपि विचार्यत्वेऽपि वाजपेयशब्द इव ।

### **प्रकाशिका**

श्लोकार्थं विशदयन्नधिकाशङ्काप्रकारमाह ॥ तत्रेति ॥ अत्रेदं द्रष्टव्यम् । अयमाकाशो भूतमेव । न तु विष्णुः । तस्य विष्णुवाचित्वं हि रूढ्या योगेन वा । नाद्यः । भूत एव तस्यास्सत्वेनासिद्धेः । द्वितीयेऽपि योगः क्लृप्तो वाऽक्लृप्तो वा । आद्येऽप्यवकाशत्व- माकाशत्वमिति यद्विवरत्वं प्रवृत्तिनिमित्तं तस्य प्रधानादिगतावरत्वादिवद्भगवदधीनत्वेन वा इन्द्रादिशब्दप्रवृत्तिनिमित्तैश्वर्यादिवद्भगवद्गतत्वेन वा योगोऽभिमतः । नाद्यः । तदभावात् । कुत इत्यतो चेतनस्वभाव इत्यनेनाभिमतं हेतुद्वयमाह ॥ आकाशशब्दप्रवृत्तिनिमित्तस्येति ॥ हेतुद्वयमिति ॥ साक्षाद्वा परम्परया वेति शेषः । तत्र आकाशगतं विवरत्वं न भगवदधीनम् । अचेतनगतत्वादचेतनस्वभावत्वाच्चेति साक्षाद्धेतुत्वपक्षे । ननु सर्वस्य भगवतो यथेष्टविनियोगयोग्यत्वस्य सिद्धत्वादचेतनगतत्वमनधीनत्वे कथं हेतुरित्याशङ्क्याद्यं हेतुं दृष्टान्तोक्तिपूर्वं विवृणोति ॥ आद्य इति ॥ अदर्शनादिति ॥

ननु ‘‘मृदब्रवीत्, आपोऽब्रुवन्’’ इत्यादावभिमानिचेतने मृदादिशब्दप्रयोगो दृष्ट इति चेन्न । अत्रत्यसिद्धान्तन्यायेनाभिमान्यधीनत्वे सिद्धे तदधीनत्वादिति न्यायेन देवतायां प्रयोगस्य वक्ष्यमाणत्वेनात्रत्यपूर्वपक्षिणो सम्प्रतिपत्तेरिति भावः । एतेनाचेतनगतं ‘‘विवरादिः’’ विवरत्वादिकं ‘‘ततः’’ भगवत्प्रसादात् ‘‘कथं’’ न कथमपीति योजितम् । अनेन लब्धमर्थमाह ॥ एवं चेति ॥ तेन रूपेण अचेतनगतप्रवृत्तिनिमित्तकत्वेन रूपेण । प्राणगायत्रीज्योतिरादिशब्दा उदाहरणम् । एकस्यानेकत्रोदाहरणं तूपपादयिष्यते । अन्यथा तेषु शब्देषु विष्णुवाचित्ववदत्रापि विष्णुवाचित्वप्रसङ्गादिति भावः । स्वभावत्वहेतुं विवृणोति ॥ द्वितीये त्विति ॥ स्वाभाविकेति ॥ स्वभावसिद्धमनागन्तुकमेव प्रवृत्ति-निमित्तं येषां त इत्यर्थः । तर्हि भाष्याद्युक्तोदाहरणविरोध इत्यत आह ॥ कस्यचिदिति ॥

वाजपेयाधिकरण इति ॥ प्रथमाध्याये चतुर्थपादे ‘‘नामधेये गुणश्रुतेः स्याद्विधानम्’’ इति पञ्चमेऽधिकरणे चिन्तितं ‘‘वाजपेयेन स्वाराज्यकामो यजेत’’ इत्यत्र वाजपेयशब्दः किं गुणविधिः कर्मनाम वेति सन्देहे यजेतेत्यत्र यागे द्वितीयाद्यभावेन कर्मत्वकरणत्वयोर-प्रतीतेः प्रकृतिप्रत्ययाभ्यां यागभावनामात्राभिधानात्समभिव्याहारेण तयोस्सम्बन्धमात्र-मेवावगम्यते । तच्च कर्मत्वकरणत्वसाधारणमिति यागकर्मत्वांशे फलसम्बन्धश्च विनैव मत्वर्थलक्षणया तन्त्रेण स्यादिति गुणविधिरिति प्राप्ते सम्बन्धमात्रपरत्वे आकाङ्क्षानुदयेन गुणफलयोरन्यतरेणाप्यसम्बन्धस्स्यात् । लक्षणयाऽन्यतरविशेषपरत्वेऽन्यतरेणैव सम्बन्ध-स्स्यात् । उभयविषयपरत्वे तु वाक्यावृत्तिर्गुणप्रधानत्वोद्देश्यत्वोपादेयत्वविध्यनुवादत्वकृतं वैरूप्यं च स्यादिति तन्त्रसम्बन्धासम्भवाद्गुणविवक्षासामानाधिकरण्यनिर्वाहाय मत्वर्थ-लक्षणादोषो दुर्वार इति वाजमन्नरूपं सुराद्रव्यं पेयमस्मिन्निति सुराग्रहणविधानात्तत्प्रख्य-न्यायेन नामधेयमिति सिद्धान्त इति । अत्र–

‘‘सर्वेष्वाख्यातशब्देषु तन्त्रसम्बन्धसम्भवात् ।

मत्वर्थलक्षणादोषो नास्तीत्याक्षिप्यतेऽधुना’’ ॥

इत्युक्तरीत्या पूर्वपक्षे उद्भिदादिषु विशिष्टविधिपक्षोद्भावितमत्वर्थलक्षणादोषोद्धारा-त्सिद्धान्ते तद्व्यवस्थापनाच्चोद्भिदादिशब्दानां विचार्यत्वेऽपि यथा वाजपेयशब्दोदाहरणं तथा प्रकृतेऽपीत्यर्थः । एतेन स्वभावरूपं विवरत्वादिकं ततः भगवतः कथं भगवदधीनं कथं स्वभावत्वादिति योजनोक्ता भवति ।

### **पाण्डुरङ्गि**

अचेतने भगवत्प्रसादोऽस्तीति ॥ सेवासाध्यसेवकेष्टानिष्टप्राप्ति-परिहारानुग्रहेच्छाविशेषस्यैव प्रसादशब्दार्थत्वस्य ‘‘इच्छानिमित्तको यस्मात्’’ इत्यनु-व्याख्यान उक्तत्वादित्यर्थः । इन्द्रादिशब्दप्रवृत्तिनिमित्तानामैश्वर्यादीनामिव इति व्यतिरेकदृष्टान्तः । अन्याधीनत्वे स्वभावत्वहानेरिति ॥ स्वहेत्वतिरिक्तहेत्वधीनत्वे औत्पत्तिकत्वरूपस्वाभाविकत्वहान्यापातादित्यर्थः । नन्वेवमचेतनप्रवृत्तिनिमित्तकानां स्वाभाविकप्रवृत्तिनिमित्तकानां च शब्दानामुदाहरणीयत्वे आकाशशब्दस्यैवोदाहरणं कुत इत्यत आह ॥ कस्यचिदिति ॥ ननु प्रथमातिक्रमे कारणाभावात्पृथिवीशब्द एवोदाहर्तव्य इत्यत आह ॥ आनन्दमयेति ॥ नन्वनेकेषां विचार्यत्वे एकस्यैवोदाहरणं कुत्राप्यदृष्टं, प्रकृत एव कथमङ्गीकार्यमित्यतस्तत्र पूर्वसम्प्रतिपन्नदृष्टान्तमाह ॥ वाजपेयाधिकरण इति ॥

------------------------------------------------------------------------

यद्वा विवरत्वादिकं..

## **तात्पर्यचन्द्रिका**

यद्वा विवरत्वादिकं किमिन्द्रादिगतैश्वर्यादिवदीश्वरप्रसादलब्धत्वात्तदधीनं किं वा कुलालाद्यधीनचक्रादिभ्रमणवदागन्तुकत्वमात्रेण । नाद्यः । तस्याचेतनगतत्वेन तदभावात् । नान्त्यः । स्वभावत्वात् । तथा च विवरत्वादिकं नेश्वराधीनमितीश्वरा-नधीनत्वे सापेक्षयोरेवाचेतनगतत्वस्वभावत्वयोर्हेतुत्वम् ।

### **प्रकाशिका**

एवं द्वयोस्तदधीनत्वे साक्षाद्धेतुत्वमुपपाद्य परम्परया हेतुत्वं व्यनक्ति ॥ यद्वेति ॥ विवरत्वादिकं न भगवदधीनं भगवत्प्रसादालभ्यत्वाद्व्यतिरेकेणैश्वर्यादिवत् । तथा अनागन्तुकत्वान्नान्याधीनं व्यतिरेकेण कुलालचक्रभ्रमणवत् । तत्रासिद्धौ हेतू इत्यतः क्रमेणाचेतनगतत्वं स्वभावत्वं च हेतुद्वयसमर्थनपरतयेष्यत इति भावेन विकल्पमुखेनो-पपादयति ॥ विवरत्वादिकमिति ॥ सापेक्षयोरिति ॥ उक्तरीत्या मध्ये हेत्वन्तरसापेक्षयो-रित्यर्थः । यथा सावयवत्वस्य कार्यत्वद्वारा कर्तृसाधनत्वं तद्वदिति । तथा चानुव्याख्यान-स्येत्थं योजना । विवरादिर्विवरत्वादिकं, कथं ततः भगवत्प्रसादात्, कथं भगव-त्प्रसादलब्धं, अचेतनगतत्वात् । तथा च तत्प्रसादलब्धत्वाभावाद्विवरत्वादिकं कथं ततस् तदधीनं न कथमपीति । तथा विवरत्वादिकं कथं ततस् तदधीनं कथम् अनागन्तुकत्वादिति शेषः । तदेव कुत इति चेत् स्वभावत्वादिति । एवम् ‘‘अचेतनस्वभावस्तु’’ इत्यनेन विवक्षितं हेतुद्वयं स्वातन्त्र्यरूपप्रवृत्तिनिमित्तनिरसने साक्षात्परम्परया वा साधनमित्ये-तच्छ्लोकारूढतया दर्शितम् । विवरत्वादेर्भगवद्गतत्वेन योगोऽभिमत इति द्वितीयः कल्पः । तन्निरासस्तु श्लोकाद्बहिरेव ध्येयः । तथा हि । विवरत्वादिकमैश्वर्यादिवन्न भगवद्गतमिति साध्यमध्याहार्यम् । हेतुस्त्वचेतनगतत्वादिति ।

### **पाण्डुरङ्गि**

परस्परनिरपेक्षाभ्यामेवाचेतनगतत्वाचेतनस्वभावत्वाभ्यामाकाश-शब्दप्रवृत्तिनिमित्तविवरत्वादेरीश्वरानधीनत्वं प्रसाध्य सापेक्षयोरप्यचेतनगतत्वस्वभावत्व-योरीश्वराधीनत्वसाधकमाह ॥ यद्वेति ॥

------------------------------------------------------------------------

यद्वा ‘‘स्वातन्त्र्यं तद्गतत्वं च शब्दवृत्तेर्हि कारणम्’’..

## **तात्पर्यचन्द्रिका**

यद्वा ‘‘स्वातन्त्र्यं तद्गतत्वं च शब्दवृत्तेर्हि कारणम्’’ इत्युक्तत्वाद्द्वयं निमित्तम् । तत्र न तावन्निरवधिकैश्वर्यादिवन्निरवधिकं विवरत्वादिकं ब्रह्मगतम् । तस्याचेतन-गतत्वात् । नापि पुरन्दरादिगतैश्वर्यवत्तदधीनम् । स्वभावत्वात् । तथा च विवर-त्वादिकं ब्रह्मण्याकाशादिशब्दवृत्तौ न निमित्तमिति निमित्तत्वाभावे सापेक्षयो-र्हेतुत्वम् । श्लोके सार्वविभक्तिकतस्यन्तस्य ततश्शब्दस्य तत्रेत्यप्यर्थः । अस्मिन्मते तद्गतत्वपक्षोऽपि श्लोकेनैव दूषितः । मतान्तरे तु बहिरेव दूष्यः । सुधायां तु ‘‘न तावद्विवरत्वादिकमैश्वर्यादिवदागन्तुकज्ञानादिरूपहेतुद्वारेश्वरायत्तम् । अचेतनाश्रित-त्वात् । नापि स्वरूपतः । स्वभावत्वात्’’ इति व्याख्यातम् । तत्रेन्द्रादिशब्द-प्रवृत्तिनिमित्ते पालनादिरूपप्रयत्नात्मकैश्वर्ये ज्ञानादेरेव हेतुत्वदर्शनादत्रापि ज्ञानादिरेव हेतुर्वाच्यः । स चाचेतने नास्तीत्यभिप्रायः ।

यत्तु सुधायाम् अन्तरधिकरणपूर्वपक्षेऽचेतनस्वभावस्यान्नत्वादेर्भगवदधीनत्वाङ्गी-करणं तदेतदधिकरणसिद्धान्तन्यायानुसन्धानेन । न ह्येतदधिकरणपूर्वपक्षस्थेनैव तत्रापि पूर्वपक्षिणा भाव्यम् । तथात्व एतदधिकरणसिद्धान्तेनैव तत्रत्यपूर्वपक्षनिरासेन तत्रत्यसिद्धान्तवैयर्थ्यात् । अनुव्याख्यानसुधाद्यनुसारेण चात्रापि टीकायां ‘‘आकाशस्याचेतनत्वेनान्याधीनत्वायोगात्’’ इत्यादावाकाशपदं तत्पदप्रवृत्तिनिमित्त-परम् । तस्मादाकाशादिशब्दानां क्लृप्तं रूढं वा ‘‘आकाशनमवकाशत्वम्’’ इति सुधोक्तं यौगिकं वा क्लृप्तं निमित्तं नेश्वरगतम् । नापि तदधीनम् । आसमन्तात्काशत इति कल्प्यो योगस्तु क्लृप्तया भूताकाशे रूढ्या बाधितः । विद्वद्रूढिमहायोगौ त्वसिद्धौ । वैदिकप्रयोगबाहुल्यादेरद्याप्यसिद्धेः । यत्त्वानन्दमयाधिकरणे ‘‘अध्यात्मगैश्च प्राणाद्यैस्तथैव ह्यधिभूतगैः’’ इत्याद्यनुव्याख्यानं तदानन्दमय-प्रकरणस्थाकाशादिशब्दानां ब्रह्मपरत्वायाकाशाद्यधिकरणे वक्ष्यमाणन्यायमुपजीव्य प्रवृत्तमिति न तेन विद्वद्रूढ्यादिसिद्धिः । तस्माद्युक्ताऽभ्यधिकाशङ्का । इयं च प्रमेयाश्रिताऽऽकाशशब्दस्य ब्रह्मणि मुख्यत्वविरोधिनी शङ्का ।

### **प्रकाशिका**

ननूक्तपक्षद्वये तदधीनत्वनिरास एव श्लोकारूढो न तद्गतत्वनिरासः । न च तद्गतत्वं निमित्तमेव नेति वाच्यम् । अनुव्याख्यानविरोधादित्यनुशयेन द्वयोरपि श्लोका-रूढतया कल्पान्तरमाह ॥ यद्वा स्वातन्त्र्यमिति ॥ विवरत्वादिकमिति ॥ श्लोके भावप्रधाननिर्देश इत्युक्तं भवति ॥ सापेक्षयोरिति ॥ तद्गतत्वाभावतदनधीनत्वरूपहेतुद्वयं मध्येऽपेक्ष्याचेतनस्वभाव इत्यत्र विवक्षितं हेतुद्वयं निमित्तत्वाभावं साधयतीत्यर्थः ॥ सार्वविभक्तिकेति ॥ यद्यपि ‘‘पञ्चम्यास्तसिल्’’ इति पञ्चम्यर्थ एव तसिल् विहित-स्तथापि ‘‘प्रतियोगे पञ्चम्यास्तसिः । आद्यादिभ्य उपसङ्ख्यानम्’’ इत्युक्तेः ‘‘यतो यतो निश्चरति मनश्चञ्चलम्’’ इत्यादाविव सप्तम्यर्थे तसिरित्यर्थः । तथा चैवं योजना । विवर-त्वादिकं ‘‘कथं ततः’’ तत्र भगवति ‘‘कथं’’ ‘‘कुतः’’ अचेतनगतत्वात्, ततश्च तद्गतत्वाभावान्न निमित्तमिति । तथा विवरत्वं कथं ततस् तदधीनं कथं कुतः स्वभावत्वात् ततश्च तदधीनत्वाभावान्न निमित्तमिति । पूर्वोक्तपक्षयोरस्य पक्षस्य विशेषं स्वयमेवाह ॥ अस्मिन्मत इति ॥ बहिरेवेति ॥ उक्तमिदं प्राक् तत्रैवास्माभिः ।

एवं स्वयमनुव्याख्यानस्य त्रेधाऽभिप्रायमुक्त्वा सुधोक्तमपि प्रकारान्तरमनुसन्धेयमिति भावेन तदुक्तं सङ्ग्रहेणानूद्य तदभिप्रायं तावदस्फुटत्वाद्व्यनक्ति ॥ सुधायां त्विति ॥ स्वरूपतः ज्ञानादिहेतुमनपेक्ष्य । नन्वेवं सुधायां ‘‘ननूक्तमन्यत्रान्यरूढेरविद्वत्सम्बन्धित्वा-द्योगस्य च परमेश्वरायत्ताल्पनिमित्तत्वादमुख्यतेति । सत्यम् । तदन्नौषध्यादिपदार्थेषु स्यान्न तु पुरन्दरादिषु’’ इत्यादिना चेतनस्यापि भगवदधीनत्वोक्तिरयुक्तेत्यत आह ॥ यत्त्विति ॥ नन्वत्रानङ्गीकुर्वन् पूर्वपक्षी तत्र कथमङ्गीकुर्यादित्यत आह ॥ न हीति ॥ उत्तरप्रस्थाना-विरोधाय टीकार्थमाह ॥ अनुव्याख्यानेति ॥ यद्वा विवरत्वस्य भगवदधीनत्ववर्णनं टीकाविरुद्धमित्यत आह ॥ अनुव्याख्यानेति ॥ क्लृप्तो योगो नेत्युपपादितमुपसंहरति ॥ तस्मादिति ॥ रूढं वेति ॥ शब्दाश्रयत्वादिरूपं वेत्यर्थः । निमित्तमित्यन्वयः ।

ननु मास्तु क्लृप्तो योगः कल्प्यो भविष्यतीति द्वितीयं पक्षं निरस्यति ॥ आसमन्ता-दिति ॥ असिद्धत्वे हेतुर् वैदिकप्रयोगेति ॥ आदिपदेन प्रवृत्तिनिमित्तपौष्कल्यग्रहणम् । ननु विद्वद्रूढिमहायोगावसिद्धाविति कथम् । अनुव्याख्यानविरोधादित्यत आह ॥ यत्त्विति ॥ ‘‘अन्नादिशब्दैर्भगवानेको मुख्यतयोदितः’’ इत्युत्तरार्धेनान्वयः । ननु यद्येवं तर्हि ‘‘यद्यानन्दमयोऽभ्यासादिति वदतः सूत्रकारस्यैतावानर्थोऽभिमतो भवेत्तर्हि तत एव गतार्थत्वादन्तस्तद्धर्मोपदेशादित्याद्यधिकरणानामनुत्थानमेव स्यात्’’ इत्याशङ्क्य ‘‘अभ्यधिकाशङ्कासद्भावेनाधिकरणान्तरारम्भोपपत्तिः’’ इत्यन्तराधिकरणोपक्रमसुधा-विरोधः । तत्र विद्वद्रूढिमहायोगौ सर्वशब्दानां सिद्धावित्युपेत्य तदाच्छादकाभ्यधिका-शङ्कयाऽधिकरणारम्भसमर्थनोक्तिप्रतीतेरिति चेन्मैवम् । उत्तरत्र तदाच्छादकाभ्यधिका-शङ्कोक्तेरदर्शनात् । ‘‘अन्नौषध्यादिपदार्थेषु स्यान्न तु पुरन्दरादिषु’’ इति वाक्यस्य गतेरुक्तत्वात्सूत्रकारस्याकाशाद्यधिकरणन्यायेनाभिमतस्य भाष्यकारेण तत्र कथनेऽपि विद्वद्रूढिमहायोगयोरसिद्धत्वादिनाऽऽक्षेपेण पूर्वपक्षप्रवृत्तिसम्भवेन तद्वाक्यस्याप्येवं योज्यत्वादिति भावः । तस्माद्विद्वद्रूढिमहायोगयोरेतत्सिद्धान्तात् पूर्वमसिद्धत्वादनुव्याख्या-नोक्ता युक्तेत्यर्थः । इयम् अनुव्याख्यानोक्ता आकाशपदप्रवृत्तिनिमित्तविवरत्वरूपप्रमेय-माश्रित्य प्रवृत्तेत्यर्थः ।

### **पाण्डुरङ्गि**

अस्मिन्पक्षे तद्गतत्वपक्षः श्लोकाद्बहिरेव दूष्यो भवतीत्यस्वरसात्पक्षान्तर-माह ॥ यद्वेति ॥ नन्वनुव्याख्याने विवरत्वादेरीश्वराधीनत्वाभाव एव ‘‘विवरादिः कथं ततः’’ इत्यादिनोक्तः । भवद्भिश्च विवरादेरीश्वरगतत्वाभावोऽपि चेदुच्यते तर्ह्यनु-व्याख्यानविरोधः स्यादित्यत आह ॥ श्लोक इति ॥ नन्वेवमनुव्याख्याने सुधाविरोध इत्यतस्तदुक्तं प्रकारान्तरमित्यभिप्रायेण तत्रानुपपत्तिपरिहारपूर्वकं तदनुवदति ॥ सुधायां त्विति ॥ नन्वन्तरधिकरणपूर्वपक्षीयसुधायाम् अचेतनस्वभावस्याप्यन्नत्वादेर्भगवदधीनत्वा-भ्युपगमात्कथमत्र तदभावेन पूर्वपक्षकरणे तत्सुधाविरोधो न स्यादित्यत आह ॥ यत्त्विति ॥ नन्वाकाशपदप्रवृत्तिनिमित्तविवरत्वादेर्भगवदधीनत्वाभावेन तद्गतत्वाभावेन शब्दप्रवृत्ति-कारणीभूतस्वातन्त्र्यतद्गतत्वयोरभावादाकाशशब्दस्य ब्रह्मपरत्वं न सम्भवतीति पूर्वपक्षे क्रियमाणे टीकाविरोधः स्यात् । टीकायामाकाशस्याचेतनत्वेनेश्वराधीनत्वासम्भवस्य प्रतिपादितत्वादित्यत आह ॥ अनुव्याख्यानेति ॥ आकाशपदं तत्पदप्रवृत्तिनिमित्त-परमित्युपलक्षणम् । अचेतनेत्यत्राचेतनपदं तद्गतपरमित्यपि द्रष्टव्यम् ।

ननु रूढस्याकाशशब्द्रप्रवृत्तिनिमित्तस्य भगवद्गतत्वाद्यसम्भवेऽपि यौगिकस्य तद्भविष्यतीत्याशङ्कामुपसंहारव्याजेन परिहरति ॥ तस्मादिति ॥ हेतुद्वयं तूक्तमेवेति भावः । नन्वासमन्तात्काशत इति योगलभ्यप्रवृत्तिनिमित्तस्य प्रकाशत्वस्य भगवद्गतत्वात्तद्वाचकत्व-मित्यत आह ॥ आसमन्तादिति ॥ रूढिर्योगमपहरतीति न्यायादिति भावः । विद्वद्रूढिमहायोगाभ्यां तद्बाध इत्यत आह ॥ विद्वदिति ॥ वैदिकप्रयोगादेव तत्सिद्धिरित्यत आह ॥ वैदिकेति ॥ नन्वानन्दमयाधिकरणे अध्यात्मगैश्चेत्यनुव्याख्यानेन विद्वद्रूढेः साधितत्वादित्यत आह ॥ यत्त्विति ॥ न केवलमुक्तैवाभ्यधिकाशङ्का किन्त्वन्याऽपीत्याह ॥ इयं चेति ॥

------------------------------------------------------------------------

प्रमाणाश्रिता वाक्यस्य ब्रह्मपरत्वविरोधिनी..

## **तात्पर्यचन्द्रिका**

प्रमाणाश्रिता वाक्यस्य ब्रह्मपरत्वविरोधिनी शङ्का तु युक्तः पूर्वत्र श्रुतित्वमात्र-प्रयुक्तप्राबल्यान्निरवकाशत्वप्रयुक्तप्राबल्यस्य बलवत्त्वान्निरवकाशलिङ्गेन श्रुतिबाधः । अत्र त्वाकाशश्रुतेः ‘‘आकाशादेव समुत्पद्यन्ते आकाशं प्रत्यस्तं यन्ति आकाशो ह्येवैभ्यो ज्यायान् आकाशः परायणम्’’ इति बहुकृत्वः श्रुतत्वात् श्रुतित्वबहुत्वोभय-प्रयुक्तप्राबल्यान्निरवकाशत्वमात्रप्रयुक्तप्राबल्यस्य दुर्बलत्वान्निरवकाशस्यापि लिङ्गस्य बाधः ।

अत एव पूर्वत्र सवित्रादिश्रुतेरबहुत्वेन बाधेऽपीन्द्रश्रुतेर्बहुत्वान्न बाधः । एवं चेन्द्रश्रुतिः श्रुतित्वेन तत्रोदाहरणम् । बहुश्रुतित्वेनात्रापि । यथाऽग्निहोत्रादिशब्दो नामधेयतया नामधेयपादे तूदाहरणं समुदायानुवादापवादतया शब्दान्तरपादे, यथा च जीवकारणता श्रुतिप्राप्ततया द्वितीयस्याद्यपाद उदाहृता । समयप्राप्ततया तु द्वितीयपादे यथा चायमेवाकाशशब्दोऽन्यत्रप्रसिद्धत्वेनात्रोदाहरणमुभयत्रप्रसिद्धत्वेन तु तृतीये तद्वदित्येका । अपरा तु युक्तमन्यत्र निरूढानामपीन्द्रादिशब्दानां श्येनादि-शब्दानां यजिसामानाधिकरण्यवत् ‘‘मत्सीन्द्रमिन्दो पवमान विष्णुम्’’ इत्यादौ विष्णुशब्दसामानाधिकरण्यात् ‘‘यो देवानां नामधा’’ इति विशेषश्रवणादन्यत्रा-निरूढान्तस्स्थत्वमुखसद्भावाच्च विष्णुपरत्वम् । उत्पत्तिशिष्टसोमावरुद्धेऽपि याग उत्पन्नशिष्टस्य फलचमसस्य भक्षणमुखेनानुप्रवेशवदर्थान्तरावरुद्धेऽपीन्द्रादि-शब्देऽन्तस्स्थत्वमुखेन ब्रह्म प्रवेशाविरोधात् ।

### **प्रकाशिका**

प्रमाणेति ॥ आकाशपदरू(ढि)पमाश्रित्य वर्तमानेत्यर्थः ॥ ब्रह्मपरत्वेति ॥ शक्तितात्पर्यावधारणं हि समन्वयः । तत्र पूर्वं शक्तिर्नेत्युक्तम् । अधुना तात्पर्यं नेत्युच्यत इत्यर्थः । भाष्यादावुदाहृतबहुकृत्वःश्रुताकाशपदोपेतविषयवाक्य-सूचितामाह ॥ युक्त इति ॥ पूर्वत्र अन्तरधिकरणे । लिङ्गस्य अनन्तत्वादिलिङ्गस्य बाधः सङ्कोच इत्यर्थः । ननु पूर्वत्र बहुकृत्वश्श्रुतस्यापीन्द्रशब्दस्य समुद्रशायित्वादिलिङ्गेन बाध उक्त इत्यत आह ॥ अत एवेति ॥ उभयप्रयुक्तप्राबल्यस्य बलवत्त्वादेवेत्यर्थः ॥ सवित्रा-

दीति ॥ अतद्गुणसंविज्ञानेन बृहस्पत्यादिश्रुतेरिति ध्येयम् । सवितृश्रुतिबहुत्वस्यापि सत्त्वात् ।

नन्वेकस्याकारभेदेनाप्यनेकत्रोदाहरणमदृष्टचरमित्यत आह ॥ यथेति ॥ ‘‘अग्निहोत्रं जुहोति’’ इत्यत्रत्याग्निहोत्रशब्दो यथा ‘‘अग्निर्ज्योतिर्ज्योतिरग्निः स्वाहेति सायं जुहोति’’ इति नामधेयत्वापादकगुणप्रख्यापकशास्त्रान्तरविषयतया नामधेयपादे ‘‘तत्प्रख्यं चान्य-शास्त्रम्’’ इति तृतीयाधिकरणोदाहरणम् । ‘‘दध्ना जुहोति’’ इत्यादिवाक्यप्राप्तहोम-समुदायानुवादकत्वशङ्काविषयतया द्वितीयाध्यायद्वितीयपादे पञ्चमाधिकरणे उदाहरणं तद्वदित्यर्थः ॥ यथा च जीवकारणतेति ॥ ‘‘इतरव्यपदेशाद्धिताकरणादिदोषप्रसक्तिः’’ इति युक्तिपादीयसप्तमाधिकरणे ‘‘जीवाद्भवन्ति भूतानि’’ इत्यादिश्रुतिसंवादिचेतनत्वादि-युक्तिप्राप्ततयोदाहृतापि जीवकर्तृता ‘‘अन्यथानुमितौ च ज्ञशक्तिवियोगात्’’ इति समयचरणपञ्चमाधिकरणे प्रकृत्युपसर्जनपुरुषकर्तृकमतप्राप्ततयोदाहृता तद्वदित्यर्थः । उक्तं च टीकायाम् इतरव्यपदेशादित्यत्र ‘‘अत्र जीवाद्भवन्ति भूतानीति श्रुतिप्राप्तो जीवकर्तृत्व-पक्षो निराक्रियते । उत्तरत्र तु समन्वयप्राप्त इत्यर्थभेदः’’ इति ॥ तृतीय इति ॥ द्युभ्वादि-पादे ‘‘आकाशोऽर्थान्तरत्वादिव्यपदेशात्’’ । इति द्वादशेऽधिकरणे उदाहरणमित्यर्थः ।

‘‘विवरादिः कथं ततः’’

इति शङ्कानिवृत्त्यर्थम् आकाश इति नाम च ।

परतोऽपि वरीयस्त्वपूर्वाल्लिङ्गाद्धरेर्भवेत् ॥

इत्यनुव्याख्याने नामपदसूचितशङ्कान्तरमाह ॥ अपरा त्विति ॥ युक्तमिन्द्रादिशब्दानां विष्णुपरत्वमित्यन्वयः । तत्र हेतुत्रयमभिप्रेत्य सदृष्टान्तमाह ॥ श्येनेति ॥ ‘‘श्येनेनाभि-चरन्यजेत’’ इत्यत्र तृतीयान्ततया निर्दिष्टस्य श्येनशब्दस्यान्यत्र निरूढस्यापि प्रत्ययार्थ-भूतभावनाकरणतासमर्थयागवाचियजिधातुसामानाधिकरण्यात् ‘‘यथा वै श्येनोऽयं निपत्यादत्ते’’ इति सादृश्यबोधकवाक्यशेषाच्च यागपरत्वं तथा ‘‘मत्सि सोम वरुणं मत्सि मित्रं मत्सीन्द्रमिन्दो पवमान विष्णुम्’’ इति विष्णुशब्दसामानाधिकरण्याद्यो देवानामिति विशेषश्रवणाच्चेत्यर्थः । न चेन्द्रं विष्णुं च मत्सि मदयसीति पृथगन्वयोपपत्तेस्सामानाधि-करण्यमसिद्धमिति वाच्यम् । तथा सति वरुणादिषु पृथक्पृथङ्मत्सिशब्दवन्मत्सीन्द्रं मत्सि विष्णुमिति पृथङ्मत्सिशब्दश्रवणापातात् । सर्वेषां पृथङ्मत्सिशब्ददर्शनेनैकस्यैवान्यथात्वा-योगादश्रुतकल्पनापाताच्च ।

‘‘मत्सि महामिन्द्रमिन्दो मदाय’’ इत्यन्येन्द्रस्य पृथगुक्त्या पौनरुक्त्यापाताच्च । महत्त्वस्यादितिपुत्रत्वेनाग्रजत्वमात्रेणोपपत्तेश्चेति व्यक्तमेतदैतरेयभाष्य इति भावः । तृतीयहेतुं दृष्टान्तेनोपपादयति ॥ उत्पत्तिशिष्टेति ॥ तृतीयेऽध्याये पञ्चमे पादे ‘‘फलचमसो नैमित्तिको भक्षविकारश्श्रुतिसंयोगात्’’ इत्युपान्त्याधिकरणे चिन्तितं ‘‘यदि राजन्यं वैश्यं वा याजयेत् स यदि सोमं बिभक्षयिषेन् न्यग्रोधस्तिभिनीराहृत्य तास्संपिष्यदधन्युन्मृज्य तमस्मै भक्षं प्रयच्छेन्न सोमम्’’ इत्यत्र राजन्यवैश्यनिमित्तेन सोमविकारतया श्रूयमाणः फलचमसः किं तद्भक्षमात्रे सोमं विकुर्यादुत यागेऽपीति संशये बिभक्षयिषेदिति, भक्षं प्रयच्छेदिति तूपक्रमोपसंहाराभ्यां तत्रैव विकारो न यागे । अश्रवणादिति प्राप्ते यागसाधन-द्रव्यसंस्काररूपभक्षसम्बन्धित्वेन श्रूयमाणः फलचमसो ऽन्यथा तत्सम्बन्धायोगाद्यजमान-चमसयागाभ्याससाधनत्वं प्रतिपद्यते । अतो यागेऽपि सोमविकार इति । अत्रोत्पत्तिशिष्ट-नित्यापेक्षया नैमित्तिकस्योत्पन्नशिष्टस्यापि प्राबल्यात्फलचमसस्य यागसाधनद्रव्यसंस्कार-रूपभक्षणद्वारा यागसाधनत्वेन यथा यागेऽनुप्रवेशस् तथेन्द्रादिशब्देऽपि पुरन्दरादि-रूपार्थान्तरवाचिन्यपि वाच्यतया ब्रह्मानुप्रवेश इत्यर्थः ।

### **पाण्डुरङ्गि**

वाक्यस्येति विरोधित्वोपपादनाय । वाक्यस्य ब्रह्मपरत्वविरोधिनी प्रमाणाश्रिता शङ्का तु इत्येकेत्यन्वयः । कीदृशी सेत्यतस्तामाह ॥ युक्त इत्यादिना ॥ एवं चात्र पूर्वाधिकरणवैषम्येण पूर्वपक्षोत्थानादनन्तरसङ्गतिरुक्ता भवति । ननु श्रुतित्वबहुत्व-प्रयुक्तप्राबल्यापेक्षया निरवकाशसमुद्रस्थत्वादिलिङ्गस्य बाध्यत्वमित्यत आह ॥ अत एवेति ॥ निरवकाशत्वमात्रप्रयुक्तप्राबल्यापेक्षया श्रुतित्वबहुत्वप्रयुक्तप्राबल्यस्य प्रबलत्वादेवेत्यर्थः ।

ननु कथमेकस्यैवैकत्र श्रुतित्वेनान्यत्र बहुश्रुतित्वेनोदाहरणमन्यत्रादृष्टमत्रैव कथमङ्गी-कार्यमित्यतः किं पूर्वतन्त्रे न दृष्टमस्मिंस्तन्त्रे वेति विकल्प्य क्रमेण दूषयति ॥ यथेत्यादिना ॥ ‘‘तत्प्रख्यं चान्यशास्त्रम्’’ इत्यत्रेत्यर्थः ॥ शब्दान्तरपाद इति ॥ १‘‘आधाराग्निहोत्रमरूपत्वात्’’ इत्यत्र अग्निहोत्रं जुहोतीत्यस्य दध्ना जुहोतीत्यादिवाक्य-प्राप्तहोमसमुदायानुवादकत्वे तदपवादकत्वं सिद्धान्तितमिति भावः । अन्यत्र निरूढा-नामपीन्द्रादिशब्दानां विष्णुपरत्वं युक्तमित्यन्वयः । तत्र हेतुत्रयं मत्सीन्द्रमित्यादि ॥ विष्णुशब्दसामानाधिकरण्येनेन्द्रशब्दस्य विष्णुपरत्वमित्यत्र दृष्टान्तः श्येनादिशब्दाना-मिति ॥ यजिसामानाधिकरण्येन श्येनादिशब्दानां यागपरत्ववदित्यर्थः । अर्थान्तरा-वरुद्धानां तेषां कथं ब्रह्मपरत्वमित्यत आह ॥ अर्थान्तरावरुद्धेऽपीऽति ॥ तत्र दृष्टान्त उत्पत्तिशिष्टेति ॥ यागोत्पत्तिविधायके वाक्ये विहितं द्रव्यमुत्पत्तिशिष्टं द्रव्यम् ।

------------------------------------------------------------------------

आकाशशब्दस्य तु क्वापि..

## **तात्पर्यचन्द्रिका**

आकाशशब्दस्य तु क्वापि तत्सामानाधिकरण्याभावाद्विशेषश्रुत्यभावादन्यत्रा-निरूढमुखाभावाच्च आमिक्षावरुद्धे यागे वाऽजिनवद्विरोधान्न विष्णुपरत्वमिति । अन्या तु आकाशशब्दस्योपक्रमस्थत्वेन श्रुतित्वेन च प्रबलत्वादिन्द्रबृहस्पत्यादि-शब्दवच्च परस्परविरुद्धनानार्थोपस्थापकत्वाभावेनैकवाक्यत्वभङ्गाभावाद् आकाश-ब्रह्मणोर्विरुद्धांशत्यागेनैक्याङ्गीकारे च पूर्वत्रेवात्र बाधकस्य भेदव्यपदेशस्याभावा-च्चाकाशशब्दः प्रसिद्धार्थपर इति प्रबलश्रुत्यनुसारेण चानन्तत्वादिलिङ्गानि कथञ्चि-द्भूताकाशे योज्यानि । एताश्च प्रमाणाश्रिताः शङ्का अनुव्याख्याने ‘‘आकाश इति नाम च’’ इत्यन्यत्रानिरूढमुखान्तरेण विष्णुशब्दसामानाधिकरण्येन विशेषश्रवणेन च रहितनामोक्त्या अत्र भाष्यटीकयोरसकृत् श्रुतोपक्रमस्थाकाशैकशब्दवतो भेदव्यपदेशशून्यस्य च विषयवाक्यस्योदाहरणेन च सूचिताः ।

### **प्रकाशिका**

प्रकृते तद्वैषम्यमाह ॥ आकाशेति ॥ तदिति विष्णुवाचिशब्दः परामृश्यते । ननु ‘‘आकाशो वै नाम नामरूपयोर्निर्वहिता ते यदन्तरात्मा तद्ब्रह्म तदमृतं स आत्मा’’ इति छान्दोग्ये विष्ण्वसाधारणब्रह्मशब्दसामानाधिकरण्यमस्तीति चेन्न । तत्र प्रसिद्धिद्योतकनिपातबलेन ब्रह्मादिशब्दानां विष्णुवाचित्वस्य पूर्वपक्षिणोऽसम्मतेः । ननु तथापि कथं विशेषश्रुत्यभावादिति । ‘‘नामानि सर्वाणि यमाविशन्ति’’ इति श्रुते-स्सत्वादिति चेन्न । देवानामितिवद्भूतानामिति विशिष्याभावात् । अत एव विशेषेत्युक्तम् । यो देवानामिति श्रुत्यनुसारेण सर्वाणीति सामान्यशब्दस्य सङ्कोचोपपत्तेश्चेति भावः ।

आमिक्षाऽवरुद्ध इति ॥ द्वितीयस्य द्वितीये पादे ‘‘गुणश्चापूर्वं संयोगे वाक्ययो-स्समत्वात्’’ इति नवमेऽधिकरणे चिन्तितं ‘‘वैश्वदेव्यामिक्षा’’ इति यागं विधायाम्नाते ‘‘वाजिभ्यो वाजिनम्’’ इत्यत्र किं पूर्वस्मिन्नामिक्षायागे वाजिनं गुणो विधीयते किं वा कर्मान्तरमिति संशये वाजिशब्देनामिक्षायागदेवतारूपविश्वेदेवप्रत्यभिज्ञानात्तत्र सम्बध्यमानं वाजिनं पूर्वकर्मण्येव विहितं भवति । सम्भवति चैवं गुणमात्रविधाने विशिष्टविधिगौरवं नाश्रयितुं युक्तम् । अतः पूर्वयागे वैकल्पिकद्रव्यविधानमिति प्राप्ते आमिक्षायुक्तस्यैवोत्पत्तौ पूर्वयागस्यावगमाद्वाजिनविधौ तेनैव रूपेणानुवाद्यत्वात्तस्य द्रव्यान्तरसम्बन्धापेक्षा-योग्यत्वयोरभावात्तत्र निवेशमलभमानं वाजिनम् आत्मनिवेशक्षमं कर्मान्तरं साधयतीति कर्मान्तरविधिरिति । तद्विरोधान्न विष्णुपरत्वमित्यर्थः । अत्रोदाहृतविषयवाक्यपर्या-लोचनया प्राप्तं शङ्कान्तरमप्याह ॥ अन्या त्विति ॥ उपक्रमाधिकरणन्यायेनोपक्रमस्य प्राबल्यं मन्वानस्य शङ्कितुरुपक्रमस्थत्वेनेत्युक्तिः ।

ननु श्रुतेरपि पूर्वत्र लिङ्गाद्बाध उक्त इत्यतो वैषम्यं द्वेधा दर्शयति ॥ इन्द्रेति ॥ निरवकाशलिङ्गविरोध इत्यत आह ॥ प्रबलेति ॥ कथञ्चिदिति ॥ सङ्कुचितानन्तत्वादि-नेत्यर्थः । तदुक्तं सन्न्यायरत्नावल्यां ‘‘प्रथमपठितत्वात्प्रसिद्धत्वाच्च तत्रैव वाक्यशेषो भाक्तो वर्णनीयः’’ इति । सुधायां च ‘‘प्रथमावगतस्वभावबलवत्त्वानुरोधेन लिङ्गानि कथञ्चि-द्योज्यानि’’ इति । उक्ताश्च प्रमाणाश्रितास्तिस्रश्शङ्का नानवधेया इति भावेन मूलमाह ॥ एताश्चेति ॥ आद्यतृतीये विषयवाक्यसूचिते । द्वितीया तु नामोक्त्येति ध्येयम् ।

### **पाण्डुरङ्गि**

विशेषेति ॥ यो भूतानां नामधा इति विशेषश्रुत्यभावादित्यर्थः । विरोधात् हेयत्वाभावलक्षणविरोधात् । अत्र दृष्टान्त आमिक्षावरुद्ध इति ॥ उपक्रम-स्थत्वेनेति ॥ उपक्रमस्थत्वेन प्राबल्यं तूपक्रमाधिकरण एव निर्णीतमिति भावः । ननु पूर्वाधिकरणे इन्द्रादिशब्दानां तत्तत्परत्व एकवाक्यताभङ्गवद् अत्राप्यनन्तादिशब्दानां विष्णुपरत्वे आकाशशब्दस्य प्रसिद्धपरत्वे एकवाक्यताभङ्गः स्यादित्यत आह ॥ इन्द्रेति ॥ ननु नैकवाक्यताभङ्गाभावः । अत्रापि विरुद्धार्थोपलम्भकस्यानन्तशब्दस्य सत्त्वादित्यत आह ॥ आकाशेति ॥ तर्ह्यनन्तत्वादिलिङ्गानां का गतिरित्यत आह ॥ प्रबलेति ॥ नन्वेतासां शङ्कानां भाष्यानुव्याख्यानटीकादावनुक्तत्वात्तद्विरोध इति तत्राह ॥ एताश्चेति ॥ तत्र द्वितीयशङ्काऽनुव्याख्याने सूचिता । प्रथमतृतीये तु भाष्यटीकयोरिति विवेकः ।

[Load More](javaऽcriptःvoid(0))
