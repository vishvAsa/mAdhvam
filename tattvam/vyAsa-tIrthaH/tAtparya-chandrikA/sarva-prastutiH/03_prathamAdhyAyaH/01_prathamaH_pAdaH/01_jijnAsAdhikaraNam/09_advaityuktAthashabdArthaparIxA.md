+++
title = "०९ अद्वैत्युक्ताथशब्दार्थपरीक्षा"
upstream_url = "https://dvaitavedanta.in/category-details/11547/4779/sharav/tatapa/parath/parath/jajani/athava"
+++
## ननु प्रतिवचनाद्यभावेन प्रश्नाद्यर्थत्वासम्भवेऽपि

**अद्वैत्युक्ताथशब्दार्थपरीक्षा**

## **तात्पर्यचन्द्रिका**

ननु प्रतिवचनाद्यभावेन प्रश्नाद्यर्थत्वासम्भवेऽपि ‘‘अथशब्दानुशासनम्’’ इत्यादा-विवारम्भरूपाधिकारार्थोऽथशब्दः कस्मान्न स्यात् । अत्र परेषां भाष्यं ‘‘ब्रह्मजिज्ञासाया अनधिकार्यत्वा’’दिति । तन्न । इच्छाया आरभ्यत्वासम्भवेऽपि विवरणरीत्या जिज्ञासाशब्दस्य विचारलक्षकत्वे तस्यारभ्यत्वसम्भवात् । ननु आनन्तर्याभिधानमुखेन शास्त्रीयस्याधिकारिणो न्यायतः समर्पणाभावे विचारो निरधिकारिकोऽननुष्ठेयः स्यादित्यधिकारितद्विशेषणप्रयोजनलाभायानन्तर्यार्थतेति चेत् । न तावद्विचारविधौ त्वत्पक्षे मुमुक्षुरधिकारी मोक्षश्च फलमिति युक्तम् । विचारो मोक्षसाधनतया न प्राप्त इति तद्विधेरपूर्वविधित्वापातात् । मुमुक्षोरपि ज्ञानकामनां विना विचारेऽप्रवृत्तेः । त्वन्मते च वक्ष्यमाणरीत्या ज्ञानकामनानुपपत्तेश्च ।

### **प्रकाशिका**

एवमोङ्कारव्याख्यानं समर्थ्य अधिकारानन्तर्यार्थो ऽयमथशब्द इत्यथ-शब्दव्याख्यानं समर्थयितुमाक्षिपति ॥ नन्विति ॥ ‘‘मङ्गलानन्तरारम्भप्रश्नकार्त्स्न्येष्वथो अथे’’त्यभिधानात् प्रतिवचनाभावेन ‘‘अथ भगवन्तं ब्रूते’’त्यादाविव प्रश्नार्थत्वायोगेऽपि कार्त्स्न्येन ब्रह्मविचारकरणस्य बाधेन तदर्थकत्वायोगेऽपि मङ्गलस्य वक्ष्यमाणदिशा वाच्यार्थत्वाभावेऽप्यारम्भार्थत्वं किं न स्यादित्यर्थः । आदिपदात् ‘अथ योगानुशासनम्’ इत्यादेर्ग्रहणम् । एवमाक्षिप्तस्य स्वयं समाधानं करिष्यन्यदत्राद्वैतिनां परिहारभाष्यं ‘‘तत्राथशब्द आनन्तर्यार्थः परिगृह्यते । नाधिकारार्थः । ब्रह्मजिज्ञासाया अनधिकार्य-त्वात् । मङ्गलस्य च वाक्यार्थे समन्वयाभावादर्थान्तरप्रयुक्त एव ह्यथशब्दः श्रुत्या मङ्गलप्रयोजनो भवति । पूर्वप्रकृतापेक्षायाश्च फलत आनन्तर्याव्यतिरेका’’दित्यन्तं (भाष्यं) क्रमेण दूषयितुं ‘अनधिकार्यत्वात्’ इत्युक्तं तावद्दूषयितुमनुवदति ॥ अत्रेति ॥ इच्छाया इति ॥ जिज्ञासापदमुख्यार्थभूतज्ञानेच्छाया इत्यर्थः ।

अत एव भामत्यां लक्षितविचारारम्भार्थत्वमथशब्दस्य भविष्यतीति मत्वा ‘‘न च स्वार्थपरत्वस्योपपत्तौ सत्यामन्यार्थकल्पना युक्ते’’ति तल्लक्षकत्वमेव निरस्तम् । अवतारितं च कल्पतरौ तथैवेति ॥ परभाष्यस्याभिप्रायान्तरमाशङ्कते ॥ नन्विति ॥ सत्यमेवं तथापि मन्मत एवेदं युज्यते न तु त्वन्मत इति भावेन तन्मतं दूषयितुं किं मुमुक्षरधिकारी मोक्षः फलम् उत ब्रह्मज्ञानकामोऽधिकारी ब्रह्मज्ञानं च फलं, अथापरोक्षज्ञानकामोऽधिकारी ब्रह्मापरोक्षज्ञानं च फलं, यद्वा अप्रतिबद्धब्रह्मापरोक्षज्ञानकामोऽधिकारी तादृशज्ञानं च फलं, अथवा ब्रह्मेतरानवच्छिन्नब्रह्मापरोक्षज्ञानकामोऽधिकारी तादृशज्ञानं च फलमिति पञ्चपक्षान्हृदि निधायाद्यं तावद्दूषयति ॥ न तावदिति ॥ ज्ञानहेतुत्वेन विचारस्य लोकतोऽवगमेऽपि मोक्षोद्देशेन विचारविधावपूर्वविधित्वमेव स्यात् । न चेष्टापत्तिः । त्वया नियमविधित्वाङ्गीकारादिति भावः । मोक्षःफलमित्यंशं निरस्य मुमुक्षुरधिकारीत्यंशं निरस्यति ॥ मुमुक्षोरिति ॥ विचारस्य ज्ञानद्वारेणैव मोक्षहेतुत्वादिति भावः ।

### **चन्द्रिकाबिन्दु**

॥ प्रश्नाद्यर्थत्वासम्भवेऽपीति ॥ आदिशब्देन कार्त्स्न्यं ग्राह्यम् ॥ आरम्भरूपाधिकारार्थ इति ॥ परभाष्यानुसारेणारम्भे अधिकार्यंशशब्दप्रयोग इति ध्येयम् । अत्र स्वयम् ‘उच्यते’ इत्यादिना परिहारं वक्तुं प्रकृतभाष्योक्तं समाधानं तद्व्याख्यानरीत्याऽयुक्तमिति दर्शयितुमेतच्छङ्कापरिहारत्वेनादौ परभाष्यं लक्षयति ॥ अत्र परेषामिति ॥ अनधिकार्यत्वादिति ॥ जिज्ञासाया अपुमर्थत्वेन अनारब्धव्यत्वा-दित्यर्थः ॥ न्यायतः सूत्रतः ॥ तद्विशेषणप्रयोजनेति ॥ मोक्षलक्षणं प्रयोजनं, ममुक्षु-रधिकारीत्युक्त्या अधिकारिविशेषणत्वेन लभ्यत इति भावः । त्वत्पक्षे विवरणपक्षे । अपूर्वविधित्वापातादिति ॥ श्रोतव्य इति विधेर्नियमविधित्वेन परेणाङ्गीकृततया अपूर्व-विधित्वानङ्गीकारादिति भावः ॥ ज्ञानकामनां विना इति ॥ मोक्षस्य ज्ञानसाध्यत्वेन तत्कामनायां ज्ञानकामनां विनाऽसम्भवादिति भावः ॥ वक्ष्यमाणरीत्येति ॥ नापि विचारविधावित्यादिनेति शेषः ।

### **पाण्डुरङ्गि**

इदानीमथशब्दाभिधेयोक्तिपरम् ‘आनन्तर्यार्थश्च’’ इति भाष्यं व्यर्थम् अभिधेयान्तरप्रसक्तेस्तत्रानुपपत्तेश्चाभावादित्याशङ्क्य तत्र प्रसक्तिं तत्र परोक्तानुपपत्ति-निरासपूर्वकमनुपपत्तिमाह ॥ ननु प्रतिवचनादीति ॥ जिज्ञासाप्रारम्भ एवाथशब्दार्थः किं न स्यादिति वदन्प्रष्टव्यः, इच्छायाः प्रारम्भो नाम कर्तव्यता उत प्रतिपाद्यता । नाद्य इत्याह ॥ जिज्ञासाया इति ॥ इच्छाया विषयसौन्दर्यलभ्यत्वेनाकर्तव्यत्वादित्यर्थः । न द्वितीय इत्याह ॥ जिज्ञासाया इति ॥ पूर्वपक्षसिद्धान्ताभ्यामिच्छाप्रतिपादनस्य प्रत्यधिकरणमदृष्टेरित्यर्थः । इच्छाया आरभ्यत्वासम्भवेऽपीत्येतदप्येवमेव व्याख्येयम् ॥ आरभ्यत्वसम्भवादिति ॥ विचारस्योत्तरत्र शास्त्रेण प्रतिपाद्यमानत्वात्तत्रारम्भस्याथ-शब्दार्थत्वोपपत्तेरिति भावः । नन्वानन्तर्यार्थत्वेऽपि कथमधिकारिविशेषणप्रयोजनलाभ इत्यत उक्तम् आनन्तर्याभिधानमुखेनेति ॥ आनन्तर्येऽथशब्देनोक्ते योग्यतया तत्प्रतियोगि-त्वेनाधिकारलाभो नान्यथेत्यर्थः । न्यायतः सूत्रतः ॥ न तावदिति ॥ तथा चाधिकारि-तद्विशेषणप्रयोजनलाभायाङ्गीकृतमप्यानन्तर्यार्थत्वं परस्य व्यर्थमेव । वक्ष्यमाणरीत्याऽधि-कारितद्विशेषणयोरेवासम्भवेनाथशब्देन तत्सूचनासम्भवादित्यर्थः ॥ अपूर्वविधित्वा-पातादिति ॥ तथा च विचारविधिर्नियमविधिरिति सिद्धान्तभङ्ग इति भावः ॥ वक्ष्य-माणेति ॥ ज्ञाते वा ज्ञाने कामनाऽज्ञाते वेत्यादिवक्ष्यमाणरीत्येत्यर्थः ।

------------------------------------------------------------------------

नापि विचारविधौ ज्ञानकामोऽधिकारी ज्ञानं च फलमिति युक्तम्

## **तात्पर्यचन्द्रिका**

नापि विचारविधौ ज्ञानकामोऽधिकारी ज्ञानं च फलमिति युक्तम् । अध्ययन-विधेर्ज्ञानकामाधिकारं निषेधता त्वयाऽज्ञाते ज्ञाने कामनायोगाज् ज्ञानज्ञाने च तदवच्छेदकविषयस्यापि ज्ञातत्वात्पुनस्तज्ज्ञाने कामनायोगादिति युक्त्या ज्ञानकामना-निषेधात् ।

ननु परोक्षज्ञाने कामनाऽयोगेऽपि परोक्षेण प्रतिबद्धापरोक्षेण वा ज्ञानेन ज्ञात-ब्रह्मावच्छिन्ने अपरोक्षज्ञाने अप्रतिबद्धापरोक्षज्ञाने वा कामना श्रवणरूपविचार-विध्यधिकारिविशेषणमिति चेन्न । इच्छाया अपरोक्षत्वात्तदवच्छेदकज्ञानावच्छेदक-विषयस्याप्यपरोक्षत्वादिच्छासमकालवृत्त्यपरोक्षज्ञानस्य विचारसाध्यत्वानुपपत्तेः । अन्यानवच्छेदेनापरोक्षज्ञानस्य विचारसाध्यत्वे च तादृशपरोक्षज्ञाने कामना, तस्य विचारसाध्यत्वं चास्तु ।

### **प्रकाशिका**

द्वितीयं निरस्यति ॥ नापीति ॥ अध्ययनेति ॥ स्वाध्यायोऽध्येतव्य इत्यस्य ज्ञानकामाधिकारिकत्वे ज्योतिष्टोमादिवत्काम्यतैव स्यात् । इष्यते च नित्यत्वम् । अतो ज्ञानकामाधिकारिकत्वं यया युक्त्या निरस्यते तयैव विचारविधावपि तदधिकारिक-त्वस्य निरासादित्यर्थः । तामेव युक्तिमाह ॥ अज्ञात इति ॥ कामनायां धर्मिभूतज्ञानस्या-ज्ञाने कारणीभूतधर्मिज्ञानाभावात्कामनाया अयोगः । धर्मिभूतज्ञानस्य च ज्ञाने विषय-मगृहीत्वा तदवच्छिन्नज्ञानग्रहणायोगाज्ज्ञानज्ञानेन विषयभूतधर्म्यादेरपि ग्रहणात्सिद्धे इच्छाविरहेण धर्मिज्ञानादौ न कामना सम्भवतीत्यर्थः ।

उक्तदोषपरिजिहीर्षया तृतीयचतुर्थौ शङ्कते ॥ नन्विति ॥ यदा परोक्षज्ञानेन ज्ञातं ब्रह्म तदा तदवच्छिन्नापरोक्षज्ञाने कामना, यदा त्वपरोक्षज्ञानेन ज्ञातं तदा तदवच्छिन्ना-प्रतिबद्धापरोक्षज्ञाने कामना । एवं च धर्मिभूतज्ञानज्ञानस्य परोक्षत्वेऽपरोक्षत्वे वा न कश्चिद्दोष इति भावः । श्रवणरूपेति पररीत्या । एतच्च श्रवणसाध्यस्येत्यादिवक्ष्यमाण-दूषणसौकर्याय । पक्षद्वयमप्येकेन दोषेण निराह ॥ इच्छाया इति ॥ कामनाया इच्छात्वादिति भावः । एवं चेच्छाविषयकमपरोक्षज्ञानं स्वविषयमिच्छां गृह्णद् इच्छाविषयं ज्ञानं तदवच्छेदकं ब्रह्म चाविषयीकृत्य नेच्छां विषयीकर्तुमलमिति इच्छाविषयापरोक्ष-ज्ञानस्यैव ब्रह्मापरोक्षज्ञानतया स्वविषयेऽप्रतिबद्धत्वेन ब्रह्मविषयकाप्रतिबद्धापरोक्षतया चेच्छासमसमयवर्तिनो विचारसाध्यत्वानुपपत्तेरित्यर्थः । न केवलं परोक्षज्ञानस्येत्यपेरर्थः । पञ्चमं कल्पमाशङ्क्य दोषमाह ॥ अन्येति ॥ तथा च नोक्तदोष इति भावः ॥ तादृशेति ॥ अत्रापि न पूर्वोक्तो दोषः पततीति भावः । नन्वस्तु तर्हि ब्रह्मान्यानवच्छिन्न-परोक्षज्ञानकामोऽधिकारी तादृशपरोक्षज्ञानं फलमिति चेन्न । अध्ययनविधावप्येतादृशार्थ-ज्ञानकामाधिकारिकत्वसम्भवे तत्खण्डनानुपपत्तेः । अध्ययनविधेर्नित्यत्वायोगाच्चेति भावः ।

### **चन्द्रिकाबिन्दु**

ज्ञानकामनानिषेधप्रकारं दर्शयति ॥ अज्ञाते ज्ञान इत्यादिना ॥ कामनाऽयोगादिति ॥ धर्मिज्ञानाभावादिति भावः ॥ तदवच्छेदकविषयस्यापीति ॥ ज्ञानस्य ससम्बन्धिकपदार्थत्वेन सम्बन्धिभूतविषयज्ञानस्यावश्यकत्वेन विषयज्ञानस्य सिद्ध-त्वादिच्छा न स्यादिति भावः । परोक्षेणेति ॥ परोक्षेण ज्ञातब्रह्मावच्छिन्ने अपरोक्षज्ञाने कामना प्रतिबद्धा । परोक्षेण ज्ञातब्रह्मावच्छिन्नेऽप्रतिबद्धापरोक्षज्ञाने कामनेति योजना ॥ श्रवणरूपेति ॥ श्रवणरूपत्वविशेषणं च विचारस्य । किञ्च श्रवणसाध्यस्येत्यादि-वक्ष्यमाणयोगोपपादनार्थम् ॥ तदवच्छेदकज्ञानावच्छेदकविषयस्येति ॥ इच्छावच्छेदका-परोक्षज्ञानावच्छेदकब्रह्मण इच्छापरोक्षविषयत्वेन ब्रह्मापरोक्षज्ञानस्य जातत्वेन तस्येच्छा-नन्तरभाविविचारसाध्यत्वाभावादिति भावः ॥ तादृशेति ॥ अन्यावच्छेदेन धर्मादि-परोक्षज्ञान इत्यर्थः ।

### **पाण्डुरङ्गि**

ननु न विचारविधौ मोक्षकामस्याधिकारित्वं मोक्षस्य च प्रयोजनत्व-मङ्गीकुर्मः । येन विचारस्य मोक्षसाधनताया अप्राप्तत्वेन तद्विधेरपूर्वविधित्वापत्त्याप-सिद्धान्तः स्यात् । किन्तु ज्ञानकामोऽधिकारी ज्ञानं च प्रयोजनमित्येवाङ्गीकुर्मः । तत्र च विचारस्य ज्ञानहेतुताया अन्वयव्यतिरेकाभ्यामेव प्राप्तत्वेन नापूर्वविधित्वमिति नापसिद्धान्त इत्यत आह ॥ नापीति ॥ अध्ययनविधेर्ज्ञानकामाधिकारिकत्वनिषेधकत्वादुक्तयुक्त्यैव विचारविधेरपि ज्ञानकामाधिकारिकत्वस्य निषेद्धुं शक्यत्वान्न तत्कामस्याधिकारित्वं, ज्ञानस्य च प्रयोजनत्वमित्याह ॥ अध्ययनविधेरिति ॥

नन्वध्ययनविधौ ज्ञानकामनाया अधिकारिविशेषणत्वासम्भवेऽपि विचारविधा-वधिकारिविशेषणत्वं सम्भवत्येव । न च ज्ञानकामनायास्त्वया निषिद्धत्वात्कथं तदङ्गीकार इति वाच्यम् । मया परोक्षज्ञानकामनाया एव निषिद्धत्वात् । न च परोक्षज्ञानकामनानिषेधे तन्न्यायेनापरोक्षज्ञानकामनापि दूषयितुं शक्येति वाच्यम् । ज्ञात एवापरोक्षज्ञाने काम-नाङ्गीकारात् । न च ज्ञानावच्छेदकत्वेन विषयस्यापि ज्ञातत्वात्पुनः कामनानुपपत्तिरेवेति वाच्यम् । अपरोक्षज्ञानस्य परोक्षतो ज्ञातस्यैव कामनाविषयत्वाङ्गीकारेण परोक्षज्ञाना-वच्छेदकब्रह्मणोऽपि परोक्षत एव ज्ञानप्राप्त्या तदापरोक्ष्याभावात् ।

यद्वा अप्रतिबद्धापरोक्षज्ञानकामनाया अधिकारिविशेषणत्वमप्रतिबद्धापरोक्षज्ञानस्यैव च प्रयोजनत्वमभ्युपगच्छामः । न च धर्मिज्ञानाभावेनाज्ञाते अप्रतिबद्धापरोक्षज्ञाने कामनाया अयोगात्तज्ज्ञाने च तदवच्छेदकविषयस्यापि ज्ञातत्वात्पुनः कामनानुपपत्तिरेवेति वाच्यम् । प्रतिबद्धापरोक्षज्ञानेनैव ज्ञाते अप्रतिबद्धापरोक्षज्ञाने कामनाङ्गीकारात्तदवच्छेदकविषयस्य प्रतिबद्धापरोक्षज्ञानप्राप्तावप्यप्रतिबद्धापरोक्षज्ञानस्यासिद्ध्या तत्कामनोपपत्तेरिति पूर्वोक्त-दोषपरिजिहीर्षया तृतीयचतुर्थौ शङ्कते ॥ नन्विति ॥ यदा परोक्षज्ञानेन ज्ञातं तदा तदवच्छिन्नापरोक्षज्ञाने कामना । यदा त्वपरोक्षज्ञानेन ज्ञातं तदा तदवच्छिन्ना-प्रतिबद्धापरोक्षज्ञाने कामना । एवं च धर्मिभूतज्ञानस्य परोक्षत्वे वा न कश्चिद्दोष इति योजना ॥ इच्छाया इति ॥ ब्रह्मापरोक्षतो जानीयामित्येवंरूपेच्छाया इत्यर्थः । ज्ञानस्यापि वस्तुतोऽपरोक्षत्वेऽपि भट्टमते ज्ञाततानुमेयत्वात् परेण व्यवहारे भट्टनय इत्यङ्गीकुर्वता ज्ञानस्याऽऽपरोक्ष्यानभ्युपगमाद् इच्छाया आपरोक्ष्यस्य सर्वाविवादात् प्रकृतज्ञानपरित्यागे-नेच्छाग्रहणमेव कृतमिति ज्ञेयम् । प्रतिबद्धेत्यादिनोक्तं दूषयति ॥ अन्यानवच्छेदेनेति ॥ तादृशेति ॥ अन्यानवच्छिन्नेत्यर्थः ।

------------------------------------------------------------------------

किञ्च श्रवणसाध्यस्य परोक्षज्ञानस्य प्रतिबद्धापरोक्षज्ञानस्य..

## **तात्पर्यचन्द्रिका**

किञ्च श्रवणसाध्यस्य परोक्षज्ञानस्य प्रतिबद्धापरोक्षज्ञानस्य वा तस्मात्प्रागसत्त्वेन तदधीनाया अपरोक्षज्ञानादौ कामनायाः श्रवणविध्यधिकारिविशेषणत्वायोगः । न च कामनाहेतुपरोक्षज्ञानादिकं श्रवणात्प्रागापातप्रतीतिदशायामेव सिद्धमिति वाच्यम् । तस्यां दशायां निश्चयरूपस्य तस्याभावात् । न हि वेदान्तवेद्यं सर्वं परोक्षज्ञानादिना निश्चित्यापरोक्षाद्यर्थं मीमांसायां प्रवर्तते । सन्देहरूपस्य च तस्य तस्यां दशायां भावेपि सन्देहेन ज्ञातब्रह्मावच्छिन्नपरोक्षनिश्चय एव कामनोपपत्तिः । निश्चिते निश्चयकामनाया अदर्शनेन तस्यां निश्चयविषयविषयकसन्देहस्यैव हेतुत्वात् । किञ्च त्वत्पक्षे धर्म-विचारस्योत्तरक्रतुविधिप्रयुक्तत्वेऽपि तज्ज्ञानकामनाहीनस्य विचारेऽप्रवृत्तेर् धर्मादौ चापरोक्षज्ञानकामनानुपपत्तेः परोक्षज्ञाने च त्वया कामनानङ्गीकाराद् धर्मादिविचारे न प्रवृत्तिः स्यात् । किञ्च सन्दिग्धस्थाण्वादिविशेषापरोक्षज्ञानकामना तद्विशेष-परोक्षधीपूर्विका स्यात् । तस्मात्सामान्यतो ज्ञाते विशेषज्ञानकामनाया दर्शनात्तां प्रति तदेव हेतुः । अवच्छिन्नज्ञाने अवच्छेदकज्ञानस्य हेतुतापि हि दर्शनादेवेति तदुल्लङ्घने सापि न स्यात् । तस्मात्परोक्षज्ञाने कामनां निषेधतः परस्य मते ज्ञाने मोक्षे वा विचारप्रवृत्तिपर्यन्तकामनाऽयोगात्तत्कामस्याधिकारिणस्तस्य फलस्य च सूचनं नानन्तर्यार्थेनाप्यथशब्देन ।

### **प्रकाशिका**

अन्यानवच्छिन्नब्रह्मापरोक्षे कामना तादृशाप्रतिबद्धापरोक्षे वा कामना श्रवणरूपविचारविध्यधिकारिविशेषणमित्यत्र दोषान्तरमाह ॥ किञ्चेति ॥ तस्मात् श्रवणादित्यर्थः । तदधीनायाः परोक्षब्रह्मज्ञानाधीनायाः । अवच्छेदकस्य ब्रह्मणोऽज्ञाने तदवच्छिन्नापरोक्षज्ञानादौ कामनायोगादिति भावः । ननु श्रवणात्प्रागापातधीदशायां तादृशं ज्ञानमस्तीत्याशङ्क्य निरस्यति ॥ न चेति ॥ तादृशं ज्ञानं निश्चयरूपमुत सन्देहरूपमिति विकल्पौ हृदि निधायाद्य आह ॥ तस्यामिति ॥ आपातदशायामित्यर्थः । तदेवोपपादयति ॥ न हीति ॥ द्वितीये त्वाह ॥ सन्देहेति ॥ तदुपपादयति ॥ निश्चित इति ॥ तस्यां निश्चितकामनायाम् । किञ्च यदि परोक्षज्ञानकामनां निषिध्यापरोक्षज्ञान एव कामनोच्येत तर्हि धर्ममीमांसायां न कोऽपि प्रवर्तेत । धर्मापरोक्षज्ञानकामनायोगात् ।

न च ‘‘ज्ञात्वा कर्म समाचरेत्’’ इति ज्ञानोत्तरकर्मविधायकेन विधिना विचारं विना वेदार्थज्ञानासम्भवाद्विचारस्य कर्तव्यत्वं बोधितमिति तत एव तत्र प्रवृत्तिर्न तु धर्मज्ञानकामनाधीनेति वाच्यम् । एवमपि तज्ज्ञानकामना आवश्यकीति भावेनाह ॥ किञ्चेति ॥ अवच्छिन्नज्ञानकामनायामवच्छेदकज्ञानस्यावश्यकतया परोक्षेणावच्छेदके निश्चिते परोक्ष एव कामना युक्तेत्याशङ्कां दोषान्तरेण निरस्यति ॥ किञ्चेति ॥ न चेष्टापत्तिः । अनुभवविरोधादिति भावः । कथं तर्हि कामनेत्यत आह ॥ तस्मादिति ॥ कामनायाः काम्यमानज्ञानविषयविषयकनिश्चयपूर्वकत्वायोगादित्यर्थः । तां प्रति विशेषज्ञानकामनां प्रति । तदेव सामान्यज्ञानमेव । तदुल्लङ्घने दर्शनातिक्रमणे । सा अवच्छेदकज्ञानस्य हेतुता । विवरणमतदूषणमुपसंहरति ॥ तस्मादिति ॥ उक्तदूषण-गणादित्यर्थः ॥ ज्ञान इति ॥ परोक्षेऽपरोक्षे वेत्यर्थः ॥ मोक्ष इति ॥ ज्ञानकामना-पूर्वकत्वान् मोक्षकामनाया इति भावः ॥ विचारेति ॥ यावद्विचारे न प्रवर्तते तावद्विचार-साध्यपरोक्षादिनिश्चयाभावात्तदधीनाया अपरोक्षज्ञानकामनाया अयोगादित्यर्थः । तथा च विचारे प्रवृत्त्यनन्तरं परोक्षादिनिश्चयस्तस्मिन्सत्यपरोक्षादौ कामनया प्रवृत्तिरित्यन्योन्याश्रयः सूचितो भवति । तत्कामस्य ज्ञानादिकामस्य । तस्य ज्ञानादेः । तथा च नाधिकारादि-सूचनायानन्तर्यार्थत्वमथशब्दस्येत्यधिकारार्थत्वमेव विवरणमते युक्तमिति ।

### **चन्द्रिकाबिन्दु**

तस्मात् श्रवणात् ॥ परोक्षज्ञानादिकमिति ॥ आदिशब्देन प्रतिबद्धापरोक्षज्ञानपरिग्रहः ॥ परोक्षज्ञानादिनेति ॥ आदिशब्देन प्रतिबद्धापरोक्ष-ज्ञानपरिग्रहः ॥ अपरोक्षाद्यर्थमिति ॥ अत्रादिपदेन अप्रतिबद्धापरोक्षपरिग्रहः ॥ तस्यां दशायामिति ॥ मीमांसाप्रवृत्तिदशायां सन्देहरूपब्रह्मज्ञानसद्भावाङ्गीकारे परोक्षनिश्चय एव

कामना वक्तुं शक्यते अपरोक्षज्ञानपर्यन्तं न गन्तव्यमिति भावः । तस्यां निश्चयकामनायाम् ।

किञ्चेति ॥ अस्य धर्मादिविचारे प्रवृत्तिर्न स्यादिति योजना । ननु केवलाध्ययनानन्तरं ज्योतिष्टोमादिविधिना कर्तव्यताज्ञाने तद्विचारार्थं प्रयतत इत्यत आह उत्तरक्रतुविधि-प्रयुक्तत्वेऽपीति ॥ अध्ययनोत्तरं ज्योतिष्टोमादिक्रतुविधिज्ञानेन विचारः प्रवर्तत इति क्रत्त्वोत्तरक्रतुविधिप्रयुक्तत्वं विचारस्येति ध्येयम् । परोक्षनिश्चयस्यैव अपरोक्षज्ञानकामना-हेतुत्वं त्याजयति ॥ किञ्च सन्दिग्धेति ॥ तां प्रति विशेषज्ञानकामनां प्रति । धर्म्य-वच्छेदकतया विशेषज्ञानं नापेक्षणीयं किन्तु सामान्यतो ज्ञाते विशेषज्ञानकामना भवतीत्येव वक्तव्यं न तु विशेषाणां ज्ञानमपीति भावः ।

ननु विशेषज्ञाने कामना विशेषज्ञानसाध्यविशेषज्ञानज्ञानं च विशेषाणामज्ञाने न सम्भवत्येव अवच्छिन्नज्ञानेऽवच्छेदकज्ञानस्य हेतुत्वदर्शनादित्याशङ्क्य अयं नियमोऽत्र त्याज्य इत्यभिप्रेत्याह अवच्छिन्नज्ञान इति ॥ तदुल्लङ्घने दर्शनोल्लङ्घने । तथा च सामान्यतो ज्ञात इत्युक्तोल्लङ्घने । सापि अवच्छिन्नज्ञानेऽवच्छेदकज्ञानस्य हेतुतापि त्याज्येत्यर्थः । दर्शनानुगुण्यस्योभयत्राविशेषाभावादिति भावः ॥ विचारप्रवृत्तिपर्यन्तेति ॥ ब्रह्मज्ञानकामना ह्यपरोक्षज्ञान(कामनाहेतुत्व)विषया । तस्मिन् ज्ञाने ब्रह्मणोऽपि विषयत्वेन ब्रह्मापरोक्षज्ञानस्य विचारात्प्रागपि सत्त्वेन विचारपर्यन्तत्वलक्षणा तत्साध्यत्वस्य कामनायामसम्भवादित्यर्थः । अथवा ज्ञाने ब्रह्मापरोक्षज्ञाने विचारप्रवृत्तिपर्यन्तं कामना तदा भवति यदा ब्रह्म परोक्षतो ज्ञातम् । परोक्षतो ज्ञातस्यापरोक्षकामनाहेतुत्वाभ्युपगमात् । तच्च परोक्षज्ञानं विचारमन्तरा न सम्भवतीत्यभिप्रायेण ज्ञाने विचारपर्यन्तकामना अयोगा-दित्युक्तमित्यर्थः । अथवा धर्मापरोक्षज्ञाने विचारप्रवृत्तिपर्यन्तकामना न सम्भवति तदा आपरोक्ष्याभावात्परोक्षज्ञानकामना च त्वयैव निषिध्यत इत्यर्थः ।

### **पाण्डुरङ्गि**

पक्षद्वयमसाधारणदूषणेन दूषयित्वा साधारणदोषेणापि दूषयति ॥ किञ्चेति ॥ ननु श्रवणसाध्यपरोक्षज्ञानस्य प्रतिबद्धापरोक्षज्ञानस्य वा श्रवणात्प्रागसत्त्वेऽपि विचारात्प्राक् सत्त्वं सम्भवत्येव । श्रवणस्य विचाररूपत्वाभावात् । तथा च तदधीनाया अपरोक्षज्ञानकामनाया विचारविध्यधिकारिविशेषणत्वं भविष्यतीति नोक्तदोष इति चेन्न । स्यादेतद् यद्येवं श्रवणविचारयोर्भेदः परेणाभ्युपगतः स्यात् । नैतदस्ति । यतः श्रवणमेव विचार इत्येव हि परेणाभ्युपगम्यते । अत एव पूर्वं श्रवणरूपविचारविध्यधिकारि-विशेषणमित्युक्तम् । तथा च न काप्यनुपपत्तिरिति भावः । श्रवणात्प्रागापातप्रतीतिदशायां सिद्धं परोक्षज्ञानादिकं किं निश्चयरूपं वा सन्देहरूपं वा । नाद्य इत्याह ॥ तस्यां दशायामिति ॥ निश्चयस्य साधकबाधकभावाभावसाध्यत्वेन तत्सत्त्वे तस्यैव विचारत्वापत्त्या तदभावे च साधकबाधकभावाभावेन संशयस्य न्यायप्राप्तत्वेन निश्चयरूपस्य तस्यासम्भवादिति भावः । अत एव तस्यां दशायामित्युक्तम् ।

न द्वितीय इत्याह ॥ सन्देहरूपस्येति ॥ किञ्च परोक्षज्ञाने कामनानङ्गीकारेऽध्ययन-विधेरर्थज्ञानार्थत्वाभावेनादृष्टार्थत्वापत्त्या धर्मविचारस्याध्ययनप्रयुक्तत्वाभावादकर्तव्यत्वं स्यादित्याह ॥ किञ्चेति ॥ नन्वध्ययनस्यादृष्टार्थत्वेन धर्मविचारस्य तत्प्रयुक्तत्वाभावेऽपि नाकर्तव्यत्वम् । उत्तरविधिवाक्यैस्तावज्ज्योतिष्टोमादेः स्वर्गादिसाधनत्वं प्रतिपाद्यते । तथा चाननुष्ठितानां स्वर्गादिसाधनत्वानुपपत्त्या तदनुष्ठानमावश्यकम् । तच्च ज्ञानाभावे न सम्भवति । ज्ञानं च विचारमन्तराऽनुपपन्नं तमाक्षिपतीति धर्मविचारस्य कर्तव्यत्व-सिद्धिरित्यत आह ॥ उत्तरेति ॥ ज्योतिष्टोमेनेत्यादेरुत्तरविधित्वं च ‘‘स्वाध्यायोऽ-ध्येतव्यः’’ इत्यध्ययनविध्यपेक्षया ज्ञेयम् । ननु न हि वेदान्तवेद्यं सर्वमित्युक्तमयुक्तं, बाधकाभावेन तथा नियमसम्भवात् । तथा च परोक्षनिश्चयेन ज्ञातब्रह्मावच्छिन्नेऽपरोक्षज्ञाने कामनायाः सम्भवेऽपि निश्चयज्ञातधर्मावच्छिन्नपरोक्षज्ञानकामनैव निषिध्यत इत्यत आह ॥ किञ्चेति ॥

ननु ज्ञानकामस्य वा मोक्षकामस्य वाऽधिकारित्वस्य, मोक्षस्य ज्ञानस्य वा प्रयोजन-त्वस्य भवत्सिद्धान्तेऽङ्गीकारात्तन्निराकरणेऽपसिद्धान्त इत्याशङ्कामुपसंहारव्याजेन परिहरति ॥ तस्मादिति ॥ ननु विशेषज्ञाने ज्ञाते वा कामनाऽज्ञाते वा । नाद्यः । ज्ञाना-वच्छेदकत्वेन विशेषाणामपि ज्ञातत्वेन कामनानुपपत्तेः । तथा दर्शनात् । अन्यथा ज्ञानस्य ज्ञातत्वेऽपि विषयस्यानवगतत्वस्यैव वक्तुं शक्यत्वेन ज्ञात एव ज्ञाने कामनोपपत्तेः । तत्रावच्छिन्नज्ञानेऽवच्छेदकज्ञानस्य हेतुत्वस्यापि दर्शनबलेनैव कल्प्यत्वेनैकत्र दर्शनोल्लङ्घने इतरत्रापि तदापत्तेरित्याह ॥ अवच्छिन्नज्ञान इति ॥ प्रकृताथशब्दार्थविचारा-सङ्गतिमाशङ्क्य पूर्वप्रकृतमुपसंहरति ॥ तस्मादिति ॥ विचारप्रवृत्तिपर्यन्तेति ॥ मोक्षमात्रकामनायाः सत्त्वेऽपि ज्ञानकामनान्तरिततदविनाभूतविचारे प्रवृत्तेरसम्भवेन विचारसाध्यज्ञानसाध्यो मोक्षो मे भूयादिति विशिष्टकामनाऽसम्भवादित्यर्थः ।

------------------------------------------------------------------------

भामतीरीत्या जिज्ञासाशब्दस्येच्छावाचकत्वेऽप्यार्थिकार्थेन ..

## **तात्पर्यचन्द्रिका**

भामतीरीत्या जिज्ञासाशब्दस्येच्छावाचकत्वेऽप्यार्थिकार्थेन विचारेणाध्याहृतस्य कर्तव्यपदस्येव श्रुतस्याधिकारार्थाथशब्दस्याप्यन्वयोऽस्तु । यथोक्तं कल्पतरौ ‘‘आर्थिके चास्मिन्नर्थे कर्तव्यपदाध्याहार’’ इति । न चार्थिकार्थेनाध्याहृतस्यैवान्वयो न तु श्रुतस्येत्यत्र नियामकमस्ति ‘‘सौर्यं चरुं निर्वपेद् ब्रह्मवर्चसकामः’’ इत्यादौ द्रव्यदेवतासम्बन्धाक्षिप्तेन यागेन ‘‘यदाग्नेयोऽष्टाकपालो भवति’’ इत्यादौ भवनाक्षिप्त-भावनया च विधिप्रत्ययान्वयदर्शनाच्च । तस्मादधिकारार्थ एवाथशब्दोऽस्त्विति ।

उच्यते । आरभ्यत इत्यनुक्त्वाप्यारब्धे इदमनेनारब्धमिति ज्ञातुं शक्यत्वादधिकार्याद्यसूचनापाताच्च नारम्भार्थः । अथशब्दानुशासनमित्यादौ तु व्याकरणेऽङ्गान्तरव्यावृत्तस्याधिकारिविशेषणस्याभावेन तदानन्तर्यार्थत्वासम्भवान् मङ्गलप्रयोजनकोऽथशब्दोऽगत्याऽऽरम्भार्थः । मङ्गलप्रत्यायकत्वं त्वथशब्दस्याथेत्यनेन मङ्गलस्याप्रतीतेरधिकार्याद्यसूचनापातात् ‘‘तस्मान्माङ्गलिकावुभौ’’ इति स्मृतावोङ्काराथशब्दयोर्मङ्गलफलकत्वोक्तेश्चायुक्तम् ।

### **प्रकाशिका**

भामतीमतेऽप्यधिकारार्थत्वं युक्तमित्याह ॥ भामतीति ॥ तन्मते ह्येवमर्थः। ब्रह्मजिज्ञासा ब्रह्मज्ञानेच्छा भवितुं युक्तेति श्रौतोऽर्थः । ज्ञानेच्छा हि सन्दिग्धे विषये निश्चयाय भवति । निश्चयश्च विचारसाध्य इति विचारकर्तव्यत्वमार्थिकोऽर्थ इति । तथा च ‘विचारः कर्तव्यः’ इतिवत् ‘आरभ्यते’ इत्यन्वयः सम्भवतीत्यर्थः । भामत्या-मदृष्टेराह ॥ यथोक्तमिति ॥ कर्तव्यपदवैषम्यमाशङ्क्य हेत्वभावेन निरस्यति ॥ न चेति ॥

न केवलं नियामकाभावः, दृश्यते च तथाऽन्वय इत्याह ॥ सौर्यमिति ॥ द्वितीये ‘‘संस्कारश्चाप्रकरणेऽकर्मशब्दत्वात्’’ इति तृतीयपादीयपञ्चमाधिकरणे ‘‘सौर्यं चरुं निर्वपेद् ब्रह्मवर्चसकामः’’ इत्यत्र दार्शपौर्णमासिके निर्वापे च चरुगुणविधिः किं वा निर्वापरूपकर्मान्तरविधिरुत यागविधिरिति सन्देहे गौरवान्न कर्मान्तरविधिः । अश्रुतत्वान्न यागविधिः । असति यागे देवतासम्बन्धायोगात् ‘सैर्य’मिति तेजोदैवत्यत्वादाग्नेय-स्यानुवादः । चरुशब्दः स्थालीवचनः । स्थाल्यां निर्वपेदित्यर्थः । ‘‘ब्रह्मवर्चसकामः’’ इति सर्वाकाम्यवाक्यप्राप्तफलानुवादः । अतो दार्शपौर्णमासिके निर्वापे चरुगुणविधिरिति प्राप्ते नित्यवत् श्रुतस्य फलपदस्य पाक्षिकानुवादत्वानर्थक्ययोरयोगात्फलविशिष्टं कर्मान्तरं यावदुक्तं विधीयत इत्याद्याशङ्कानिरासपूर्वकं द्वितीयशङ्कामुत्थाप्य निर्वापे देवतान्वयायोगेन तत्पदवैयर्थ्यप्रसङ्गाद्द्रव्यदेवतासम्बन्धानुमितो यागो विधीयते निर्वपतिस्तु तत्र चोदक-प्राप्तानुवाद इति सिद्धान्तितम् । अत्र यथा निर्वपेदिति श्रुतस्य विधिप्रत्ययस्य सौर्यमिति द्रव्यदेवतासम्बन्धाक्षिप्तेन यागेनान्वयस्तथा प्रकृतेऽपीत्यर्थः ।

यदाग्नेय इति ॥ ‘‘यदाग्नेयोऽष्टाकपालोऽमावास्यायां पौर्णमास्यां चाच्युतो भवति’’ इत्यत्र भावयितुर्व्यापारं विना स्वयमेव भावनायोगाद्भवतीत्युक्तभवनेन प्रयोजककर्तृ-व्यापारभूतभावनाया आक्षेपात्तया च भवतीति लेट्प्रत्ययरूपविधेरन्वयदर्शनादित्यर्थः । अत्राह ॥ आक्षिप्तेन श्रुतस्यान्वये न सौर्यवाक्यमुदाहरणम् । तत्राक्षिप्तस्य यागस्य भावनाविशेषणत्वेनाक्षिप्तविधिविधेयत्वावश्यम्भावात् श्रुतविध्यन्वयानभ्युपगमाद्विशिष्ट-विधिस्थले प्रत्ययार्थतया श्रुतस्य विधेस्तदर्थभूतायां सकलविशेषणविशिष्टायां भावनाया-मेवान्वये विशेषणानि तदाक्षिप्तैर्विधिभिर्विधीयन्त इति वार्तिककारमतानुवर्तिनां पन्थाः । अत एवानेकेषामर्थानां विधिसंस्पर्शावश्यम्भावेऽपि विशिष्टविधिस्थले न वाक्यभेदः । प्राप्तकमर्ाुवादेन गुणविधानस्थलेऽनेकगुणश्रवणे श्रुतस्य विधेरेकत्र सङ्क्रान्तौ जातायामर्था-पत्तिपरिक्षयेणेतरविध्याक्षेपानुन्मेषात्तत्रापि श्रुतस्य विधेर्व्यापारस्य वाच्यतया वाक्यभेद इति व्यवस्था सङ्गच्छते । एवं च सकलस्य भावनाविशेषणस्याक्षिप्तविधिविधेयत्वनियमान्न श्रुतस्याक्षिप्तेन सहान्वये सौर्यवाक्यमुदाहरणम् । अधिकरणं त्वाक्षिप्तविधिविधेय-त्वाभिप्रायमस्तु ।

यदपि यदाग्नेय इत्यादि तदपि न भवत्युक्तभवनाक्षिप्तभावनाया विध्यन्वयानर्हत्वात् । प्रयोजककर्तृव्यापारे हि प्रयोज्यकर्तुर्भाव्यत्वनियमेन भवनकर्तुराग्नेयाष्टाकपालशब्दाभ्या-मुक्तस्य पुरोडाशस्य, द्रव्यदेवतासम्बन्धाक्षिप्तस्य यागस्य वाऽपुमर्थस्यैव तस्यां भावनाया-मन्वयो वाच्यः । न ह्यपुमर्थभाव्यका भावना विधावन्वयमर्हति । चेतनप्रवर्तनात्मकस्य विधेः पुमर्थभाव्यकभावनान्वयापेक्षितत्वादिति । उच्यते । श्रुतस्यैव विधेर्विशेषणेष्ववश्यं व्यापारो वाच्यः । तेषामाक्षिप्तविधिविधेयत्वे आक्षेपेण विशेषणविधौ सिद्धे विशिष्ट-विधिसिद्धिः । तत्सिद्धौ च विशेषणविध्याक्षेपसिद्धिरित्यन्योन्याश्रयापत्तिरिति भामत्युक्ते-स्तद्रीत्याऽऽद्योदाहरणस्य युक्तत्वात् । पश्चात्कल्प्यस्यापि विशेषणविधेः प्राक्प्रवृत्तत्वेना-कल्प्यत्वान्नेतरेतराश्रयापत्तिरिति पौर्णमास्यधिकरणराणकोक्तरीत्याऽऽक्षिप्तविधिविधेय-त्वेऽपि न दोषः । ‘‘यागेन विध्यन्वयदर्शनात्’ इत्यस्य विधिप्रत्ययार्थभूतप्रवर्तनारूप-विध्यन्वयदर्शनादिति नार्थः किन्तु तदर्थभूतायां भावनायां विध्यविरुद्धायामवच्छेदकत्वे-नान्वयदर्शनादित्यर्थः । अङ्गीकृतश्चायमन्वयः सौर्यवाक्ये । तत्र हि प्रत्ययार्थभूताया भावनाया धात्वर्थानवच्छेदे विध्यन्वयायोगात्तदर्थमवच्छेदकधात्वर्थाकाङ्क्षायां समानपदो-पात्तस्य निर्वापस्यान्वये तत्र देवतान्वयायोगेन तत्पदवैयर्थ्यापत्तेस्तत्सार्थकत्वाय द्रव्य-देवतासम्बन्धाक्षिप्तो यागस्तत्रावच्छेदकत्वेनान्वीयते । ततश्च तद्विशिष्टा भावना श्रुतेन विधिना विधीयते । तदाक्षिप्तेन विधिना यागो विधीयत इति । यदपि यदाग्नेयो-दाहरणकरणे दूषणं तन्न । कृत्स्नस्वाध्यायप्रयोजनपर्यवसानापादकाध्ययनविधिप्रसादलब्ध-फलभावनाक्षिप्तयागभावनाया भवतीति पञ्चमलकाररूपविधिप्रत्ययार्थभूतप्रवर्तनात्मक-विध्यन्वयदर्शनादित्यर्थादिति दिक् ।

तस्मादिति ॥ परोक्तपरिहारासम्भवादित्यर्थः । स्वयं समाधत्ते ॥ उच्यत इत्यादिना ॥ अधिकार्यादीति ॥ आनन्तर्यार्थ एव तत्सूचनादिति भावः । एतेन

‘‘त्वामस्मि वच्मि विदुषां समवायोऽत्र तिष्ठति ।

आत्मीयां मतिमास्थाय स्थितिमत्र विधेहि तत्’’ (काव्यप्रकाशे ४ उल्लासे)

इत्यादौ प्रतिज्ञापूर्वं वचनदर्शनेनोच्यमानस्यावश्यं कर्तव्यत्वमभिव्यनक्तीत्यालङ्कारिक-रीत्याऽत्र प्रारम्भवचनं प्रारम्भोपयुक्ताधिकार्यादिसद्भावमभिव्यनक्तीति प्रारम्भार्थत्वेऽप्यथ-शब्दोऽर्थवानिति केनचिदुक्तं निरस्तम् । आनन्तर्याभिधानमुखेन विशिष्याधिकार्यादिलाभे सति सामान्यतस्तल्लाभोक्त्ययोगात् । ‘‘आनन्तर्येऽधिकारस्ये’’ति स्मृतिविरोधाच्चेति ॥ कथं तर्हि महाभाष्ये आरम्भार्थत्वमथशब्दस्योक्तमत आह ॥ अथशब्देति ॥ अङ्गान्तरेति ॥ शिक्षाकल्पादितः ॥ अगत्येति ॥ तद्वाच्यार्थान्तराभावेनेत्यर्थः ॥ नन्वारम्भार्थत्वा-सम्भवेऽपि मङ्गलार्थकत्वं स्यादित्याशङ्क्य निरस्यति ॥ मङ्गलेति ॥ अयुक्तमित्यन्वयः । प्रयोगप्रत्ययाभ्यां हि शब्दार्थयोः सम्बन्धः । न चाथशब्दोच्चारणे शक्तलक्षणया वा मङ्गलं प्रतीयते । येन तत्प्रत्यायकत्वमथशब्दस्य स्यादित्यर्थः ॥ तस्मादिति ॥ ‘‘ओङ्कारश्चाथ-शब्दश्च द्वावेतौ ब्रह्मणः पुरा । कण्ठं भित्त्वा विनिर्यातौ तस्मान्माङ्गलिकावुभौ’’ इति स्मृतौ प्रयोजनार्थकठक्प्रत्ययान्तप्रयोगेण मङ्गलफलकत्वोक्तेरित्यर्थः ।

### **चन्द्रिकाबिन्दु**

आर्थिकविचारार्थे कर्तव्यपदेन अध्याहृतेनान्वये सम्मतिमाह यथोक्तमिति ॥

### **पाण्डुरङ्गि**

भामतीरीत्येति ॥ अनेनेच्छाया आरभ्यत्वासम्भवेऽपीति पूर्वमभ्युप-गम्योक्तमिति ज्ञेयम् ॥ अधिकार्याद्यसूचनापातादिति ॥ आनन्तर्याभिधानमुखेन शास्त्रीयस्याधिकारिणो न्यायतः समर्पणाभावे विचारो निरधिकारिकोऽननुष्ठेयः स्यादित्यर्थः ॥ अङ्गान्तरव्यावृत्तस्येति ॥ अङ्गान्तरव्यावृत्ताथशब्दग्रहणप्रयोजक-विशेषस्येत्यर्थः । अथापि स्यान्मङ्गलार्थ एवायमथशब्द इत्यत आह ॥ मङ्गलेति ॥

------------------------------------------------------------------------

अन्येषां भाष्ये तु ‘‘मङ्गलस्य च वाक्यार्थे समन्वयाभावात्’’ इत्युक्तम्

## **तात्पर्यचन्द्रिका**

अन्येषां भाष्ये तु ‘‘मङ्गलस्य च वाक्यार्थे समन्वयाभावात्’’ इत्युक्तम् । तन्न । अपदार्थत्वहेतौ समन्वयाभावे, भामत्यां ‘‘पदार्थ एव हि वाक्यार्थे समन्वीयते । स च वाच्यो लक्ष्यो वा । न चेह मङ्गलमथशब्दस्य वाच्यं लक्ष्यं वा’’ इत्युक्तस्या-पदार्थत्वस्य हेतुत्वेऽन्योन्याश्रयापातात् । नापि ‘‘न तावज्जिज्ञासायां मङ्गलं कर्त्रादि-भावेन वैयधिकरण्येनान्वेति । कर्त्रादिभावे मानाभावात् । कर्त्राद्यन्तरभावाच्च । नापि सामानाधिकरण्येन । जिज्ञासा मङ्गलमित्यर्थवादत्वप्रसङ्गात्’’ इति विवरणोक्तो हेतुः । सधूमो गिरिः साग्निक इतिवत् ‘‘ईक्षतेर्नाशब्दम्’’ इत्यत्र त्वत्पक्षेऽशब्दमितिवच्च मङ्गलत्वात्कर्तव्येति हेतुत्वेनान्वयोपपत्तेः । एतेन ब्रह्मजिज्ञासायां मङ्गलत्वं प्रसिद्धतरत्वान्नैव वक्तव्यमिति निरस्तम् । प्रसिद्धस्यैव हेतूकर्तव्यत्वात् ।

### **प्रकाशिका**

स्वयं समाधायान्योक्तं निरस्यति ॥ अन्येषामिति ॥ भाष्योक्त-समन्वयाभावे व्याख्यातृद्वयोक्तं हेतुद्वयमपि क्रमेण निराह ॥ अपदार्थत्वेति ॥ भाष्ये हि मङ्गलस्यापदार्थत्वं साध्यं कृत्वा वाक्यार्थे समन्वयाभावो हेतूकृतः । भामत्यां तु समन्वयाभावं साध्यं कृत्वाऽपदार्थत्वं हेतूकृतम् । तथा च हेतुसिद्धौ साध्यसिद्धिः साध्यसिद्धौ हेतुसिद्धिरित्यन्योन्याश्रय इत्यर्थः ॥ नापीति ॥ विवरणोक्तो हेतुरित्यन्वयः ॥ कर्त्राद्यन्तरेति ॥ ‘‘शान्तो दान्त’’ इत्यादिश्रुत्या शमादिमतोऽधिकारिणो ब्रह्मणश्च कर्मणः सत्त्वादित्यर्थः ॥ अर्थवादत्वेति ॥ तस्य वैयर्थ्यादिति भावः ॥ सधूम इति ॥ सधूमत्वादित्यर्थः ॥ ईक्षतेरिति ॥ प्रधानं न जगत्कारणम् अशब्दं हि तत् कारण-वाक्याप्रतिपाद्यत्वादित्यर्थोक्तेरिति भावः ॥ अन्वयेति ॥ जिज्ञासाकर्तव्यत्वे हेतुसमर्प-कत्वेन मङ्गलस्यान्वयसम्भवादथशब्दार्थत्वं मङ्गलस्य स्यादेवेति । वाक्यार्थे समन्वया-भावादिति भाष्योक्तो हेतुरप्रसिद्ध इति भावः । अत एव भामत्यां मङ्गलहेतुत्वात्प्रत्यहं ब्रह्मजिज्ञासेति सूत्रार्थः सम्पद्यत इत्युक्तम् ।

### **चन्द्रिकाबिन्दु**

अथशब्दस्य मङ्गलार्थकत्वाभावे परोक्तं नियामकं खण्डयन् परभाष्यमनुवदति ॥ अन्येषामिति ॥ अपदार्थत्वहेताविति ॥ अपदार्थत्वे हेतुत्वेनोप-न्यस्ते । समन्वयाभावे अपदार्थत्वस्य हेतुत्वाश्रयणादन्योन्याश्रय इति भावः ॥ नापीति ॥ नापि विवरणोक्तो हेतुरिति सम्बन्धः । ‘‘अशब्दं हि तत्’’ इति त्वयापि हेतुगर्भविशेषणतया व्याख्यानं कृतमित्याह ॥ ईक्षतेरिति ॥

### **पाण्डुरङ्गि**

अन्योन्याश्रयादिति ॥ ननु मङ्गलस्याथशब्दवाच्यत्वलक्ष्यत्वयोर-भावेनापदार्थत्वान्न वाक्यार्थे समन्वय इत्येव विवक्षितत्वान्नान्योन्याश्रय इति चेन्न । वाक्यार्थे समन्वयाभावादिति हेतुपरत्वेन भाष्योक्त्यस्वारस्यादिति भावः ॥ कर्त्रादि-भावेनेति ॥ कर्तृत्वादिनेत्यर्थः । एवमुत्तरत्रापि द्रष्टव्यम् । ननु जिज्ञासायाः क्रिया-रूपत्वात् क्रियायाश्च कर्त्रादिसापेक्षत्वात् प्रकृते च कर्त्राद्यन्तराभावेन क्रियात्वान्यथानु-पपत्त्यैव मङ्गलस्यैव कर्त्रादित्वं कल्पनीयमिति कथं मानाभाव इत्यत आह ॥ कर्त्राद्यन्तरेति ॥ तथा चान्यथैवोपपत्त्या नान्यथानुपपत्तिर्मानमिति भावः । आकाङ्क्षा-भावान्न कर्त्रादिभावेनान्वय इत्यभिप्रेत्य वाऽऽह ॥ कर्त्राद्यन्तरेति ॥ जिज्ञासा मङ्गलमितीति ॥ जिज्ञासा मङ्गलमिति प्रशंसापरतयाऽर्थवादत्वप्रसङ्गादित्यर्थः । न चार्थवादताऽस्येयम् । सूत्रस्य वाक्यार्थनिर्णयापेक्षितन्यायसूचकत्वादित्यर्थः । विवरणोक्त-हेतुरित्यस्य नापीति पूर्वेणान्वयः ।

------------------------------------------------------------------------

यदपि ‘‘पूर्वप्रकृतापेक्षायाश्च फलत आनन्तर्याव्यतिरेकात्’’ इति परेषां भाष्यम्

## **तात्पर्यचन्द्रिका**

यदपि ‘‘पूर्वप्रकृतापेक्षायाश्च फलत आनन्तर्याव्यतिरेकात्’’ इति परेषां भाष्यम् । तस्य भामत्यनुसारेणाथशब्दस्य पूर्वप्रकृतापेक्षार्थत्वाशङ्कानिरासायानन्तर्यार्थ इव पूर्वप्रकृतापेक्षार्थत्वेऽपि जिज्ञासाहेतुभूतस्य पूर्वप्रकृतस्य लाभात् फलाभेदाद्व्यर्थ आनन्तर्यार्थत्वाग्रहोऽस्माकमिति यद्यर्थस् तर्हि भाष्ये ‘‘आनन्तर्यार्थः’’ इत्युक्त्ययुक्तिः । सूत्रे कल्पान्तरानुपन्यासेन पूर्वप्रकृतापेक्षार्थत्वमशक्यशङ्कं च । किञ्च किं नित्यः शब्दोऽथाऽनित्य इत्यादिकल्पान्तरोपन्यासेऽपि सामानाधिकरण्यार्थ-मनुषक्तस्य धर्मिणोऽनित्य इत्यत्रापेक्षायामपि न साऽथशब्दार्थः । अन्यथा उतानित्य इत्यादावुतादेरपि पूर्वप्रकृतापेक्षार्थत्वं स्यात् । नापि प्रकृतादर्थादर्थान्तरत्वाशङ्का-निरासाय । अर्थान्तरत्वं हि यतः कुतश्चित्प्रकृताच्चेद्व्यर्थं, पुष्कलकारणाच्चेदा-नन्तर्याभिधानं विना कारणत्वासिद्धिः । आनन्तर्याभिधाने च प्रकृतादर्थादर्थान्तर-त्वस्यान्तर्णीततया सिद्धिरिति विवरणोक्तोऽभिप्रायः । आनन्तर्यानभिधानेऽपि वैयर्थ्यपरिहारार्थमेव प्रकृतस्य हेतुत्वसिद्धेः । अन्यथा आनन्तर्यार्थत्वेऽपि तत्प्रतियोगिनो हेतुत्वासिद्धिः ।

ननु कारणादानन्तर्यं मुख्यम्, अव्यवधेरव्यभिचाराच्चेति तदेवाथशब्दवाच्यमिति चेन्न । अव्यवधेरकारणादानन्तर्येऽपि सम्भवात् । अव्यभिचारित्वं तु न मुख्यत्वे हेतुः । चैत्रो गतोऽनन्तरमेव मैत्र आगत इत्यादावमुख्यत्वाभिमानाभावात् । अनन्यथासिद्धनियतानन्तरभावित्वादिरूपे कार्यलक्षणादौ नियतपदानर्थक्यप्रसङ्गाच्च । कारणस्य प्रकृतत्वं मुख्यमित्यपि सुवचत्वाच्च । पूर्वप्रकृतादर्थान्तरत्वाभिधानेऽप्या-नन्तर्यार्थस्यान्तर्णीततया सिद्धेश्च । तस्मादस्यैवादिसूत्रत्वेन पूर्वप्रकृतार्थसाङ्कर्य-शङ्कानुदयात् ‘‘आनन्तर्येऽधिकारस्य’’ इति भाष्योदाहृतस्मृतिविरोधादधिकार्याद्य-सूचनप्रसङ्गाच्च न प्रकृतादर्थादर्थान्तरमथशब्दस्यार्थः ।

### **प्रकाशिका**

प्रकृतापेक्षार्थत्वं वा प्रकृतादर्थादर्थान्तरपरत्वं वाऽथशब्दस्य किं न स्यादित्याशङ्क्य स्वयं समाधास्यन्परोक्तं समाधिमनूद्य निरस्यति ॥ यदपीत्यादिना ॥ तस्येत्यस्य भामत्यनुसारेण यद्यर्थ इत्यन्वयः । एवं हि भामत्यां व्याख्यातं ‘‘अयमथशब्दो विनैवानन्तर्यार्थत्वं पूर्वप्रकृतापेक्षार्थो भविष्यति । यथा शब्दो नित्योऽथाऽनित्य इत्यादौ पूर्वप्रकृतं ‘शब्दः’ इति पदमपेक्ष्य प्रथमपक्षोपन्यासपूर्वकं पक्षान्तरोपन्यासे पूर्वप्रकृता-पेक्षोऽथशब्द इत्याशङ्कानिरासकमिदं भाष्यम्’’ इत्यवतार्य न वयमानन्तर्यार्थतां व्यसनितया रोचयामहे । किं तु ब्रह्मजिज्ञासाहेतुभूतपूर्वप्रकृतसिद्धये । सा च पूर्वप्रकृतापेक्षत्वेऽप्यथ-शब्दस्य सिद्ध्यतीति व्यर्थ आनन्तर्यार्थत्वावधारणाग्रहोऽस्माकमिति ॥ तर्हीति ॥ आनन्तर्यार्थत्वाग्रहाभाव इत्यर्थः । पूर्वप्रकृतापेक्षो वाऽऽनन्तर्यार्थो वेत्येवोक्तिस्स्यादिति भावः । नन्वत एवारुच्या भामत्यां ‘‘परमार्थतस्तु कल्पान्तरोपन्यासे पूर्वप्रकृतापेक्षा । न चेह कल्पान्तरोपन्यास इति पारिशेष्यादानन्तर्यार्थ एव युक्तः’’ इत्युक्तमित्यत आह ॥ सूत्र इति ॥ अशक्यशङ्कमिति ॥ अनेनैतच्छङ्कानिरासाय प्रवृत्तो भाष्यकारस्तद्भाष्य-व्याख्यार्थं प्रवृत्तो भवांश्चात्यन्तानभिज्ञ इत्युक्तं भवति ।

किञ्चाथशब्दस्य पूर्वप्रकृतापेक्षार्थत्वस्य क्वाप्यभावात्प्रकृते तच्छङ्काऽत्यन्तानुचितेत्यभि-प्रेत्याह ॥ किञ्च किं नित्य इति ॥ सा पूर्वप्रकृतापेक्षा । किन्तु पूर्वप्रकृतादर्था-दर्थान्तरत्वमिति भावः । कुत एवमित्यत आह ॥ अन्यथेति ॥ आदिपदाद् आहोस्विद् यद्वा इत्यादिग्रहः ॥ नापीति ॥ पूर्वप्रकृतादर्थादर्थान्तरत्वाशङ्कानिरासाय विवरणोक्तोऽभिप्राय इत्यन्वयः । प्रकृतादर्थान्तरत्वं हि यस्मात्कस्माच्चित् प्रकृतानुपयुक्तादर्थान्तरपरत्वं वोत विचारकर्तव्यतायामुपयुक्तात्पुष्कलकारणरूपात्प्रकृताद्वेति विकल्प्याद्ये व्यर्थमित्युत्तरम् । तस्यावचनेनापि सिद्धत्वादिति भावः ।

द्वितीये त्वाह ॥ आनन्तर्याभिधानमिति ॥ पूर्वप्रकृतस्य कारणत्वं ह्यथ-शब्दस्यानन्तर्यार्थत्वे सत्येव लभ्यते । आनन्तर्यस्य कारणानन्तर्ये मुख्यत्वेनानन्तर्य-प्रतियोगिनः प्रकृतस्य कारणत्वलाभादिति भावः । ननु प्रकृतादर्थादर्थान्तरत्वस्यापि वक्तव्यत्वादावृत्तिः स्यादित्यत आह ॥ आनन्तर्याभिधाने चेति ॥ एतदनन्तर-मिदमित्युक्त्यैवार्थान्तरत्वस्य लाभात्पूर्वापरभावस्यार्थभेदप्रयुक्तत्वादित्यर्थः । आनन्त-र्यार्थत्वेऽथशब्दस्योक्ते यथानन्तर्यप्रतियोगिनः प्रकृतस्य कारणत्वलाभस्तथा प्रकृतादर्था-दर्थान्तरपरत्वेऽपि यतः कुतश्चित्प्रकृतादर्थादर्थान्तरपरत्वे प्रकृतानुपयोगेन वैयर्थ्यादेव विचारकर्तव्यतायामुपयुक्तात् पुष्कलकारणादेवार्थान्तरत्वस्य प्राप्त्या प्रकृतस्य हेतुत्वं लभ्यत इति तदर्थं नानन्तर्यार्थत्वाग्रहः कार्य इत्याह ॥ आनन्तर्याभिधानेऽपीति ॥ अयं च निर्वाहस्तवापि तुल्य इत्याह ॥ अन्यथेति ॥ एवमवचन इत्यर्थः । आनन्तर्यमपि द्वेधा । यस्मात्कस्माच्चिद् विचारकर्तव्यतोपयुक्तकारणकलापाद्वा । तत्राद्यस्य वैयर्थ्यमेवोत्तरम् । सर्वस्यापि लोकस्य किञ्चित्करणानन्तरमेव कस्यचित्करणस्य स्वभावसिद्धत्वात् । अतो वैयर्थ्यपरिहारार्थमेव द्वितीयमेष्टव्यमित्याशयः ।

ननु नास्माकमेवं निर्वाहः । साक्षादेव हेतुत्वलाभात् । कारणानन्तर्यं हि मुख्या-नन्तर्यम् । कार्ये कारणानन्तर्यस्याव्यभिचारित्वात् । विजातीयेनाव्यवहितत्वाच्च । तथा च ‘मुख्यामुख्ययोर्मुख्ये कार्यसम्प्रत्ययः’ इति न्यायेनानन्तर्यं वदन्नथशब्दो मुख्यं कारणा-नन्तर्यमेव वदतीत्यानन्तर्यार्थकेनैवाथशब्देन प्रकृतस्य हेतुत्वं लभ्यत इति शङ्कते ॥ नन्विति ॥ सत्यमव्यवहितमानन्तर्यं मुख्यानन्तर्यमिति । तद्यदि कार्यकारणयोरेव स्यात्तदा स्यादेवं त्वदुक्तम् । न चैवम् । चैत्रो गतोऽथमैत्र आगत इत्यादावकारणकार्ययोश् चैत्रगमनमैत्रागमनयोर् अप्यव्यवहितानन्तर्यदर्शनेन मुख्यमानन्तर्यं वदन्नप्ययमथशब्दो न कारणानन्तर्यं वक्तुं शक्नोतीति भावेन परिहरति ॥ अव्यवधेरिति ॥ अकारणाच्चैत्र-गमनात्तदकार्ये मैत्रागमनादौ यदानन्तर्यं तत्राप्यव्यवधानस्य सम्भवादित्यर्थः । अत एव ‘‘हलोऽनन्तराः संयोगः’’ इत्यादौ अनन्तरा अव्यवहिता इत्यव्यवहितानन्तर्यं हलामाहेति भावः । अमुख्यत्वेति ॥ यद्यव्यभिचारित्वमव्यवधानवन्मुख्यत्वे हेतुस्तर्हि व्यवहितानन्तर्ये यथाऽमुख्यत्वाभिमानस्तथा ‘‘चैत्रो गतः’’ इत्यादौ स्यादित्यर्थः ॥ नियतपदेति ॥ अव्यभिचरितानन्तर्यरूपमुख्यानन्तर्यस्यैव ग्रहणसम्भवेनानियतानन्तर्यवति रासभादावति-व्याप्त्यभावादिति भावः । न चेष्टापत्तिः । सर्वतान्त्रिकविरोधादिति भावः । किञ्च यद्येवमपि कारणानन्तर्यं मुख्यमित्युच्येत तर्ह्यर्थान्तरत्वमपि न यतः कुतश्चित्प्रकृतान्मुख्यं, किन्त्वर्थान्तरं प्रति कारणभूतात्प्रकृतादेवेति साक्षादेव प्रकृतस्य हेतुत्वं सुवचमित्याह ॥ कारणस्येति ॥ तथा च पूर्वप्रकृतादर्थादर्थान्तरपरत्वेऽप्यथशब्दस्यानन्तर्यार्थत्वं विनैव पूर्वप्रकृतस्य विचारकर्तव्यतायां हेतुत्वं लभ्यत इति भावः । यदप्यानन्तर्याभिधानेऽर्थान्तर-त्वस्यान्तर्णीततया सिद्धिरिति तदपि सममित्याह ॥ पूर्वेति ॥ कथं तर्हि प्रकृतादर्था-दर्थान्तरपरत्वस्य निरास इत्यतस्त्रिभिर्हेतुभिस्तमाह ॥ तस्मादिति ॥ परोक्तपरिहारस्या-योगादित्यर्थः ॥ अधिकार्यादीति ॥ आनन्तर्य एव तत्सूचनादिति भावः ।

### **चन्द्रिकाबिन्दु**

तस्येति ॥ तस्येत्यस्य यद्यर्थ इत्यनेन सम्बन्धः ॥ शङ्कानिरासा-येति ॥ अनेन तत्तद्भाष्यावतारिका सूचिता । भाष्यार्थकथनप्रकारं दर्शयति ॥ आनन्त-र्यार्थत्वेत्यादिना ॥ प्रकृतापेक्षेत्यस्यायमर्थः– प्रकृतो यो धर्मी तस्य धर्म्यन्तरस्योप-न्यासार्थमपेक्ष्येत्यर्थः । कल्पान्तरोपन्यासे धर्मिणश्च कल्पान्तरोपन्यासे उपजीव्यत्व-मस्तीति कृत्वा प्रकृतापेक्षेत्युक्तम् ॥ उतेति ॥ तस्य अथशब्दस्थाने प्रयुक्तत्वादिति भावः। प्रकृतं धर्मिणमपेक्ष्य योऽयं नापि विवरणोक्ताभिप्राय इति योजना । शङ्कानिरासायेति ॥ अनेन तद्भाष्यावतारिका सूचिता । व्यर्थमिति ॥ यतः कुतश्चिदर्थादर्थान्तरमिति अथशब्देन ज्ञापनं प्रकृतानुपयुक्तमित्यर्थः । आनन्तर्याभिधाने चार्थान्तरत्वमपि सिद्ध्य-तीत्याह ॥ आनन्तर्याभिधाने चेति ॥ नियतपदानर्थक्येति ॥ रासभादौ मुख्यानन्तर्यभावित्वाभावादेवातिव्याप्तिपरिहारादिति भावः ।

### **पाण्डुरङ्गि**

सूत्रे कल्पान्तरानुपन्यासेनेति ॥ ‘किं नित्यः शब्दो ऽथानित्यः’ इत्यादावनित्य इत्यादेरिव ‘‘अथातो ब्रह्मजिज्ञासा’’ इति सूत्रे उत्तरत्र कल्पान्तरानुप-न्यासात् । अतो ब्रह्मजिज्ञासेत्यादिशब्दैरप्रतीतेः कल्पान्तराभावे च तत्सम्बन्धिन्याः प्रकृतापेक्षाया एवायोगादित्यर्थः । एवं भामत्यभिहितं भाष्याभिप्रायं प्रदूष्य विवरणोक्तमपि दूषयितुमाह । नापीति ॥ प्रकृतादर्थादर्थान्तरपरत्वशङ्कानिरासायेति शङ्काग्रन्थस्यायमर्थः । नानन्तर्यमथशब्दार्थः । प्रकृतादर्थादर्थान्तरस्यापि तदर्थत्वात् । न च तस्य तदर्थत्वे मानाभावः । यत्रार्थान्तरेऽभिहितेऽर्थान्तरविवक्षया ब्रवीति अथैवं मन्यस इति तत्रार्थान्तरत्वविवक्षयाप्यथशब्दः किं न स्यादिति ॥ अर्थान्तरत्वं हीति ॥ यत्किञ्चि-त्पूर्वप्रकृतं प्रकृतशब्दार्थः किं वा कार्यान्नियतप्राक् क्षणवृत्तितया प्रकृतप्रकृतशब्दार्थ इति विकल्पार्थः ॥ व्यर्थमिति ॥ अथशब्दस्य तदर्थत्वमिति शेषः । तावतापि तस्य हेतुत्वाभावादिति भावः । आनन्तर्याभिधानमिति ॥ नियतप्राक्क्षणवर्तीदमिति ज्ञानं तदा स्याद् यदा तदनन्तरं नियमेनार्थान्तरमुत्पद्यते । तथा चावश्यापेक्षितमानन्तर्यमथ-शब्देनाभिधीयताम् । अर्थान्तरस्य चार्थात्सिद्धिरिति न तद्ग्रहणं युक्तमिति भावः ॥ अन्तर्णीततयेति ॥ स्वस्य स्वानन्तर्यासम्भवेनानन्तर्यधर्मिप्रतियोगिनोर्भेदसिद्धिरिति भावः । ‘‘विवरणोक्तोऽभिप्रायः’’ इत्यस्य नापीति पूर्वेणान्वयः ॥ अन्यथेति ॥ अथ-शब्दस्यानन्तर्यार्थत्वेऽपि न पुष्कलकारणानन्तर्यं सिद्ध्यति । पुष्कलकारणानन्तर्यस्याथ-शब्दादप्रतीतेरिति भावः ।

ननु कारणादानन्तर्यमिति ॥ पुष्कलकारणात् फलस्यानन्तर्यमित्यर्थः । सामग्रीक्षणादुत्तरक्षणे कार्यस्यावश्यंभावनियमान्न कालव्यवहितत्वं व्यभिचरितत्वं च । ओतुफलयोस्त्वानन्तर्यं कदाचिद्व्यभिचरति कदाचिद्व्यवधीयते चेति गौणमेव स्यात् । तथा च हेतुफलयोरेवानन्तर्यस्य मुख्यत्वात्तदेवाथशब्देनोत्सर्गतः प्रतीयते । गौणमुख्ययोर्मुख्ये सम्प्रत्ययादिति भावः ॥ नियतपदानर्थक्यप्रसङ्गादिति ॥ आनन्तर्यशब्दस्य कारणानन्तर्य एव मुख्यत्वेनातिव्याप्तेरेवाभावात्, अमुख्यार्थमादाय लक्षणस्यातिव्याप्तिमाशङ्क्य तत्परिहारे पदान्तरोपादानस्य चासाम्प्रदायिकत्वान्नियतपदवैयर्थ्यमिति भावः । किञ्च प्रकृतादर्थादर्थान्तरपरत्वं प्रदूष्यानन्तर्यार्थवर्णनमयुक्तम् । व्यर्थत्वात् । न च तस्य हेतुत्वलाभार्थमानन्तर्यार्थत्वग्रहः । आनन्तर्यार्थत्वेऽपि तस्य हेतुत्वालाभात् । न च कारणानन्तर्यमेव मुख्यमिति तल्लाभ इति वाच्यम् । तथा सति कारणस्य प्रकृतत्वं मुख्यमित्यपि वक्तुं शक्यत्वेन प्रकृतत्वोक्त्यैव तस्य हेतुत्वलाभेनार्थान्तरत्वस्यैव सम्भवा-दित्याह ॥ कारणस्य प्रकृतत्वमिति ॥ तथा चानन्तर्याभिधानेऽपि प्रकृतादर्थादर्थान्तर-परत्वमात्रोक्त्या कारणत्वसिद्धेर्व्यर्थ आनन्तर्यार्थत्वग्रह इति भावः । यद्यानन्तर्याभिधाने प्रकृतादर्थादर्थान्तरत्वस्यान्तर्णीततया सिद्धेर्नार्थान्तरत्वं तर्हि प्रकृते तस्य पूर्वत्वोक्त्यैव तदपेक्षयाऽर्थान्तरस्य तदानन्तर्यलाभः, तदभावे प्रकृतस्य पूर्वत्वायोगादित्यानन्तर्य-स्याप्यन्तर्णीतत्वेन सिद्धत्वान्न तदर्थत्वमित्याह ॥ पूर्वप्रकृतादिति ॥ नन्वेवं भवतामपि पक्षे अथशब्दस्य प्रकृतादर्थादर्थान्तरपरत्वस्यैव सम्भवेन तत्परित्यागेनानन्तर्यार्थत्वोक्ते-र्भाष्यकारीयाया अयुक्तत्वापत्त्या तदर्थत्वं निराकर्तव्यम् । तच्च ममापि सममित्याशङ्कामुप-संहारव्याजेन परिहरति ॥ तस्मादिति ॥

------------------------------------------------------------------------

एवमानन्तर्यार्थत्वे स्थिते न तावत्तदानन्तर्यमध्ययनमात्रात्

## **तात्पर्यचन्द्रिका**

एवमानन्तर्यार्थत्वे स्थिते न तावत्तदानन्तर्यमध्ययनमात्रात् । ‘‘शान्तो दान्तः’’ इत्यादिश्रुतिविरोधात् । नापि कर्मविचारात् । तदनन्तरं ब्रह्मजिज्ञासेत्यत्र क्रमे श्रुत्यर्थपठनस्थानमुख्यप्रवृत्तिक्रमाणां तत्प्रमाणानामन्यतमस्याभावात् । विस्तृतं चैतदन्यत्र ।

नापि परेषां भाष्योक्तात् ‘‘नित्यानित्यवस्तुविवेक इहामुत्रार्थभोगविरागः शमदमादिसम्पत्तिर्मुमुक्षुत्वं चे’’ति साधनचतुष्टयसम्पद्रूपादधिकारात् । तथा हि । नित्यानित्यवस्तुविवेको नाम किं ब्रह्मैव नित्यमन्यदनित्यमिति विवेकः किं वाऽऽत्माऽनात्मसमुदाये नित्यत्वानित्यत्वे स्तो धर्मौ, तयोश्च धर्मिभ्यां भवितव्यमिति निश्चयः, यद्वाऽनित्यस्य संसारस्य किञ्चिदधिष्ठानमस्तीति निश्चयो न तु ब्रह्मेति । नाद्यः । ज्ञातव्यस्य प्रागेव ज्ञाततया विचारवैफल्यात् । न च सगुणनिर्गुण-विवेकाखण्डसमन्वयाद्यर्थं शास्त्रमिति युक्तम् । भामत्यां नित्यानित्यशब्दयोः सत्यानृतपरत्वेनोक्ततया ब्रह्मैव सत्यमन्यदनृतमिति विवेकस्य प्रागेव सिद्धौ तदर्थस्य सगुणनिर्गुणविवेकादेरप्यनपेक्षितत्वात् । न हि श्रुतितात्पर्यधीः स्वरूपेणापेक्षिता । किन्तु ज्ञेयनिश्चायकतया । न चोक्तादन्यन्मुमुक्षुज्ञेयमस्ति । जीवब्रह्मभेदस्यापि ब्रह्मातिरिक्ततया तन्मिथ्यात्वस्य तदभेदस्यापि ब्रह्ममात्रतया तत्सत्त्वस्यापि तेनैव निश्चितत्वाच्च । न द्वितीयः । तन्मात्रेणानात्मप्रहारेऽनात्मविचारे प्रवृत्त्ययोगात् । ऐहिकामुष्मिकभोगविरागायोगाच्च । नान्त्यः । ब्रह्मशब्दार्थत्वादेः प्रकारस्याज्ञानेऽपि वस्तुतो ब्रह्मणोऽनात्माधिष्ठानस्य शास्त्रवेद्यस्य ज्ञातत्वेन शास्त्रवैयर्थ्यात् ।

### **प्रकाशिका**

एवं ‘‘अधिकारानन्तर्यार्थश्चे’’ति भाष्ये आनन्तर्यार्थ इत्यंशं समर्थ्य ‘अधिकार’ इत्यंशमपि समर्थयितुं प्रसक्तं प्रतिक्षिपति ॥ एवमिति ॥ मात्रपदेन शमादिव्युदासः ॥ शान्त इति ॥ ‘‘तस्मादेवंविच्छान्तो दान्त उपरतस्तितिक्षुः समाहितो भूत्वाऽऽत्मन्येवात्मानं पश्येत्’’ इति श्रुतौ शान्तादिर्भूत्वा परमात्मानं स्वस्थितं विद्यादिति शमादीनां ब्रह्मज्ञानशेषतोक्तेरिति भावः ॥ कर्मविचारादिति ॥ आनन्तर्यमित्यस्यानु-षङ्गः । तदनन्तरं कर्मविचारानन्तरम् ॥ श्रुतीति ॥ पूर्वतन्त्रे पञ्चमे आद्यपादे श्रुत्यादीनि क्रमेण षट् प्रमाणानि निरूपितानि । तथा हि । १‘‘श्रुतिलक्षणमानुपूर्व्यं तत्प्रमाणत्वात्’’ इत्याद्यनये ‘‘हृदयस्याग्रेऽवद्यति अथ जिह्वाया अथ वक्षसः । वेदं कृत्वा वेदिं करोति । अध्वर्युर्गृहपतिं दीक्षयित्वा ब्रह्माणं दीक्षयती’’त्यादौ, अथादिश्रुतिर्हृदयावदानाद्यानन्तर्ये मानमित्युक्तम् । तथा २‘‘अर्थाच्चे’’ति द्वितीयनये ‘‘अग्निहोत्रं जुहोति यवागूं पचती’’त्यादावग्निहोत्रस्य यवागूसाध्यत्वेन यवागूपाकानन्तरमेवाग्निहोत्रकरणे सामर्थ्य-शब्दितमर्थरूपं मानमुक्तम् । तथा ‘‘क्रमेण वा नियम्येत क्रत्वेकत्वे तद्गुणत्वात्’’ इति चतुर्थनये ‘‘समिधो यजति तनूनपातं यजति इडो यजति बर्हिर्यजति स्वाहाकारं यजति’’ इत्यादौ पाठक्रम एवानुष्ठानक्रमे मानमित्युक्तम् ।

तथा ३‘‘स्थानाच्चोत्पत्तिसंयोगा’’दिति षष्ठनये ज्योतिष्टोमविकृतिभूते साध्यस्कनामके यागविशेषे ‘‘सह पशूनालभते’’ इति श्रुत्या सहानुष्ठेयस्याग्नीषोमीयसवनीयानुबन्ध्य-रूपपशुत्रयस्य मध्ये पूर्वं सवनीयस्यानुष्ठाने ‘‘आश्विनं ग्रहं गृहीत्वा सवनीयं पशु-मुपाकरोति’’ इत्युत्पत्तिवाक्यावगताश्विनग्रहणसामीप्यरूपस्थानं प्रमाणमुक्तम् । तथा १‘‘मुख्यक्रमेण वाऽङ्गानां तदर्थत्वात्’’ इति सप्तमे नये ‘‘सारस्वतौ भवत’’ इति विहिते ‘‘पुमांस्त्रिये’’त्येकशेषेण सरस्वतीदेवताकसरस्वद्देवताककर्मद्वयनिर्वापाद्यनुष्ठाने प्रधानक्रमा-परपर्यायो मुख्यक्रमो मानमुक्तम् । तथा २‘‘प्रवृत्त्या तुल्यकालानां गुणानां तदुपक्रमात्’’ इति पञ्चमनये ‘‘सप्तदश प्राजापत्यान्पशूनालभते’’ इति वाक्ये विहितसप्तदशपशुद्रव्यक-सप्तदशयागाङ्गपश्वङ्गतया विहितेषु प्रोक्षणोपाकरणपर्यग्निकरणादिधर्मेषु सप्तदशपशुद्रव्ये प्रथममत्र पशौ प्रोक्षणमनन्तरमत्रेति विशेषे मानाभावेनेच्छयैव क्वचित्पशावादौ प्रोक्षणेऽ-नुष्ठिते प्रथमप्रवृत्तप्रोक्षणानुरोधेन तत्रैवोपाकरणाद्यनुष्ठाने नियामकः प्रोक्षणप्रवृत्तिक्रम इत्युक्तम् । तेषु नैकमपि कर्मविचारानन्तरं ब्रह्मविचार इत्यत्रास्तीत्यर्थः । विस्तरस्तु गुरुपादकृतन्यायमौक्तिकमालायां ध्येयः ।

विस्तृतमिति ॥ तर्कताण्डवादाविति भावः । अतोऽधिकारानन्तर्यमेवाथशब्दार्थ इति स्थितम् । तत्राधिकारोऽपि ‘‘भक्तिमान्परमे विष्णौ’’ इत्यादि भाष्यकारोक्त एव नान्य इति समर्थयितुं परोक्तमनूद्य दूषयति ॥ नापीति ॥ भाष्योक्तादधिकारादित्यन्वयः । आनन्तर्यमित्यनुषङ्गः । नित्यानित्यविवेकं तावद्दूषयितुं भामत्यनुसारेण त्रेधा विकल्प-यति ॥ नित्येति ॥ विचारेति ॥ तेनापि ब्रह्मैकमेव नित्यमिति ज्ञानस्यैव सम्पाद्यत्वादिति भावः । ननु विचारो नोक्तज्ञानार्थः । किं त्विदं निर्गुणमिदं सगुणमिति विवेकार्थोऽखण्डे ब्रह्मणि समन्वयार्थो वा भेदभ्रमनिवृत्त्याद्यर्थो वेत्याशङ्क्य निराह ॥ न चेति ॥ तदर्थस्येति ॥ सगुणनिर्गुणविवेकादिर्हि ब्रह्मैकमेव सत्यमिति ज्ञानाय । तद्यदि विचारा-त्प्रागेव सिद्धं तदा तदर्थकसगुणनिर्गुणविवेकाद्यर्थं विचारो व्यर्थ इत्यर्थः । तदुपपादयति ॥ न हीति ॥ विचारो हि तात्पर्यावधारणाय । तच्च ज्ञेयनिश्चयाय । ज्ञेयं च ब्रह्मैकमेव सत्यमन्यन्मिथ्येत्येतदेव । तच्च प्रागेव ज्ञातमिति विचारो व्यर्थ इति ।

ननु भेदासत्यत्वमभेदसत्यत्वं च ज्ञेयम् । तच्च प्राङ् न ज्ञातमित्यत आह ॥ जीवेति ॥ तदभेदस्य जीवब्रह्माभेदस्य ॥ तन्मात्रेणेति ॥ यद्यन्यदनित्यं ब्रह्मैकमेव नित्यमिति निश्चिनुयात्तदा ह्यन्यपरित्यागेन ब्रह्मविचारे प्रवृत्तिर्युज्यते । यदा तु नित्यत्वानित्यत्वरूपं धर्मद्वयमस्ति तदाश्रयौ च द्वाविति निश्चयमात्रं तदा कथमात्मविचारे प्रवृत्तिः । किन्तु किं वा नित्यत्वाद्यधिष्ठानमिति सन्दिहानो न क्वापि प्रवर्तेतेति भावः । किञ्च भामतीमते विवेकस्य विरागहेतुतोक्तेरुक्तविवेकवतः पुंसः पशुपुत्राद्यैहिकभोगे स्वर्गाद्यामुष्मिकभोगे च कथं विरागः स्यादित्याह ॥ ऐहिकेति ॥ तत्र विरागस्य तदनित्यताज्ञानसाध्यत्वादिति भावः ॥ शास्त्रवैयर्थ्यादिति ॥ विचारशास्त्रमप्यसत्यसंसाराधिष्ठानस्य सत्यस्य ब्रह्मणो न ब्रह्मत्वप्रकारकज्ञानजनकम् । अखण्डार्थत्वहानेः । किन्त्वधिष्ठानमात्रज्ञानजनकम् । तच्च ज्ञानं शास्त्रात्प्रागेवास्तीति व्यर्थं शास्त्रमित्यर्थः ।

### **चन्द्रिकाबिन्दु**

श्रुत्यर्थेति ॥ श्रुतिर् अध्वर्युर्गृहपतिं दीक्षयित्वा ब्रह्माणं दीक्षयति इत्यत्रेति श्रौतक्रमः, अग्निहोत्रं जुहोतीत्यत्रार्थिकः । समिधो यजतीत्यादौ पाठक्रमः । साध्यस्के सह पशुना लभेतेति श्रुत्या एकस्मिन्नहनि प्राप्तानाम् अग्निषोमीयसवनीयानुबन्ध्या पशूनां मध्ये सवनीयपशुदिने इतरयोः पश्वोः प्राप्तत्वेऽपि स्वस्थाने सवनीयस्यैव प्रथम-मालम्बनम् । इतरयोस्तु मध्ये अग्नीषोमीयस्य प्रथममनन्तरमन्यस्येति निर्णयः । मुख्य-सारस्वतौ इत्यादिविषयवाक्यममुदाहृत्य मुख्ययागौ द्वौ सरस्वतीदेवताकः, सरस्वद्देवता-कश्चेति मुख्ययागानुक्रमेण निर्वापक्रमः । प्रकृतियागे सप्तदश प्राजापत्यान् पशूनालभत इत्यत्र येन क्रमेणोपाकरणं तेनैव क्रमेणेतरे षोडशसंस्काराः कर्तव्या इति संस्कारक्रमः । एतच्च शास्त्रदीपिकायां पञ्चमेऽध्याये स्पष्टमवगन्तव्यम् ॥ अधिकारादिति ॥ आनन्तर्यमर्थ इति शेषः । न तु ब्रह्मेति निश्चय इति सम्बध्यते ॥ ज्ञातव्यस्येति ॥ ब्रह्मतद्व्यतिरिक्त-नित्यानित्यत्वस्येत्यर्थः । सगुणनिर्गुणेति ॥ सगुणनिर्गुणविवेकार्थम् अखण्डे समन्वया-द्यर्थश्चेत्यर्थः । आदिशब्देन औते श्रुतितात्पर्यज्ञानार्थं चेत्यर्थः । प्रागेव शास्त्रविचारात् । तदर्थस्येति । सः नित्यानित्यविवेकोऽर्थःप्रयोजनं यस्य सगुणनिर्गुणविवेकादेरित्यर्थः । स्वरूपेणेति ॥ नित्यानित्यविवेकमजनयित्वेत्यर्थः । तन्मात्रेणेति ॥ आत्मानात्मसमुदाये नित्यत्वानित्यत्वधर्मौ स्त इति ज्ञानमात्रेण । अनात्मा अनित्य इति विशिष्य ज्ञानाभावेन आत्मप्रहाणपूर्वकमात्मविचारे प्रवृत्तिर्न स्यादित्यर्थः । ऐहिकेति ॥ विशिष्य नित्या-नित्यत्वविवेकाभावादिति भावः । शास्त्रवेद्यस्येति ॥ एतदतिरिक्तं च ब्रह्मत्वादिकं नास्ति । येन शास्त्रसाफल्यं स्यादिति भावः ।

### **पाण्डुरङ्गि**

एवमथशब्दस्यारम्भाद्यर्थत्वं निरस्यानन्तर्यार्थत्वं स्थापयित्वा तदानन्तर्यं न परोक्ताध्ययनादिभ्यः किन्तु भाष्यकृदुक्ताधिकारादेवेति वक्तुमाह ॥ एवमिति ॥ तथा हीति ॥ अत्र धर्मविशिष्टधर्मिनिर्णयाभिप्रायेण प्रथमः कल्पः, धर्ममात्रनिर्णयाभिप्रायेण द्वितीयः, एकधर्मविशिष्टधर्मिनिर्णये सत्यन्यधर्ममात्रनिर्णयाभिप्रायेण तृतीय इति परप्राति-कूल्यौत्कट्यानुरोधेन विकल्पक्रम इति ध्येयम् । सगुणनिर्गुणविवेकार्थं वा अखण्डे समन्वयार्थं वाऽन्यार्थं वा शास्त्रमिति सङ्कीर्णोक्तं पक्षत्रयं साधारणदोषेण निराकृत्य द्वितीयमसाधारणदोषेणापि दूषयति ॥ न हीति ॥ तृतीयमसाधारणदोषेण दूषयति ॥ न चेति ॥ ननु च जीवब्रह्मभेदस्य मिथ्यात्वं वा जीवब्रह्माभेदस्य सत्यत्वं वा तिष्ठत्येवेति कथं मुमुक्षुज्ञेयमन्यन्नास्तीत्युच्यत इत्यत आह ॥ जीवब्रह्मभेदस्यापीति ॥

------------------------------------------------------------------------

न च विवरणरीत्या नित्यानित्यशब्दौ ध्वंसप्रतियोग्यप्रतियोगिपरौ

## **तात्पर्यचन्द्रिका**

न च विवरणरीत्या नित्यानित्यशब्दौ ध्वंसप्रतियोग्यप्रतियोगिपरौ । ततश्च ब्रह्मज्ञानफलं स्थायि, कर्मादिफलं त्वस्थायीति विवेको नित्यानित्यविवेक इति युक्तम् । प्रतिपन्नोपाधावत्यन्ताभावप्रतियोगित्वरूपबाध्यत्ववतोऽनात्मनो ध्वंसप्रतियोगित्वायोगात् । पारमार्थिकत्वाकारेणात्यन्ताभावः स्वरूपेण तु ध्वंस इति चेन्न । पारमार्थिकत्वस्याबाध्यत्वरूपत्वेनान्योन्याश्रयात् । तथाऽत्यन्ता-भावप्रतियोगित्वस्य निराकारे ब्रह्मण्यपि सम्भवाच्च । अतात्विके रूप्यादाव-नित्यत्वाव्यवहाराच्च । ‘‘गौरनाद्यनन्तवती, एषोऽश्वत्थः सनातनः’’ इत्यादि-श्रुत्यनुसाराय मोक्षेऽप्यतात्विकी अनुवृत्तिर्निवृत्तिस्तु तात्विकी । मुक्तेर्बन्धाद्वैषम्यं तु तात्विकनिवृत्तिमत्तामात्रेणेत्यापाताच्च । किञ्च विवेको भेदस्य तद्व्याप्तस्य वा ज्ञानं तस्य च भ्रमत्वे ब्रह्मविचारो न नित्यफलकः स्यात् । प्रमात्वे तु भेदः ससत्यस्स्यात् । तस्मात्परमते न नित्यानित्यवस्तुविवेको युक्तः ।

### **प्रकाशिका**

न चेति ॥ एतन्मते चानात्मप्रहाणेनात्मविचारे प्रवृत्तिरैहिकादि-भोगविरागश्च युज्यत इति भावः ॥ प्रतिपन्नेति ॥ ‘‘प्रतिपन्नोपाधावभावप्रतियोगित्व-लक्षणस्य मिथ्यात्वस्य’’ इति विवरणोक्तेस्तादृशस्य चासत्यत्वापत्त्या शशशृङ्गादेरिव ध्वंसायोगादिति भावः ॥ अन्योन्याश्रयादिति ॥ अबाध्यत्वं हि बाध्यत्वाभावः बाध्यत्वं चाबाध्यत्वाभाव इत्यन्योन्याश्रयादित्यर्थः ॥ तथेति ॥ पारमार्थिकत्वाकारेणेत्यर्थः ॥ अतात्विक इति ॥ तथा च कर्मादिफलस्य त्वयाऽतात्विकत्वेनाङ्गीकृतस्य नानित्यत्वं युक्तमिति भावः । ननु ‘‘भूयश्चान्ते विश्वमायानिवृत्तिः’’ इति निवृत्तिवाक्यस्य, ‘‘नेह नाना’’ इत्यत्यन्ताभाववाक्यस्य च सत्त्वादेव द्वयमप्यङ्गीक्रियत इति चेत्तर्हि वचनान्तर-मप्यनुसर्तव्यमिति भावेनाह ॥ गौरिति ॥ अविद्या आद्यन्तवती नेत्यर्थः । अश्वत्थः संसारः ॥ निवृत्तिरिति ॥ तद्बोधकश्रुत्यनुसारायेति भावः ॥ मुक्तेरिति ॥ बन्धदशाया-मतात्विकानुवृत्तौ सत्यामपि न तात्विकनिवृत्तिरिति विशेष इत्यर्थः ॥ भ्रमत्व इति ॥ यदि ब्रह्मज्ञानफलं नित्यमन्यफलमनित्यमिति ज्ञानं भ्रमस्तर्हि ब्रह्मज्ञानफलं न नित्यं स्यादिति कथं तद्विचारे प्रवर्तेत । इदं नित्यमिदमनित्यमिति भेदज्ञानस्य प्रमात्वे तद्विषयस्य सत्यत्वनियमेन भेदस्तात्विकः स्यादित्यर्थः । उपलक्षणमेतत् । तद्व्याप्तो धर्मो वा सत्यः स्यादित्यपि ग्राह्यम् ।

### **चन्द्रिकाबिन्दु**

पारमार्थिकत्वाकारेणेति ॥ एवं च स्वरूपमस्त्येव पारमार्थिकत्वा-कारेणैव प्रतिपन्नोपाधावत्यन्ताभावः स्वरूपस्य च विद्यमानत्वाद् ध्वंस उपपद्यत इति भावः । तथेति ॥ पारमार्थिकत्वाकारेणेत्यर्थः । एतादृशस्य स्वरूपेण ध्वंसमङ्गीकृत्य नित्यत्वव्यवहारविषयत्वे बाधकमाह ॥ अतात्विक इति ॥ मुक्तावपि प्रकृत्त्याद्यनु-वृत्तिरेवास्तीति न तद्ध्वंसः । न च तत्र मानाभावः । गौरनाद्यनन्तवतीत्यादिश्रुतेर्न च निवृत्तिश्रुतिविरोधः । मिथ्यात्वश्रुतेर् अनित्यत्वश्रुतिविरोधे प्राप्ते व्यवस्थया विरोध-परिहारवद् अत्रापि व्यवस्थया विरोधपरिहारोपपत्तेः । तथा हि । मिथ्यात्वश्रुत्या हि त्रैकालिकनिषेधप्रतियोगित्वं प्रतिपाद्यते । न च तस्य ध्वंसप्रतियोगित्वम् अनित्यत्वं सम्भवति, स्वरूपेण सत्त्वादिति विरोधे प्राप्ते तत्परिहारोऽपि त्वया कृतः । पारमार्थिकत्वाकारेण त्रैकालिकनिषेधप्रतियोगित्वं मिथ्यात्वम् । स्वरूपेण तु सत्त्वमस्ति । तथा च तस्य ध्वंसप्रतियोगित्वमनित्यत्वमुपपद्यत इति । तथेहापि गौरनाद्यनन्तवतीत्यादि-श्रुत्यनुसारेण मुक्तावतात्त्विकी प्रपञ्चानुवृत्तिरस्तु । निवृत्तिस्तु तात्त्विकीत्यविरोधोपपत्तेः । न च मुक्तेर्बन्धादविशेषप्रसङ्गः । तात्त्विकनिवृत्तितदभावाभ्यां विशेषोपपत्तेरित्यभिप्रेत्याह ॥ गौरनाद्यनन्तवतीत्यादिना ॥ तद्व्याप्तस्येति ॥ ब्रह्मज्ञानकर्मफलवृत्तिनित्यानित्य-त्वस्येत्यर्थः ।

### **पाण्डुरङ्गि**

प्रतिपन्नोपाधाविति ॥ यदत्यन्ताभावप्रतियोगि न तद्ध्वंसप्रतियोगि न तदत्यन्ताभावप्रतियोगीति व्याप्तेर्विद्यमानत्वेन कर्मादिफलस्यापि नित्यत्वमेवाङ्गीकर्तव्यमिति ब्रह्मज्ञानफलं नित्यं, कर्मादिज्ञानफलमनित्यमिति विवेको नित्यानित्यविवेको नेत्यर्थः । ननु स्वरूपेणात्यन्ताभावप्रतियोगित्वे स्वरूपेण ध्वंसप्रतियोगित्वस्य विरुद्धत्वेऽपि तेन रूपेणात्यन्ताभावप्रतियोगित्वस्यानङ्गीकारात् । स्वरूपेण ध्वंसप्रतियोगित्वसम्भवेन उक्त-नित्यानित्यवस्तुविवेकोपपत्तिरित्यभिप्रायेण शङ्कते ॥ पारमार्थिकत्वाकारेणेति ॥ तथेति ॥ पारमार्थिकत्वेनेत्यर्थः ॥ निराकार इति ॥ तथा च ब्रह्मणोऽपि स्वरूपेण ध्वंसप्रतियोगित्वोपपत्त्या पारमार्थिकत्वाकारेणात्यन्ताभावप्रतियोगित्वाविरोधे ब्रह्मज्ञान-फलवत्कर्मादिफलस्य नित्यत्वापत्त्या तद्वद्ब्रह्मज्ञानफलस्य वाऽनित्यत्वापत्त्या ब्रह्मज्ञानफलं नित्यं कर्मादिज्ञानफलमनित्यमिति विवेकानुपपत्तिरेवेति भावः ॥ अतात्विक इति ॥ तथा च पारमार्थिकत्वेनात्यन्ताभावप्रतियोगित्वेन वाच्यमिति पुनरुक्तविवेकानुपपत्तिरित्यर्थः । यद्वा तात्विकब्रह्मान्यस्य अतात्विकरूप्यादेरनित्यत्वाभावान्न ब्रह्मान्यत्सर्वमनित्यमिति विवेकानुपपत्तिरित्यर्थः ।

ननु च मिथ्यात्वस्यापि प्रमाणसिद्धत्वात् ‘‘तद्धास्यान्ततः क्षीयत एवे’’त्यादि प्रमाणैर्निवृत्तेरपि सिद्धत्वात्तदुभयान्यथानुपपत्त्या पारमार्थिकाकारेणात्यन्ताभावप्रतियोगित्वं स्वरूपेण तद्ध्वंस इत्यवश्यमङ्गीकार्यमिति ब्रह्मज्ञानफलं नित्यं कर्मादिज्ञानफलमनित्यमिति विवेको युक्त एवेत्यत आह ॥ गौरिति ॥ विद्येते आद्यन्तौ यस्या असावाद्यन्तवती । न आद्यन्तवती । इदमुक्तं भवति । यद्युभयविधप्रमाणानुसारेण स्वरूपेण निवृत्तिः पारमार्थिकत्वाकारेणात्यन्ताभावप्रतियोगित्वं चेदमङ्गीक्रियते तर्हि मुक्तौ निवृत्तिरनुवृत्ति-श्चेत्यप्यङ्गीकार्यम् । श्रुत्योरविशेषात् । श्रुत्यवैशेष्ये तच्छ्रुत्यनादरणे कर्मफलक्षयश्रुतेरप्य-नादरणापत्त्योक्तविवेकानुपपत्तिरेवेति । न च विरोधः । निवृत्तेस्तात्विकत्वेनानुवृत्तेश्चा-तात्विकत्वेनाविरोधात् । तदेतदाह ॥ अतात्विकीत्यादि ॥ नन्वेवं तात्विकातात्विक-निवृत्त्यनुवृत्त्योर्बन्धमोक्षयोः साधारण्यान्मुक्तेर्बन्धाद्विशेषो न स्यादित्यत आह ॥ मुक्तेरिति ॥ बन्धदशायां तात्विकनिवृत्तिर्नेति भावः ॥ किञ्चेति ॥ प्रमात्वपक्षस्या-द्वैतिनाऽङ्गीकर्तुमशक्यत्वाद् भ्रमत्वे वाच्ये विपरीत एवोक्तविवेकः स्यादित्यर्थः ॥ तस्मादिति ॥ पारमार्थिकत्वेनेति विशेषणे उक्तरीत्या ब्रह्मणोऽपि तदापत्त्याऽत्यन्ताभाव-प्रतियोगित्वमात्रस्यैव वक्तव्यत्वेन तादृशस्य च ध्वंसप्रतियोगित्वासम्भवेन ब्रह्मज्ञानफलवत् कर्मज्ञानफलस्यापि नित्यत्वेन ब्रह्मज्ञानफलं स्थायि कर्मफलं त्वस्थायीति विवेकानुपपत्तिरेवेति भावः ।

------------------------------------------------------------------------

नापीहामुत्रार्थभोगविरागः

## **तात्पर्यचन्द्रिका**

नापीहामुत्रार्थभोगविरागः । विवरणे ‘‘विषयैरपि नित्यमात्मस्वरूप-सुखमेवाभिव्यज्यते न तु जन्यं सुखमस्ति’’ इत्युक्तत्वेन वैषयिकसुखेऽपि विरागायोगात् । मोक्षे रागवतस्तत्वतस्ततो भेदहीने भोगे विरागायोगाच्च । तत्वतस्तद्भेदहीनत्वेऽपि तदभेदहीनत्वमात्रेण विराग इति चेन्न । उभयाभावस्य व्याहतत्वात् । दृश्यते चापारमार्थिकस्यापि रूप्यस्य नेदं रूप्यमिति शुक्ति-धर्मिकलौकिकपारमार्थिकभेदप्रतियोगित्वम् । शमदमादिसम्पत्तिरित्यत्र चादिशब्दो न युक्तः । तेन तितिक्षादेरेव ग्रहणं न तु विवेकादेरिति नियमहेतोस्तितिक्षाद्यनुगतस्य विवेकादिव्यावृत्तस्य चोपसङ्ग्राहकधर्मस्याभावात् ।

### **प्रकाशिका**

एवं विवेकभाष्यं मतद्वयानुरोधेन निरस्य ‘इहामुत्रार्थभोगविरागः’ इति भाष्यं निराह ॥ नापीति ॥ नन्वात्मरूपात्सुखाद्वैषयिकसुखस्याभेदेऽपि कल्पितभेदा-द्विरागोपपत्तिरित्यत आह ॥ मोक्ष इति ॥ स्वरूपसुखरूपे मोक्षे इत्यर्थः । अधिष्ठानाध्यस्तयोरुभयाभावोपलम्भान्न व्याहतिरित्यत आह ॥ दृश्यत इति ॥ यद्वा अध्यस्तरूप्ये सत्यामपीच्छायां तद्भेदहीने शुक्तिशकले रागादर्शनेन तद्वन्मोक्षे रागवतोपि भोगे विरागो युज्यते इत्यतस्तत्रापि भेदाभावोऽसिद्ध इत्याह ॥ दृश्यते चेति ॥ एवमुक्तरीत्या मोक्ष इत्यादिविवरणदूषणतयैव योज्यम् । यद्वा स्वरूपसुखमेव वैषयिकमिति विवरणमते दोषमुक्त्वा, ये तु विषयैरन्तःकरणवृत्तिरूपं सुखं दुःखमिवातात्विकमेवोत्पद्यत इत्यङ्गीकुर्वते तत्पक्षेऽपि दोषमाह ॥ मोक्ष इति ॥ अविद्यानिवृत्त्यादिरूपे मोक्ष इत्यर्थः । विरागायोगे हेतुमाह ॥ तत्वत इति ॥ मोक्षाद्भोगस्याविद्यकभेदसत्त्वेऽपि तात्विकभेदस्य मिथ्यावादिनाऽनङ्गीकारादित्यर्थः । वह्नावयं न वह्निः किन्तु गुञ्जापुञ्ज इति मिथ्याभेद-सत्त्वेऽपि तात्विकभेदाभावेन दाहस्यैव दृष्टेरिति भावः ।

नन्वग्नौ तात्विकभेदाभावेऽपि तात्विकस्याग्न्यभेदस्य सत्त्वाद्दाहो युक्तः । मोक्षस्य तु तात्विकस्यातात्विकेन वैषयिकसुखेन तत्वतोऽभेदायोगान्मोक्ष एव रागो न भोगे सम्भवतीति शङ्कते ॥ तत्वत इति ॥ ननूभयाभावस्य व्याहत्या भेदाभेदयोरन्यतरेण भाव्यमित्येतत्तात्विकधर्मिविषयम् । सुखं त्वतात्विकम् । अतो न दोष इत्यत आह ॥ दृश्यत इति ॥ लौकिकेति ॥ शुक्तिसत्तासमानसत्ताको व्यावहारिक इत्यर्थः । तथा च तद्वदेव मोक्षसत्तासमानसत्ताकमोक्षगततात्विकभेदप्रतियोगित्वं वैषयिकसुखस्यैष्टव्यम् । तच्च त्वया सदद्वैतभङ्गभिया नेष्यत इति तदभेदस्यैवापत्त्या विरागायोगो युक्त इति भावः । यद्वा सुखे न विरागः किन्तु भोग एवेत्यत आह ॥ ‘मोक्ष इति’ इत्यवतार्य विवरणदूषण-परतयैव योज्यो मोक्ष इत्यादिग्रन्थः ।

एवं परमते विरागानुपपत्तिमुक्त्वाऽन्यदपि भाष्योक्तं निराह ॥ शमेति ॥ ननु ‘‘शान्तो दान्त उपरतस्तितिक्षुः समाहितो भूत्वाऽऽत्मन्येवात्मानं पश्येत्’’ इत्येक-श्रुत्युपात्तत्वमेव सङ्ग्राहकधर्म इति चेन्न । पश्येदित्यात्मज्ञानस्यापि ग्रहणापत्तेः । न चात्मज्ञानाङ्गतयोपात्तत्वं विवक्षितं तच्च भूत्वेत्यनेन शमादिपञ्चकस्यैवेति वाच्यम् । ‘‘उपरतो विषयालम्बुद्धिमान्’’ इत्यनेन विरागस्य, समाहितो यथावस्तुतत्वज्ञानी’’ इत्यनेन नित्यानित्यविवेकस्य च प्राप्त्या तयोः पार्थक्यायोगादिति भावः । अत एव तितिक्षाद्यनुगतस्येत्याद्याह । कथं तर्हि भाष्ये ‘‘शमादिसंयुक्तो मध्यमः समुदाहृत’’ इति आदिशब्द इति चेन्न । श्रुत्युक्तशमादिसर्वाशयेनोपपत्तेः । न ह्यत्र नित्यानित्यविवेकादि-पृथगुपादायादिशब्दः प्रयुक्तोऽस्ति । ‘‘आब्रह्मस्तम्बपर्यन्त’’मित्यादिना वैराग्यस्य पृथगुक्तिस्तु वैराग्यप्राचुर्येणोक्त्योत्तमाधिकार्युपपत्तेः । तथा शान्तादिश्रुत्या नित्यानित्य-विवेकस्य स्पष्टमप्रतीतेर्वैराग्यहेतुत्वालाभाच्च । सारासारविवेकादौ ‘‘परीक्ष्य लोका’’निति श्रुत्यन्तरोदाहरणं भाष्ये युक्तम् । कथं तर्हि ‘‘एवं भूतैः प्रमाणैः पदार्थानां नित्या-नित्यत्वादिकं निश्चित्य विषयेषु विरक्तस्य शमादिसम्पत्तिमत’’ इत्यादि प्रमाणपद्धत्यादि-प्रकरणे तत्र तत्र विवेकादिकं पृथगुक्त्वापि शमदमादीत्यादिशब्दोक्तिरिति चेन्न । हेतुहेतुमद्भावाभिव्यक्त्यर्थतया वा परप्रसिद्ध्या स्पष्टार्थतया वा ‘‘शमदमाद्युपेतः स्या’’-दित्यत्र ‘‘शान्तो भवेद्दान्तो भवेदनुकूलो भवेदाचार्यं परिचरे’’दिति भाष्योदाहृतश्रुत्यन्त-रोपात्तधर्माभिप्रायेण वोपपत्तेरिति दिक् ।

### **चन्द्रिकाबिन्दु**

मोक्षभोगसुखयोरभेदान् मोक्षे कामना भोगे विराग इति विरुद्धमित्यभिप्रेत्याह ॥ मोक्षे रागवत इति ॥ यो येन साकमभेदहीनः स तद्धर्मि-समसत्ताकतद्धर्मिनिष्ठभेदप्रतियोगी । तथा हि दृष्टम् । शुक्तिरूप्यं कल्पितं लौकिक-पारमार्थिकशुक्त्यादिभेदहीनं शुक्तिसमसत्ताकशुक्तिनिष्ठभेदप्रतियोगि । तथा च भोगसुखस्य मोक्षाख्यब्रह्मणा अभेदहीनत्वे ब्रह्मसमसत्ताकब्रह्मनिष्ठभेदप्रतियोगित्वं स्यादिति सदृष्टान्त-मुपपादयति ॥ दृश्यते चेति ॥ प्रथमद्वितीयविशेषणे निराकृत्य तृतीयं विशेषणं निराकरोति ॥ शमदमादीति ॥

### **पाण्डुरङ्गि**

नन्वाश्रयाभेदेनोभयाभावविरोधः । अन्यथा वंध्यासुतस्य शामत्वाभावे गौरवप्राप्तेरुभयाभावस्य विरुद्धत्वेनासम्भवादित्यत आह ॥ दृश्यते चेति ॥ विपरीतेति ॥ मम विनाशो मास्त्विति विपरीतेच्छाया एव दर्शनेनेत्यर्थः ।

------------------------------------------------------------------------

मुमुक्षा च न परपक्षे युक्ता

## **तात्पर्यचन्द्रिका**

मुमुक्षा च न परपक्षे युक्ता । मोक्षस्य नित्यसिद्धात्ममात्रत्वेन तत्रेच्छायोगात् । वृत्त्युपलक्षितस्याप्यात्मनो वृत्तौ पश्चादिव पूर्वमपि सत्त्वाच्च । किञ्च किमहं मुक्तः स्यामितीच्छा मुमुक्षा, चिन्मात्रं मुक्तं स्यादिति वा । नाद्यः । त्वन्मतेऽहमर्थस्य मुक्त्यनन्वयात् । नान्त्यः । जातेष्ट्यधिकारिणः पितुः पुत्रस्य स्वार्थत्वात्पुत्रः पूतादिः स्यादितीच्छावत्प्रकृते चिन्मात्रस्येच्छाश्रयाहमर्थार्थत्वाभावेन तादृशेच्छाया अदर्शनेन विपरीतेच्छाया एव च दर्शनेन ज्ञानस्यानिष्टफलत्वापातात् ।

### **प्रकाशिका**

भाष्योक्तमन्यदपि निराह ॥ मुमुक्षा चेति ॥ ननु नात्ममात्रं मोक्षः । येनोक्तदोषः । किन्त्वखण्डाकारवेदान्तजन्यचरमवृत्त्युपलक्षित एव । स च पूर्वं न सिद्ध इतीच्छा युक्तेत्यत आह ॥ वृत्तीति ॥ तथा च नेच्छोपपत्तिरिति भावः । ननु नात्ममात्रं मोक्षः किन्त्वविद्यानिवृत्तिलक्षणः पञ्चमप्रकार आत्मान्यः । अतो न सदद्वैतभङ्गः । उक्तं च ‘‘न सन्नासन्न सदसन्नानिर्वाच्यश्च तत्क्षयः’’ इतीति चेन्न । चतुर्थप्रकारस्यैवायोगेन पञ्चमप्रकारस्याप्ययोगात् । यदपि ‘‘अविद्यानिवृत्तिरूपो मोक्ष आत्माऽन्यः सत्य एव । न चाद्वैतभङ्गः । अभावद्वैतस्याङ्गीकारात् । अतो मोक्षेच्छा युक्ता’’ इति, तदप्यभावद्वैतस्य न्यायामृते निरासान्निरस्तम् । विस्तरस्तु चतुर्थपरिच्छेदे बोध्य इति भावः । एतन्मतसाधारण्येन दोषान्तरमाह ॥ किञ्चेति ॥ अहमर्थस्य मुक्तिः स्यादितीच्छा वा उताहमर्थविशेष्यभूतस्य चिन्मात्रस्य मुक्तिस्स्यादितीच्छा वेत्यर्थः ॥ मुक्त्यनन्वयादिति ॥ अहमर्थस्यानात्मत्वेन तद्विलयस्यैव मोक्षत्वादिति भावः ॥ अनिष्टेति ॥ चिन्मात्रं मुक्तं स्यादितीच्छा ह्यहमर्थस्य वाच्या । चिन्मात्रस्येच्छायोगात् । तथा चान्यगतफलेच्छयाऽ-न्यस्य श्रवणादौ प्रवृत्त्ययोगेन न तथेच्छा सम्भवतीत्यहमर्थार्जितज्ञानस्याकाम्यमान-चिन्मात्रमुक्तिफलकत्वेऽनिच्छाविषयफलकत्वं स्यादित्यर्थः ।

ननु जातेष्ट्यादौ पुत्रगतपूतत्वोद्देशेन पितुः प्रवृत्तिवद्भविष्यतीत्यतस्तद्वैलक्षण्यमाह ॥ जातेष्टीति ॥ चतुर्थस्य तृतीयपादे ‘‘फलसंयोगस्त्वचोदिते न स्यादशेषभूतत्वात्’’ इति सप्तदशेऽधिकरणे ‘‘वैश्वानरं द्वादशकपालं निर्वपेत्पुत्रे जाते’’ इति विधाय श्रुते ‘‘यस्मिञ्जात एतामिष्टिं निर्वपति पूत एव तेजस्व्यन्नाद इन्द्रियावी पशुमान्भवति’’ इति फलवाक्ये किं पूतत्वादिकमिष्टिकर्तुः पितुः फलमुत पुत्रस्येति विशयेऽन्यफले कर्मण्यन्यस्य प्रवर्तनायोगात्पितुरेव प्रवर्त्यत्वेन विधिविरोधात् ‘‘अग्नीनादधीत’’ इत्याधानवाक्य-गतात्मनेपदेन अग्निसाध्यकर्मफलानामाधातृगामित्वनियमात् पितुरेव फलमिति प्राप्ते यस्मिञ्जाते निर्वपति स पूतो भवतीति स्पष्टं पुत्रगामित्वावगमात्पुत्रफलमपि पितुरभि-लषितमेवेति विधेरात्मनेपदस्य चाविरोधात्पुत्रस्यैव फलमिति सिद्धान्तितम् । अत्र पुत्रस्य पितुरुपकारकत्वेन पित्रर्थत्वात्पुत्रगतपूतत्वादीच्छा पितुर्यथा सम्भवति न तथा प्रकृते । चिन्मात्रस्याहमर्थोपकारकत्वाभावेन अहमर्थार्थत्वाभावाच्चिन्मात्रगतमुक्तीच्छा नाहमर्थस्य युक्तेत्यर्थः । किञ्च चिन्मात्रं मुक्तं स्यादितीच्छाया अननुभवेन ‘‘अहं मुक्तः स्याम्’’ इतीच्छाया एवानुभूयमानत्वेनाकाम्यमानफलत्वं स्यादित्याह ॥ तादृशेति ॥

### **चन्द्रिकाबिन्दु**

चतुर्थं निराकरोति ॥ मुमुक्षा चेति ॥ वृत्त्युपलक्षितस्येति ॥ अखण्डाकारवृत्त्युपलक्षितस्येत्यर्थः । अहमर्थस्येति ॥ तस्य विशिष्टस्य मिथ्यात्वेनेति भावः । तादृशेच्छाया इति ॥ चिन्मात्रं मुक्तं स्यादितीच्छाया इत्यर्थः । विपरीतेच्छाया इति ॥ अहं मुक्तः स्यामितीच्छाया इत्यर्थः ।

[Load More](javaऽcriptःvoid(0))
