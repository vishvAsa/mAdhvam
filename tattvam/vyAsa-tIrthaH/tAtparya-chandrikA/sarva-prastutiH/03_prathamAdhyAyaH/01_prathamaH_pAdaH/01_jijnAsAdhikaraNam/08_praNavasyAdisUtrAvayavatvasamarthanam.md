+++
title = "०८ प्रणवस्यादिसूत्रावयवत्वसमर्थनम्"
upstream_url = "https://dvaitavedanta.in/category-details/11546/4779/sharav/tatapa/parath/parath/jajani/parana"
+++
## नन्वत्रानुव्याख्याने ‘‘तत्र ताराथमूलत्व’’मित्योङ्कारस्य ..

**प्रणवस्यादिसूत्रावयवत्वसमर्थनम्**

## **तात्पर्यचन्द्रिका**

नन्वत्रानुव्याख्याने ‘‘तत्र ताराथमूलत्व’’मित्योङ्कारस्य सूत्रादित्वमुक्त्वा ‘‘ओतत्ववाची ह्योङ्कार’’ इति स व्याख्यातः । सुधायां च ‘‘स्रवत्यनोङ्कृतं ब्रह्म परस्ताच्च विशीर्यते’’ इति श्रुतिबलात्प्रतिसूत्रं ब्रह्मविद्यात्वादाद्यन्तयोरोङ्कारस्योहः कार्यः । न चोह्यमानं वाक्यात्पृथक् । मन्त्रेष्वप्यूह्यमानस्य तदनवयवत्वप्रसङ्गात् । ओङ्कारार्थस्य प्रथमसूत्रवाक्यार्थे समन्वयेनावयवत्वनिश्चयाच्च । असंहिततया निर्देशस्तु सर्वसूत्रेष्वनुगतिसूचनार्थ’’ इत्युक्तम् । तत्कथम् । सूर्यायेत्यूहं प्रति अग्नय इत्यादेरिव प्रकृते स्थानिनोऽभावात् । यथोक्तं–

‘‘प्राकृतस्थानपतितपदार्थान्तरकार्यतः ।

ऊहः प्रयोगो विकृत ऊह्यमानतयोदितः’’ इति ॥

न चोहशब्देनाध्याहारो लक्ष्यत इति वाच्यम् । ‘‘सं यज्ञपतिराशिषा इषे त्वा’’ इत्यादाविव साकाङ्क्षत्वाभावात् ।

### **प्रकाशिका**

एवं सूत्राभिप्रेतं सिद्धान्तं समर्थ्येदानीं सूत्रावयवभूतान्योङ्कारादीनि पञ्चपदानि व्याचिकीर्षुरोङ्कारं तावद्व्याकर्तुं तस्यादित्वे सम्मतिं वदन् सुधाशयं स्फुटीचिकीर्षुस्तद्ग्रन्थमाक्षेप्तुमनुवदति ॥ नन्वित्यादिना ॥ सुधायां चेति ॥ ‘‘सर्वत्रानुगतत्वेन पृथगोङ्क्रियतेऽखिलै’’रित्येतद्व्याख्यावसर इति भावः । सुधावाक्यानां विक्षिप्तानां सङ्ग्रहेण क्वचिच्छब्दतः क्वचिदर्थतोऽनुवादोऽयम् । अवयवत्वे युक्त्यन्तरमाह ॥ ओङ्कारार्थस्येति ॥ नन्ववयवत्वे अथशब्दवत्संहिततया निर्देशः स्यादित्यत आह ॥ असंहिततयेति ॥ विश्लिष्टतयेत्यर्थः । अङ्गस्येति पाणिनिसूत्रवदिति भावः ॥ सूर्यायेति ॥ नवमे ‘‘प्रकृतौ यथोत्पत्तिवचनमर्थानाम्’’ इति तृतीयपादाद्याधिकरणे दर्शपूर्णमासयोः श्रुतः ‘‘अग्नये जुष्टं निर्वपामि’’ इति मन्त्रः ‘‘सौर्यं चरुं निर्वपेत्’’ इति विकृतौ चोदकप्राप्तः । तत्राग्निपदस्थाने सूर्यपदप्रक्षेपेणोहितव्यमुत नेति सन्देहे यथावस्थित-स्वरूपस्यैव मन्त्रस्य चोदकेन प्रापितत्वादग्निपदेनैन्द्रीवद् गुणवृत्त्या सूर्यप्रकाशन-सम्भवान्नोह इति प्राप्ते प्रकृतावग्निशब्दो न स्वरूपविवक्षयाऽऽम्नातः । अदृष्टार्थत्वापत्तेः । किन्तु देवतापदविवक्षया । दृष्टार्थतालाभात् । अतस्तेनैव रूपेण विकृतौ चोदकेन प्रापणादग्निपदस्य वैकृतदेवतापरत्वाभावात्तदुद्धारेण सूर्यपदप्रक्षेपेण चोहितव्यो मन्त्रः । ऐन्द्री तु स्वरूपेण गार्हपत्ये विनियुक्तेति वैषम्यमिति सिद्धान्तितम् । तत्र यथा सौर्ययागे सूर्यपदस्य चोदकेन प्राप्ते ‘देवस्य त्वा’ इति मन्त्रेऽग्नय इति पदं स्थानिरूपं विद्यते न तथा प्रतिसूत्रमोङ्कारोहस्य स्थान्यस्तीत्यर्थः । इत्यादेरित्यादिपदेन नीवाराणामित्यूहं प्रति ‘‘व्रीहीणां मेधसुमनस्यमानः’’ इति मन्त्रे व्रीहीणामित्यस्येवेति ग्राह्यम् ॥

यथोक्तमिति ॥ तन्त्रवार्तिक इति भावः । प्राकृतः प्रकृतियागीयो यः पदार्थः व्रीह्यग्निलक्षणद्रव्यदेवतारूपः, तस्य स्थाने पतितं यत्पदार्थान्तरं विकृतियागसम्बन्धिनीवार- सूर्यलक्षणद्रव्यदेवतारूपं तस्य यत्कार्यं प्राकृतकार्यतुल्यं होमादि तदर्थं विकृतो यः प्रयोगः सूर्यायेत्यादिरूपः स ऊह इत्युच्यते । कुत ऊह्यमानतया ऊहविषयत्वादित्यर्थः ॥ संयज्ञपतिरिति ॥ द्वितीये ‘‘व्यवायान्नानुषज्येत’’ इत्याद्यपादीयान्तिमाधिकरणे ‘‘सं ते प्राणो वायुना गच्छतां संयजत्रैरङ्गानि संयज्ञपतिराशिषा’’ इति मन्त्रेषु गच्छतामित्यस्य संयजत्रैरङ्गानीत्यत्र वचनभेदादननुषङ्गे संयज्ञपतिराशिषेत्यत्रापि किं तस्यैवानुषङ्ग उताध्याहार इति सन्देहे बुद्धिविपरिवृत्तेरनुषङ्ग इति प्राप्ते संयजत्रैरङ्गानीत्यत्रासम्बन्धेन बुद्धिविपरिवृत्तिभङ्गादनुषङ्गायोगे साकाङ्क्षत्वादध्याहार इति सिद्धान्तितम् । तथा तत्रैवाद्यपादे ‘‘समेषु वाक्यभेदः स्यात्’’ इति षोडशेऽधिकरणे इषे त्वेत्यादिषु किमेकमन्त्रत्वमुत मन्त्रभेद इति संशये अनुष्ठेयार्थाप्रकाशनाद् अदृष्टार्थत्वे चानेकादृष्ट-कल्पनापत्तेर्मन्त्रैक्यमिति प्राप्ते ‘‘इषे त्वेति च्छिनत्ति ऊर्जेत्वेत्यनुमार्ष्टि’’ इत्यादिना शाखाच्छेदनादिषु करणत्वेन विनियोगादर्थप्रकाशनरूपक्रियानिर्वर्तनेनैव करणत्वस्य निर्वाह्यत्वेन च्छेदनादिकं प्रति साकाङ्क्षत्वाच्छिनद्मीत्याद्यध्याहारेण वाक्यं पूरणीयमिति मन्त्रभेद इति सिद्धान्तितम् । तत्रोभयत्रापि क्रियापदाश्रवणात्तदाकाङ्क्षायामध्याहारः स्वीकृतः । नैवं सूत्रेष्वाकाङ्क्षेत्यध्याहारो न युक्त इत्यर्थः ।

### **चन्द्रिकाबिन्दु**

येषु येषु सुधास्थवाक्येषु अनुपपत्तय उद्भावनीयास्तानि वाक्यानि गृह्णाति ‘स्रवत्यनोंकृतम्’ इत्यादिना ॥ अत एव न क्रमोल्लङ्घनं दोषः । प्राकृतस्थानेति श्लोकस्यायमर्थः प्राकृतः=‘अग्नये जुष्टं निर्वपामि’ इत्यादिमन्त्रप्राप्तो वह्न्यादिः । तत्स्थाने पतितं पदार्थन्तरं विकृतौ सूर्यादिः । तद्विषयकहोमादिरूपकार्यतः योऽयं विकृतः प्रयोगो मन्त्रस्य स ऊहः । प्रयोगस्योहत्वे हेतुमाह ॥ ऊह्यमानतयेति ॥ एवं च ऊह्यतेऽसौ ऊह इति व्युत्पत्तिर्दर्शितेति ध्येयम् ॥ संयज्ञपतिरिति ॥ ‘सं ते प्राणो वायुना गच्छतात्संयजत्रैरङ्गानि संयज्ञपतिराशिषा’ इत्यत्र यज्ञपतिराशिषा सङ्गच्छताद् इत्यर्थो वर्णनीयः । तत्र प्राणो वायुना गच्छतादित्यत्र विद्यमानमेव गच्छतादिति पदं नानुषज्यते । संयजत्रैरङ्गानि गच्छतामिति मध्येऽध्याहारेणानुषङ्गबुद्धेर्नष्टत्वात् संयज्ञपतिराशिषेत्यत्र गच्छेदित्यध्याहार एव । अयं हि श्रुताध्याहारः । अत एव श्रुताध्याहारे दृष्टान्तमाह ॥ इषे त्वेति ॥ छिनत्तीत्यश्रुताध्याहारः ।

### **पाण्डुरङ्गि**

अधुना यद्यपि पूर्वमुल्लङ्घितटीका व्याख्येया तथापि अनुव्याख्यानसुधयोः सूत्रस्थाथशब्दादप्योङ्कार आद्यावयव इत्युक्त्वा तस्य च व्याख्यातत्वात्तत्रानुपपत्तिमाशङ्क्य परिहर्तुं तदुक्तमनुवदति ॥ नन्वत्रानुव्याख्यान इति ॥ व्याख्यातत्वमात्रं नावयवत्व-निश्चायकम् अतथाभूतानां भर्गादिशब्दानामपि व्याख्यातत्वात् । अन्यथा तेषामपि सूत्रावयवत्वं स्यादित्यत उक्तम् ॥ सूत्रादित्वमुक्त्वेति ॥ संयज्ञपतिरिति ॥ संयज्ञ-पतिराशिषेत्यत्र, सन्ते वायुर्वातेन गच्छतामिति पूर्वत्र श्रुतस्य एकवचनान्तस्य गच्छता-मित्यस्य स्वान्वयायोग्यत्वेन संयजत्रैरङ्गानीति मध्ये श्रुतेन बहुवचनान्तेन व्यवहित-तयाऽनुषङ्गासम्भवेनाध्याहारात् श्रुताध्याहारः । इषे त्वेत्यत्र तु छेदने मन्त्रस्य विनियोगाद- श्रुतस्यैव च्छिनद्मीत्यस्याध्याहारादश्रुताध्याहारः । अत्राद्योऽनुषङ्गमात्रे दृष्टान्तः । द्वितीयस्तु प्रस्तुते अश्रुताध्याहारे । द्वयमपि क्रियायां साकाङ्क्षम् । जिज्ञासासूत्रं तु ओङ्कारे निराकाङ्क्षमिति भावः ।

------------------------------------------------------------------------

किञ्च मन्त्रेष्वप्यूह्यमानस्य तदनवयवत्वमिष्टमेव

## **तात्पर्यचन्द्रिका**

किञ्च मन्त्रेष्वप्यूह्यमानस्य तदनवयवत्वमिष्टमेव । ऊहप्रवरनामधेया-नाममन्त्रत्वस्य द्वितीये सिद्धान्तितत्वात् । अपि च ओतत्वस्य न वाक्यार्थेऽन्वयः । ब्रह्मणः शब्दत उपसर्जनस्य पदान्तरोपात्तौ तत्वान्वयानुपपत्तेः । अपि चार्थप्रतीत्यर्थत्वे आदावेव प्रयोगेण चरितार्थत्वादन्ते प्रयोगवैयर्थ्यम् । किञ्च ओङ्कारस्योत्तरत्रानुषङ्गे अनुषक्तस्य ‘‘ङ््याप्प्रातिपदिका’’दित्यादेर् अच्छिद्रेण पवित्रेणेत्यादेस् तनूर्वर्षिष्ठेत्यादेश्च तत्र तत्रार्थान्वयदर्शनात्प्रकृतेप्योङ्कारार्थस्य जन्मादिसूत्रेष्वन्वयो वाच्यः । स चाशक्य इति ।

### **प्रकाशिका**

ऊहेत्यादि ॥ उक्त ऊहः । प्रवरस् त्र्यार्षेयादिः । नामधेयं देवदत्तादि ॥ द्वितीय इति ॥ द्वितीयाद्यपादे । ‘‘अनाम्नातेष्वमन्त्रत्वमाम्नातेषु हि विभागः स्यात्’’ इति दशमाधिकरणे ऊहप्रवरनामधेयानां मन्त्रत्वमस्त्युत नेति संशये मन्त्रैकवाक्यत्वेन तन्मध्यनिवेशान्मन्त्रकार्यकरत्वाच्च मन्त्रत्वमिति प्राप्ते रथघोषेण माहेन्द्रस्तोत्रमुपाकरो-तीत्यादौ रथघोषादेरमन्त्रत्वेऽपि मन्त्रकार्यकरत्वेनानैकान्त्यान् मन्त्रत्वस्याध्येतृप्रसिद्ध्य-धीनत्वात्तस्याश्चाध्ययनकाले समाम्नातविषयत्वेन मन्त्रैकवाक्यताया अप्रयोजकत्वाद-मन्त्रत्वमिति सिद्धान्तितत्वादित्यर्थः । यद्यप्यत्रोह्यमानस्य मन्त्रैकवाक्यतया तदवयवत्व-मुपेत्यैव तदपराधस्य ‘‘यदृक्तो यज्ञभ्रेषमागच्छेद्यद्यजुष्टो यज्ञभ्रेषमागच्छेत्’’ इत्यादि मन्त्रवैकल्यप्रायश्चित्तानापादकत्वसिद्ध्यर्थममन्त्रत्वं व्यवस्थापितम् । सुधायां तु तदन-वयवत्वमेवापादितं न त्वमन्त्रत्वमपीति नेष्टापादनं युक्तम् । तथाप्यमन्त्रत्वेन तदनवयवत्वं सुधावाक्याभिप्रेतमिति शङ्कितुर्हृदयमिति ध्येयम् ।

यदप्युक्तं ‘‘ओङ्कारार्थस्य प्रथमसूत्रवाक्यार्थे समन्वयेन’’ इत्यादि तदपि नेत्याह ॥ अपि चेति ॥ अधिकारानन्तरं फलवत्त्वाद् ब्रह्मविचारः कार्य इति वाक्यार्थे ओतत्व-स्यान्वयाप्रतीतेरित्यर्थः । ननु वाक्यार्थे प्रतियोगिसमर्पकत्वेनान्वयायोगेऽपि ओतं यद्ब्रह्म तद्विचार इति ब्रह्मविशेषणत्वं स्यादित्यत आह ॥ ब्रह्मणः शब्दत इति ॥ उपसर्जनस्य जिज्ञासाविशेषणस्य । यदि ॐ ब्रह्मजिज्ञासेति समस्तं स्याद्यदि वा ब्रह्मणो जिज्ञासेति ब्रह्मपदं व्यस्तं स्यात् तदा ओतत्वस्य कथञ्चिद् ब्रह्मपदार्थान्वयः स्यान् न चैवमस्तीति भावः । यदपि स्रवत्यनोङ्कृतमित्यादि तदपि विरुध्यत इत्याह ॥ अपि चेति ॥ यच्चोक्तं ‘‘असंहिततया निर्देशस्तु सर्वसूत्रेष्वनुगतिसूचनार्थः’’ इति तच्च नेत्याह ॥ किञ्चेति ॥

ङ््याप्प्रातिपदिकादित्यादेरिति ॥ व्याकरणे तुर्याध्याये ‘‘स्वौजसमौट्शस्टाभ्यां भिस्’’ इत्याद्युत्तरसूत्रेऽनुवृत्तस्य ‘ङ््याप्प्रातिपदिकात्’ इत्यस्य ङ्यन्तादाबन्तात्प्रातिपदि-काच्च स्वादयः प्रत्यया भवन्तीत्यर्थो यथा दृश्यत इत्यर्थः ॥ अच्छिद्रेणेति ॥ द्वितीयाद्य-पादे ‘‘सर्वेषु’’ इत्युपान्त्याधिकरणे ‘‘चित्पतिस्त्वा पुनातु वाक्पतिस्त्वा पुनातु देवस्त्वा सविता पुनातु’’ इति मन्त्रत्रयानन्तरमाम्नातः ‘‘अच्छिद्रेण पवित्रेण वसोः सूर्यस्य रश्मिभिः’’ इत्ययं शेषः किं पूर्वयोरनुषज्यते किं वा परस्यैव शेष इति संशये शेषस्यानन्तरसम्बन्धमात्रेण नैराकाङ्क्ष्यात्पूर्वयोश्च स्वत एवाकाङ्क्षाविरहान्नानुषङ्ग इति प्राप्ते पुनातुशब्दैकवाक्यतापन्नस्याच्छि द्रादेस्तत्करणद्वारेण पवनक्रियाप्रकाशनार्थत्वात् तस्य एव पूर्वमन्त्राभ्यामपि प्रकाश्यत्वात् प्रधानवशेनानुकर्षस्य न्याय्यत्वादनुषङ्ग इति सिद्धान्तितम् । तथा तत्रैव ‘‘अनुषङ्गो वाक्यसमाप्तिः सर्वेषु तुल्ययोगित्वात्’’ इति सप्तदशेऽधिकरणे ‘‘या ते अग्नेऽयाशया तनूर्वर्षिष्ठा गह्वरेष्ठोग्रं वचो अपावधीं त्वेषं वचो अपावधी स्वाहा । या ते अग्ने रजाशया या ते अग्ने हराशया’’ इति ज्योतिष्टोमे श्रुतं मन्त्रत्रय-मुदाहृत्य तत्रोत्तरयोर्लौकिकः शेषोऽध्याहार्यः किं वा पूर्वमन्त्रानन्तरपठित-स्तनूर्वर्षिष्ठेत्यादिरनुषञ्जनीय इति संशये समाम्नायेन पूर्वत्रैव निबद्धस्य शेषस्यान्यत्र नयनायोगात्सकृदाम्नातस्य सर्वार्थत्वानुपपत्तेरानन्तर्यदेशविशेषाभ्यां विशेषग्रहणेन पूर्वशेष-त्वावसायादनुषङ्गायोगे लौकिकस्य क्वाप्यनिबद्धत्वेन सर्वार्थत्वादध्याहार इति प्राप्ते सर्वा-नन्तर्येण सकृत्पठितुमशक्यो बुद्धिविपरिवृत्तिमात्रेण साकाङ्क्षैः सर्वैः सम्बन्धसिद्धेः पुनः पुनरनाम्नातोऽयं शेषः सर्वार्थेनैवाम्नात इत्यवगमादनुषङ्गो, न लौकिकस्याध्याहार इति सिद्धान्तितम् ।

अत्र यथा ‘‘अच्छिद्रेण पवित्रेण’’ इत्यादेः पूर्वत्रानुषक्तस्य ‘‘चित्पतिस्त्वा पुनातु’’ इति पवनक्रियायां पवित्ररूपकरणसमर्पकतया तनूर्वर्षिष्ठेत्यादेश्च पश्चादनुषक्तस्य रजाशया-हराशयाशब्दितयोः रजतमयत्वहिरण्मयत्वविशेषणयोस् तनूलक्षणविशेष्यार्पकतयाऽन्वयो दृष्टस् तथा ‘‘जन्माद्यस्य’’ इत्यादिसूत्रेष्वोङ्कारस्यान्वयो वाच्य इत्यर्थः ।

### **चन्द्रिकाबिन्दु**

‘किञ्च अपि च’ इत्यादीन्युदाहृतैकैकवाक्येऽनुपपत्तिप्रदर्शनपरतया योजनीयानि । शेषशेषिणोराकाङ्क्षास्थलमादावुदाहरति ॥ ड्याप् प्रातिपदिकादिति ॥ ‘ङ्याप् प्रातिपदिकात्’ ‘स्वौजसमौट्’ इत्यादिसूत्रयोः परस्परसाकाङ्क्षत्वादिति भावः । शेषिणो निराकाङ्क्षा शेषस्यैव साकाङ्क्षादर्शनादिति भावः । शेषिण आकाङ्क्षा शेषस्यानाकाङ्क्षा यत्र तत्स्थलं दर्शयति (तत्स्थलमुदाहरति) ॥ अच्छिद्रेणेति ॥ अत्र ‘‘वाक्पतिस्त्वा पुनातु’’ इत्यादि शेषिणो निराकाङ्क्षत्वेऽपि अच्छिद्रेणेति शेषस्याकाङ्क्षा पतति ॥ तनूर्वर्षिष्ठेति ॥ अत्र अयाशयेत्यादि शेषिणो ऽन्यान्विततनूर्वर्षिष्टेत्यादि-शेषाकाङ्क्षेति भावः ॥

### **पाण्डुरङ्गि**

ङ््याप्प्रातिपदिकादिति ॥ अत्राद्योऽनुषङ्गः । स्वरितेनाधिकार इति परिभाषासापेक्षोऽनुषङ्गमात्रे दृष्टान्तः । अन्त्यौ तु तन्निरपेक्षौ । तत्राप्युत्तरस्य शब्दस्य पूर्वत्रानुषङ्गरूपो द्वितीयो निरपेक्षानुषङ्गमात्रे । तृतीयस्तु प्रस्तुते निरपेक्षे निरपेक्षे पूर्वस्योत्तरत्रानुषङ्गे इति ज्ञेयम् ॥ स चाशक्य इति ॥

अयं भावः । प्रातिपदिकादित्यत्रास्य शेषस्य स्वौजसमौडित्यादेः शेषिणश्चाकाङ्क्षा । अच्छिद्रेण पवित्रेण वसोः सूर्यस्येत्यत्र अस्य शेषस्यैव क्रियायामाकाङ्क्षा । चित्पतिस्त्वा पुनात्विति शेषिणो निराकाङ्क्षत्वात् । अपावधीं स्वाहेति स्वाहान्तपूर्वमन्त्रान्वितस्य विशेष्यसमर्पकस्य याशयेति विशेषणान्तरान्वितस्य शेषिण एवाकाङ्क्षा । तनूरिति शेषस्य निराकाङ्क्षत्वात् । प्रकृते तु जिज्ञासासूत्रान्वितस्य ओङ्काररूपशेषस्य जन्मादिसूत्र-रूपशेषिणश्च निराकाङ्क्षत्वेनार्थान्वयोऽशक्य इति ।

------------------------------------------------------------------------

नात्रोहशब्दो मन्त्रसामसंस्कारोह इत्यादाविव कर्मव्युत्पत्त्या विचारपरः

## **तात्पर्यचन्द्रिका**

उच्यते ।

नात्रोहशब्दो मन्त्रसामसंस्कारोह इत्यादाविव कर्मव्युत्पत्त्या विचारपरः । किन्तु ‘‘अध्याहारस्तर्क ऊह’’ इति प्रसिद्धेर्भावव्युत्पत्त्याऽध्याहारवाचकः । अत एव टुप्टीकायां नवमे ‘‘ऊहोनाम तर्कणा सा चैकरूपा मन्त्रसामसंस्कारेषु क्रियमाण’’ इत्यादिना तर्क एव मुख्य ऊहः । तद्विषयत्वान्मन्त्रादेरन्यथात्वमप्यूह इत्युक्तम् । तत्र च स्रवत्यनोङ्कृतमिति श्रुतिरेव मानम् । यद्यप्यत्र स्रवणविशरणपरिहाररूपा दृष्टफलार्थत्वं श्रुतं तथापि दृष्टस्यापेक्षितस्यार्थप्रत्ययस्यापि फलत्वसम्भवान्न तत्त्यागः। एवं च स्विष्टकृदादिवदोङ्कारोच्चारणमुभयार्थम् ।

### **प्रकाशिका**

एवं पूर्ववाद्युक्तान् षडपि दोषानुद्दिधीर्षुर्यत्तावदुक्तं प्राकृतस्थानिनोऽ-भावान्नोहत्वमिति तदुद्धरति ॥ नात्रोहेति ॥ अग्नये जुष्टमित्यादौ सूर्याय जुष्टमित्यादि-र्मन्त्रोहः । ‘यद्योन्यां तदुत्तरयोर्गायति’ इति, ‘कवतीषु रथन्तरं गायति’ इत्यादिषु प्रकृतिग्रन्थे योनावाम्नातानां साम्नामुत्तरादिषु तत्तदानुगुण्येनान्यथा गानं सामोहः । व्रीहिषु श्रुतानामवहननादीनां वैकृतेषु नीवारादिष्वौचित्येनानुष्ठानं संस्कारोह इत्येतेषां निर्देशके ‘‘मन्त्रसामसंस्कारोह’’ इत्यादौ मीमांसकव्यवहारे ऊह्यत इति व्युत्पत्त्या यथा प्रयोग-विकारपर ऊहशब्दो न तथा प्रकृते । ऊह वितर्क इत्यस्माद्भावे घञि लघूपधत्वाभावेन गुणाभावे चोह इति सिद्धेरध्याहारपर इत्यर्थः । वार्तिककृत्सम्मतिमाह ॥ अत एवेति ॥ यदत्रोक्तं साकाङ्क्षत्वाभावादध्याहारे न मानमिति तत्राह ॥ तत्र चेति ॥ अध्याहार इत्यर्थः । ओङ्कारानुच्चारणे निन्दाश्रवणात्तदन्यथानुपपत्त्या तदुच्चारणविधेरुन्नयना-दाकाङ्क्षाया अभावेऽपि विधिबलादध्याहार इति भावः । नन्वेवमदृष्टार्थतैव स्यान्नार्थ-प्रत्यायकत्वम् । तथा च सुधाविरोध इत्याशङ्कामुपक्षिप्य निरस्यति ॥ यद्यपीति ॥ दृष्टस्येति ॥ ओङ्कारादोतत्वरूपार्थप्रत्ययदर्शनादिति भावः ॥ अपेक्षितस्येति ॥ किन्तु ओमित्येतदक्षरमित्यादिवक्ष्यमाणदिशेति भावः ॥ स्विष्टकृदिति ॥ चतुर्थे ‘‘आश्रयिष्व-विशेषेण भावोऽर्थः प्रतीयेत’’ इत्याद्यपादीयसप्तमाधिकरणे स्विष्टकृदुत्तमप्रयाजपशु-पुरोडाशादीनां दृष्टार्थत्वमेवोतादृष्टार्थत्वमपीति विशये प्रकृतदेवतास्मरणेन द्रव्यप्रतिपत्त्या च दृष्टार्थतालाभादेकेन प्रयोजनेन नैराकाङ्क्ष्यान्नादृष्टार्थत्वकल्पनावकाश इति प्राप्ते, मन्त्रप्रक्षेपांशयोर्दृष्टार्थत्वेऽपि त्यागांशस्य दृष्टप्रयोजनाभावाददृष्टार्थत्वमावश्यकमित्यंश-भेदेनोभयार्थत्वमिति सिद्धान्तितम् । तद्वदोङ्कारोच्चारणस्यापि श्रुतिबलात्सामर्थ्या-च्चोभयार्थत्वमित्यर्थः ।

ननु स्विष्टकृदादौ प्रक्षेपत्यागाद्यवच्छेदकभेदेनोभयार्थत्वं दृष्टम् । नैवमोङ्कारोच्चारणेऽ-वच्छेदकभेदः सम्भवति । येनोभयार्थत्वं स्यात् । किञ्च यत्रादृष्टार्थत्वं कल्प्यं तत्र दृष्टार्थत्वे सम्भवति नादृष्टार्थत्वमिष्यते । यथा स्वाध्यायोऽध्येतव्य इत्यादौ । यत्र मानान्तर-वशाददृष्टार्थत्वमावश्यकं तत्र सम्भवदपेक्षितमपि न दृष्टार्थत्वमाद्रियते । यथा स्तौति शंसतीत्यादौ । अत एव द्वितीयाद्यपादे ‘‘स्तुतशस्त्रयोस्तु संस्कारो याज्यावद्देवताभिधान-त्वात्’’ इति षष्ठेऽधिकरणे तथैवोक्तम् । तथा च प्रकृते स्रवत्यनोङ्कृतमिति श्रुत्याऽ-दृष्टार्थत्वे आवश्यके प्रत्यायनार्थत्वानवकाशः । अतः कथमोङ्कारोच्चारणस्योभयार्थत्वमिति चेदुच्यते । स्तौति शंसतीत्यादौ देवताप्रकाशनरूपदृष्टप्रयोजनस्वीकारे गुणसम्बन्धाभिधान- लक्षणस्तुतिरूपं विहन्यत इति श्रुतिबाधः स्यात् । अतस्तद्बलाददृष्टार्थत्वं युक्तम् । उक्तं च

‘‘सत्यं दृष्टार्थता युक्ता श्रुतिश्चेन्न विरुध्यते ।

देवतास्मरणार्थत्वे स्तुतिरूपं विहन्यते’’ इति ।

प्रकृते तु दृष्टार्थत्वाभ्युपगमे न काचित् श्रुतिर्बाध्यत इति । न च सामर्थ्यस्य दौर्बल्यमिति युक्तम् । न हि सूत्रेष्वाद्यन्तयोरोङ्कारमुच्चारयेदिति प्रत्यक्षो विधिरस्ति येन दौर्बल्यं
सामर्थ्यस्य स्यात् । किं त्वनुच्चारणे निन्दाश्रवणान्यथानुपपत्त्योङ्कारोच्चारण-विधिरुन्नेयः । सामर्थ्यं तु प्रत्यक्षम् । अतः श्रुतिसामर्थ्ययोस्तुल्यबलत्वादविरोधाच्चो-भयार्थत्वम् । स्विष्टकृदाद्युदाहरणं तूभयार्थत्वसम्भवमात्र इति न कोऽपि दोषः ।

### **चन्द्रिकाबिन्दु**

तर्कणेति । एवं चाध्याहारापरपर्यायतर्कपर्यायत्वादूहशब्द-स्याध्याहारपरत्वं ज्ञायत इति भावः ॥ मन्त्रादेरन्यथात्वमिति ॥ विकृतमन्त्रप्रयोग इत्यर्थः । नन्वाकाङ्क्षाभावात्कथमध्याहार इत्यत आह ॥ तत्र चेति ॥ आकाङ्क्षायामिति भावः ।

### **पाण्डुरङ्गि**

अध्याहारापरपर्यायतर्कस्यैव मुख्योहत्वं टुब्वार्तिककारस्यापि सम्मतमित्याह ॥ अत एवेति ॥ त्रिविधश्चोह इत्येतदयुक्तम् । कथम् । ऊहो नाम तर्कणा । सा चैकरूपा मन्त्रसामसंस्कारेषु क्रियामाणा । सैव सा । न तस्याः कश्चि-द्विशेषः । सामग्रहणानर्थक्यं च मन्त्रग्रहणेन संस्कारग्रहणेन चोक्तत्वात् । अत्र वर्णयन्ति । नैव वयमूहभेदं प्रतिजानीमः । किन्तु विषयमस्य निरूपयामः । एषु त्रिषु वक्ष्यमाणेषु सम्भवतीति । तस्माद्विषयभेदः प्रदर्श्यते न तु रूपभेद इत्यन्तवाक्यसङ्ग्रहाय क्रियमाणे-त्यादिनेत्यादि पदमिति द्रष्टव्यम् ।

------------------------------------------------------------------------

अत एव नान्ते प्रयोगवैयर्थ्यम्

## **तात्पर्यचन्द्रिका**

अत एव नान्ते प्रयोगवैयर्थ्यम् । नाप्युत्तरसूत्रे ओङ्कारार्थस्यानन्वयदोषः । तत्र दृष्टासम्भवेन केवलादृष्टार्थत्वोपपत्तेः । न चैकस्यैकत्रोच्चारणे दृष्टार्थे अन्यत्रापि तथात्वनियमः । मन्त्राणां प्रयोगकाले उच्चारणस्य दृष्टार्थत्वेऽपि जपकाले तस्या-दृष्टार्थत्वदर्शनात् । अन्वेनं मातेत्यादावेकवचनस्यैकपशुके दृष्टार्थत्वेऽपि बहुपशुकेऽ-दृष्टार्थत्वदर्शनाच्च । ‘‘न माता वर्धते’’ इति श्रुत्या मात्रादिशब्दे ऊहनिषेधात् । अध्याह्रियमाणस्यापादितमम(न्त्रत्वं)न्त्रावयवत्वं च मन्त्रेण सहैककार्यकारित्वाभाव इति नेष्टापत्तिः । जिज्ञासान्विततया प्रथमं प्रतीतस्यौतत्वस्य तत्रासम्भवेन ‘‘सप्तदशारत्निर्वाजपेयस्य यूप’’ इत्यादाविवाङ्गावतारन्यायेन तदुपसर्जनब्रह्मान्वय-सम्भवाच्च । अर्थवादार्थप्राशस्त्यस्य यजेतेत्यत्रोपसर्जनीभूतयागविशेषणत्वदर्शनाच्च । दण्डी प्रैषानन्वाहेत्यादौ दण्डस्योपसर्जनस्य विध्यन्वयदर्शनाच्च । उक्तं च वार्तिके ‘‘विशेषणपरत्वं च दण्डीत्यादिषु दर्शितम्’’ इति ॥ न च ब्रह्मशब्देनैव विषयसूचनादोङ्कार वैयर्थ्यम् । न केवलं जिज्ञास्ये तद्विजिज्ञासस्व तद्ब्रह्मेत्यादौ ब्रह्मपदश्रवणात्तस्य जीवाद्भिन्नत्वेन जिज्ञास्यता किन्तु‘‘ओमित्यक्षरमुद्गीथमुपासीत’’ इत्यादौ जीवेष्वसम्भावितगुणपूर्तिवाचकोङ्कारादिश्रवणादपीति युक्त्यन्तरसूचकत्वात् । अदृष्टार्थमादाववश्यं प्रयोक्तव्यत्वाच्च । यत्त्वध्ययनोपक्रमादावुच्चार्यमाणस्याप्योङ्कारस्य तदवयवत्वं सुधायामेवोक्तं तदपि तदुच्चारणस्यार्थानुसन्धानद्वारैवाङ्गत्वमभिप्रेत्य ।

### **प्रकाशिका**

यच्चोक्तमर्थप्रतीत्यर्थत्वे अन्ते प्रयोगवैयर्थ्यमिति तत्राह ॥ अत एवेति ॥ अदृष्टार्थमावश्यकत्वादेवेत्यर्थः । यदप्योङ्कारस्योत्तरत्रानुषङ्ग इत्यादि तदुद्धरति ॥ नापीति ॥ नन्वादौ दृष्टार्थत्वेनोच्चरितस्य द्वितीयादावदृष्टार्थत्वे वैरूप्यं स्यादित्याशङ्क्याह ॥ न चेति ॥ मन्त्राणामिति ॥ प्रथमे ‘‘तदर्थशास्त्रात्’’ इति द्वितीयपादीयान्तिमाधिकरणे क्रत्वङ्गभूतानां मन्त्राणां किमर्थप्रकाशनं दृष्टद्वारमुतादृष्टद्वारमिति संशये, उपायान्तरेणापि प्रयोगवेलाया-मर्थप्रकाशनसम्भवात्तादर्थ्ये मन्त्राणां नित्यवदाम्नानानर्थक्यापत्तेः । मन्त्रप्रत्यायनाददृष्ट-कल्पनायामुच्चारण एवैतत्कल्पनौचित्यात् पुरुषव्यापारगोचरत्वेन तत्रैव फलाकाङ्क्षायाः सत्त्वाददृष्टार्था मन्त्रा इति प्राप्ते, मन्त्रोच्चारणादनुष्ठेयस्मरणं, तत्स्मरणात्प्रयोगः, तस्मा-त्फलमित्येवं दृष्टप्रयोजनलाभान्नादृष्टकल्पनावसरः । यस्तु मन्त्रेणैव स्मर्तव्यमिति नियमस्तस्य न दृष्टं किञ्चित् फलमित्यदृष्टं कल्प्यते । उच्चारणस्य तु दृष्टमेव फलम् । जपादौ विनियुक्तानां मन्त्राणामर्थप्रत्यायनानपेक्षतयाऽदृष्टार्थमुच्चारणमस्त्विति सिद्धान्तितम् । अत्र यथा कर्मणि विनियुक्तानां मन्त्राणामुच्चारणस्य तदनुष्ठानकाले दृष्टार्थत्वं ‘‘त्रिभिरनश्नन् पारायणैः पूतो भवती’’त्यादिना पारायणादिषु नियुक्तानां तेषामेवोच्चारणस्यादृष्टार्थत्वं, एवमोङ्कारोच्चारणस्यापि श्रुतिबलाददृष्टार्थत्वमित्यर्थः ॥ अन्वेनं मातेति ॥ मन्त्राधिकरण एव ऊह इति गुणसूत्रेणाग्नीषोमीयाच्चोदकेन पशुगणं प्राप्ते ‘‘अन्वेनं माता मन्यतामनु पिताऽनु भ्राता’’ इत्यध्रिगुप्रैषगतमात्रादिपदानामूहप्रतिषेधपरमेकवचनान्तं मात्रादिपदं न बहुवचनान्तरूपवृद्धिमाप्नुयादित्यर्थकं ‘‘न माता वर्धते’’ इति वचनमन्यत्रोहास्तित्वाव-गमकतया मन्त्राणामर्थविवक्षायां लिङ्गमुपन्यस्तम् । अत्र यथा पशुगणे मात्रादिपदानामेक-वचनान्तानामसमवेतार्थतयोच्चारणमदृष्टार्थमेवैकस्मिन् पशौ दृष्टार्थमित्येकस्यैव प्रयोगभेदेनो-भयार्थत्वं, तथा प्रकृतेऽपीत्यर्थः ।

अत्र यः कश्चिदाह । ‘पशुगणे मात्रादिपदानामेकवचनान्तानामसमवेतार्थत्वे स्यात्तदु-च्चारणमदृष्टार्थम् । न त्वेतदस्ति । तेषां पशुपरेण ‘एनम्’ इतिशब्देन सहान्वयाभावात् । किं त्वनुमन्यतामित्यनेनान्वयः । स च तत्तत्प्रतिसम्बन्धित्वाभिप्रायेण ।

‘‘ये मानवा विगतरागपरापरज्ञा नारायणं सुरगुरुं सततं स्मरन्ति ।

ध्यानेन तेन हतकिल्बिषचेतनास्ते मातुः पयोधररसं न पुनः पिबन्ति’’

इति श्लोक इवैकवचनान्तत्वेऽप्यविरुद्धः । अतोऽर्थसमवायान्न तदुच्चारणमदृष्टार्थम् । ‘न माता वर्धते’ इति वचनं न्यायप्राप्तानूहानुवादमात्रपरं, न प्राप्तोहप्रतिषेधार्थम् । उक्तं च राणके ‘‘एकमात्रादिसम्बन्धे पशुभेदेऽपि मात्रादिशब्दोहस्यानाशङ्क्यत्वान् मात्रादि-भेदेऽप्येकपशुसम्बन्धाभावात्सम्बन्धिभेदादेव तद्भेदसिद्धेर्न्यायादेवानूहावगतः’’ इति । अतो वचनबलादप्यदृष्टार्थत्वासम्भवात्कथमयं दृष्टान्तः’ इति । तत्र ब्रूमः । साक्षात्पशुपरेदं-शब्दान्वयाभावेऽपि बहुत्वेनावगततत्कर्मिकायामनुमतिक्रियायामेकस्य मात्रादेरन्वया-सम्भवात्तदन्वयघटनाय बहुवचनान्तत्वेन तेषां पदानामूहावश्यम्भावात् । ‘मातुः पयोधर-रसम्’ इत्यादिकं तु गौणतयाऽप्युपपन्नम् । नेह तदाश्रयणे प्रमाणमस्ति । एवं चात्र वचनबलादेवानूहोऽङ्गीकार्यः । तस्मादेकवचनान्तानां तेषामुच्चारणं पशुगणेऽदृष्टार्थ-मित्यकामेनाप्याश्रयणीयमिति नादृष्टा(र्थता)र्थानुपपत्तिरिति । राणकोक्तिस्त्वभ्युपगम-वादादिना कथञ्चिन्नेया । ननु बहुपशुके ‘अन्वेनान्मातरो मन्यन्ताम्’ इति बहुवचनान्त-तयोहे सति नादृष्टार्थत्वमित्यत आह ॥ न मातेति ॥ एकवचनान्तो मातेति शब्दो मातर इति बहुवचनान्ततया न वर्धत इति श्रुत्यर्थः । अत एव महाभाष्ये ‘‘बहुगणवतुडति-सङ्ख्ये’’त्यत्र संज्ञार्थकोऽपि सङ्ख्याशब्दः ‘‘ष्णान्ताषट्’’ इत्यत्रानुषक्तः संज्ञिपर इत्युक्तम् । अत ओङ्कारस्योभयार्थत्वं युक्तमिति ।

यच्चोक्तमूह्यमानस्य तदनवयवत्वमिष्टमेवेति तदुद्धरति ॥ अध्याह्रियमाणस्येति ॥ वाक्यार्थप्रतीतिरूपैककार्यकारित्वाभावो वाऽदृष्टरूपैककार्यकारित्वाभावो वेत्यर्थः । अन्यथा ‘संयज्ञपतिराशिषा’ इत्यादावध्याहृतस्य गच्छतामित्यस्य तेन सहैककार्यकारित्वं न स्यादिति भावः । एतेन मन्त्रेषूह्यमानस्य संयज्ञपतिरित्यादावध्याह्रियमाणस्य तदन-वयवत्वप्रसङ्गात् तेन सहैककार्यकारित्वाभावप्रसङ्गादिति सुधावाक्यार्थ उक्तो भवति । यद्यपि सुधायां मन्त्रानवयवत्वमात्रमापादितं नामन्त्रत्वमितीष्टापादनं सुपरिहरं तथाप्या-पादनस्यामन्त्रत्वपर्यन्तत्वेऽपि नानुपपत्तिरिति प्रौढ््या परिहारान्तरमवोचदिति ध्येयम् ।

यदप्यवादि ‘ओतत्वस्य न वाक्यार्थेऽन्वयः’ इत्यादि तदयुक्तमित्याह ॥ जिज्ञासेति ॥ तृतीये ‘‘आनर्थक्यात्तदङ्गेषु’’ इत्याद्यपादीयाष्टमाधिकरणे ‘‘सप्तदशारत्निर्वाजपेयस्य यूप’’ इत्यत्रारत्निसाप्तदश्यं किमूर्ध्वपात्रद्वारा वाजपेयाङ्गमुत यूपद्वारा पशुयागाङ्गमिति संशये अव्यवधानात्प्रधानत्वात् प्रकरणानुग्रहाच्च वाजपेयस्याङ्गम् । परिमाणस्य साक्षात्कर्मण्य-नन्वयेऽपि तत्साधनीभूतोर्ध्वपात्रद्वारा तन्निर्वाहः । यूपशब्दोऽपि सादृश्यादूर्ध्वपात्रमात्रपर इति प्राप्ते ‘देवदत्तस्य नप्ता’ इतिवत् परम्परासम्बन्धेऽपि षष्ठ्युपपत्त्या वाजपेयशब्देन पशुयागलक्षणानाश्रयणेऽपि ‘वाजपेयस्य यूपः’ इति व्यपदेशसम्भवात्, श्रुतिसम्भवे यूपशब्दे ऊर्ध्वपात्रमात्रलक्षणाया अन्याय्यत्वाच्च श्रुत्यनुग्रहायाव्यवहितसम्बन्धादित्रय-मनादृत्य, यूपद्वारा पश्वङ्गत्वमेवाङ्गीकर्तुं युक्तमिति सिद्धान्तितम् । अत्र यथाऽरत्निसाप्त-दश्यस्य प्रधानभूतवाजपेयाङ्गत्वेन प्रतीयमानस्यापि तत्रान्वयासम्भवात्तदुपसर्जनीभूते पशुयागेऽन्वयः, एवमोतत्वस्यापि जिज्ञासाविशेषणतया प्रतीतस्यापि तत्रान्वयायोगेन तदुपसर्जनब्रह्मान्वय इत्यर्थः ।

नन्वयं न्यायोऽङ्गाङ्गिभावविषयतया द्वितीये रेवत्यधिकरणेऽभिहित इति चेद् अत्रापि विशेषणस्य विशेष्यभूतजिज्ञासाङ्गतया तदङ्गभूतब्रह्मण्यन्वयादङ्गत्वस्य तदुपकारकत्व-रूपत्वादिति भावः । अत एव ‘अर्थवादः’ इत्याद्युदाहरणान्तरमित्येके ॥ अर्थवादेति ॥ प्रत्ययोपात्तायां भावनायां करणत्वेनोपसर्जनीभूते यागे ‘प्रशस्तो यागः’ इति विशेषण-त्वेनान्वयदर्शनाच्चेत्यर्थः ॥ दण्डी प्रैषानिति ॥ मैत्रावरुणो दण्डी भूत्वा मन्त्रविशेषा-ननुवदेदित्यर्थः । अत्र दण्डमैत्रावरुणसम्बन्धस्य प्रैषानुवचनसम्बन्धस्य च प्रतीयमानस्य ‘‘क्रीते सोमे मैत्रावरुणाय दण्डं प्रायच्छति, मैत्रावरुणः प्रेष्यति चानु चाहे’’ति वाक्याभ्यां प्राप्तत्वेनाविधेयत्वात् स्थित्वोच्चैरन वा नं प्रैषानुवचनं कुर्वतो मैत्रावरुण-स्यावलम्बनापेक्षायां मैत्रावरुणार्थत्वेनावगतस्य दण्डस्य तदुपकारद्वाराऽपेक्षायाः सत्वाच्च ‘‘लोहितोष्णीषा ऋत्विजः प्रचरन्ती’’त्यत्रेव प्रकृत्यर्थत्वेनोपसर्जनीभूते दण्डे प्रैषानु-वचनसम्बन्धित्वेन विध्यन्वयदर्शनाच्चेत्यर्थः । विशेषणपरत्वं विधेरिति शेषः ॥ गुणपूर्ति-वाचकोङ्कारादीति ॥ ‘‘ओतत्ववाची ह्योङ्कारो वक्त्यसौ तद्गुणोतताम्’’ इत्यनुव्याख्यान-रीत्येति भावः । आदिपदोपादानेन ओङ्कार उपलक्षणं नारायणादिपदादपीत्यपि सूचयति ।

नन्वोङ्कारस्य गुणपूर्तिवाचित्वे कथं ब्रह्मपदेनान्वयः । तस्यापि गुणपूर्तिवाचित्वेन गुणपूर्णं गुणपूर्णमित्यनन्वयादिति चेन्न । ‘‘आत्मेति तूपगच्छन्ति ग्राहयन्ति चे’’त्यत्रात्मशब्दस्याऽऽवृत्तिमाश्रित्य एकस्य यौगिकत्वमपरस्य रूढत्वमुपेत्य आत्मा विष्णुरात्मा स्वामीत्यर्थस्य सुधायां चतुर्थाद्यपादे उक्ततया तद्वदिहापि ओम्ब्रह्मशब्दयो-रेकस्य यौगिकत्वमपरस्य रूढत्वमाश्रित्य ओं गुणपूर्णस्य, ब्रह्मणो विष्णोर् जिज्ञासेत्युक्तौ दोषाभावात् । न च द्वयोर्यौगिकत्वोक्तिविरोधो द्वाभ्यां विषयलाभोक्तिविरोधश्चेति वाच्यम् । द्वयोर्विष्णौ योगरूढत्वेनैकैकस्य योगांशं रूढ्यंशमुपादायान्वयोक्त्युपपत्तेः । ननु च सूत्रे ब्रह्मपदवद् ओम्पदेन जिज्ञासायां कर्मकारकार्पणे ह्येवं युक्त्यन्तरं सूचितं स्यान्नान्यथेति चेन्न । अन्योन्यविशेषणविशेष्यभावेन ओंब्रह्मपदयोर् जिज्ञासायां कर्मकार-कार्पणेनापि विशिष्टे जिज्ञास्यतान्वये नैतत्सूचनोपपत्तेर् इति युक्त्यन्तरेत्युपलक्षणम् ।

‘‘ओतत्ववाची ह्योङ्कारो वक्त्यसौ तद्गुणोतताम् ।

 स एव ब्रह्मशब्दार्थो नारायणपदोदितः ।

 स एव भर्गशब्दार्थो व्याहृतीनां च भूमतः ।

 भावनाच्चैव सुत्वाच्च सोऽयं पुरुष इत्यपि ।

 स एव सर्ववेदार्थो जिज्ञास्योऽयं विधीयते’’

इत्यनुव्याख्यानोक्तरीत्या व्याहृतिगायत्रीपुरुषसूक्तद्वारा वा ‘‘तद्यथा सर्वाणि पर्णानि शङ्कुना सन्तृण्णान्येवमोङ्कारेणैव सर्वा वाक् सन्तृण्णे’’त्यादि श्रुत्या सुधोक्तरीत्या साक्षादेव वा मीमांसानुग्राह्यसर्ववेदरूपप्रमाणोक्त्यर्थत्वादित्यपि ग्राह्यम् । नन्वेवं ‘‘नारायणोऽसौ परमो विचिन्त्य’’ इत्यादौ श्रुतनारायणपदं हित्वा ओङ्कारप्रयोगे किं बीजमित्यत आह ॥ अदृष्टार्थमिति ॥ नैवं नारायणादिशब्द इति भावः ।

यदपि सुधायामखिलैर्वेदपाठकैरित्यादिना दृष्टान्तस्य साध्यविकलतेत्यन्तेनाध्यय-नोपक्रमे उच्चार्यमाणस्योङ्कारस्य तदवयवत्वमुक्तं तदयुक्तं भाति । अध्ययनोपक्र-मविरतिवैचित्र्येण तत्तत्स्थानपरित्यागेनान्यान्यस्थानेऽखिलैः पठ्यमानस्य तस्य वेद-वाक्यानवयवतायाः सुप्रसिद्धत्वात् । अन्यथा अध्ययनोपक्रमवैचित्र्येऽपि ‘‘ओमिति ब्रह्मे’’त्यादिवन्नियतस्थानतया पाठप्रसङ्ग इत्यत आह ॥ यत्त्विति ॥ ओङ्कारार्थ-स्यौतत्वादेर् अधीयमानमन्त्रार्थेऽन्वयानुसन्धानद्वारैवेत्यर्थः । यद्वा ‘‘ओमिति ब्राह्मणः प्रवक्ष्यन्नाह’’ इत्यत्र तैत्तिरीये ‘‘एवं स्वाध्यायकृच्चाह’’ इति भाष्योक्तदिशाऽर्थाऽनु-

सन्धानद्वारैवेत्यर्थः ।

### **चन्द्रिकाबिन्दु**

अत एवेत्यनेन परामृष्टहेतुं सूचयति ॥ तत्रेति ॥ अन्वेनमिति ॥ एनं पशुं माता अनुमन्यतामिति श्रुत्यर्थः ॥ न माता वर्धत इति ॥ मातृशब्दे ऊहेन बहुवचनान्तत्वादिना वर्धनं न कार्यमित्यर्थः ॥ नेष्टापत्तिरिति ॥ ऊहितस्यापि मन्त्रेण सहार्थस्मरणादिरूपैककार्यकारित्वसत्वादिति भावः ॥ अङ्गावतारेति ॥ यथा वाजपेयेऽनन्वितं सप्तदशारत्नित्वं तत्रायोग्यं सत् तदङ्गपशौ अन्वेति तथा ब्रह्मणि ओतत्वमन्वेतीति भावः । अयं च पदार्थेऽर्थाल्लब्धे योग्यतयाऽन्वय इत्यत्र दृष्टान्तः । प्रकृत्यर्थान्वये दृष्टान्तमाह ॥ अर्थवादेति ॥ प्रातिपादिकार्थन्वये दृष्टान्तमाह ॥ दण्डीति ॥ प्रकृते ओतत्वस्य ब्रह्मप्रातिपदिकार्थेऽत्यन्तमुपयुक्तो दृष्टान्तः । दण्डस्य प्रैषत्वमेवात्र विधेयम् । दण्डप्रैषयोर्वाक्यान्तरप्राप्तत्वादिति भावः ॥ किन्त्विति ॥ तथा च विषयवाक्यान्तरसङ्ग्रहार्थं तदुक्तिरिति भावः ।

### **पाण्डुरङ्गि**

ननु स्विष्टकृद्यागस्य मन्त्रपाठहविःप्रक्षेपत्यागरूपांशत्रयवत्त्वेन तत्र मन्त्रपाठहविःप्रक्षेपयोर्द्रव्यदेवतासंस्कारकत्वेन त्यागस्य चादृष्टार्थत्वेनेत्यंशभेदेनैव दृष्टा-दृष्टार्थत्वेन विरोधाभावेऽपि प्रकृते एकस्यैवोङ्कारस्य दृष्टार्थत्वे तद्वदंशभेदाभावाद्विरोध एवेत्यरुचेराह ॥ मन्त्राणामिति ॥ न च एवमपि वैषम्यम् । तत्र विरोधपरिहारकस्य कालभेदस्येव प्रकृते कस्यापि तस्याभावादिति वाच्यम् । ब्रह्मशब्दान्वितत्वदशायां दृष्टार्थ-त्वस्य तदनन्वितत्वदशायामदृष्टार्थत्वस्य चाङ्गीकारेण•) विरोधादिति भावः ॥ ब्रह्मान्वयसम्भवाच्चेति ॥ नन्वेवमुभयोरपि पूर्णत्वार्थत्वात् पूर्णं पूर्णमित्युक्तौ पौनरुक्त्य-मिति चेन्न । एकस्य संज्ञात्वस्यान्यस्य च पूर्णार्थत्वस्याङ्गीकारेणापौनरुक्त्यात् । तथा चोक्तमृग्भाष्यटीकायाम् । परियदिंद्र रोदसी उभे अबुभोजीर्महिना विश्वतस्सीमिति ऋग्व्याख्यानावसरे एक इन्द्रशब्दः संज्ञा, द्वितीयः परमैश्वर्यवचन इति ॥ वाजपेयस्य यूप इत्यादाविवेति ॥ अत्र यूप उपसर्जनस्यान्यान्वये दृष्टान्तः । यागः शब्दत उपसर्जन-स्यान्वये दण्डस्तु प्रस्तुते शब्दत उपसर्जनस्य प्रातिपदिकार्थस्यान्वय इति द्रष्टव्यम् ।

[Load More](javaऽcriptःvoid(0))
