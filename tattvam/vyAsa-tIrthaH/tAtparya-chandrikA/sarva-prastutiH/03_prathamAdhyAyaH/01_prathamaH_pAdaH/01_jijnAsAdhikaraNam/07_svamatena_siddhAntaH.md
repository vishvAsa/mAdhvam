+++
title = "०७ स्वमतेन सिद्धान्तः"
upstream_url = "https://dvaitavedanta.in/category-details/11545/4779/sharav/tatapa/parath/parath/jajani/savama"
+++
## एवं प्राप्ते सिद्धान्तितं भगवता सूत्रकारेण

**स्वमतेन सिद्धान्तः**

## **तात्पर्यचन्द्रिका**

एवं प्राप्ते सिद्धान्तितं भगवता सूत्रकारेण ॥ अथातो ब्रह्मजिज्ञासेति ॥ सिद्धान्तसंक्षेपस्तु ।

जिज्ञास्यं ब्रह्मशब्देन गुणपूर्त्यभिधायिना ।

अपूर्णत्वेनानुभूताज्जीवाद्भिन्नं प्रतीयते ॥

जिज्ञास्यमेव ब्रह्म । ‘तद्विजिज्ञासस्व तद् ब्रह्म’ इत्यादिश्रुतेः श्रौतब्रह्मशब्दोक्त्या गुणपूर्त्याऽल्पगुणत्वेनानुभूयमानाज्जीवाद्भिन्नत्वेन सन्दिग्धत्वाच्च,

निर्दोषश्रुतिसाक्षिभ्यां प्रमिते ब्रह्मजीवयोः ।

गुणपूर्त्यल्पगुणते मिथ्येति च न युज्यते ॥

### **प्रकाशिका**

‘‘तथा हीत्यादि अल्पगुणत्वेनानुभवात्’’ इत्यन्तटीकां न्यायविवरण-विवरणपरां व्याख्यातुं पूर्वपक्षोपमर्दकं सिद्धान्तप्रमेयं सङ्गृह्णाति ॥ जिज्ञास्यमिति ॥ यद्यपि ब्रह्मशब्दः पूर्णतामात्रवाची तथापि योग्यतया गुणानामन्वयः । अपूर्णत्वेनेति ॥ गुणैरिति सम्बन्धः । साध्यहेत्वोरप्रतीतेः, कुत्रत्येन ब्रह्मशब्देनेत्यप्यप्रतीतेर्भिन्नत्वोक्तेरुपयोगादृष्टेश्च कारिकां व्याचष्टे ॥ जिज्ञास्यमेवेति ॥ श्रुत्युक्तापि जिज्ञासा न कार्या । असन्दिग्ध-त्वेनाविषयत्वादित्युक्तमित्यत आह ॥ श्रौतेति ॥ अयमर्थः । ब्रह्मशब्दो गुणपूर्ति-निमित्तकः सन् तद्योग्यमपूर्वं वस्तु बोधयन् जीवापूर्णत्वानुभवसाहित्येन जीवाद्भिन्नमेव बोधयति यदा तदानीमेवापूर्णत्वेन जीवं गृह्णन्ननुभवो ब्रह्मपदोक्ताद्गुणपूर्णाद्वस्तुनो भिन्नमेव गृह्णाति ।

‘‘शास्त्रगम्यपरेशानाद्भेदः स्वात्मन ईयते ।

अनुभूतिविरोधेन कथमेकत्वमुच्यते’’

इति द्वितीयेऽनुव्याख्यानोक्तेः । एवं च श्रुतिसाक्षिभ्यां भेदे सिद्धे तदुपजीविनो, ‘जीवेशौ भिन्नौ विरुद्धधर्मकत्वाज्जलानलवत्’ इत्यनुमानस्यापि सम्भवात्प्रत्यक्षानुमान-शब्दरूपप्रमाणत्रितयेन भेदावगतेर् जीवस्य स्वप्रकाशत्वेन सिद्धत्वेऽपि तद्भिन्नस्य ब्रह्मण-स्तदभावेनागुणत्वाष्टगुणत्वादिना वादिविप्रतिपत्त्या सन्दिग्धत्वाज्जिज्ञास्यमेव ब्रह्मेति ।

ननु गुणपूर्त्यादिविरुद्धधर्मस्य मिथ्यात्वात्तेन मिथ्याभेदसिद्धावपि वास्तवाभेदा-प्रतिबन्धान्न विषयत्वं ब्रह्मण इत्याशङ्कानिवृत्त्यै प्राप्ता ‘‘ न च ब्रह्मणि गुणाध्यासः’’ इत्यादि टीका । तदभिप्रायं सङ्गृह्णाति ॥ निर्दोषेति ॥ एतच्च श्रुतिसाक्षिणोर्विशेषणम् । एतच्चानादित्वेन ध्येयम् । श्रुतिर् ब्रह्मपदरूपा । ब्रह्मजीवयोरित्युक्त्या टीकोपलक्षणमित्युक्तं भवति ।

### **चन्द्रिकाबिन्दु**

यदुक्तम् असन्दिग्धत्वान्न ब्रह्मणो विषयत्वमित्यादि तदुत्तरत्वेन विषयटीकायामुपन्यासमुखेन व्याख्याति ॥ जिज्ञास्यं ब्रह्मशब्देनेत्यादिना ॥

अत्र जिज्ञास्यमित्यनेन एकं जिज्ञास्यम् एको जिज्ञासुरिति भेदस्सूचितः । ‘‘ब्रह्मशब्देन जीवाद्भिन्नं प्रतीयते’’ इत्युक्त्या ब्रह्मशब्दस्य जीवभेदोऽप्यर्थ इति भ्रान्तिस्स्यात् । तां निवारयितुं गुणपूर्त्यभिधायिनेति ॥ गुणपूर्तिरेव ब्रह्मशब्दार्थः । भेदस्तल्लभ्योऽर्थ इति भावः ॥ अपूर्णत्वेनेति ॥ यद्यपि पूर्वं गुणपूर्तेरुक्तत्वाद् गुणपूर्णत्वेनेति प्रतियोगितया वक्तव्यं तथापि न केवलं गुणपरिपूर्तिरेवात्र जीवेऽनुभवसिद्धभेदसाधिका किन्तु देशा-पूर्तिरपि टीकोक्ता ज्ञेया इत्यभिप्रायेण सामान्येनापूर्णत्वेनेत्युक्तम् ॥ अनुभूतादिति ॥ अनेन जीवे अपूर्णत्वस्य साक्षिसिद्धत्वकथनेन जीवेश्वरभेदार्थं ब्रह्मणि ब्रह्मशब्दप्रयोगे गुणपूर्तिलक्षणभेदकथनवज्जीवेऽपि अपूर्णत्वं वक्तव्यं सूत्रकारेणेति शङ्का निरस्ता । जीवेऽ-पूर्णत्वस्यानुभवसिद्धत्वेन अकथनोपपत्तेरिति ।

ननु परमार्थतोऽब्रह्मत्वप्रसङ्गादिति टीका अनुपपन्ना । ब्रह्मत्वं हि गुणपूर्णत्वम् । गुणानां च मिथ्यात्वं वदतो मम परमार्थतोऽब्रह्मत्वमिष्टमेवेत्याशङ्क्य गुणानां निर्दोष-श्रुतिप्रमितत्वेन न मिथ्यात्वं वक्तुं शक्यते । तथा च परमार्थतोऽब्रह्मत्वे इष्टापत्तिरिति वक्तुं न शक्यत इति तद्वाक्याभिप्राय इत्यभिप्रेत्याह ॥ निर्दोषश्रुतिसाक्षिभ्यामिति ॥

### **पाण्डुरङ्गि**

एवं पूर्वपक्षमुज्जीव्य अधिकरणशरीरस्य सुग्रहत्वाय पूर्वपक्षसंदृब्धतया सिद्धान्तं वक्तुं सौत्राथशब्दादिव्याख्यानरूपां टीकामुल्लङ्घ्य सिद्धान्तोक्तिरूपायाः ‘तद् ब्रह्मपदप्रयोगेण परास्तम्’ इत्यादिटीकाया निष्ठामाह ॥ जिज्ञास्यं ब्रह्मशब्देनेत्यादिना ॥ अत्र जिज्ञास्यमित्यनेन श्रुतिसिद्धेन जिज्ञास्यजिज्ञासुभावेनापि भेद इति सौत्रजिज्ञासा-शब्देन सूचितमिति दर्शितम् । ब्रह्मशब्देनेत्यनेन ‘ब्रह्मेति शब्दः’ इति, ब्रह्मणो वाचकः शब्द इति चार्थद्वयस्य विवक्षितत्वात् ‘‘आत्मा वा ओ द्रष्टव्यः’’ इत्यादि वाक्यस्थात्म-शब्दैरपि गुणपूर्तिसिद्धिरिति दर्शितम् । न केवलं जीवस्य गुणपूर्त्या भेदः । किन्तु देशापूर्त्यापीति भावेन सामान्यतोऽपूर्णत्वेनेत्युक्तम् । ननु भेदसिद्ध्यर्थं ब्रह्मणो गुणपूर्तिरिव सूत्रकृता जीवस्याल्पगुणतापि वक्तव्येत्याशङ्क्यानुभवसिद्धत्वान्न वक्तव्येति भावेनानुभूता-दित्युक्तम् । पूर्तिभेदयोः श्रुत्यर्थाभ्यां ब्रह्मशब्दार्थत्वान्नानेकार्थतापीति भावेन पूर्त्यभि-धायिनेति, भिन्नं प्रतीयते इति चोक्तमिति ज्ञेयम् । ‘तद् ब्रह्मे’ति जिज्ञास्ये ब्रह्मशब्द-श्रवणात्’ इति टीकया न केवलं विचारस्य कर्तव्यत्वेऽसन्दिग्धत्वरूपं बाधकमुद्धृतं किन्तु तद्विजिज्ञासस्वेति साधकं चोक्तमिति दर्शयितुं, श्रुतेः, सन्दिग्धत्वाच्चेत्युक्तम् । टीकोक्तः परमार्थतोऽब्रह्मत्वप्रसङ्गः श्रुत्युक्तमपि ब्रह्मत्वमध्यस्तमिति वदन्तं प्रतीष्ट एवेति शङ्का ‘‘निर्दोषश्रुतिसाक्षिभ्याम्’’ इति श्लोकस्थायाः श्रुतेर् निर्देषतोक्त्याऽपास्ता । तर्हि जीवे अल्पगुणत्वमध्यस्तमस्तीति शङ्का तु न्यायविवरणटीकयोरनुभवपदसूचितस्य साक्षि-निर्दोषत्वस्योक्त्याऽपास्तेति द्रष्टव्यम् ।

------------------------------------------------------------------------

अथ कस्मादुच्यते ब्रह्मेति बृहन्तो ह्यस्मिन्गुणाः

## **तात्पर्यचन्द्रिका**

न केवलं ‘अथ कस्मादुच्यते ब्रह्मेति बृहन्तो ह्यस्मिन्गुणाः’ इति श्रुत्या गुणपूर्तिर्ब्रह्मशब्दार्थः किन्तु ब्रह्मशब्दावयवशक्त्यापि । अपरिच्छेदे हि तस्यावयवशक्तिः परस्यापि सम्मता । गुणापरिच्छेदोऽपि चापरिच्छेद एव । न च सङ्कोचे हेतुरस्ति । अन्यथा कालमात्रापरिच्छेदस्तदर्थः स्यात् । वक्ष्यते चैतत्सौत्रब्रह्मशब्दव्याख्यानावसरे । टीकायां तु देशमात्रापरिच्छेदार्थत्वेऽपि तावतैवाणोर्जीवाद्भेदसिद्धेस्तदुपेत्योक्तम् ।

### **प्रकाशिका**

टीकायां ‘‘अथ कस्मादुच्यते’’ इति श्रुतिमुदाहृत्य गुणपूर्णत्वं ब्रह्मशब्दार्थ इत्युक्तं सुधायामवयवशक्त्या । तद्विरुध्यत इत्याशङ्क्य द्वयमप्यभिप्रेत-मित्याह ॥ न केवलमिति ॥ बृहि वृद्धाविति धातोः ‘‘बृंहेरं नलोपश्च’’ इति मनिन्प्रत्ययेऽमागमेन लोपे च ब्रह्मेति रूपम् । वृद्धिश्च देशकालाभ्यामिव गुणतोऽपि ग्राह्या । सङ्कोचकाभावादित्यर्थः । अन्यथेति ॥ सङ्कोचकाभावेऽपि गुणापरिच्छेदस्य त्याग इत्यर्थः । ननु देशकालाभ्यामिव वस्तुतोऽपरिच्छेद एवापरिच्छेदशब्दार्थो न तु गुणा-परिच्छेद इत्यत आह ॥ वक्ष्यत इति ॥ तर्हि ‘‘देशापरिच्छेदेन च जीवभेदसिद्धेः’’ इति टीकाविरोध इत्यत आह ॥ टीकायां त्विति ॥

अत्र यत्केनचित्प्रलपितं – सर्वेषां वेदान्तानां निर्विशेषचैतन्यरूपे ब्रह्मणि तात्पर्य-माश्रित्य कृतस्य पूर्वपक्षस्य निरासाय सर्ववेदान्तप्रतिभटत्वेन प्रयुक्तोऽयं ब्रह्मशब्दो गुणपूर्तिनिमित्तः सन्नपि सर्वानपि वेदान्तानुपक्रमादिदृढन्यायनिर्णीतादद्वैततात्पर्यात्प्रच्या-वयितुं कथं शक्नुयात् । प्रत्युत स्वयमेव तद्गुणभूतत्वात्तदनुगुणमेवाद्वैतवाद्यभिमत-त्रिविधपरिच्छेदराहित्यरूपमर्थमवलम्बेत । अत एव ‘‘न स्थानतोऽपि’’ इति सूत्रे सुधायां ‘‘सकलश्रुतिस्मृतीतिहासपुराणानां परमेश्वरस्याशेषदोषदूरत्वे महातात्पर्यात् ‘‘कार्यकारण-बद्धौ तौ’’ इत्यादिवाक्यं भगवतो दोषित्वे मानं न’’ इत्युक्तमिति । तदयुक्तम् । सकलवेदस्य विचारविधायकवाक्यानुगुण्येनैवार्थस्य वाच्यतया सर्वस्य तदधीनत्वेन राजाध्ययनविधिवत्तस्य प्राधान्येन तद्गततया विध्युद्देशगततया च श्रुतिरूपत्वाच्च ब्रह्मपदस्य बलवत्त्वात् । श्रुतेश्चाद्वैतबोधकवाक्येभ्यस्तदनुगुणोपक्रमादिलिङ्गेभ्यश्च प्राबल्यस्य ‘‘श्रुति-लिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्’’ इति पूर्वतन्त्रसूत्रे ‘‘शब्दादेव प्रमितः’’ इति ब्रह्मसूत्रे च वक्ष्यमाणदिशा सिद्धत्वात् । एकस्यापि ब्रह्मपदस्य धर्मिसमर्पकतयोपजीव्यत्वाच्च । उक्तं च विष्णुतत्वनिर्णये ।

‘‘द्विविधं बलवत्त्वं च बहुत्वाच्च स्वभावतः ।

तयोः स्वभावो बलवानुपजीव्यादिकश्च सः’’ इति ।

वस्त्वभेदो ब्रह्मशब्दार्थ इत्यस्याग्रे निरसिष्यमाणत्वेन निरवकाशत्वाच्च । औत-वाक्यानां तदनुगुणोपक्रमादीनां च सावकाशत्वं चान्यत्र न्यायामृतादौ स्पष्टम् । किञ्च विचारविधायकनानावाक्येषु ॐ ब्रह्मात्मनारायणादियौगिकशब्दानां सहस्रशः सत्त्वेन ब्रह्मपदस्य तादृशानेकश्रुतिसध्रीचीनत्वाच्च । एकैकस्यापि शब्दस्य ‘‘नारायणं महाज्ञेयं, नारायणोऽसौ परमो विचिन्त्यस् तद्विजिज्ञासस्व तद् ब्रह्म, तपसा ब्रह्मविजिज्ञासस्व’’ इत्यादिविचारविधायकनानावाक्येषु बहुशः श्रवणेन प्रत्येकं बाहुल्याच्च । न ह्येकस्मिन्सूत्रे एकमेवोदाहरणम् । विश्वतोमुखत्वभङ्गप्रसङ्गात् । वक्ष्यति च इति युक्त्यन्तरसूचक-त्वादिति । अपि च गुणपूर्त्यर्थकेन ब्रह्मपदेन विषयसिद्धिं वदता सूत्रकृता श्रुत्यनुभवानु-मानानां भेदप्रमापकत्वस्य प्रागुक्तदिशोक्तत्वाच्च । प्रत्यक्षानुभवस्य च न वचनसहस्रमपि बाधकमित्यन्यत्र विस्तर इति यत्किञ्चिदेतदित्यास्तां विस्तरः । विस्तरस्तु गुरुपादकृत-कण्टकोद्धारे द्रष्टव्यः । एतेन विषयाद्यभावेनोपपत्तिविरोधात्तद्विजिज्ञासस्वेत्यादिक-मप्रमाणमिति प्रागुक्तं निरस्तम् । विषयसिद्धेरुक्तत्वात्तदुक्त्यैव फलाधिकारिसम्बन्धानां सत्त्वलाभाच्चेति ।

### **चन्द्रिकाबिन्दु**

परमार्थतो ब्रह्मत्वं गुणपूर्णत्वं दृष्टम् । नन्वेवं तर्हि तव मते ब्रह्मत्वं किं देशाद्यपरिच्छिन्नत्वमिति चेत्तत्राह (देशाद्यपरिच्छिन्नं ब्रह्मेति चेदिति स्वामिनो योजयन्ति) ॥ टीकायां त्विति ॥ न केवलमित्युक्त्या, ब्रह्मशब्दस्य गुणपूर्णत्वार्थकत्वे श्रुतिरेव साधिका न, किन्तु सङ्कोचाभावोऽपि इति वक्ष्यमाणयुक्तिरपि टीकारूढेति सूचयति । नन्वेवं टीकायां देशापरिच्छेदमर्थमङ्गीकृत्य जीवभेदसाधनमनुपपन्नमित्यत्राह ॥ टीकायां त्विति ॥

### **पाण्डुरङ्गि**

टीकोक्तो गुणापरिच्छेदस्य ब्रह्मशब्दार्थत्वाभावे श्रुतिविरोधः क्लृप्तावयव-शक्तित्यागप्रसङ्गस्याप्युपलक्षक इत्याह ॥ न केवलमित्यादिना ॥ वक्ष्यते चैतदित्यनेन पूर्वोक्तं सिद्धान्तसङ्क्षेपत्वमुपपादितमिति द्रष्टव्यम् । देशाद्यपरिच्छेदेनेति टीकायां जीवाणुत्वस्येत्युत्तरवाक्यानुसारेण देशमात्रापरिच्छेद एव हेतुर्विवक्षितः । आदिपदं तु जीवाद्भेदमात्रार्थं किमसम्मतगुणापरिच्छेदोक्त्या सम्मतदेशाद्यपरिच्छेदेपि देशाद्यपरिच्छेद एव हेतुरिति दर्शयितुमित्याह ॥ देशमात्रेति ॥

------------------------------------------------------------------------

न च मन्तव्यः’ इत्यादेः ..

## **तात्पर्यचन्द्रिका**

‘न च मन्तव्यः’ इत्यादेः ‘विष्णुरुपांशु यष्टव्यः’ इत्यादिवदविधित्वमिति वाच्यम् । तत्र जामितादोषोपक्रमतन्निर्हरणान्तैकवाक्यमध्यस्थानां विष्ण्वादिवाक्यानां विधित्वे प्रतीतैकवाक्यताभङ्गादेरिव प्रकृते बाधकस्याभावात् । अन्यथा ‘‘स्वाध्यायोऽध्येतव्यः’’ इत्यत्राप्यर्हार्थत्वप्रसङ्गात् । प्रयाजादिवाक्यस्य स्वयमवान्तर-वाक्यतया विधायकस्यापि पुनर्दर्शपूर्णमासादिवाक्येन वाक्यैकवाक्यतावत्प्रकृतेऽपि पृथग्विधायकस्यापि ब्रह्मपरवाक्येन वाक्यैकवाक्यतोपपत्तेश्च ।

### **प्रकाशिका**

ननु प्रामाण्येऽपि तव्यादेरविधायकत्वमुक्तमित्यतस्तदुद्धरति ॥ न च मन्तव्य इत्यादेरिति ॥ ‘जामि वा एतद्यज्ञस्य क्रियते’ इत्यादिवाक्ये जामितादोषोपक्रमात् ‘अग्नीषोमावुपांशु यष्टव्यौ’ इत्यन्तेन जामितादोषनिर्हरणस्योपसंहाराच्च । तदन्तमेकं वाक्यमिति निर्णीतत्वेन मध्ये विष्ण्वादिवाक्यानां विधायकत्वे प्रतीतैकवाक्यता भज्येत । न ह्येवं प्रकृते बाधकमस्तीति भावः ॥ अन्यथेति ॥ बाधकाभावेऽप्यर्हार्थत्वे । नन्वत्रापि सर्वस्य ब्रह्मपरतया प्रतीतैकवाक्यताभङ्ग एव बाधक इत्यतो दृष्टान्तपूर्वमेकवाक्यतामाह ॥ प्रयाजादीति ॥ तृतीये ‘‘असंयुक्तं प्रकरणादिति कर्तव्यतार्थितत्वात्’’ इति तृतीयपादीय-चतुर्थाधिकरणे दर्शपूर्णमासयोः श्रुतानां समिदादिपञ्चप्रयाजानां परस्पराकाङ्क्षादिरूपेण प्रकरणेन विनियोगोऽस्त्युत नेति विशये स्वर्गकामस्य दर्शपूर्णमासौ कर्तव्यावित्यर्थ-पर्यवसानान्निरपेक्षं प्रधानवाक्यम् ।

समिधो यजतीत्यादेः फलाकाङ्क्षायामपि ‘‘स स्वर्गः स्यात्’’ इति न्यायेन तल्लाभान्नैराकांक्ष्यान्न प्रकरणेन विनियोग इति प्राप्ते यदि दर्शपूर्णमासौ कर्तव्याविति वाक्यार्थः स्यात्तदा यागक्रियाया निर्ज्ञातप्रकारत्वात्स्यान्नैराकांक्ष्यम् । दर्शपूर्णमासाभ्यां स्वर्गः कार्य इति हि वाक्यार्थः । तत्र न ज्ञायते केन प्रकारेण ताभ्यां स्वर्गः कार्य इति । तेनास्तीति कर्तव्यताकाङ्क्षा । प्रयाजादेस्तु फलाकाङ्क्षा स्पष्टैवेति साकाङ्क्षयोः सन्निहितयोरप्रत्यक्षैकवाक्यत्वमात्रकल्पनं फलान्तरकल्पनाल्लघीयः । अतः प्रकरणेन समिदादीनां विनियोग इति सिद्धान्तितम् ।

अत्र यथा प्रधानवाक्यैकवाक्यता अङ्गवाक्यानां विधायकत्वाविरोधिनी तथा ब्रह्मपरवाक्यैकवाक्यतापि न विचारविधित्वविरोधिनीत्यर्थः । मोक्षहेतुब्रह्मोत्कर्षज्ञानाय प्रवृत्तानामखिलवेदान्तानां विचारापेक्षणाद् विचारविधिवाक्यैश्च ब्रह्मज्ञानोद्देशेन तत्करण-वेदानुग्राहकतया विचारविधानाद् ब्रह्मपरवाक्यैकवाक्यत्वं द्रष्टव्यम् ।

### **चन्द्रिकाबिन्दु**

न च मन्तव्य इत्यादेरिति ॥ ब्रह्मपरवाक्यशेषत्वादिति भावः ॥ तत्र जामितादोषेति ॥ ‘जामि वा एतद्यज्ञस्य क्रियते’ इत्युपक्रमः । तस्मिन् वाक्ये दोषोक्त्या एतत्परिहारार्थं किञ्चिद्विधास्यतीत्याकाङ्क्षायां ‘उपांशुयागमन्तरा यजती’-त्यन्तरालगुणविशिष्ट उपांशुयागः विहितः । अजामित्वायेति तन्निर्हरणलक्षणधर्मफल-कथनपरं वाक्यमुपसंहारः । तदुपक्रमोपसंहारमध्यपतितानि ‘विष्णुरुपांशु यष्टव्यः’ इत्यादिवाक्यानि न विधायकानि, एकवाक्यत्वभङ्गप्रसङ्गादिति भावः । अन्यथा बाधकाभावेऽपि ।

### **पाण्डुरङ्गि**

सिद्धान्ते तद्विजिज्ञासस्वेति वाक्यस्थस्वपक्षसाधकब्रह्मशब्दोपेतत्वेन प्रथममुदाहरणस्य कृतत्वेऽपि पूर्वपक्षिकृततन्निराकरणक्रमानुसारेणैव तत्समर्थनं कर्तव्यमिति भावेन तत्र श्रोतव्य इत्यस्य विचारविधायकत्वेनानभिप्रेतत्वात्तस्य विचारविधायकत्वम-समर्थ्यैव मन्तव्य इत्यादेस्तत्समर्थयितुं शङ्कते ॥ न च मन्तव्य इति ॥ मध्यस्थाना-मिति ॥ यद्यपि राणकोदाहृते ‘‘जामि वा एतद्यज्ञस्य क्रियते यदन्वञ्चौ पुरोडाशावुपांशु-याजमन्तरा यजत्यजामित्वायाथो मिथुनत्वाय’’ इति तैत्तरीयशाखागते उपांशुयाजवाक्ये मध्ये विष्ण्वादयो न पठ्यन्ते तथापि भाष्यकाररीत्याऽत्रोदाहृते वाक्येऽपि विष्ण्वादयो मध्ये पठ्यन्त एवेति तथोक्तमिति न कोऽपि दोष इति ध्येयम् ॥ अन्यथेति ॥ बाधका-भावेऽपि विधायकत्वानङ्गीकार इत्यर्थः । ननु मन्तव्य इत्यादेरपि पूर्वोत्तरब्रह्मवाक्य-मध्यस्थतया विधायकत्वे प्रतीतैकवाक्यताभङ्ग एव बाधक इत्यत आह ॥ प्रयाजादि-वाक्यस्येति ॥

[Load More](javaऽcriptःvoid(0))
