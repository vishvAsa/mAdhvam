+++
title = "०१ अद्वैताभिमतव्याख्यानपरीक्षा"
upstream_url = "https://dvaitavedanta.in/category-details/11956/4779/sharav/tatapa/thavat/tataya/pasata/athava"
+++
## पूर्वत्र पृथगधिकरणीयाद्य सूत्रोक्तो..

# **पुंस्त्वाधिकरणम्**

## **तात्पर्यचन्द्रिका**

**अद्वैताभिमतव्याख्यानपरीक्षा**

ॐ पुंस्त्वादिवत्त्वस्य सतोऽभिव्यक्तियोगात् ॐ ॥

पूर्वत्र पृथगधिकरणीयाद्य सूत्रोक्तो ‘‘बन्धान्मोक्षं तत एवाभिवांछे’’दित्युपदेश उपपादितः । इह तु तदीयसूत्रोक्तं तद्गुणसारत्वमुपपाद्यत इति सङ्गतिः । अत्र जीवस्यानन्दादिरूपत्वश्रुतिः किमनुपलब्धियुक्तयनुगृहीतयाऽनानन्दादिरूपत्वश्रुत्या बाधितोत नेति चिन्ता । (अत्र श्रुतिसमन्वयेनोक्तं ब्रह्मणः सर्वस्रष्टृत्वादिकं किमयुक्तं न वेति चिन्ता । तदर्थं श्रुतिरप्रमाणं नवेति । तदर्थं जीवस्यानन्दादिरूपत्वश्रुतिः किमनुपलब्धियुक्तयनुगृहीतयाऽनानन्दादि रूपत्वश्रुत्या बाधिता उतनेति ।) तदर्थं सतोऽप्यानन्दादेरज्ञानावरणादनुपलब्धिरयुक्तोत युक्तेति । तदर्थमावरणमज्ञानं किं ज्ञानाभाव एव किं वा ज्ञानाभावादिनिमित्तं भावान्तरमिति । भाष्योदाहृतायां ‘‘विज्ञानात्मे’’ति षट्प्रश्नोपनिषदि ‘‘स आनन्द’’ इति श्रुत्यन्तरे च जीवलिङ्गाभावात्पूर्वपक्षानुदय इति न शङ्क्यम् । आद्यश्रुतौ ‘‘प्राणा भूतानि सम्प्रतिष्ठन्ति यत्रे’’ति वाक्यशेषे द्वितीयश्रुतौ च ‘‘स परेणामुं लोकं नीयते स विमुच्यत’’ इति वाक्यशेषे जीवलिङ्गश्रवणादित्याह ॥ प्राणा भूतानीत्यादिना ॥ तस्यैवानुपपत्तेरिति ॥ ज्ञानाभाव एवाज्ञानमिति मते ॥ वैपरीत्यादिति । शरीरस्यानन्दाद्यनुभवरूपभोगायतनत्वेन भोगप्रतिबन्धकत्वायोगादित्यर्थः । भाष्ये असुराणामावरणाभावेनानन्दाद्यनुपलब्ध्यापादनमयुक्तम् । स्वरूपानन्दादेरभावादेवानुपलब्ध्युपपत्तेः । अनावरणस्यानुपलब्धिं प्रत्यप्रयोजकत्वाच्चेत्याशङ्क्य आनन्दाद्यनुपलब्धिर्नापाद्यते । किन्तु तत्प्रयोजिका सुखाद्युपलब्धिविरुद्धा स्वरूपदुःखाद्युपलब्धिरापाद्यत इत्याह ॥ दुःखाद्यनुभव एव भवेदिति ॥ भाष्ये मध्यममनुष्याणामानन्दोपलब्धितदभावावापादितौ । तत्रोपलब्ध्यभावापादनमयुक्तम् । आवरणाभावस्यानुपलब्धिं प्रत्यप्रयोजकत्वादित्याशङ्क्य सुखोपलब्धेरेवाभावो नापाद्यते । किन्तु केवलाया दुःखाद्यनुपलब्धिविशिष्टायाः सुखोपलब्धेरभावः । ततश्च सुखाद्यनुपलब्ध्यापादनेन दुःखाद्युपलब्धिरेवापादिता भवति । अतो न दोष इत्याह ॥ केवलतदुपलब्ध्याभाव इत्यादिना ॥

समैवेति ॥ मध्यममनुष्याणां मिश्रत्वात्सुखस्य दुःखस्य चोपलब्धिः समैव स्यादित्यर्थः । एवं च सूत्रे सुराणां नित्यं सुखस्यैव असुराणां नित्यं दुःखस्यैव मनुष्याणां तद्वयोरुपलब्धिरापाद्यते । सूत्रेऽनुपलब्धिशब्देन ‘‘असुरा’’ इत्यादाविव प्रकृतसुखोपलब्धिविरुद्धदुःखोपलब्धेरेव विवक्षितत्वात् । अन्यतरशब्देन द्वयोरपि विवक्षितत्वादिति द्रष्टव्यम् ॥ एवं सुरा इति हृदयमिति ॥ श्रुतौ परमात्मशब्देनोत्तमजीवराशिर्वा ‘‘परमात्मे’’त्यस्यानन्तरं ‘‘एवं सुरा’’ इत्यध्याहारो वा विवक्षणीयः । नैवमसुरा इत्युत्तरवाक्येऽसुरजीवानां प्रतियोगित्वेनोक्तेः । भाष्योक्तस्मृतिसमाख्यानाच्चेति भावः ।

### **प्रकाशिका**

‘‘अस्येति तद्गुणसारत्वं प्रकृतं परामृश्यत’’ इति टीकोक्तिसूचितामाह ॥ पूर्वत्रेति ॥ ‘‘पृथगुपदेशा’’दित्यधिकरणीयेत्यर्थः । पूर्वपक्षादिटीकासूचितचिन्ता आह ॥ अत्र जीवस्येति ॥ दुर्गमानि टीकावाक्यानि व्यनक्ति ॥ भाष्येति ॥ टीकोक्तार्थस्य भाष्यानुगुण्यं प्रदर्श्य सूत्राक्षरानुगुण्यं च प्रदर्शयति ॥ एवं च सूत्र इति ॥

### **चन्द्रिकाविवृतिः**

॥ ॐ पुंस्त्वादिवत् ॐ ॥ पूर्वाधिकरणम् इदंचाधिकरणद्वयमपि पृथगधिकरणानन्तरसङ्गतमेकभावापन्नं पूर्वं पृथगधिकरणीयपूर्वसूत्राक्षेपसमाधानपरम् । इदं तु द्वितीयसूत्राक्षेपसमाधानपरमित्यनन्त-रसङ्गतिमभिप्रेत्याह ॥ पूर्वत्रेति ॥ तथा च पृथगधिकरणीयाद्यसूत्राक्षेपसमाधानानन्तरमेतद-धिकरणीयद्वितीयसूत्राक्षेपसमाधानमनेनाधिकरणेन क्रियत इति पूर्वाधिकरणानन्तरसङ्गतिरपि सूक्ता ॥ ज्ञानाभावादिनिमित्तं ज्ञानाभावादेर्निमित्तम् ॥ भावरूपाज्ञानपरत्वेऽनुपपत्तिमाशङ्क्याह ॥ ज्ञानभाव एवेति ॥ केवलोपब्ध्यभाव इत्यस्यैवार्थान्तरमाह ॥ एवं च सूत्र इत्यादिना ॥ भाष्योक्तस्मृतीति ॥ नित्यानन्दज्ञानबला इत्यादिका ॥

------------------------------------------------------------------------

अन्ये तु

## **तात्पर्यचन्द्रिका**

अन्ये तु उत्क्रान्तीत्यादिसूत्रनवकेन जीवस्याणुत्वे पूर्वपक्षिते ‘‘तद्गुणे’’त्यादिसूत्रचतुष्टयेन महत्त्वं सिद्धांत्यत इत्याहुः । तन्न । सूत्रकृता वैराग्यपादे ‘‘तदन्तरप्रतिपत्ता’’वित्यादिसूत्रैर्जीवे तत्तत्कर्मफलानुभवाय देहान्तरगतेः, ‘‘यथेतमनेवं चे’’त्यादिसूत्रैः सुकृतफलभोगाय धूमादिमार्गेण गतेः, ‘‘संयमने त्वनुभूये’’त्यादिसूत्रैर्दुष्कृतफलभोगाय संयमनीमार्गेण गतेर् अर्चिरादिपादे मोक्षायार्चिरादिमार्गेण गतेश्च तत्तदधिकरणोदाहृतानेकश्रुतिस्मृतितात्पर्यनिर्णायकन्यायैः सिद्धान्तितत्वेनोत्क्रांत्यादिसूत्राणां पूर्वपक्षत्वोक्तेरतिसाहसत्वात् । न हि बुद्धिः कर्मफलभोगेन संसरति न वा मुच्यते । किं चोत्क्रांत्यादिसूत्राणां ‘‘अणुर्ह्येष आत्मा सोऽस्माच्छरीरादुत्क्रम्य यथा व्याप्य शरीराणि हरिचन्दनविप्लुषः’’ । इत्यादिभाष्योदाहृतश्रुतिस्मृत्यनुगुणानां वक्ष्यमाणन्यायोपबृंहितानां शङ्कालिङ्गरहितानामुत्तरसूत्रेष्वनुक्तपरिहाराणां च कथं शङ्कासूत्रत्वम् । कथं च ‘‘नाणुरतच्छतेरिति चे’’दिति शङ्कालिङ्गसहितसूत्रोक्तस्योक्तश्रुत्यादिविरुद्धस्य च महत्त्वस्य सिद्धान्तत्वम् । न ह्यत्रोत्तरसूत्रेषु परिहार उक्तः । किं तु त्वयैव सूत्रव्याख्याव्याजेन सूत्राणि दूषितानि ।

दृश्यते हि जैमिनिसूत्रेषु ‘‘शास्त्रदृष्टविरोधाच्च । अन्यानर्थक्या’’दित्यादिसूत्रैरर्थवादाप्रामाण्ये पूर्वपक्षिते ‘‘दूरभूयस्त्वात् । आकालिकेप्सा । सर्वत्वमाधिकारिक’’मित्यादिसूत्रैर्दृष्टविरोधशास्त्रविरोधान्यानर्थक्यादीनां क्रमेण परिहारः । तथा ‘‘तदर्थशास्त्रात् । अर्थविप्रतिषेधा’’दित्यादिसूत्रैर्मन्त्राप्रामाण्ये पूर्वपक्षिते ‘‘गुणार्थेन पुनः श्रुतिः । परिसङ्ख्या । अर्थवादो वे’’ति त्रिभिस्सूत्रैस्तदर्थशास्त्रवैयर्थ्यस्य त्रेधा परिहारः । ‘‘गुणादविप्रतिषेध’’ इत्यादिना अर्थविप्रतिषेधस्य च परिहारः ।

तथा व्याकरणेऽपि ‘‘लुपि युक्तवद्य्वक्तिवचने’’ इत्यादिना मतान्तरमुक्त्वा ‘‘तदशिष्यं संज्ञाप्रमाणत्वा’’दित्यादिना परिहारः । तथा गौतमसूत्रेषु ‘‘तदप्रामाण्यमनृतव्याघातपुनरुक्तिदोषेभ्य’’ इत्यादिसूत्रैर्वेदाप्रामाण्ये पूर्वपक्षिते ‘‘न कर्मकर्तृसाधनवैगुण्यात् । अभ्युपेतकालभेदे दोषवचनात् । अनुवादोपपत्तेश्चे’’त्यादिसिद्धान्तसूत्रैः क्रमेण दोषत्रयपरिहारः ।

### **प्रकाशिका**

अन्ये त्विति ॥ सूत्रनवकेनेति पाठस्साधुः । सूत्राष्टकेनेति क्वाचित्कः पाठो लेखकदोषमूलः । तथा हि ‘‘एषोऽणुरात्मा चेतसा वेदितव्यः । स यदाऽस्माच्छरीरादुत्क्रामती’’त्यादावुत्क्रान्तिगत्यागतीनां श्रवणाज्जीवोऽणुः । स्वात्मना सम्बद्धयोर्मरणादुत्तरयोर्गमनागमनयोः ‘‘चन्द्रमसमेव ते सर्वे गच्छन्ती’’त्यादिवाक्योक्त्योर्व्याप्ते जीवेऽनुपपत्तेर्मध्यमपरिमाणत्वेऽनित्यत्वप्रसङ्गादणुर्जीवः । ‘‘नाणुरतच्छतेरिति चेन्नेतराधिकारात्’’ । ‘‘स वा एष महानज आत्मे’’त्यनणुत्वश्रुतेर्जीवोऽणुर्नेति चेन्न । इतरस्य ब्रह्मणो वेदान्तेषु प्राधान्ये नाधिक्रियमाणत्वान्महत्त्वश्रुतेस्तद्विषयत्वोपपत्तेः । ‘‘स्वशब्दोन्मानाभ्यां च’’ । ‘‘एषोऽणुरात्मा चेतसा वेदितव्य’’ इति साक्षादणुत्ववाचिशब्दात्,

वालाग्रशतभागस्य शतधा कल्पितस्य च ।

भागो जीवस्स विज्ञेयस्स चानंत्याय कल्पते ।

आराग्रमात्रो ह्यपरोऽपि दृष्ट’’ इत्युन्मानत्वाच्च जीवोऽणुः । नन्वणुत्वे कथं सर्वाङ्गीणतापोपलब्धिरित्यत उत्तरं ‘‘अविरोधश्चन्दनवत्’’ । एकदेशस्य चन्दनस्य सर्वाङ्गीणाह्लादजनकत्ववदणोरपि सर्वाङ्गीणकार्यकरत्वोपपत्तेः । ‘‘अवस्थितिवैशेष्यादिति चेन्नाभ्युपगमाद्धृदि हि’’ । दृष्टान्तदार्ष्टान्तिकयोरेकदेशावस्थानस्य प्रत्यक्षत्वाप्रत्यक्षत्वाभ्यामवस्थितेर्वैशेष्याद्वैषम्यान्न दृष्टान्तबलेनाणोर्जीवस्य व्यापिकार्यकरत्वनिर्णयश्शक्य इति चेन्न । ‘‘हृदि ह्येष आत्मे’’ति श्रुतेः । तथात्वस्य जीवेऽप्युपगमात् । ‘‘गुणाद्वा लोकवत्’’ । प्रदीपालोकवदणोरपि जीवस्य चिद्गुणेन देहव्याप्तिर्युक्ता । ‘‘व्यतिरेको गन्धवत्’’ ॥ द्रव्यगुणस्य गन्धस्येव चिद्गुणस्यापि द्रव्यव्यतिरेकेण वृत्तिर्युक्ता । ‘‘तथा च दर्शयती’’त्यंशस्तु नास्त्येव । ‘‘पृथगुपदेशात्’’ । ‘‘प्रज्ञया शरीरं समारुह्ये’’ति चात्मप्रज्ञयोः कर्तृकरणभावेन पृथगुपदेशात् । तस्मादणुरात्मेति पूर्वपक्षित इत्यर्थः ॥ तद्गुणेत्यादीति ॥ तस्याबुद्धेर्ये गुणा इच्छादयस्तत्सारत्वात्तत्प्रधानकत्वादात्मनस्तद्व्यपदेशस्तद्गुणाणुत्वव्यपदेशः । यथा प्राज्ञस्य परमात्मन उपाधिगुणप्रधानत्वादणीयस्त्वादिव्यपदेशस्तद्वत् । एवं तर्हि बुद्धिसंयोगनाशे संसारित्वं च न स्यादित्यत उत्तरं ‘‘यावदात्मभावित्वाच्च न दोषस्तद्दर्शनात्’’ बुद्धेर्यावदात्मभावित्वान्नोक्तदोषः । ‘‘स समानस्सन्नुभौ लोकावनुसञ्चरती’’ति नित्यसम्बन्धदर्शनात् । सुप्त्यादौ बुद्धिलयोपगमात्कथं नित्यसम्बन्ध इत्यत उत्तरं ‘‘पुंस्त्वादिव’’दिति । बाल्ये सतः पुंस्त्वादेर्यौवनेऽभिव्यक्तिरिव सुप्त्यादौ शक्तिरूपेण विद्यमानाया बुद्धेः प्रबोधादाविवाभिव्यक्तियोगात् । अन्यथैवं भूतबुद्धिलक्षणान्तःकरणानभ्युपगमे नित्यं विषयाणामुपलब्धिरनुपलब्धिर्वा स्यात् । विषयेन्द्रियात्मनां नित्यं समवधानात् । अन्यस्यापेक्षणीयस्याभावात् । अन्यतरस्यात्मन इन्द्रियस्य वा नियमश्शक्तिप्रतिबन्धो वा वक्तव्यस्स्यादिति सिद्धान्त इत्याहुरित्यर्थः ॥ अर्चिरादिपाद इति ॥ चतुर्थस्य तृतीयपादे । सूत्राणामप्यर्थस्तन्मतेऽप्यविशिष्ट इति भावः । तत्र सर्वत्रापि गत्यादेर्बुद्धिविषयत्वमाशङ्क्य निराह ॥ न हीति ॥ वक्ष्यमाणेति ॥ परोक्तदूषणोद्धारप्रस्तावे वक्ष्यमाणेत्यर्थः ॥ शङ्कालिङ्गेति ॥ चेदित्यादि लिङ्गेत्यर्थः । अनुक्तपरिहाराणामिति बहुव्रीहिः ॥ कथं चेति ॥ पूर्वपक्षिणैव श्रुत्यादिविरोधोक्तया खण्डितत्वादिति भावः । अनुक्तपरिहाराणामित्येतदसिद्धम् । सिद्धान्तसूत्रभाष्ये सर्वस्यापि पूर्ववाद्युक्तस्य परिहारोक्तेरित्यत आह ॥ न ह्यत्रेति ॥

पूर्वपक्षसूत्रेषूक्तस्य सिद्धान्तसूत्रेषु परिहारेण भाव्यमिति कुत इत्यत आह ॥ दृश्यते हीति ॥ आद्यस्य द्वितीयपादेऽर्थबाधादधिकरणे षडि्भस्सूत्रैः पूर्वपक्षो द्वादशभिस्सिद्धान्तः । तत्र सिद्धान्तपरिहारसूत्रक्रमानुरोधेन शास्त्रविरोधात् । दृष्टविरोधात् । शास्त्रदृष्टविरोधादिति विभागावृत्तिभ्यां शाबरभाष्ये ‘‘शास्त्रदृष्टविरोधाच्चे’’ति सूत्रं व्याख्यातम् ।

अत्र ‘‘स्तेनं मनोऽनृतवादिनी वागि’’त्यस्य चौर्यादिविधौ तात्पर्ये ‘‘न चौर्यं कुर्या’’दिति शास्त्रविरोधादप्रामाण्यमिति शङ्कायां ‘‘रूपात्प्राया’’दित्यनेन स्तेनवद्रूपं मनस इति प्रायेणानृतवादित्वं वागिन्द्रियस्यास्तीति गौणार्थत्वमेव तद्वाक्यस्य । न तु विधौ तात्पर्यमिति परिहारः । ‘‘धूम एवाग्नेर्दिवा ददृशे नार्चि’’रित्यादि वाक्यस्य प्रत्यक्षविरोधादप्रामाण्यमिति शङ्कायाः ‘‘दूरभूयस्त्वा’’दिति सूत्रेण दूर एव दिवा धूमो भूयान् दृश्यते नार्चिरिति गौणार्थत्वेन परिहारः । ‘‘को हि तद्वेद यद्यमुष्मिल्लोकेऽस्ति वा न वे’’त्यस्य पारत्रिकफलाज्ञानादिप्रतिपादकस्य ‘‘ज्योतिष्टोमेन स्वर्गकामो यजेते’’त्यादिशास्त्रदृष्टविरोधाच्छास्त्रोपदेशविरोधादप्रामाण्यमित्यस्य ‘‘आकालिकेप्से’’ति सूत्रेण धूमाकुललोचनानामृत्विगादीनां तात्कालिकफलप्राप्तीच्छयेदं वचनं धूमनिर्गतिमार्गकरणार्थं गौणार्थमिति परिहार उक्तः । अत्र दृष्टविरोधशास्त्रविरोधयोरेव परिहारसूत्रे उक्ते । आदिपदेन ‘‘रूपात्प्राया’’दित्याद्यपि ग्राह्यम् । तथा ‘‘अन्यानर्थक्या’’दिति सूत्रेण ‘‘पूर्णाहुत्या सर्वान् कामानाप्नोती’’त्यादौ पूर्णाहुतिनामककर्मणैव सर्वकामावाप्तावन्यकर्मानर्थक्यमिति शङ्कायाः ‘‘सर्वत्वमाधिकारिक’’मित्यनेनाधिकृतसर्वापेक्षं तद्वचनम् । न त्वसङ्कुचितसर्वमिति परिहार उक्तः । तथा तत्रैव मन्त्राधिकरणे ‘‘तदर्थशास्त्रात् । वाक्यनियमात् । बुद्धशास्त्रात् । अचेतनेऽर्थबन्धनात् । अर्थप्रतिषेधा’’दित्यादिभिरष्टभिस्सूत्रैः पूर्वपक्षे ‘‘अविशिष्टस्तु वाक्यार्थः । गुणार्थे न पुनश्श्रुतिः । परिसङ्ख्या । अर्थवादो वा’’ इत्यादिभिरनेकैस्सूत्रैः सिद्धान्तः कृतः । तत्र ‘‘इमामगृभ्णन्रशनामृतस्येत्यश्वाभिधानीमादत्त’’ इति मन्त्रार्थप्रतिपादकशास्त्रान् मन्त्रानर्थक्यशङ्कायाः ‘‘परिसङ्ख्ये’’त्यनेन परिहारः । अश्वरशनादानवचनं गर्दभरशनापरिवर्जनरूपे परिसङ्ख्येति मन्त्रार्थवशादेव मन्त्राणामभ्यादानशेषत्वे प्राप्तेऽपि ‘‘चतुर्भिरभ्रिमादत्त’’ इति मन्त्रार्थप्रतिपादकशास्त्रान् मन्त्रानर्थक्यशङ्कायां ‘‘गुणार्थे न पुनश्श्रुति’’रित्यनेन मन्त्राणां चतुष्ट्वसङ्ख्यारूपगुणविध्यर्थं पुनश्श्रवणमिति परिहार उक्तः । तथा ‘‘उरुप्रथस्वोरुते यज्ञपतिः प्रथता’’मिति मन्त्रलिङ्गादेव मन्त्रस्य पुरोडाशप्रथनशेषत्वावगतिसम्भवे ‘‘उरुप्रथस्वेति पुरोडाशं प्रथयती’’ति मन्त्रार्थप्रत्यायकशास्त्रं व्यर्थमापद्यत इति मन्त्रार्थबोधकशास्त्रसद्भावान् मन्त्रानर्थक्यमिति ‘‘तदर्थशास्त्रा’’दिति सूत्रेण शङ्कायां ‘‘अर्थवादो वे’’ति सूत्रेण परिहार उच्यते । प्रथयतीति प्रथनमेव विधीयते । तत्र रूपादेव प्राप्तो मन्त्र उरुप्रथस्वेत्यनूद्यते । स चानुवादोऽर्थवादः प्रशंसा । ईदृशं प्रथनं प्रशस्तम् । यदेवं रूपेण मन्त्रेण क्रियमाणं यजमानस्य प्रजापशुविस्तृप्तिं विधत्त इति ।

तथा ‘‘अदितिर्द्यौरदितिरंतरिक्ष’’मित्यादावदितिदेवताया द्व्यन्तरिक्षाद्यात्मकत्वरूपा र्थस्य विप्रतिषेधान् मन्त्राप्रामाण्यशङ्कायां ‘‘अर्थविप्रतिषेधा’’दित्यनेन कृतायां ‘‘गुणादविप्रतिषेधस्स्या’’दित्यनेन सूत्रेण गुणवादेन स्तुत्यर्थेनाविप्रतिषेधोऽविरोधस्स्यादिति परिहार उक्तः ॥

तथा व्याकरणेऽपीति ॥ आद्यस्य द्वितीये पादे ‘‘लुपि युक्तवद्व्यक्तिवचने विशेषणानां चाजाते’’रिति सूत्रद्वयेन मतान्तरमुक्त्वेत्यर्थः । तत्राद्यस्यायमर्थः । ‘‘जनपदे लु’’बित्यादिना लुप्संज्ञया लुप्तस्यार्थो लुप्शब्देनोच्यते । तस्मिल्लुपि लुप्संज्ञया लुप्तस्यार्थे युक्तवत् प्रकृतिवत् । प्रत्ययार्थयुक्तत्वात्प्रकृतेः प्रकृताविव व्यक्तिवचने लिङ्गसङ्ख्ये भवत इति । यथा पञ्चालानां क्षत्रियाणां निवासो जनपदः पञ्चाला इति । न तु पञ्चालो जनपद इत्येकवचनम् । द्वितीयस्य तु लुबर्थविशेषणानामपि प्रकृतिवदेव लिङ्गसङ्ख्ये भवतः । जातौ तु नेति । यथा पञ्चालानां निवासो रमणीयो जनपदः पञ्चाला रमणीया इति । जातौ तु पञ्चाला जनपद इत्येवेति ॥ तदशिष्यमिति ॥ तत् प्रकृतिवल्लिङ्गसङ्ख्याविधानम् । अशिष्यं न कार्यम् । कुतः । संज्ञाप्रमाणत्वात् संज्ञारूपशब्दानां स्वार्थप्रत्यायकत्वादित्यर्थः । ये संज्ञाशब्दास्ते स्वाभिधेयगतलिङ्गसङ्ख्यापेक्षया भिन्नलिङ्गसङ्ख्या अपि स्वार्थस्य प्रतिपादका भवन्तीत्यर्थः । तथा च पञ्चालाः कुरव इत्यादिशब्दा अपि जनपदस्य संज्ञाशब्दा एवेति ‘‘आपो दारा’’ इत्यादिवच्छब्दस्वाभाव्यादेव स्वार्थं प्रतिपादयिष्यंतीति तदर्थं न यतितव्यमिति भावः । गौतमसूत्रेषु न्यायसूत्रेषु । तदप्रामाण्यं वेदाप्रामाण्यम् । कुतः । अनृतादिदोषेभ्यः । ‘‘पुत्रकामः पुत्रेष्ट्या यजेते’’ति वाक्योक्तफलस्य पुत्रेष्टौ कृतायामपि पुत्रजन्मनोऽनुपलम्भात् । ‘‘उदिते होतव्यमनुदिते होतव्य’’मित्यादौ व्याघातः । ‘‘कुवित्सोमस्यापा’’मित्यादौ पुनरुक्तिः । ‘‘शरण्वेवे’’त्यादौ निरर्थकत्वम् । ‘‘अग्निर्हिमस्य भेषज’’मित्यादौ ज्ञातज्ञापकत्वमित्येवंरूपदोषेभ्य इत्यर्थः । आद्यस्य परिहारः कर्मेति ॥ कर्मवैगुण्यात्कर्तृवैगुण्यात्साधनवैगुण्यादित्यर्थः । व्याघातस्य परिहारोऽभ्युपेतेति ॥ तत्तदधिकार्यभ्युपेतकालभेदे कालव्यत्यासे । ‘‘प्रातः प्रातरनृतं ते वदन्ति पुरोदयाच्च जुह्वति येऽग्निहोत्र’’मिति दोषवचनात्तत्तदधिकार्यादिभेदेन व्याघातादित्यर्थः । पुनरुक्तेः परिहारोऽनुवादोपपत्तेश्चेति ॥ गुणादिविधानान् न व्यर्थमिति भावः ।

### **चन्द्रिकाविवृतिः**

सूत्राष्टकेनेति ॥ “सूत्रनवकेनेति पाठः साधुः । सूत्राष्टकेनेति क्वाचित्कः पाठः लेखकदोषमूल”
इति चन्द्रिकाप्रकाशे) केवाम् अत्र यद्यप्यवस्थितिवैशेष्यादि-त्यादिसूत्रेण सह सूत्रनवकमस्ति । अष्टकत्त्वं च एतद्भाष्यगत्या आलोचनेनोपपादनीयमिति नास्माभिरुप-पाद्यते । ननु तेषामधिकरणानां न जीवगतौ तात्पर्यमित्यत आह ॥ तत्तदधिकरणोदाहृतेति ॥ अतिसाहसत्वादिति ॥ जीवस्य गत्यादिकं वदतः सूत्रकारस्याणुत्त्वमभिप्रेतमेव । तद्विरुद्धं वदतस्तवैवातिसाहसमिति भावः ॥ ननु यत् कर्मफाभोगार्थं गमनं, यच्च मुक्तयर्थम् अर्चिरादिमार्गेण गमनं तदुभयमपि बुद्धिगतमेव न जीवगतम् । येन जीवाणुत्त्वविनाभूतगत्यादिन्यायोपबृंहितानामित्यर्थः ॥ ननु चेदित्यादिशङ्काािङ्गाभावेऽप्युत्तरसूत्रैः परिहारकथनान्यथानुपपत्या पूर्वसूत्राणां पूर्वपक्षसूत्रत्वं ज्ञायत इत्यत आह ॥ उत्तरसूत्रेष्वनुक्तपरिहाराणामिति ॥ शङ्कांशेनोक्तं महत्त्वं सिद्धान्तः । सिद्धान्तांशेन प्रतिपादितमणुत्त्वं पूर्वपक्ष इति अतीव विरुद्धमित्यभिप्रेत्याह ॥ कथं च नाणुरिति ॥ ननु कथं परिहारो नोक्तः सूत्रकारेण । अनेकैः सूत्रैः पूर्वपक्षे कृते मया परिहारस्य मदीयभाष्ये प्रदर्शितत्वादित्यत आह ॥ किं तु त्वयैवेति ॥ नन्वहमस्मि सूत्रव्याख्याता । तथा च कथं मया सूत्राणि दूषितानीत्युच्यत इत्यत उक्तम् ॥ सूत्रव्याख्यानव्याजेनेति ॥ व्याख्यानं व्याजमात्रम् । वस्तुतस्तु सूत्राणीमानि दूषणीयानीत्येव तवाशय इत्याशयः ॥

ननु चेदित्यादिशङ्काािङ्गाभावेऽपि जैमिनिव्याकरणगौतमसूत्राणां केषांचित्पूर्वपक्षसूत्रत्वं दुष्टमेवेत्याशङ्क्य तत्रोत्तरसूत्रैरेव परिहारकथनलिङ्गेन पूर्वपक्षसूत्रत्त्वाध्यवसायो युक्तः । न ह्यत्र सूत्रैरेव महत्त्वं सिद्धान्त्यत इति वैषम्यमस्तीति दर्शयितुमाह ॥ दृश्यते हीत्यादिना ॥ अत्र एतेषां सूत्राणामर्थास्तद्भाष्यादेवावगन्तुं शक्या इति गौरवभयान्नेह लिख्यन्ते ॥

------------------------------------------------------------------------

किं चेह किं जीवशब्देनानवच्छिन्नं शुद्धं ब्रह्म लक्ष्यते..

## **तात्पर्यचन्द्रिका**

किं चेह किं जीवशब्देनानवच्छिन्नं शुद्धं ब्रह्म लक्ष्यते किं वान्तः करणेनाविद्यया वाऽवच्छिन्नस्तत्प्रतिबिम्बितो वा विशिष्टो जीव उच्यते । नाद्यः । त्वया ‘‘चराचरेति सूत्रात्प्राग्ब्रह्मविचारः । तदारभ्यापादसमाप्ति जीवविचार’’ इत्युक्तत्वेनेह ब्रह्मविचारस्यासङ्गतेः । शुद्ध उत्क्रांत्यादिश्रुतेरभावेनाणुत्वश्रुतेश्च ‘‘व्योमव’’दित्यादौ गतेरुक्तत्वेन पूर्वपक्षस्यानुदयाच्च । पूर्वपक्षे ‘‘जीवे महत्त्वश्रुतिर्ब्रह्माभेदाभिप्राये’’ति भाषणस्य, सिद्धान्ते ‘‘सौत्रमुत्क्रांत्यादिकं बुद्ध्युपाधिक’’मिति भाषणस्य, सिद्धान्तसूत्रे ‘‘प्राज्ञव’’दिति ब्रह्मणो दृष्टान्तीकरणस्य चायोगाच्च । नांत्यः । विशिष्टे परिच्छिन्नाविद्यादिनावच्छिन्ने महत्त्वायोगात् । मध्यमपरिमाणत्वे चानित्यत्वापातात् । (यच्चोक्तम् उत्क्रान्तिर्यद्यप्यचलतोऽपि देहस्वाम्यनिवृत्त्या युक्ता । उत्तरे गत्यागती तु स्वात्मनैव । न ह्यचलतो गत्यादीति स्वात्मनेति सूत्रार्थ इति । तन्न । उत्क्रान्तेरपि गत्यादिवत्क्रियात्वेनाऽविशेषात् । न हि देहानभिमानी सुप्तोऽसम्प्रज्ञातसमाधिस्थो वोत्क्रान्त इत्युच्यते । सूत्रे आत्मना चोत्तरे इति निर्देशापत्तेश्च । मम तु षष्ठी उत्क्रान्तिसूत्रेऽवश्यं विवक्षणीयस्य सकाशादित्यस्येहानुषक्तस्यान्वयाय । ब्रह्मणि स्वात्मशब्दोऽपि विषयवाक्यानुकरणाय ।

यच्चोक्तं ‘‘सत्यं ज्ञानमनन्तं ब्रह्म । स वा एष महानज आत्मे’’ति महत्त्वश्रुतेर्नाणुर्जीव इति चेन्न । तत्र ब्रह्मण एवाधिकारादिति ‘‘नाणु’’रिति सूत्रार्थ इति । तन्न । सत्यादिवाक्ये जीवविषयत्वशङ्काबीजाभावात् । स वा इत्यत्र तु त्वन्मते जीवस्यैवाधिकृतत्वात् । अत एव त्वया ‘‘स वेति श्रुतिर्जीव ब्रह्माभेदाभिप्राये’’ति भाषितम् । यच्चोक्तं ‘‘एषोऽणुरात्मा चेतसा वेदितव्य’’ इति साक्षादेवाणुत्ववाचिशब्दात् ‘‘बालाग्रशतभागस्य शतधा कल्पितस्य च । भागो जीव’’ इत्युन्मानाच्चाणुर्जीव इति ‘‘स्वशब्दे’’ति सूत्रार्थ इति तन्न । अणुत्वसाधकत्वेऽस्योत्क्रान्तिसूत्रानन्तर्यापातात् । द्युभ्वादिसूत्र इवात्रापि स्वशब्दपदेनात्मशब्दस्यैव ग्राह्यत्वाच्च । बालाग्रशतभागशतभागत्वस्योन्मानशब्दार्थत्वायोगाच्च) ।

यच्च ‘‘चन्दनव’’दित्यस्य दूषणमुक्तं युक्ता चन्दनबिन्दोस्सांशत्वादंशैर्देहव्याप्तिः । जीवस्तु निरंश इति । तन्न । जीवस्सांश इति ‘‘व्यतिरेक’’ इति सूत्र एवोक्तत्वात् । यच्च ‘‘आलोकव’’दित्यस्य दूषणमुक्तम् आलोको न गुणः । निबिडावयवं हि तेजोद्रव्यं प्रदीपः । विरलावयवं तु प्रभेति । तन्न । टीकायामेव प्रभाया द्वेधा गुणत्वनिर्वाहात् । रत्नप्रभादावुक्तप्रकारायोगाच्च । अन्यत्रादृष्टत्वेऽपि शब्दादेर्गुणस्याश्रयाग्रहणेऽपि ग्रहणवत्, संयोगादेरव्याप्यवर्तनवत्, जातिसमवायादेर्धर्मितोऽन्यत्र वर्तनवत्, वह्न्यौष्ण्यस्य तत्समीपे वर्तनवच्च प्रभाया गुणत्वेऽप्यन्यत्र वर्तनस्योपपत्तेश्च ।

(यच्चोक्तं ‘‘व्यतिरेक’’ इति सूत्रं पूर्वाधिकरणशेषत्वेन दृष्टान्तांतरमात्रपरमिति । तन्न । तथात्वे हि ‘‘गुणाद्वे’’तिवदत्रापि वाशब्दः स्यात् । यच्च ‘‘गन्धव’’दित्यस्य दूषणमुक्तं सहैवाश्रयद्रव्यावयवैर्गन्धो व्यतिरिच्यत इति । तन्न । युगपत्सर्वतो योजनादिव्यापिगन्धोपलम्भायानेकस्थूलावयवापसरणे सद्यो गुरुत्वादिह्रासस्या(स्य, द्रव्यक्षयस्य चा)पातात् । स्फटिककरण्डान्तःस्थकस्तूर्यादाववयवापसरणेऽवयवान्त रानुप्रवेशकल्पने च मानाभावात् । प्रत्यभिज्ञाविरोधाच्च ।

उपलभ्याप्सु गन्धं च केचिद्ब्रूयुरनैपुणाः ।

पृथिव्यामेव तं विद्यादपो वायुं च संश्रितम् ॥

इति स्मृतिरपि पृथिवी गन्धस्य वाय्वादिनिष्ठत्वं निषेधति । न त्वाश्रयाद्व्यतिरेकम् ।

यच्चोक्तं ज्ञानादात्माऽन्य इति ‘‘पृथ’’गिति सूत्रार्थः । बुद्धिगुणप्रधानत्वात्संसार्यात्मनो बुद्धिगुणेनाणुत्वोत्क्रान्त्यादिनाऽणुत्वादिव्यपदेश इति ‘‘तद्गुणेति सूत्रार्थ’’ इति । तन्न । आनन्दादितोऽन्यत्वमशङ्कित्वा ज्ञानादेवान्यत्वशङ्काबीजाभावात् । मम रीत्या ‘‘पृथ’’गित्यत्र ‘‘ज्ञोत’’ इत्यादौ प्रकृतस्य जीवस्य ‘‘स्वात्मने’’ति प्रकृतात्सजातीयादीश्वराद्भेदमुक्त्वा तद्गुणेत्यत्र श्रुत्यनुसारिसूत्राक्षरानुसारेण तत्त्वमसीति व्यपदेशस्य गतिकथनेनाविरोधाध्यायेऽवश्यवक्तव्यभेदाभेदश्रुत्यविरोधपरत्वसम्भवे ‘‘पृथ’’गित्यस्य पूर्वपक्षत्वकल्पनायाश्चायोगाच्च । ‘‘तमुत्क्रामन्तं प्राणोऽनूत्क्रामती’’ति श्रुतौ त्वद्रीत्या प्राणाख्यबुद्धिगतितः प्रागेव जीवगत्युक्तया तस्या बुद्ध्युपाधिकत्वायोगाच्च ।

किं च किं बुद्धिगतेन गत्यादिना तदवच्छिन्नात्मनि गत्यादि जायते किं वा बुद्धिगतमेवारोप्यते उपचर्यते वा । नाद्यः । घटगत्या तदवच्छिन्ननभसि गत्यंतरादृष्टेः । अन्यथा यतो घटस्य बुद्धेर्वा गतिस्तत्राकाशस्यात्मनो वा सच्छिद्रत्वं यत्र गतिस्तत्र द्विगुणीकृत्य वृत्तिश्च स्यात् । न द्वितीयतृतीयौ । (वैराग्यपादे ‘‘यथेतमनेवं चे’’त्यादिसूत्रैस्त्वद्रीत्यापि कर्मफलभोगाय धूमादिमार्गेण गत्यादिप्रतिपादकत्वेनार्चिरादिपादे च ‘‘अर्चिरादिना तत्प्रथिते’’रित्यादिसूत्रैर्ज्ञानफलभोगायार्चिरादिमार्गेण गत्यादिप्रतिपादकत्वेन च निर्णीतानां) धूमादभ्रमभ्रादाकाशमाकाशाच्चन्द्रलोकम् अर्चिषोऽहरह्न आपूर्यमाणपक्ष’’मित्यादिश्रुतीनां,

धूमो रात्रिस्तथा कृष्णः षण्मासा दक्षिणायनम् ।

तत्र चान्द्रमसं ज्योतिर्योगी प्राप्य निवर्तते ।

अग्निर्ज्योतिरहः शुक्लः षण्मासा उत्तरायणम् ।

तत्र प्रयाता गच्छन्ति ब्रह्मब्रह्मविदो जनाः ।

इत्यादिस्मृतीनां चाबाधेऽप्यत्यन्ताप्रामाण्योपचारितार्थत्वयोरयोगात् । व्याप्तिश्रुतिस्तु ब्रह्मविषयत्वादबाधिकेति ‘‘नेतराधिकारा’’दिति सूत्र एवोक्तम् । न च व्यावहारिकस्य गत्यादेस्सत्त्वान्नात्यंताप्रामाण्यम् । अमूर्ते मूर्तावच्छिन्नेऽपि व्यावहारिकगत्यदृष्टेः । बुद्धिगतव्यावहारिकगत्युपाधिकस्यात्मगतगत्यादेर्व्यावहारिकत्वायोगाच्च । न हि घटोपाधिकं नभसः परिच्छिन्नत्वं महत्त्वमिव व्यावहारिकम् । न च व्यावहारिकत्वेऽपि धर्मिणा परमार्थसदात्मना समसत्ताभावमात्रेणौपाधिकत्वम् । धर्मिणोऽवच्छिन्नात्मनोऽप्यपरमार्थत्वात् । न च गत्यादिश्रुतिर्बुद्धिमात्रविषयत्वान्नोपचरितार्थेति युक्तम् । ‘‘नाकस्य पृष्ठे सुकृते तेऽनुभूत्वेमं लोकं हीनतरं वा विशन्ति । ते शुभमनुभूयावर्तंते पुनः कर्म कुर्वन्ति पुनर्गच्छन्ति’’ इत्यादिश्रुतौ, ‘‘गच्छन्ति पापिनः सर्वे नरकं नात्र संशयः । तत्र भुक्त्वा पतंत्येवे’’त्यादिस्मृतौ ‘‘संयमने त्वनुभूयेतरेषामारोहावरोहौ तद्गतिदर्शना’’दिति सूत्रे च गतेः सुखदुःखानुभवरूपसंसारसामानाधिकरण्योक्तेः । ‘‘योनिमन्ये प्रपद्यंते शरीरत्वाय देहिनः । स्थाणुमन्येऽनुसंयन्ति । एष ह्येनं जीव(मभिजीव)यत्येष उद्गमयती’’त्यादिश्रुतौ साक्षाज्जीवगतत्वोक्तेश्च ।

### **प्रकाशिका**

त्वयेति ॥ ‘‘चराचरे’’ति सूत्रकल्पतरौ तथोक्तेरिति भावः । श्रुतिविगानं च नेत्याह ॥ शुद्ध इति ॥ ‘‘एषोऽणुरात्मा चेतसा वेदितव्य’’ इत्याद्यणुत्वश्रुतेश्चेत्यर्थः । ‘‘सर्वत्र प्रसिद्धोपदेशा’’दित्यधिकरणगुणसूत्रे ‘‘निचाय्यत्वादेवं व्योमवच्चे’’त्यत्र ‘‘यथा व्योम सर्वगतमपि सूचीपाशाद्यपेक्षयार्भकौकोऽणीयो व्यपदिश्यते तद्वत्सर्वगतस्यापि ब्रह्मणो हृदयपुण्डरीके निचाय्यत्वाद्द्रष्टव्यत्वादेवं व्यपदेशोऽणीयस्त्वादिव्यपदेश’’ इति त्वया व्याख्यानादिति भावः ॥ विरलावयवं त्विति ॥ तथा चालोकस्य प्रदीपव्यतिरेकेण वृत्तावपि न चिद्गुणस्येति भावः ॥ द्वेधेति ॥ अद्रव्यत्वेन वाऽप्रधानत्वेन वेत्यर्थः ॥ रत्नेति ॥ तत्रावयवापगमाभावादिति भावः ॥ धर्मितोऽन्यत्रेति ॥ घटत्वादेरखण्डस्य सर्वघटादिनिष्ठस्यान्तरालि कपटादिवृत्तित्वस्यावर्जनीयत्वादिति भावः ॥ गुरुत्वादिह्रासस्येति ॥ ननूक्तमत्र भामत्यां ‘‘द्रव्यांतरावयवपूरणा’’दिति । तत्राह ॥ स्फटिकेति ॥ स्वाश्रयातिरेकेणान्यस्य गन्धस्यावर्तने परभाष्योदाहृतस्मृतेरर्थान्तरमाह ॥ उपलभ्येति ॥ अपो वायुं च संश्रितमिति केचिद्ब्रूयुः । तेऽनैपुणाः । कथं तर्हि पृथिव्यामेव तं विद्यादिति ॥ न त्विति ॥ अन्यथा ‘‘अथैक एव सन् गन्धवद्व्यतिरिच्यत’’ इति श्रुत्यादिविरोधादिति भावः ॥ यच्चोक्तमिति ॥ विवृतोऽयं सूत्रार्थः प्रागस्माभिः । प्रमेयास्वारस्यं चाह ॥ तमुत्क्रामन्तमिति ॥ व्याप्तिश्रुतिस्त्विति ॥ ‘‘अज आत्मा महान् ध्रुव’’ इत्यादिश्रुतिस्त्वित्यर्थः । येन तद्विरोधादप्रामाण्योपचरितार्थत्वयोर्युक्तता स्यादिति भावः ॥ अमूर्त इति ॥ गगनादावित्यर्थः ॥ अपरमार्थत्वादिति ॥ तथा च समसत्त्वमेवेति भावः ॥ साक्षाज्जीवगतत्वोक्तेश्चेति ॥ गतेरित्यनुकर्षः ।

### **चन्द्रिकाविवृतिः**

उत्क्रांत्यादिना जीवस्याणुत्वं पूर्वपक्षसूत्रैरुच्यत इति किं जीवशब्देन विवक्षितम् इत्याशङ्क्य विकल्पं कृत्वा क्रमेणासङ्गति-पूर्वपक्षानुदयादिदूषणैर्दूषयति ॥ किं चेहेत्यादिना ॥ ब्रह्मविचारस्येति ॥ शुद्धस्यैव ब्रह्मत्वादिति भावः ॥ ननु शुद्धे उत्क्रांत्यादिना पूर्वपक्षासम्भवेऽप्यणुत्त्वश्रुत्यैव पूर्वपक्षो भविष्यतीत्यत आह ॥ अणुत्वश्रुतेश्चेति ॥ ब्रह्माभेदाभिप्रायेति ॥ जीवस्यैवोक्तरीत्या ब्रह्मत्वेन ब्रह्माभेदेत्याद्ययुक्तमिति भावः ॥ ब्रह्मणो दृष्टान्तीकरणस्येति ॥ ब्रह्मविषये ब्रह्मण एव दृष्टान्तत्त्वायोगादिति भावः ॥ ननु विशिष्टे जीवे न परममहत्त्वमुच्यते आकाशादिसाधारणं किं तु मध्यमपरिमाणत्त्वमेवोच्यते । अतो न परिच्छिन्नत्वविरोध इत्यत आह ॥ मध्यमपरिमाणत्त्वे चेति ॥ जीवः सांश इतीति ॥ इदं च स्वाचार्योक्तसूत्रार्थ एवार्थः । परोक्तार्थस्तु दुष्ट इति दार्ढ्येनोक्तमिति ध्येयम् ॥ विरलावयवंत्विति ॥ तेजो द्रव्यमित्यनुवर्तते ॥ द्वेधेति ॥ रूपादिसाधारणगुणत्वमेकप्रकृतोपयुक्तमापाद्यमिति भावः ॥ रत्नप्रभावादाविति ॥ मन्मते रत्नस्य पार्थिवत्त्वेन निबिडावयवतेजसोऽभावादेव तत्र प्रभाविरलावयवतेजो द्रव्यमिति वक्तुं न शक्यत इति भावः ॥ अन्यत्र गुणांतरेऽदृष्टमपि गुणांतरे दृश्यत इत्यत्र दृष्टान्तमाह ॥ शब्दादेरिति ॥ अन्यत्र वर्ततोऽप्यन्यत्र वर्तने दृष्टांतमाह ॥ जातिसमवायादेरिति ॥ अन्यसमवेतस्यैव गुणस्यान्यत्र वर्तनेऽत्यन्तरंगं दृष्टान्तमाह ॥ वह्न्यौष्णस्येति ॥ अनेकस्थूलावयवेति ॥ वायुना परमाणुरूपावयवागमनांगीकारे तत्समवेतगन्धोपलब्धिरेव न स्यात्तदीयगन्धस्यातीन्द्रियत्त्वादतत्स्थूलावयवेत्युक्तम् ।

[Load More](javaऽcriptःvoid(0))
