+++
title = "०२ मङ्गलमाचरणम्"
upstream_url = "https://dvaitavedanta.in/category-details/11066/4779/sharav/tatapa/managa"
+++
## अस्पृष्टदोषगन्धाय कल्याणगुणसिन्धवे

**॥ श्री वेदव्यासाय नमः ॥**

**श्रीब्रह्मण्यतीर्थश्रीपादशिष्यश्रीव्यासतीर्थविरचिता**

## **तात्पर्यचन्द्रिका**

**प्रथमाध्यायस्य प्रथमः पादः**

**जिज्ञासाधिकरणम्**

**मङ्गलपद्यानि**

**अस्पृष्टदोषगन्धाय कल्याणगुणसिन्धवे**

अस्पृष्टदोषगन्धाय कल्याणगुणसिन्धवे ।

नमोनमो भक्तमुक्तिदायिने शेषशायिने ॥ १ ॥

शमयन् भवसन्तापं रमयन् साधुचातकान् ।

कृष्णमेघः कृपादृष्टिवृष्ट्या पुष्णातु मामपि ॥ २ ॥

श्रीमदानन्दतीर्थार्यपादपङ्कजरेणवः ।

पवित्रयन्तु मां नित्यं पापपाटनपण्डिताः ॥ ३ ॥

शारदावासवदनशारदाम्बुरुहान्मुहुः ।

पद्मनाभमुनीन् वन्दे सर्वशास्त्रविशारदान् ॥ ४ ॥

मिथ्यासिद्धान्तदुर्ध्वान्तविध्वंसनविचक्षणः ।

जयतीर्थाख्यतरणिर्भासतां नो(मे)हृदम्बरे ॥ ५ ॥

कंसध्वंसिपदाम्भोजसंसक्तो हंसपुङ्गवः ।

ब्रह्मण्यगुरुराजाख्यो वर्ततां मम मानसे ॥ ६ ॥

पदवाक्यप्रमाणाब्धिविक्रीडनविशारदान् ।

लक्ष्मीनारायणमुनीन्वन्दे विद्यागुरून्मम ॥ ७ ॥

**श्री राघवेन्द्रतीर्थविरचिता प्रकाशिका**

### **प्रकाशिका**

समस्तगुणसम्पूर्णं सर्वदोषविवर्जितम् ।

ज्ञानिप्रियतमं वन्दे मुक्तिदं कमलापतिम् ॥ १ ॥

शर्वादिसर्वगीर्वाणनिर्वाणगतिहेतवः ।

पूर्णप्रज्ञपदाम्भोजपांसवः पान्तु नः सदा ॥ २ ॥

विधूतदुर्मतध्वान्तो विशदीकृतपद्धतिः ।

यः सज्जनानुज्जहार जयतीर्थरविं भजे ॥ ३ ॥

पदवाक्यप्रमाणज्ञान्सम्प्रदायार्थकोविदान् ।

व्यासतीर्थमुनीन्सेवे दुर्वादिफणिपक्षिपान् ॥ ४ ॥

अस्मद्देशिकपादानां प्रणम्य चरणाम्बुजम् ।

**तात्पर्यचन्द्रिका**व्याख्यां विधास्यामि यथामति ॥ ५ ॥

तत्वप्रकाशिकाव्याख्याव्याजेनाधिसूत्रं प्रवर्तमानेषु ग्रन्थेषु दुर्गमार्थान् सुगमान्विधित्सु-र्व्यासतीर्थमुनिः प्रारिप्सितग्रन्थपरिसमाप्त्याद्यर्थम् अध्यायचतुष्टयोक्तगुणविशिष्टदेवतानतिरूपं मङ्गलं विदधाति ॥ अस्पृष्टेति ॥ असम्बद्धदोषलेशायेति द्वितीयाध्यायार्थः । ‘‘गन्धो गन्धक आमोदे सम्बन्धे लेशगर्वयोः’’ इत्यभिधानात् । यं दोषलेशोऽपि न स्पृशति तस्मा इति यावत् । बहुव्रीहेर्दोषगन्धपदान्तत्वेन केवलगन्धपदान्तत्वाभावात् ‘‘अल्पाख्यायाम्’’ इतीत्वं न भवति । कल्याणानां गुणानां धर्माणां सिन्धुरिव सिन्धुराश्रय इत्याद्या-ध्यायार्थः । सत्त्वादीनां श्रुत्यादौ गुणत्वप्रसिद्धेर् मतान्तरे दुःखादीनां गुणत्वोक्तेश्च तद्व्युदासाय कल्याणेति ॥ आद्यार्थस्यादौ वाच्यत्वेऽपि द्वितीयार्थस्याद्यार्थहेतुत्वादा-दावुक्तिः । कल्याणधर्मत्वोपपादकत्वाद्वा । सदोषत्वे तस्यायोगात् । विघ्नादिदोषनिवृत्ते-रादावपेक्षितत्वाद्वा । ‘‘तं यथा यथोपासते’’ इत्यादेः । भक्तेभ्यो भक्त्युपलक्षित-वैराग्यश्रवणमननादिसाधनवद्भ्यः मुक्तिदायिन इत्यनेन तृतीयचतुर्थार्थोक्तिः । नमोनम इत्यादराद्द्विरुक्तिः । ‘‘नमः स्वस्ति’’ इत्यादिना चतुर्थी । एवंविधश्च नारायण इति सूचयति । शेषशायिन इति ॥ १ ॥ प्रतिपाद्यदेवतां नत्वा सूत्रकर्तुः कृपादृष्टि-मात्मन्याशास्ते ॥ शमयन्निति ॥ कृष्णमेघः वेदव्यासाख्यमेघः । पुष्णातु ज्ञान-भक्त्यादिभिः, भवसन्तापशान्तिविशिष्टस्वरूपानन्दानुभवलक्षणरमणदानेन वा पुष्टङ्करोतु । तस्य मेघत्वोपपादनं विशेषणद्वयेन । इष्टदेवतात्वाद्वसुदेवसुतः कृष्णोऽपि ग्राह्यः ॥ २ ॥

भाष्यकर्तुरादिगुरोः पादरेणुभ्यः कामान्तरं याचते ॥ श्रीमदिति ॥ कथं तेषां पवित्रीकरणशक्ततेत्यत उक्तम् ॥ पापेति ॥ भजकानामिति शेषः ॥ ३ ॥ प्राचीन-टीकाकर्तॄन्नमति ॥ शारदेति ॥ सरस्वत्यावासभूतं वदनाख्यशरत्कालसम्बन्धि पङ्कजं येषां तान् । एतदुपपादयति ॥ सर्वेति ॥ गुरुत्वाद्बहुवचनम् ॥ ४ ॥ व्याख्येयग्रन्थकर्तुर्हृद्यावासं प्रार्थयते ॥ मिथ्येति ॥ तस्य तरणित्वोपपादकमेतत् ॥ ५ ॥ यतः स्वस्य पारमहंस्यं तस्य गुरोर् हृद्यावासमर्थयते ॥ कंसेति ॥ कंसध्वंसी कृष्णः । तस्य पदाख्याम्बुजानुरक्तः । परमहंसाश्रमीत्यर्थः ॥ ६ ॥ स्वस्य विद्योपदेष्टॄन्नमति ॥ पदेति ॥ इदं तु गुरुत्वे शक्त्युपपादकम् ॥ पदं शब्दशास्त्रम् । वाक्यं मीमांसायुग्मम् । प्रमाणं तर्कशास्त्रम् । बहुवचनं प्राग्वत् ॥ ७ ॥

**श्रीसत्यप्रियतीर्थविरचितश् चन्द्रिकाबिन्दुः**

### **चन्द्रिकाबिन्दु**

अस्पृष्टदोषगन्धाय कल्याणगुणसिन्धवे ।

नमोनमो भक्तमुक्तिदायिने शेषशायिने ॥

॥ अस्पृष्टेति ॥ ‘शेषशायिने’ इति पदोपादानं, सुखासनस्य परमात्मप्रार्थनेन स्वस्य मनस्समाधानसिध्द्या ग्रन्थकरणं युक्तमित्यभिप्रायेण । साधनाध्यायार्थः ‘‘भक्त’’ इत्यनेन सूचितः । ‘मुक्तिदायिने’ इत्यनेन फलाध्यायार्थः । दुःखनिवृत्त्यनन्तरमेवानन्दादि-गुणावाप्तिलक्षणमोक्ष इत्यभिप्रेत्य परमात्मविशेषणमादावुपात्तम् ॥ अस्पृष्टेति, अनन्तरं कल्याणेति ॥ अनेन ‘‘वीर्यदिदेह’’ इत्यत्रादिशब्देन कल्याणगुणा एव ग्राह्या इति सूचितं भवति । ‘दोषगन्धाय’ इत्यत्र गन्धपदोपादानं दोषातिदूरमिति अतिदूरपदाभि-प्रायेण । कृष्णवेदव्यासोभयाभिप्रायेण ‘शमयन्’ इति श्लोकः । पण्डिताः कुशलाः । पदवाक्यप्रमाणपदानि व्याकरणमीमांसाब्रह्मतर्कपराणि ।

**पाण्डुरङ्गि केशवाचार्यविरचिता भावदीपिका**

### **पाण्डुरङ्गि**

सकल सुगुणपात्रं सर्वदोषैकजैत्रं सुमतिसुगतिदात्रं सुष्ठु १सज्ज्ञाननेत्रम् ।

निखिलजनिजनित्रं२ नित्यदुष्टैकनेत्रं नवनवसुचरित्रं नौमि लक्ष्मीकलत्रम् ॥ १ ॥

शुभगुणगणगात्रं शुद्धविज्ञाननेत्रं श्रुतिविततचरित्रं श्रान्ततापातपत्रम् ।

श्रमजलधिवहित्रं शा(न्त)न्तिमन्तः पवित्रं श्रयत विबुधमित्रं शक्तियोगीन्द्रपौत्रम् ॥ २ ॥

विद्याख्यरत्नप्रभवाय बुद्धौ विद्योतमानाय सुबृंहिताय ।

शुद्धाय नित्यं मुनिसेविताय मध्वाद्भुताम्भोनिधये नमोऽस्तु ॥ ३ ॥

श्रीमद्व्याससुशास्त्रदुग्धजलधिं मध्वोक्तसत्तर्क-

दुस्तर्काख्यामरदानवाभृतमतिश्रेष्ठाहिहृद्भूभृता ।

आलोड्याखिलतत्वभासकमहारत्नानि चाप्नोत्सुधां

सोऽयं योगिमहेन्द्रसन्निभजयार्याख्यो भवेन्मे मुदे ॥ ४ ॥

वेदव्यासमतापगापतिवरं श्रीमज्जयप्रोक्तिसत्

सर्पावेष्टितमध्वसन्मुनिवरग्रन्थागवर्येण यः ।

संलोड्याखिलसन्नयामृतवरं तत्वादिसद्दीपिका

सत्तात्पर्यसुचन्द्रिकातरुवरं यस्तर्कसत्ताण्डवम् ॥ ५ ॥

निष्कास्याद्भुतखण्डनत्रयमुखव्याख्यानरत्नोच्चयं

दृष्ट्वा कुत्सितयुक्त्यरातिपिहितां श्रीव्यासतीर्थो बुधः ।

स्वोक्तिं रक्षितुमत्र यः प्रतिपदं सम्यग्विशेषार्पको

विद्याधीशसुतीर्थसद्गुरुवरः किं नावतीर्णः स हि ॥ ६ ॥

विद्याधीशं चन्द्रिकाब्धिविक्रीडनविचक्षणम् ।

विद्यागुरुं कुलगुरुं नौमि तं मे जगद्गुरुम् ॥ ७ ॥

निशम्य सकलं शास्त्रं विद्याधीशाज्जगद्गुरोः ।

चन्द्रिकायाः प्रकाशोऽयं केशवेन प्रकाश्यते ॥ ८ ॥

ग्रन्थादौ मङ्गलमाचरति ॥ अस्पृष्टेति ॥ अध्यायचतुष्टयप्रतिपाद्यगुणविशिष्टतया परदेवता स्तूयते । तत्र अस्पृष्टेति द्वितीयाध्यायार्थः । अस्पृष्टोऽसम्बद्धो दोषगन्धो दोषलेशो येन स तथोक्तस्तस्मै । अस्पृष्टदोषायेत्यनुक्त्वा अस्पृष्टदोषगन्धायेति गन्धपदो-पादानं तु एतद्व्याख्येय ‘‘चिन्तासन्तापलेपोद्भवमृतिमुखराशेषदोषातिदूरम्’’ इति विशेषणगतातिदूरमिति पदाभिप्रायेण । कल्याणानां गुणानां धर्माणां सिन्धुरिव सिन्धुर् आश्रय इति आद्याध्यायार्थः । ‘‘सज्ज्ञानसुखशक्तिभिः पयोनिधिरिवे’’ति ‘‘ज्ञानेन सूर्य इवे’’ति ‘‘निखिलपूर्णगुणैरर्णः समुद्र इवे’’ति च तत्र तत्र टीकाकारैस्तृतीया-समासाश्रयणादत्रापि कल्याणगुणैः सिन्धुः समुद्र इवेति, ‘‘तृतीये’’ति योगविभागा-त्तृतीयातत्पुरुष इति वा । कल्याणत्वेन गुणविशेषणं तु वीर्यादिदेहमित्यत्रत्यादि-शब्दसङ्ग्राह्यतावच्छेदकधर्मसूचनार्थम् ।

यद्यपि अध्यायद्वयार्थकथनरूपटीकाग्रन्थक्रमानुरोधेन कल्याणगुणसिन्धव इत्याद्या-ध्यायार्थोक्त्यनन्तरमस्पृष्टदोषगन्धायेति द्वितीयाध्यायार्थोक्तिरुचिता न तु व्यत्यासेन । तथापि दुःखनिवृत्त्यनन्तरमेवानन्दादिगुणावाप्तिलक्षणो मोक्ष इति फलक्रममनुसृत्य तत्साधनोपासनविषययोर्निर्दोषत्वकल्याणगुणत्वयोः पौर्वापर्यमुचितमिति भावेनायं व्यत्यास इति ज्ञेयम् । यद्वा द्वितीयाध्यायार्थभूताऽपि भगवन्निर्दोषता विघ्नरूपदोषनिर्हरणाय मुमुक्षुणा प्रथममनुसन्धेयेति भावेन टीकाक्रमपरित्यागेन क्रमान्तराश्रयणमिदमिति ज्ञातव्यम् । भक्तेति तृतीयाध्यायार्थसूचनम् । ततश्च भक्तेभ्यो भक्त्युपलक्षितवैराग्यादि-समस्तसाधनवद्भ्यश्चतुर्विधमोक्षदायिन इत्युक्तं भवति । शेषशायिन इति परदेवतायाः शेषरूपमञ्चस्थत्वकथनेन तादृशस्य परमात्मनः परमानन्दमग्नत्वात्तत्प्रार्थनमविलम्बे-नापेक्षिताशेषपुरुषार्थसाधनमिति सूचितं भवति ॥ १ ॥

मीमांसाशास्त्रकर्तुर्वासिष्ठकृष्णस्य स्वेष्टदेवताया यादवकृष्णस्य च स्वात्मनि कृपा-दृष्टिवृष्टिपुष्टिमाशास्ते ॥ शमयन्निति ॥ कृष्णस्य मेघत्वोपपादनाय विशेषणद्वयमिदम् ॥ साधुचातकानिति ॥ भगवत्पक्षे साधव एव चातकास् तान् रमयन्निति, कालमेघपक्षे चातकान् साधु रमयन्निति योजना ॥ २ ॥ भाष्यकर्तॄन् प्रार्थयते ॥ श्रीमदिति ॥ तेषां पवित्रीकरण शक्तिमुपपादयितुमुक्तम् ॥ पापेति ॥ पण्डिताः कुशलाः ॥ ३ ॥ आदिटीकाकर्तॄन्नमति ॥ शारदेति ॥ शारदायाः सरस्वत्या आवासो यस्मिन् तच्छारदावासं तच्च तद्वदनं च शारदावासवदनम् । तदेव शारदाम्बुरुहं शरत्कालसम्बन्धि पङ्कजं येषां तानित्यर्थः । तस्यैवोपपादनम् ॥ सर्वेति ॥ गुरुत्वाद् बहुवचनम् ॥ ४ ॥ व्याख्येयग्रन्थकर्तुर्हृद्यावासं प्रार्थयते ॥ मिथ्येति ॥ एतच्च टीकाकर्तुस्तरणित्वोपपादनार्थं विशेषणम् ॥ ५ ॥ आश्रमगुरोर्हृद्यावासं प्रार्थयते ॥ कंसेति ॥ कंसध्वंसी श्रीकृष्णस् तस्य पादाख्याम्बुजानुरक्तः। हंसपुङ्गवश् चतुर्थाश्रमीत्यर्थः ॥ ६ ॥ विद्यागुरून्प्रणमति ॥ पदेति ॥ अत्र पदार्थज्ञानोपायभूतं, पद्यते शब्दार्थोऽनेनेति व्युत्पत्त्या व्याकरणं पदम् । वाक्यार्थज्ञानोपायन्यायसमर्पकं प्रमेयमीमांसाशास्त्रं वाक्यम् । उद्देशलक्षणविभागपरीक्षाभिः प्रमाणस्वरूपनिर्धारकं प्रमाणमीमांसाशास्त्रं प्रमाणमिति विवेकः ॥ ७ ॥

------------------------------------------------------------------------

श्रीमद्भाष्यस्य टीका या जयतीर्थार्यनिर्मिता

**श्रीमद्भाष्यस्य टीका या जयतीर्थार्यनिर्मिता**

## **तात्पर्यचन्द्रिका**

श्रीमद्भाष्यस्य टीका या जयतीर्थार्यनिर्मिता ।

गम्भीरा निर्मला चेमां व्याकरिष्ये यथामति ॥ ८ ॥

सूत्रे भाष्येऽनुभाष्ये च सन्न्यायविवृतौ तथा ।

टीकासु च यदस्पष्टं तच्च स्पष्टीकरिष्यते ॥ ९ ॥

प्रतिसूत्रं प्रकाश्येते घटनाघटने मया ।

स्वीयान्यपक्षयोः सम्यग्विदाङ्कुर्वन्तु सूरयः ॥ १० ॥

### **प्रकाशिका**

एवं मङ्गलनिचयमारचय्य शिष्यमनस्समाधानार्थं चिकीर्षितं प्रतिजानीते ॥ श्रीमदिति ॥ तत्वप्रदीपभ्रान्तिं निरस्यति ॥ जयतीर्थेति ॥ या जयतीर्थार्यनिर्मिता तामिमामित्यन्वयः । व्याख्याने हेतुमाह ॥ गम्भीरेति ॥ गाम्भीर्यं गहनार्थत्वम् । निर्मलत्वं चासङ्गतार्थवर्णनादिशून्यत्वम् ॥ ८ ॥ स्वप्रवृत्तेः फलान्तरमाह ॥ सूत्र इति ॥ निरुपपदसूत्रशब्दस्य ब्रह्मसूत्र एव मुख्यत्वात्सूत्र इत्यवादि । एवं भाष्य इत्यपि । अनुभाष्ये अनुव्याख्याने । चशब्दादणुभाष्ये च ॥ टीकास्विति ॥ त्रिविक्रम-पण्डिताचार्यकृता तत्त्वप्रदीपाख्या, अनुव्याख्यानटीका न्यायसुधा, पद्मनाभाचार्यकृता सन्न्यायरत्नावलिश्च न्यायविवरणटीका च तत्वप्रकाशिका चेत्येतासु टीकास्वित्यर्थः ॥ ९ ॥ स्वप्रवृत्तेरन्यच्च फलमाह ॥ प्रतिसूत्रमिति ॥ स्वपरपक्षयोर्यथाक्रमं घटनाघटने । विदाङ्कुर्वन्तु जानन्तु । यद्यपि स्वस्येदमित्यर्थेऽणि कृते स्वशब्दस्य द्वारादिषु पाठेन ‘‘द्वारादीनाञ्चे’’ति सूत्रेण वकारात्पूर्वमैजागमेनौकारे सति सौवेति भाव्यम् । तथापि स्वस्मै हितमित्यर्थे ‘‘प्राक्क्रीताच्छः’’ इति च्छप्रत्यये स्वीयेति साध्विति ज्ञेयम् । चतुर्थस्य द्वितीयपादे ‘‘गाहादिभ्यश्च’’ इत्यत्र दुर्घटवृत्तौ तथैवोक्तेः ॥ १० ॥

### **पाण्डुरङ्गि**

टीकाया व्याख्येयत्वप्रयोजकं निर्दोषत्वगम्भीरत्वादिकं दर्शयन्नेव चिकीर्षितं निर्दिशति ॥ श्रीमद्भाष्यस्येति ॥ तत्वप्रदीपभ्रान्तिं वारयति ॥ जयतीर्थार्यनिर्मितेति ॥ या जयतीर्थार्यनिर्मिता इमामित्यन्वयः । स्वप्रवृत्तेः प्रयोजनमाह ॥ सूत्र इति ॥ चशब्दोऽणुभाष्यसङ्ग्रहार्थः । टीकासु भाष्यानुव्याख्यानसन्न्यायविवृतिटीकासु तत्वप्रदीपसन्न्यायरत्नावलितत्वप्रकाशिकान्यायसुधासु । यद्यप्यभूततद्भावार्थकच्वि-प्रयोगादेवास्पष्टत्वलाभादस्पष्टमिति पृथगस्पष्टत्वकथनमनर्थकं तथापि विशिष्टवाचकानां शब्दानां विशेषणवाचकपदसन्निधाने विशेष्यमात्रपरत्वस्य बहुषु स्थलेषु दृष्टत्वादवैयर्थ्य-मिति ज्ञेयम् । स्वीयान्येत्यत्र स्वीयश्चान्यश्च स्वीयान्यौ । अन्यत्वं च प्रकृतात्स्वीया-दित्यवधेयम् ॥

------------------------------------------------------------------------

ग्रन्थादौ मङ्गलमाचरति

## **तात्पर्यचन्द्रिका**

ग्रन्थादौ मङ्गलमाचरति ॥ शुद्धेति ॥ इदं च पद्यं भाष्यस्थाद्यश्लोक-विवरणरूपत्वात्तद्वदेव वक्ष्यमाणादिसूचकत्वेन व्याख्येयम् ।

आनन्दादेः शुद्धत्वं नाम सान्तत्वसातिशयत्वादिराहित्यम् । लेपः पुण्यपाप सम्बन्धः । श्रुतिमती श्रवणमनने । नियतध्यानं स्वयोग्योपासनम् । ज्ञानं साक्षात्कारः । स एव योग उपायः । अमलं मुमुक्षूपास्यम् । न तु परमत इव मुकुन्दाभिधं मन्दोपास्यम् ।

व्याचिख्यासितभाष्यमूलसूत्रप्रामाण्यं सूचयन्मङ्गलान्तरमाचरति ॥ याञ्चेति ॥ अत्र यत उदैद्विद्येन्दिरेत्यादिना वक्त्रानुकूल्यं, निर्जरैरित्यादिना श्रोत्रानुकूल्यं, याञ्चेत्यादिना प्रसङ्गानुकूल्यं च दर्शयता ‘‘वक्तृश्रोतृप्रसक्तीनां यदाप्तिरनुकूलता’’ इत्यनुव्याख्यानोक्ता आप्तिमूलता सूत्राणां सूचिता । ब्रह्मसूत्रपदेन ब्रह्मपर-श्रुतिव्याख्यानरूपत्वात् श्रुतिमूलत्वं न्यायव्युत्पादकत्वाद्युक्तिमूलत्वं च सूचितम् ।

भाष्यस्य व्याख्येयत्वप्रयोजकं सफलत्वगम्भीरत्वादि दर्शयन् भाष्यकृतं प्रणमति ॥ स्वान्तेति ॥ वैकर्तनांशुव्रजादेः स्वान्तध्वान्तनिकृन्तनादावशक्तत्वादेव भाष्येण जितत्वम् । गङ्गासङ्गेन यथा रथ्याद्भिर्नैर्मल्यं लभ्यते तथा मदीयाया वाचो विशुद्धि-सिध्द्यर्थं गुरोर्गिरो मदीयया वाचा सङ्गम्यन्ते व्याख्यानव्याख्येयभावेन सम्बध्यन्त इत्यर्थः । यद्वा गुरोर्गिरः परस्परं सङ्गम्यन्ते सम्बद्धतया प्रकाश्यन्त इत्यर्थः ।

### **प्रकाशिका**

ननु भाष्यव्याख्यानार्थं प्रवृत्तस्य भगवतो जयतीर्थमुनेः सैव कार्या किमाद्यपद्येन । मङ्गलाचरणस्यापि ‘‘अथाविद्ये’’ति भाष्यव्याख्यारम्भे माङ्गलिक-स्याथेत्यस्य प्रयोक्ष्यमाणतया सिद्धत्वादित्यत आह ॥ ग्रन्थादाविति ॥ तस्य तु कृत्यं वक्ष्यत इति भावः। मङ्गलमारचय्य ग्रन्थे निबध्न्नातीत्यर्थः । मङ्गलपदोपादानेन तस्य प्रारीप्सितपरिसमाप्त्यादिहेतुत्वात्तदनुष्ठानस्य शिष्टाचारपरम्पराप्राप्तत्वेनावश्यकत्वं सूचितम् । ग्रन्थादावित्युक्त्या च मङ्गलस्य ग्रन्थाङ्गत्वं च । भाष्यव्याख्यानरूपं चेदं, अतो नानुपयुक्त- कथनमित्याह ॥ इदं चेति ॥ यद्वा ब्रह्म वन्द इत्यनेनैव मङ्गलस्य चीर्णत्वात् किंविशेषणैः कृत्यमित्याशङ्क्य व्याख्येयपद्यगतविशेषणकृत्यानीवात्रापि ध्येयानीत्याह ॥ इदं चेति ॥ वक्ष्यमाणाध्यायार्थसूचकत्वेनेत्यर्थः । आदिपदेन नारायणशब्दान्वाख्यानपरत्ववत्तत्पर्याय-ब्रह्मशब्दान्वाव्याख्यानपरत्वसूचकत्वेन तस्यैव वन्द्यत्वोपपादकत्वेन चेति ग्राह्यम् । यद्वा अधिकार्यादिचतुष्टयसूचकत्वेनेत्यर्थः ।

‘‘तथा ह्यादिसूत्रे भगवत’’ इत्याद्यपद्यव्याख्या सर्वाऽप्यत्र यथायोगमनुसन्धेयेति भावः । आद्यार्थस्य ‘‘गुणैः सर्वैरुदीर्ण’’मित्यस्य विवरणं शुद्धेत्यादि ॥ तत्र यदि शुद्धत्वं दुःखासम्भिन्नत्वं तदा चिन्तादिदोषदूरमित्यनेन गतार्थमत आह ॥ आनन्दादेरिति ॥ द्वितीयार्थस्य‘‘दोषवर्जित’’मित्यस्य विवृतिश्चिन्तेति ॥ तत्र चिन्तासन्तापाभ्यां लेपः सङ्ग इति भ्रान्तिं निराह ॥ लेप इति ॥ तृतीयार्थस्य‘‘ज्ञेय’’मित्यस्य विवृतिः सद्भिरित्यादि ॥ तत्र श्रुत्या श्रवणेन जाता या मतिस् तया नियतं तद्विषय एव नियमितं यद्ध्यान-मालोचनात्मकं मननं तज्जनितनिरन्तरानुस्मृतिरूपज्ञानलक्षणध्यानादिति भ्रान्तिं निराह ॥ श्रुतिमती इति ॥ योग उपाय इति ॥ ‘‘योगःसन्नहनोपाये’’त्यभिधानादिति भावः । नन्वमलं निर्दोषमित्यर्थश्चेच्चिन्तेत्यादिना गतार्थमत आह ॥ अमलमिति ॥ माया-रूपमलरहितम् । ‘‘निर्विशेषं परं ब्रह्मे’’त्याद्युक्त्या परमते मायिन एव मन्दोपास्यत्वात् । यद्वा न विद्यते मलं संसाराख्यं यस्मादित्यर्थः । मुमुक्षूपास्यमिति पर्यवसितव्याख्यानम् । संसारनिवर्तकस्यैव तदुपास्यत्वादिति भावः ।

ननु ग्रन्थादाववश्यकार्यस्य मङ्गलस्य कृतत्वात्किं द्वितीयपद्येन । यदि ‘‘श्रेयांसि बहुविघ्नानी’’ति मङ्गलान्तरस्य कार्यता तदा ‘‘व्यासो भवतु मे भूत्यै’’ इत्येतावता पूर्तेर्न विशेषणकृत्यमित्यत आह ॥ व्याचिख्यासितेति ॥ एतेन सूत्रप्रामाण्यसूचनं विशेषण-कृत्यमित्युक्तं भवति । व्याचिख्यासितेत्युक्त्या तत्सूचनमपि नानुपयुक्तमित्याह ॥ ब्रह्म-परेति ॥ ब्रह्मसूत्रेत्यत्र तन्त्रेण ब्रह्मणो विष्णोः सम्बन्धि यद्ब्रह्म श्रुतिजातं तस्य यानि सूत्राणि न्यायनिबन्धनात्मकवाक्यानीत्युक्तं भवति । यद्वा ब्रह्मणः श्रुतिजातस्य सूत्रं तन्निर्णायकन्यायनिबन्धनात्मकशास्त्रमित्यर्थः । श्रुतिजातस्य ब्रह्मपरत्वं च वास्तव-मभिप्रेत्येति ध्येयम् । न्यायेति सूत्रेत्युक्तिलब्धोऽर्थः ।

ननु भाष्यव्याख्याने तत्कर्तृप्रसादस्यावश्यकतया तत्प्रणामस्य कार्यत्वेऽपि न विशेषणकृत्यमित्यत आह ॥ भाष्यस्येति ॥ ध्वान्तशब्दिताज्ञाननिवर्तकत्वतापत्रयो-न्मूलकत्वरूपं फलवत्त्वं, गाम्भीर्यमापाततोऽप्रतीयमानहृदयत्वम् । आदिपदेनामितशब्दित-बह्वर्थत्वग्रहः ॥ प्रणमतीति ॥ यद्यपि प्रपद्य इति प्रपत्तिरेव श्रुता तथापि नमनादिनैव सा भवतीति तथोक्तम् । धातूनामनेकार्थत्वमुपेत्य वा एवमुक्तम् । ध्वान्तनिवर्तकत्वाद्यविशेषे कथं जितत्वमत आह ॥ वैकर्तनेति ॥ स्वान्तेति ॥ भाष्यस्य तु शक्तत्वाद्विशेष इति भावः । उभयत्रादिपदेन चन्द्रचन्द्रिकायास्तापत्रयोन्मूलने अशक्तत्वात्समुद्रस्य चामितत्वा-भावादिति ग्राह्यम् । यद्वा काकोलूकवत् परस्परं युद्धलब्धजयाभावात्कथं तेन जितत्वं तेषामित्यत आह ॥ वैकर्तनेति ॥ एवकारेण लौकिकं जयं प्रत्याह । वाचोविशुद्धि-सिद्ध्यर्थमित्यत्र वाचः कर्तुरश्रवणाद्गुरोरित्यस्यैवात्राप्यन्वये गुरोर्वाचो विशुद्धिसिङ्क्यर्थं गुरोर्गिरः मिथः सङ्गम्यन्ते इत्यस्यायोगाद्गिरां सङ्गतत्वासङ्गतत्वाभ्यां सङ्गतिकरणासम्भवा-च्चेत्याशङ्क्य दृष्टान्तांशं स्फुटीकुर्वन्नपेक्षितपूर्त्योत्तरार्धं द्वेधा व्याचष्टे ॥ गङ्गासङ्गेनेति ॥ रथ्याद्भिरिति ॥ ‘‘द्वित्रिभ्यां पाद्दन्मूर्धस्वि’’ति निर्देशाज्ज्ञापकात् ‘‘ऋक्पूरब्धूः पथामानक्षे’’ इति समासान्तोऽनित्य इति भावः ॥ यद्वेति ॥ मदीयया वाचेत्यनुकर्षः । अस्मिन्पक्षे वाचो गीर्भिः सङ्गतिरार्थिकीति न दृष्टान्तानानुगुण्यम् ।

### **चन्द्रिकाबिन्दु**

वक्ष्यमाणादीति ॥ वक्ष्यमाणं गुणपूर्णत्त्वनिर्दोषत्त्वादि । आदिपदेन नम्यत्वोपयुक्तेष्टत्वादिग्रहणम् । तदपि शुद्धानन्देत्यादिना प्रदर्शितमिति व्याख्येयमिति भावः । शुद्धानन्देत्यादिश्लोकस्य स्वामिभिर्वर्णितोऽर्थः । ‘ब्रह्म वन्दे’ इत्यत्र ब्रह्मपदस्य विशेषणत्वसमर्पकत्वमप्यस्तीत्यभिप्रायेण ब्रह्मशब्दार्थ उक्तः ‘शुद्धा-नन्देति’ । अमलमिति शब्दार्थ उक्तश्चिन्तेति । मुकुन्दाभिधमितिशब्दार्थ उक्तस्सद्भिरिति । वेदान्तवेद्यमित्यस्यार्थः वैराग्यादेः’ इति । आनन्दादेरिति । सान्तत्वादिराहित्यस्य सर्वत्र वक्तव्यत्त्वादिति भावः । चिन्तासन्तापोद्भवेत्यलं, लेपपदं व्यर्थमित्याशङ्क्य तस्याप्यर्थमाह ॥ लेप इति ॥

### **पाण्डुरङ्गि**

ग्रन्थादौ मङ्गलमाचरतीति ॥ नन्वयं मङ्गलोपनिबन्ध एव । तत्कथं मङ्गलाचारत्वोक्तिः । न च मङ्गलोपनिबन्धनस्य नमस्काराङ्गतया स्वातन्त्र्येण वा समाप्त्यननुकूलत्वादयुक्तत्वमिति वाच्यम् । समाप्त्यननुकूलस्यापि शिष्यशिक्षार्थतया युक्तत्वात् । तथाहि नहि ग्रन्थो व्यसनितया क्रियते किन्तु ‘‘यावत्कीर्तिर्मनुष्याणां पुण्यलोकेषु गीयते । तावद्वर्षसहस्राणि पुण्यलोके महीयते’’ इति सत्कीर्त्यनुवृत्तये । न चाप्रचरता तेन सत्कीर्तिरनुवर्तयितुं शक्या । न चाशिक्षिताः शिष्या मङ्गलं कुर्युः । न च तेषां मङ्गलाकरणे ग्रन्थाध्ययनाध्यापने भवतः । कदाचित्कस्यचिदन्तरा विघ्नानुत्पादेऽपि बहुलविघ्नोत्पादात् । तथा चाहुः ‘‘श्रेयांसि बहुविघ्नानि’’ इति ॥ तस्माद् ग्रन्थारम्भे मङ्गलाचरणविषया शिष्यशिक्षैव युक्ता । वक्ष्यति च ग्रन्थकारः ‘‘नमस्काराधिकार्यादि-ग्रन्थनसूचने शिष्यशिक्षार्थम्’’ इति । तत्कथं शिष्यशिक्षार्थस्य मङ्गलोपनिबन्धस्य मङ्गलाचारत्वकथनमिति चेद् अत्र स्वामिनः यद्यप्येवं शिष्यशिक्षार्थता नमस्कारोप-निबन्धस्य सम्भवति तथापि न सैव प्रयोजनम् । मङ्गलान्तर इव इष्टसिद्ध्यर्थिनां शिष्याणां कर्तव्यत्वबुद्धिसम्भवात् । न खल्वन्यन्मङ्गलं कृतं ग्रन्थकारैर्ग्रन्थादौ निबध्यते । ततश्च प्रचरद्ग्रन्थेषु सहस्रशो नमस्कारोपनिबन्धनेन शिष्यशिक्षायाः सम्भावितत्वेऽप्युत्तरोत्तरेषां ग्रन्थकाराणां नमस्कारोपनिबन्धदर्शनादवगच्छामो यत्प्रणामवाचकनमःशब्दादिवत्तदनु-मापकलिपेरपि विघ्नानुत्पादोद्देशेनैव करणम् । उल्लिखन्त्यपि केचिद्विघ्नो माभूदिति । कृतेऽपि मङ्गलान्तरे विघ्नहेतुबलीयस्त्वसम्भावनायां मङ्गलप्राचुर्यार्थं नमस्कारकरण-वत्कृतेऽपि नमस्कारे तदुपनिबन्धरूपमङ्गलान्तरानुष्ठानमप्युपपन्नमेव । तथा च टीकायां ‘‘शिष्यशिक्षार्थ’’मित्यानुषङ्गिकप्रयोजननिर्देशः । अन्यार्थमपि कृतस्य लोकेऽन्यार्थत्व-दर्शनात् । तद्यथा शाल्यर्थं कुल्याः प्रणीयन्ते ताभ्यश्च पानीयं पीयत इति सर्वमनवद्यम् ।

वस्तुतस्तु त्रिविधस्यापि नमस्कारस्य सैद्धान्तिकत्वात्सर्वेष्वपि ग्रन्थेष्वादौ नमःशब्दादिप्रयोगो वाचिकनमस्कार एव । न त्वसौ मङ्गलोपनिबन्धः । अन्यथा का गतिः ‘‘अस्पृष्टदोषगन्धाये’’त्यादिस्तुतिरूपशब्देषु । न हि सोऽपि स्तुतिरूपमङ्गलोप-निबन्धः । स्तुतिरूपशब्दाप्रतिपादकत्वात् । किन्तूत्कर्षप्रतिपादकशब्दत्वेन तेषामेव स्तुतित्वम् । तस्मादेवं जातीयकेषु सर्वग्रन्थेषु गुणप्रधानभावेन नतिस्तुतिरूपमङ्गलाचरण-मेव । शिष्यशिक्षा त्वानुषङ्गिक्येव पूर्ववत् । तादृशलिपिरचनया नमःशब्दादि-रूपनमस्कारज्ञानेन तस्याः सम्भवात् ।

ननु ब्रह्म वन्द इत्यनेनैव मङ्गलस्य चीर्णत्वात्किं विशेषणैः कृत्यमित्याशङ्क्य-‘‘नारायणं गुणै’’रिति व्याख्येयपद्यगतविशेषणकृत्यानामिवात्रापि तत्कृत्यत्वान्नानुपपत्ति-रित्याह ॥ इदं चेति ॥ आद्यश्लोकविवरणरूपत्वादिति ॥ विवरणं च– भाष्याद्य-श्लोकस्थो गुणशब्दो न तार्किकोक्तदुःखादिपरः किं त्वानन्दादिपरः । दोषशब्दोऽपि न रागद्वेषमोहपरः किन्तु चिन्तादिपरः । ज्ञेयशब्दोऽपि न ज्ञेयत्वमात्रपरः घटादिसाधारण्यात् किन्तु श्रोतव्यत्वादिचतुष्टयपरः । गम्यशब्दोऽपि न मुक्तप्राप्यत्वमात्रपरः किन्तु वेदसमधिगम्यत्वपरोऽपीति द्रष्टव्यम् ॥ वक्ष्यमाणादीति ॥ वक्ष्यमाणं गुणपूर्णत्व-निर्दोषत्वादि । आदिपदेन नम्यत्वप्रयोजकेष्टत्वादिपरिग्रहः । तस्यापि शुद्धानन्देत्यादिना सूचितत्वादित्यपि द्रष्टव्यम् ॥

आनन्दादेः शुद्धत्वं सान्तत्वसातिशयत्वादिराहित्यमिति ॥ यद्यप्यत्र आनन्दादि-रूपो देहो यस्यासावानन्दादिदेहः । शुद्धश्चासावानन्दादिदेहश्चेति शुद्धत्वं न तावद् ब्रह्मणो विशेषणम् । तस्य दोषातिदूरमित्यनेनैवोक्तत्वात् । नापि शुद्ध आनन्दादिरूपो देहो यस्येति देहस्य विशेषणम् । देहस्यानन्दरूपत्वेनैव शुद्धत्वसिद्धेः । तथापि शुद्ध आनन्दादिर्देहो यस्येति आनन्दादेर्गुणस्य विशेषणमुरुत्वादिवत् । तत्रापि शुद्धत्वं न दुःखाद्यमिश्रत्वं तस्य दोषातिदूरमित्यनेनैव सिद्धेः । किन्तु सान्तत्वादिराहित्यमेव । उरुत्वादिविशेषणेन ज्ञानादेः सर्वविषयत्वादिलाभेऽपि सान्तत्वादिराहित्यालाभात्तल्लाभाय शुद्धत्वस्यानन्दादिसर्वविशेषणत्वाश्रयणमिति द्रष्टव्यम् । ननु चिन्तासन्तापलेपेत्यत्र चिन्तासन्तापराहित्योक्त्यैव दोषातिदूरमित्यत्रेव तत्सम्बन्धाभावस्य सिद्धत्वाल्लेपपदमनर्थक-मित्यतो भवेदेवं यद्यत्र लेपश्चिन्तासन्तापाभ्यां सम्बन्धरूपो विवक्षितः स्यान् न चैवं किन्तु पुण्यपापादिसम्बन्धरूपं दोषान्तरमेव स इत्यतो न तदानर्थक्यमिति भावेनाह ॥ लेपः पुण्यपापसम्बन्ध इति ॥

श्रुतिमती श्रवणमनने इति ॥ श्रुतिमतिशब्दौ न प्रसिद्धवेदबुद्धिपरौ किन्तु श्रवण-मननपरौ । तेन ध्यानशब्दवत्साधनाध्यायार्थसूचकत्वमनयोरपि युक्तमिति भावः । ननु ध्यानस्येव श्रवणमननयोरप्यवश्यानुष्ठेयत्वात्तदर्थकनियतपदानर्थक्यमित्यतो न ध्यानस्य नियतत्वमवश्यानुष्ठेयत्वं येन श्रवणादिसाधारण्यं स्यात् । किं नाम स्वयोग्यत्वं, तच्च ध्यानासाधारणं ध्यानस्येव श्रवणादेः शक्यत्वेऽप्ययोग्यत्वप्रयुक्तनिषेधाभावादिति भावेनाह ॥ नियतध्यानं स्वयोग्योपासनमिति ॥ ज्ञानं साक्षात्कार इति ॥ न तु परोक्षज्ञानम् । तस्य ध्यानजनकत्वेन तदजन्यत्वादिति भावः । योगशब्दस्य सम्बन्धार्थत्वे वैयर्थ्यभि-याऽर्थान्तरमाह ॥ स एव योग उपाय इति ॥ तथा च गम्यत्वेऽपि न ज्ञेयत्वं ब्रह्मणोऽङ्गीकार्यम् । कर्मादिनाऽपि तत्प्राप्तेः श्रुतत्वादित्याशङ्कानिरासार्थमुपायान्तर-निरासकं तदावश्यकमिति भावः ।

अमलमित्यस्य निर्दोषार्थत्वे दोषातिदूरमित्यनेन पौनरुक्त्यमित्यतः प्रकारान्तरेण व्याचष्टे ॥ अमलं मुमुक्षूपास्यमिति ॥ विशेषणप्रयोजनमाह ॥ न त्विति ॥ वन्द्यत्व-प्रयोजकविशिष्टत्वलाभाय ब्रह्मपदम् । गुणवत्त्वे दोषवत्त्वमपि स्यादित्यतोऽमलमिति तदुपपादनम् । मुकुन्दाभिधमिति मोक्षदत्वोक्त्या वन्द्यत्वनिमित्तेष्टत्वसमर्थनम् । वेदान्त-वेद्यमिति तन्निमित्ताधिकृतत्वकथनम् । विशेषणचतुष्टयविवरणरूपाणि चापराणि विशेषणानि । विश्वस्योदयमातनोतीत्यादाविव । तथा हि । ब्रह्मशब्दोक्तविशिष्टत्वविवरणं शुद्धेति ॥ तत्रोपपादकामलत्वविवरणं चिन्तेति । अत्र मुखरशब्दः स्वार्थिकरप्रत्ययान्त एवाभिमतः । न तु मत्वर्थीयरप्रत्ययान्तः । तथा सति वाचालार्थत्वापत्त्या तत्प्रमुखत्वा-लाभप्रसङ्गात् । वेदान्तवेद्यमित्युक्ताधिकृतत्वविवरणं सद्भिर्वैराग्यभक्तीत्यादि । धर्मादिषू-भयमित्युक्तत्वात् । गुणवृद्धी इत्यादिवद् वैराग्यभक्तीत्यस्य साधुत्वम् । मुकुन्दाभिध-मित्युक्तेष्टत्वविवरणं गम्यमिति विशेषणमात्रमर्थवदित्यपि योजना द्रष्टव्येति गुरवः ।

सूत्रप्रामाण्यं सूचयन्निति ॥ मूलिप्रामाण्यस्य मूलप्रामाण्याधीनत्वादिति भावः ॥ अशक्तत्वादेव जितत्वमिति ॥ न तु शक्तौ सत्यामपि दीपालोकादेः सौरालोकादाविव तत्सङ्कोचादित्यर्थः । स्वान्तेति श्लोके निर्दोषमित्येतन् मध्यदीपिकान्यायेन पूर्वत्रोत्तरत्र च हेतुप्रदर्शनपरम् । जितसिन्धुराजमित्यत्र हेतुमाह ॥ अमितमिति ॥ मूले निकृन्तनमिति ॥ न चेदं युक्तं, कृती च्छेदन इत्यस्य इदित्त्वाभावेन ‘‘इदितोनुं धातोः’’ इत्यनेन नुमोऽ-प्रसङ्गात् । विनिकृन्ततीत्यत्र तु ‘‘शेमुचादीना’’मिति भविष्यति । निकर्तन इति तु वक्तव्यम् । अस्माद् ल्युटि तस्यानादेशे तस्यार्धधातुकतया तस्मिन्परतो लघूपधगुणे रपरत्वे च उक्तरूपनिष्पत्तिसम्भवात् । ‘‘नखनिकृन्तनेन सर्वं कार्ष्णायसं विज्ञातं स्यात्’’ इत्यादौ तु च्छान्दसत्वान्नुम् भविष्यति । तथा च निकृन्तन इत्यपशब्द इति चेन् न । ‘‘इदितो नुं धातोः’’ इत्यत्र धातोरिति योगविभागाश्रयणस्याकरे स्थितत्वेनानिदित्त्वेऽप्यस्य तेनात्र नुं सम्भवात् । न च योगविभागो न शक्योऽङ्गीकर्तुं तथा सति धातुमात्रान्नुम् प्राप्त्याऽतिप्रसङ्गापातात् । ततश्च योगविभागे‘‘शेमुचादीना’’मिति शेग्रहणस्य धातोरित्यत्र सिंहावलोकितन्यायेनापेक्षणान्न प्रकृते नुम्सिद्धिरिति वाच्यम् । योगविभागस्येष्ट-सिद्ध्यर्थत्वमात्रेणानतिप्रसङ्गसम्भवे ‘‘शेमुचादीना’’मित्यतः शेग्रहणानुवृत्तेस्तदर्थतयाऽ-नपेक्षितत्वेन नुं सम्भवादिति गुरवः ॥

मूले कृपालव इति ॥ यद्यपि कृपेरालुच्प्रत्ययो न विहितः ‘‘स्पृहिगृहि’’ इत्यादिना स्पृह्यादिभ्य एव तत्स्मरणात् । तथापि स्पृह्यादिभ्यो लुश्मात्रविधानेनैव स्पृहयालु-रित्यादिरूपसिद्धावालुज्विधानसामर्थ्यात्कृपेरपि तत्सिद्धिः । न चालुज्विधौ ‘‘अयामन्ता-ल्वाय्येत्न््निवष्णुषु’’ इति णेरयादेशात् तत्सिद्धावपि लुश्विधौ कथं स्पृहयालुरिति रूपसिद्धिरिति वाच्यम् । स्पृहेर्लुशि तस्य शित्वेन ‘‘तिङ्शित्सार्वधातुकम्’’ इति सार्वधातुकतया ‘‘कर्तरि शप्’’ इति शपि ‘‘सार्वधातुकार्धधातुकयोः’’ इति गुणे अयादेशे ‘‘अतो दीर्घो यञि’’ इति दीर्घतायां च सत्यां स्पृहयालुरिति रूपसिद्धेर-प्रत्यूहत्वात् । सत्यप्येवं लुश्विधानमात्रेणापि विवक्षितसिद्धावालुच्करणमन्यत्रापि यथा स्यादित्यस्यार्थस्य ज्ञापकम् । तथा च तद्बलात् कृपेरालुचि कृपालुशब्दनिष्पत्तिरप्रत्यूहैव । अत एव कौमुद्यां ‘‘हरे कृपालो नःपाहि’’ इत्युक्तम् ।

ननु च न लुश्विधौ विवक्षितसिद्धिः । लुश्विधौ लकारस्येत्संज्ञाप्रसङ्गात् । स्पृहयालुरिति दीर्घानुपपत्तेश्च । तिङीत्यनुवृत्त्या तिङि यञि परत एव ‘‘अतो दीर्घो यञि’’ इत्यनेन दीर्घविधानात् । श्रद्धालुश्च न सिध्येत् । श्रत्पूर्वाद्धाधातोर्लुशि शपि तस्य जुहोत्यादित्वाच्छ्लुभावे ‘‘श्लौ’’ इति द्विर्भावे ‘‘ह्रस्व’’ इति ह्रस्वत्वे च ‘‘श्नाभ्यस्तयो-रातः’’ इत्यालोपे च श्रद्दधलुरिति प्रसङ्गात् । अतो लुश्विधौ स्पृहयालुरित्यादिविवक्षित-रूपासिद्धिप्रसक्त्या तत्सिध्द्यर्थमेव लुच्करणसार्थक्यान्न तदन्यथानुपपत्त्याऽन्यत्राप्या-लुच्प्रत्ययविधायकत्वमस्येति चेद् उच्यते लुश्विधावपि यादित्वादित्संज्ञाभावोपपत्तेः । यकारश्च लुप्तनिर्दिष्टः क्रियते । प्रयोजनाभावाद्वा तत्संज्ञाभावः । न ह्यत्र लित्स्वर-प्रत्ययस्वरयोर्विशेषोऽस्ति । उभयत्र ‘‘एकादेश उदात्ते नोदात्त’’ इत्युदात्तस्वरस्य भावात् ।

नापि स्पृहयालुरिति दीर्घानुपपत्तिरिति द्वितीयो दोषः । ‘‘अतो दीर्घो यञि’’ इत्यत्र ‘‘तुरुस्तु शम्यमःसार्वधातुक’’इत्यतः सार्वधातुकग्रहणस्यैवानुवृत्त्या तिङ्ग्रहणाननुवृत्तेः । नाप्यन्यो दोषः । अनेकार्थत्वाद्धातूनामत्र विषये दधात्यर्थे वर्तमानस्य धेटो भविष्यति । न च शिदाश्रयोऽशितीत्यात्वप्रतिषेधात् तदनुपपत्तिः । एवं तर्हि श्रद्धा आ श्रद्धेत्याकार-प्रश्लेषादात्वं भविष्यति । अथवा दधातेरेव ‘‘संज्ञापूर्वको विधिरनित्य’’ इति न द्विर्वचनं प्रवर्तिष्यते । ततश्च लुश्विधिनैवोपपत्तावेवमपि ज्ञानार्थमालुज्विधीयते । एतज् ज्ञापयति यत्रालुचैव रूपसिद्धिस्ततोऽप्ययं भवतीति कृपेरप्यालुच्प्रत्यय इति ॥ यद्यपि ‘‘संज्ञापूर्वको विधिरनित्य’’ इत्येतद्भाष्ये नोक्तं तथापि प्रयोगबाहुल्यादुक्तम् । एतदेवाभिप्रेत्योक्तं गीताभाष्यटीकायां ‘‘व्याकरणान्तरादवगन्तव्य’’ इति ॥ व्याकरणस्य ‘‘स्पृहि-गृही’’त्यादेरान्तरं लुशमभिधाय आलुच्करणसामर्थ्यं तस्मादित्यर्थः । केचित्तु दयालव इत्येवात्र पाठः । अतो नोक्तशङ्कासमाधानयोरवसर इत्याहुः ।

मूले रथ्याद्भिरिति । यदत्र रथ्यापाभिरिति प्राप्नोति रथ्याद्भिरित्यपशब्द इति केनचिदुक्तं तदसत् । समासान्तविधेरनित्यत्वेन तदप्रसङ्गात् । तदनित्यत्वं च शोभना आपो यस्मिन्सरसीति स्वप् इत्यादौ ‘‘ऋक्पूरब्धूःपथामानक्षे’’ इति समासान्ताकारस्या-भावादेवावसीयते । सति हि समासान्तस्य नित्यत्वे तत्रापि समासान्ताकारप्रसङ्गे स्वपमिति प्रसङ्गात् । तथा चोक्तं प्रसादकृता ‘‘ऋक्पूरब्धूः पथामानक्षे’’ इति समासान्तस्तु न भवति । ‘‘तस्यानित्यत्वात्’’ इति । अथ ‘‘न पूजनात्’’ इति निषेधादेव तत्र समासान्ताकाराप्रसक्तेर्न तस्यानित्यतायामिदं ज्ञापकम् । अत एव अनित्यत्वादिति प्राचोक्तः परिहारः प्रामादिक एवास्थेय इति चेत्सत्यम् । तथापि बह्वप् बह्वपी बह्वाम्पीत्यादौ काशिकोदाहृते समासान्ताकारस्यानिवारणात् । तत्रापूजनार्थतया

‘‘न पूजनात्’’ इति निषेधाप्रसङ्गात् । ततश्च समासान्तविधेरनित्यत्वादेव तदभाव इति वक्तव्यम् । उक्तं च शेषिकृता ‘‘समासान्तविधेरनित्यत्वान्न स कृतः’’ इति ॥

तथा ‘‘स्फिगपूतवीणां जोध्वकुक्षिसीरनामनाम च’’ इत्यध्वग्रहणम् । तद्धि अपाद-ध्वनो ऽपादित्यनुवर्तमाने अपादुत्तरस्याध्वशब्दस्यान्तोदात्तत्वं यथा स्यादिति क्रियते । यदि च नित्यः समासान्तः स्यात् तदा ‘‘उपसर्गादध्वनः’’ इति टचि कृते टित्त्वादन्तो-दात्तत्वं सिद्धमित्यध्वग्रहणं नकुर्यात् । कृतं चातो ज्ञापकमस्तीयं परिभाषा समासान्त-विधिरनित्य इति । तथा भाष्ये ‘‘द्वित्रिभ्यां पाद्दन्मूर्धसु बहुव्रीहौ’’ इति सूत्रे अकृत-समासान्तस्य मूर्धशब्दस्योपादानं लिङ्गम् । अनित्योऽहि समासान्तो यथा स्यादिति । पाद्दन्निति‘‘पादस्य लोपो हस्त्यादिभ्यः’’ ‘‘वयसिदन्तस्यदतृ’’ इति समासान्तो निर्दिष्टस्तथा मूर्धशब्दोऽपि ‘‘द्वित्रिभ्यां मूर्ध्न’’ इति समासान्ते मूर्धेष्विति निर्दिष्टः स्यात् । तथाचाकृतः । सच समासान्तविधेरनित्यत्वं ज्ञापयति । तेन द्विमूर्धा त्रिमूर्धेत्युदात्तत्वं भवति । तस्मात्समासान्तविधेरनित्यत्वेऽपि तन्नित्यत्वभ्रममात्रमूलकमेव परस्य रथ्यापाभि-रिति रूपप्रसञ्जनमिति दिक् ।

टीकायां वाच इत्येतत् सन्निधानाद्गुरोर्वाक्परमिति भाति । तच्चायुक्तम् । तस्याः स्वतः शुद्धत्वेन तद्विशुध्द्यर्थत्वस्यायोगादित्यतस्तद् योग्यतया टीकाकृद्वाक्यपरमित्याह ॥ मदीयाया वाच इति ॥ अत्र मदीयया वाचेत्यपि पूरणीयं भवतीत्यपरितोषादाह ॥ यद्वेति ॥

------------------------------------------------------------------------

प्रतिग्रन्थव्याख्याप्रारम्भार्थोऽथशब्दः

## **तात्पर्यचन्द्रिका**

॥ अथाविद्येति ॥ प्रतिग्रन्थव्याख्याप्रारम्भार्थोऽथशब्दः ॥ फलसाधनता-सिद्ध्यर्थमिति ॥ समङ्गलस्यैव सफलत्वादिति भावः ॥ भगवतः प्रसत्त्या पुरुषार्थो भवतीति सूचित इति ॥ भगवत्प्रसादस्य मोक्षहेतुत्वे अतश्शब्देन संक्षिप्योक्त इत्यर्थः ॥ विशिष्टगुणानप्याचष्ट इति ॥ नारायणशब्दस्य विशिष्ट-गुणवाचकत्वप्रदर्शनं च, तस्य ब्रह्मशब्दसमानार्थकत्वात् शास्त्रार्थवाचकत्वाच्च नारायण एव शास्त्रार्थ इति दर्शयितुम् ॥ न रीयत इति ॥ नञुपपदाद् रीङ् क्षय इत्यस्माद्धातोः करणे डप्रत्यये प्रज्ञादित्वात्स्वार्थेऽण्प्रत्यये च कृते नारमिति रूप-सिद्धिरिति द्रष्टव्यम् । अरमणं दुःखम् ॥ निर्दोषवेदोत्पन्नत्वादिति ॥ निर्दोष-वेदवाचकान्नारशब्दात्तस्येदमित्यणि कृते नारशब्दो वेदजन्यज्ञानवाचीति भावः ॥

### **प्रकाशिका**

नन्वथाविद्येत्यत्राथशब्दो न मङ्गलार्थः । तस्य कृतत्वात् । नाप्या-नन्तर्यार्थः । कस्याप्यर्थस्य पूर्वं भाष्ये अप्रकृतत्वात् । भाष्यकृतनमनस्य टीकाकृत-व्याख्याप्रतिज्ञानन्तर्यायोगात् । नाप्यारम्भार्थः । आरभ्यत इत्यनुक्त्वापि आरब्धे इद-मनेनारब्धमिति ज्ञातुं शक्यत्वात् । व्याकुर्वे इत्युक्त्यैव व्याख्या प्रारभ्यत इत्यस्य लाभाच्च । प्रश्नाद्यर्थत्वशङ्कानवकाशाच्च व्यर्थ इत्यत आह ॥ अथाविद्येतीति ॥ यद्यपि प्रतिग्रन्थ-व्याख्यानमारभ्यत इत्यनुक्त्वाऽपि तस्मिन्नारब्धेऽनेन प्रतिग्रन्थव्याख्याऽऽरब्धेति ज्ञातुं शक्यं तथापि शिष्यमनस्समाधानार्थं प्रतिग्रन्थव्याख्यानमारभ्यत इति वक्तुम् अथशब्दः प्रायोजीति ध्येयम् ।

ननु भाष्यस्याखिलफलसाधनतासिद्धिः कथं नमस्कारमात्रात्स्यादित्यत आह ॥ समङ्गलस्येति ॥ अतःशब्देनोक्तत्वात् कथं सूचनमित्यत आह ॥ भगवत इति ॥ ननु भाष्ये आदौ वक्ष्यमाणार्थकथनस्य श्रोतृबुद्ध्यानुकूल्यरूपफलवत्त्वेऽपि नारायणशब्द-व्याख्यानस्य न किञ्चित्फलमत आह ॥ विशिष्टेति ॥ न रीयतेऽनेनेत्यत्र डप्रत्यये कृते नरमिति स्यान् नारमिति कथम् अत आह ॥ न रीयत इतीति ॥ औणादिके डप्रत्यये टिलोपे च नरमिति भवति अतः ‘‘प्रज्ञादिभ्यश्च’’ इति स्वार्थिकेऽण्प्रत्यये ‘‘तद्धि-तेष्वचामादे’’रित्यादिवृद्धौ ‘‘यस्येति च’’ इत्यकारलोपे वक्ष्यमाणरीत्या नलोपाभावे च नारमिति सिद्धमित्यर्थः । अरमणं रमणाभाव इति भ्रान्तिं निराह ॥ अरमणमिति ॥ नारमित्यनेन कथं निर्दोषवेदोत्पन्नत्वस्य लाभ इत्यत आह ॥ निर्दोषेति ॥ न विद्यन्ते अरा दोषा निरर्थकत्वादयो यस्य सोऽयं नारो वेदस् ततोऽणि यस्येति लोपे नारमिति सिद्धम् । सम्बन्धश्च जन्यजनकभाव इति भावः ।

ननु नारशब्दात् ‘‘वृद्धिर्यस्याचामादिस्तद्वृद्ध’’मिति वृद्धसंज्ञायां ‘‘वृद्धाच्छ’’ इति च्छप्रत्यये नारीयमिति भाव्यं कथं नारमिति । सत्यम् । ‘‘वा नामधेयस्य वृद्धसंज्ञे’’ति वा ‘‘ओर्गुणः’’ इत्यत्र गुणग्रहणेन ज्ञापनात्संज्ञापूर्वको विधिरनित्य इति वा नारमिति साधु । अत एव तृतीयस्य द्वितीये पादे ‘‘स्पृहिगृहिपतिदयी’’ति सूत्रे श्रद्धालुरित्यत्र श्लाविति द्विर्वचनमाशङ्क्य संज्ञापूर्वको विधिरनित्य इति द्विर्वचनं नेत्युक्तं मञ्जर्याम् ।

### **चन्द्रिकाबिन्दु**

सूचित इति कथनं कथमित्यत आह । संक्षिप्योक्त इति । संक्षिप्योक्तिरेवात्र सूचनमित्यभिप्रेतमिति भावः । ब्रह्मशब्दसमानार्थकत्त्वान्नारायणशब्दस्य, ब्रह्मणः शास्त्रप्रतिपाद्यत्वान्नारायणस्य शास्त्रप्रतिपाद्यत्वमित्युक्तौ परम्परा भवतीत्य-रुच्याऽऽह शास्त्रार्थेति ॥ शास्त्रार्थभूतगुणपूर्णत्वनिर्दोषत्वादिप्रतिपादकत्वं नारायणशब्दस्य दर्शितं चेत् साक्षान्नारायण एव शास्त्रप्रतिपाद्य इति ज्ञातुं शक्यत इति भावः ।

### **पाण्डुरङ्गि**

‘‘अथाविद्यापटले’’ति टीकायामथशब्दो न मङ्गलार्थः । मङ्गलाना-मनुष्ठितत्वात् । नाप्यानन्तर्यार्थः । आचार्यकर्तृकनमस्कारादिग्रथनस्य टीकाकारीय-व्याख्यानप्रतिज्ञानादानन्तर्यासम्भवात् । नापि भाष्यव्याख्याप्रारम्भार्थः । ‘‘शुद्धे’’-त्यादिनैव तस्यारम्भात् । यदाह ‘‘भाष्यस्थाद्यश्लोकविवरणरूपत्वा’’दिति ॥ नापि प्रतीकग्रहणपूर्वकव्याख्यानप्रारम्भार्थः । ‘‘व्याकुर्वे’’ इत्यनेनैव तत्सिद्धेः । न च गङ्गा-सङ्गेनेत्यनेन व्यवधानात्पुनः प्रतिज्ञानमावश्यकम् । तस्य तच्छेषतया व्यवधायकत्वा-भावात् । ‘‘व्याकुर्व’’ इति लडभिप्रेतवर्तमानसामीप्यस्याबाधाच्च । तस्मादनर्थकोऽथशब्द इत्यतः ‘‘अथ यदसन्दिग्धमप्रयोजनं च न तत्प्रेक्षावत्प्रतिपिपित्सागोचर’’ इति साङ्कर-भाष्यावतारिकारूपभामतिग्रन्थस्थाथशब्दस्य प्रतिग्रन्थव्याख्याप्रारम्भार्थत्वेन कल्पतरौ व्याख्यानदर्शनादत्रापि प्रतिग्रन्थव्याख्यारम्भार्थोऽथशब्द इत्याह ॥ प्रतिग्रन्थेति ॥ यद्यपि प्रतिग्रन्थव्याख्या प्रारभ्यत इत्यनुक्त्वाऽपि तस्मिन्नारब्धेऽनेन प्रतिग्रन्थव्याख्या प्रारब्धेत्यव-गन्तुं शक्यं तथापि श्रोतॄणां श्रद्धेयत्वप्रतिपत्त्यर्थं तदुक्तिः । दृश्यन्ते हि तदर्थमेव लोकेऽप्याप्ताः किञ्चिदहं वदिष्यामीत्युक्त्वाऽपि हितमुपदिशन्तीति भावः ।

ग्रथनस्य ‘‘नमस्काराधिकार्यादिग्रथनसूचने शिष्यशिक्षार्थ’’मित्युत्तरग्रन्थे शिष्यशिक्षार्थ ताया वक्ष्यमाणत्वेन फलसाधनतासिध्द्यादिफलकत्वाभावात्कैवल्याद्यखिलफलसाधनता-सिध्द्यर्थत्वोक्त्यनुपपत्तिरित्यत आह ॥ समङ्गलस्यैवेति ॥ नन्वतःशब्देन भगवत्प्रसादस्य मोक्षहेतुताया वचनवृत्त्या प्रतिपादनादार्थिकत्वप्रतिपादकटीकास्थसूचितपदानुपपत्तिरित्य-तस्तदभिप्रायमाह ॥ सङ्क्षिप्योक्त इति ॥ सङ्क्षिप्योक्तिरेवात्र सूचनमित्यभिप्रेतमिति भावः । ननु भाष्ये आदौ वक्ष्यमाणार्थकथनस्य श्रोतृबुध्द्यानुकूल्यरूपफलवत्वादुपपत्तावपि नारायण- शब्दान्वाख्यानस्य निष्प्रयोजनत्वान्न तदुपपत्तिरित्यतस्तत्प्रयोजनमाह ॥ नारायणशब्दस्य विशिष्टगुणवाचकत्वप्रदर्शनं चेति ॥ सर्वगुणोदीर्णत्वनिर्दोषत्वज्ञेयत्वगम्यत्वरूपविशिष्ट-गुणवाचकत्वप्रदर्शनं चेत्यर्थः । एतच्च ‘‘नारायण एव शास्त्रार्थ इति दर्शयितुम्’’ इत्युत्तरेण सम्बध्यते ।

कथं विशिष्टगुणवाचकत्वप्रदर्शनेन नारायणस्य शास्त्रार्थतासिद्धिरित्यत उक्तम् ॥ ब्रह्मशब्दसमानार्थकत्वादिति ॥ तथा च नारायणशब्दस्य विशिष्टगुणवाचकत्वेन तद्वाचकब्रह्मशब्दसमानार्थत्वाद् ब्रह्मणश्च शास्त्रार्थत्वान् नारायणस्यापि शास्त्रार्थत्वेनाधि-कृतत्वाद्युक्तं नम्यत्वमिति भावः । ननु च गुणोदीर्णत्वमात्रस्य नारायणशब्दार्थत्व-कथनेनापि तदर्थकब्रह्मशब्दसमानार्थत्वसिद्धिसम्भवाद्गुणचतुष्टयाभिधायकत्वप्रदर्शनमनुप-युक्तमेवापन्नमित्यत उक्तम् ॥ शास्त्रार्थवाचकत्वाच्चेति ॥ तथा च गुणचतुष्टयस्याध्याय-चतुष्टयप्रतिपाद्यत्वान्नारायणशब्दस्य गुणचतुष्टयाभिधायकत्वान्नारायणस्य शास्त्रार्थत्व-सिद्धिरिति भावः । यद्वा ब्रह्मशब्दसमानार्थत्वान्नारायणशब्दस्य, ब्रह्मणः शास्त्र-प्रतिपाद्यत्वान्नारायणस्य शास्त्रप्रतिपाद्यत्वमित्युक्तौ परम्परा भवतीत्यपरितोषादाह ॥ शास्त्रार्थ इति ॥ शास्त्रार्थभूतगुणोदीर्णत्वनिर्दोषत्वादिप्रतिपादकत्वे नारायणशब्दस्य दर्शिते साक्षान्नारायण एव शास्त्रप्रतिपाद्य इति सिद्ध्यतीति भावः । अत्र दर्शयितुमित्यतः परं ‘अतो युक्तं ब्रह्ममीमांसाशास्त्रव्याख्यानावसरे तन्नमनम्’ इति शेषो बोध्यः । तेन ब्रह्ममीमांसाशास्त्रे ब्रह्मण एवाधिकृतत्वेन नम्यत्वात्तत्परित्यागेन नारायणवन्दनं न युक्तमिति चोद्यानवकाश इति ध्येयम् ।

नञुपपदादिति ॥ डप्रकरणे ‘‘अन्येष्वपि दृश्यते’’ इत्यपिशब्दस्य प्रागुक्तोपपद-कर्तृकारकादिसर्वोपाधिव्यभिचारार्थत्वादिति भावः । नन्वेवं न रीयतेऽनेनेति करणे डप्रत्यये डित्वाट्टिलोपे नरमित्येव स्यान् नारमिति तु कथमित्यत आह ॥ प्रज्ञादित्वादिति ॥ ‘‘प्रज्ञाश्रद्धार्चाभ्योऽण’’ इति सूत्रे प्रज्ञाऽस्यास्तीत्यर्थे मत्वर्थीयणप्रत्ययविधानेन प्राज्ञ इति रूपोपपादनेऽपि ‘‘प्रज्ञादिभ्यश्च’’ इति सूत्रे प्रजानातीति प्रज्ञः स एव प्राज्ञ इति स्वार्थेऽण्प्रत्ययविधानात्प्रज्ञादित्वान्नरशब्दस्य नरमेव नारमिति स्वार्थेऽण्प्रत्यये कृते ‘‘तद्धितेष्वचामादे’’रित्यादिवृद्धौ ‘‘यस्येति चे’’त्यकारलोपे नारमिति रूपसिद्धिरिति भावः । ज्ञानस्य बन्धनिवृत्त्यर्थत्वेन मोक्षसुखातिशयार्थत्वाभावादरमणशब्दो न सुखा-भावार्थ इत्याह ॥ अरमणं दुःखमिति ॥ कथं नारशब्देन वेदजन्यज्ञानस्य लाभः । येन तस्य तद्वाचित्वं स्यादित्यत आह ॥ निर्दोषेति ॥ न विद्यन्ते अरा दोषा यस्यासौ नारो वेदस् ततो वेदवाचकान्नारशब्दान्नारस्येदं नारमित्यर्थेऽणि कृते ‘‘यस्येति चे’’त्यकारलोपे नारमिति रूपसिद्धिः ।

‘‘तस्येद’’मिति सूत्रेण सम्बन्धसामान्येऽणो विहितत्वेऽपि योग्यत्वात्सामान्यस्य विशेषे पर्यवसानमभिप्रेत्य तज्जन्येत्युक्तम् । न च नारशब्दात्‘‘वृद्धिर्यस्याचामादि-स्तद्वृद्ध’’मिति वृद्धसंज्ञायां ‘‘वृद्धाच्छ’’ इति च्छप्रत्यये नारीयमिति भवितव्यम् । तत्कथमण्प्रत्ययाश्रयणेन नारमिति रूपं सिद्धयेदिति वाच्यम् । ‘‘वा नामधेयस्ये’’ति वृद्धसंज्ञाया वैकल्पिकत्वेन नारीयं नारमिति रूपद्वयस्याप्युपपन्नत्वात्, ‘‘ओर्गुण’’ इत्यत्र गुणग्रहणेन संज्ञापूर्वकस्य विधेरनित्यत्वज्ञापनाच्च तदुपपत्तिः । अत एव ‘‘स्पृहिगृही’’ति सूत्रे श्रद्धालुरित्यत्र श्लाविति द्विर्वचनमाशङ्क्य संज्ञापूर्वको विधिरनित्य इति द्विर्वचनं नेत्युक्तं पदमञ्जर्यामिति ध्येयम् ।

[Load More](javaऽcriptःvoid(0))
