+++
title = "०६ मिथ्यात्वानुमानस्यानुमानविरोधः"
upstream_url = "https://dvaitavedanta.in/category-details/9028/4434/sharaj/vathav/vathav/mathay"
+++
## विप्रतिपन्नं सत्यं प्रमाणदृष्टत्वाद्ब्रह्मवदित्यनु-मानविरोधश्च

**मिथ्यात्वानुमानस्यानुमानविरोधः**

**विप्रतिपन्नं सत्यं प्रमाणदृष्टत्वाद्ब्रह्मवदित्यनु-मानविरोधश्च**

## **वादावली**

विप्रतिपन्नं सत्यं प्रमाणदृष्टत्वाद्ब्रह्मवदित्यनु-मानविरोधश्च । न च साध्यानिरुक्तिः । अबाध्यतायाः साध्यत्वात् । तस्याश्च ब्रह्मणि सिद्धत्वान्नाप्रसिद्धविशेषणता । ननु किमिदं प्रमाणदृष्टत्वम् । तात्त्विकप्रमाणदृष्टत्वमतात्त्विक-प्रमाणदृष्टत्वं वा । नाद्यः । अस्माकमसिद्धेः । प्रत्यक्षादि-प्रमाणानां तत्त्वावेदकताऽनभ्युपगमात् । नोत्तरः । तवा-सिद्धेः । साधनविकलत्वं च दृष्टान्तस्येति ।

### **वादावलीभावदीपिका**

एवं मिथ्यात्वहेतूनां प्रत्यक्षागमविरोधमभिधायाधुनाऽनुमानविरोधं चाह ॥ विप्रतिपन्नमिति । अत्र यद्यपि प्रत्यक्षविरोधकथनानन्तरं क्रमप्राप्तानुमानविरोधमुक्त्वा पश्चादागमविरोधकथनमुचितम् । तथाऽप्यनुमानस्य स्वातन्त्र्येण साधकबाधकत्वान्यतराशक्तत्वात्प्रत्यक्षागमान्यतरमूलकस्यैव तच्छक्तत्वेन तदुभयनिरूपणानन्तरमेतन्निरूपणमिति ध्येयम् । विप्रतिपन्नं सत्यत्वमिथ्यात्वाभ्यां विवादविषयीभूतम् । असत्प्रातिभासिकब्रह्मान्य-जगदित्यर्थः । सत्यमबाध्यम् । प्रमाणदृष्टत्वात्प्रमाणजन्यज्ञानं प्रत्यनिषेध्यत्वेन साक्षाद्विषयत्वादित्यर्थः । दृष्टत्वाज्ज्ञानविषयत्वादित्युक्तौ शुक्तिरूप्ये व्यभिचारः । अतः प्रमाणेति । प्रमितिविषयत्वादित्यर्थः । तावत्युक्तेऽपि रूप्यज्ञानवानहमिति व्यवसायद्वारा शुक्तिरूप्यस्यापि साक्ष्यादिरूपप्रमा-विषयत्वाद्व्यभिचार एव । अतः साक्षादिति । अव्यवधानेनेत्यर्थः । तावत्युक्तेऽप्यसद्रजतमिति बाधरूपप्रमां प्रति साक्षाद्विषयत्वेन पुनर्व्यभिचारः। अतोऽनिषेध्यत्वेनेति विशेषणम् ॥ ब्रह्मवदिति । शुद्धब्रह्मवदित्यर्थः । ब्रह्मणो वृत्तिव्याप्यत्वमतेनेदं दृष्टान्तकथनमतो न साधनवैकल्यम् । अत्र व्याप्त्यनभिधानं तदभिधाननियमाभावसूचनाय ।

ननु सत्यमित्यत्र किमिदं सत्यत्वं सत्ताजातिर्वा विधिगम्यत्वं वाऽर्थक्रियाकारित्वं वा प्रातिभासिकेतरत्वं वाऽसदतिरिक्तत्वं वा । सर्वस्यापि मयाऽङ्गीकृतत्वेन सिद्धसाधनादन्यस्यानिरूपणादित्याशङ्क्य निषेधति ॥ न चेति । अभिमतसत्यशब्दार्थमाह ॥ अबाध्यताया इति । साध्यत्वा-त्सत्यशब्दार्थत्वात् । एतेन सत्यत्वं नाम व्यावहारिकसत्त्वमुत पारमार्थिकसत्त्वम् । आद्ये सिद्धसाधनं साध्यहीनता दृष्टान्तस्य । अन्त्ये सिद्धान्ते व्यर्थविशेषणत्वं व्यावर्त्याभावादिति निरस्तम् । बाधाभावस्यैव साध्यत्वात् । नन्वेवमपि सप्रकारकबाधाभावो वा निष्प्रकारकबाधाभावो वा साध्यः । आद्ये इष्टापत्तिः। वादिनः सप्रकारकपदवैय्यर्थ्यं च । अन्त्ये वादिनोऽप्रसिद्धिरिति चेन्न । बाधसामान्याभावस्यैव साधनात् । ननु बाधो नामान्यथाविज्ञातस्य सम्यग्विज्ञातत्वं चेत्तर्हि सिद्धान्तेऽपि पक्षसपक्षयोः क्षणिकत्वनिर्गुणत्वादिना ज्ञातस्य सत्यत्वसगुणत्वादिना प्रमितत्वाङ्गीकारा-द्बाधसाध्यवैकल्ये स्यातामिति चेन्न । प्रतिपन्नोपाधिस्थत्रैकालिकनिषेधा-प्रतियोगित्वस्यैव तदर्थत्वादिति भावः । नन्वबाध्यत्वमप्रसिद्धम् । प्रपञ्चमात्रस्य पक्षत्वात् । शुक्तिरूप्यस्य विपक्षत्वादित्यत आह ॥ तस्याश्चेति । त्रैकालिकनिषेधाप्रतियोगित्वरूपाबाध्यताया इत्यर्थः । सिद्धत्वाद्वादिप्रतिवादिनोरिति शेषः । न वा साध्यवैकल्यमिति वाक्यशेषः । ननु प्रमाणदृष्टत्वादित्यत्र किं तत्त्वावेदकप्रमाणविषयत्वमुतातत्त्वावेदक-प्रमाणविषयत्वं हेतुः । पक्षद्वयेऽप्यन्यतरासिद्धो हेतुरिति शङ्कते ॥ नन्विति । अस्माकमद्वैतिनाम् । असिद्धिमेवोपपादयति ॥ प्रत्यक्षादीति ॥ तवेति । सिद्धान्तिन इत्यर्थः । मतद्वयेऽपि दोषमाह ॥ साधनेति । ब्रह्मणस्तत्त्वावेदकमानवेद्यत्वादिति भावः ।

### **वादावलीप्रकाशः**

मिथ्यात्वानुमानस्य प्रत्यक्षागमविरोधमुक्त्वाऽनुमानविरोधं चाह ॥ विप्रतिपन्नमिति । वियदादिकमित्यर्थः ॥ प्रमाणदृष्टत्वादिति । प्रमाणजन्यज्ञानविषयत्वादित्यर्थः । नन्वबाध्यत्वरूपसत्यत्वाख्यसाध्यस्य कुत्राप्यप्रसिद्धत्वादप्रसिद्धविशेषणत्वमनुमानस्येत्यत आह ॥ तस्याश्चेति । अबाध्यत्वरूपसत्यताया इत्यर्थः ॥ तात्त्विकप्रमाणेति । तत्त्वावेदक-प्रमाणेत्यर्थः ॥ अतात्त्विकेति । अतत्त्वावेदकेत्यर्थः । तामेवासिद्धिमुप-पादयाति ॥ प्रत्यक्षादीति ॥ तवासिद्धेरिति । प्रत्यक्षादिप्रमाणानां त्वया

तत्त्वावेदकत्वानभ्युपगमादिति भावः ॥ साधनविकलत्वं चेति । ब्रह्मणः स्वप्रकाशत्वेनावेद्यतया प्रमाणजन्यज्ञानविषयत्वरूपप्रमाणदृष्टत्वाभावादिति भावः ।

### **वादावलीविवरणम्**

दृश्यत्वादेरनुमानबाधमाह ॥ विप्रतिपन्नमिति । अत्र प्राग्वद्विप्रतिपन्नशब्दार्थो बोध्यः ॥ प्रमाणदृष्टत्वादिति । ननु प्रमाणदृष्टत्वं नाम प्रमाणविषयत्वं तच्च शुक्तिरूप्यादौ व्यभिचारि । तस्यापि व्यवसाय-द्वाराऽनुव्यवसायविषयत्वात् । साक्षात्प्रमाविषयत्वविवक्षायामपि तदनिवृत्तिः । शुक्तिरूप्यादेरपि बाधकज्ञानं प्रति निषेध्यत्वेन साक्षाद्विषयत्वादिति चेत् । मैवम् । अनिषेध्यत्वेन प्रमां प्रति साक्षाद्विषयत्वस्य प्रमाणदृष्टत्वपदेन विवक्षितत्वात् ॥ तात्त्विकेति । तत्त्वावेदकेत्यर्थः । यथाश्रुते परमते प्रमाणमात्रस्यातात्त्विकत्वाद्विकल्पायोग इति बोध्यम् ।

------------------------------------------------------------------------

मैवम् । प्रत्यक्षादिप्रमाणानामतत्त्वावेदकत्वे मानाभावात्

## **वादावली**

मैवम् । प्रत्यक्षादिप्रमाणानामतत्त्वावेदकत्वे मानाभावात् । प्रत्यक्षादिकं तत्त्वावेदकं प्रमाणत्वात्सत्य-ज्ञानादिवाक्यवत् । अन्यथा प्रामाण्यमेव न स्यात् । प्रपञ्च-स्तत्त्वावेदकप्रमाणदृष्टः । सम्प्रतिपन्नभ्रान्तपदार्थेतरत्वाद्ब्रह्मवत् । आत्मत्वमुपाधिरिति चेन्न । अबाध्यत्वादेरात्मत्वस्य पक्षे सम्भवात् । अन्यथाऽऽत्मत्वस्याप्यभावः स्याद्ब्रह्मणि ।

### **वादावलीभावदीपिका**

आद्यपक्षमभ्युपेत्य तत्रासिद्धिमुद्धरति ॥ प्रत्यक्षादीति । यथायथं घटपटादिप्रपञ्चग्राहकप्रत्यक्षादिप्रमाणानामित्यर्थः ॥ मानाभावादिति । न च विश्वमिथ्यात्वमेव तन्मानमिति वाच्यम् । मिथ्यात्वसिद्धौ प्रत्यक्षादेर-तत्त्वावेदकत्वसिद्धिरतत्त्वावेदकत्वसिद्धौ मिथ्यात्वसिद्धिरित्यन्योन्याश्रय इति भावः । ननु प्रत्यक्षादेरतत्त्वावेदकत्वे मानाभावेऽपि न तत्त्वावेदकत्वम् । तत्साधकाभावात् । तथा चासिद्धिरेवेत्याशङ्क्य तामुद्धर्तुमाह ॥ प्रत्यक्षादिक-मिति । हेतोरप्रयोजकतामुद्धरति ॥ अन्यथेति । प्रत्यक्षादेरतत्त्वावेदकत्व इत्यर्थः । तत्त्वावेदकस्यैव प्रमाणत्वादिति भावः । एवं प्रत्यक्षादेस्तत्त्वा-वेदकत्वं प्रसाध्य पक्षे हेतुसिद्धिं साधयति ॥ प्रपञ्च इति । साक्षादनिषेध्यत्वेन तादृशप्रमाणविषय इत्यर्थः ॥ सम्प्रतिपन्नेति । भ्रमविषयत्वेनोभयवादिसिद्धो योऽर्थस्तद्भिन्नत्वादित्यर्थः ॥ उपाधेः साधनव्यापकतामाह ॥ अबाध्यत्वादेरिति । अबाध्यत्वज्ञानत्वज्ञाना-धारत्वात्मपदवाच्यत्वादिप्रागुक्तात्मत्वविकल्पानां पक्षेऽ नेनैव हेतुना साधनसम्भवादित्यर्थः । ज्ञानत्वादेरपि पक्षैकदेशे सत्त्वादिति भावः ॥ अन्यथेति । उक्तहेतुनाऽबाध्यत्वादिरूपात्मत्वस्य पक्षेऽसिद्धौ तादृशहेतुमति ब्रह्मण्यप्यात्मत्वं न स्यादविशेषात् । तथा च साधनव्यापकतेति भावः । तथा च तत्त्वावेदकप्रमाणविषयत्वरूपो हेतुर्नासिद्ध इत्यखण्डतात्पर्यम् ।

### **वादावलीप्रकाशः**

तत्त्वावेदकप्रमाणदृष्टत्वमेव हेतुतया विवक्षितमित्यभिप्रेत्य तत्रोक्तामसिद्धिं परिहरति ॥ प्रत्यक्षादीति । प्रत्युत तत्त्वावेदकत्वे मानं चास्तीत्याह ॥ प्रत्यक्षादिकमिति । अत्राप्रयोजकत्वमाशङ्क्य हेतूच्छित्तिरूपं बाधकतर्कमाह ॥ अन्यथेति । प्रत्यक्षादीनां तत्त्वावेदकत्वे प्रत्यक्षादि-पक्षकानुमानमुक्त्वा प्रपञ्चपक्षकमप्यनुमानमाह ॥ प्रपञ्च इति । घटादि-पदार्थेतरशुक्तिरूप्ये व्यभिचारवारणाय भ्रान्तेति पदार्थविशेषणम् । प्रपञ्चस्यापि ब्रह्मण्यारोपितत्वस्य परेणाङ्गीकृतत्वाद्भ्रान्तपदार्थेतरत्वस्य स्वरूपासिद्धिवारणाय सम्प्रतिपन्नेत्युक्तम् । तथा च प्रातिभासिकेतरत्वादित्युक्तं भवति । तथा च नासिद्धिरिति भावः । न चासिद्धिवारकतया विशेषणस्य वैय्यर्थ्यं शङ्क्यम् । व्याप्तिवत्पक्षधर्मताया अप्यनुमानाङ्गत्वेन तदुपपादकतया सार्थकत्वात् । चक्षुस्तैजसं रूपादिषु पञ्चसु मध्ये रूपस्यैवाभिव्यञ्चकत्वादित्यादाव-सिद्धिवारकविशेषणस्यापि दर्शनाच्च । अन्यथा व्यभिचारवारकविशेषणमपि न देयं स्यादिति द्रष्टव्यम् । अस्मिन्ननुमाने उपाधिमाशङ्कते ॥ आत्मत्व-मिति । ब्रह्मणि साध्यव्यापकत्वात्साधनवति पक्षे प्रपञ्चे आत्मत्वाभावेन साधनाव्यापकत्वाच्चात्मत्वमुपाधिरिति भावः । साधनव्यापकत्वा-न्नायमुपाधिरित्याह ॥ अबाध्यत्वादेरिति । आदिपदेन सत्त्वग्रहणम् । नन्वबाध्यत्वादेः प्रपञ्चे मयाऽनङ्गीकारात्साधनाव्यापकत्वं भविष्यत्येवेत्यत उक्तम् ॥ हेतोरिति । प्रातिभासिकेतरत्वहेतुनाऽबाध्यत्वादेः पक्षे साधयितुं शक्यत्वेन साधनव्यापकत्वं युक्तमेवेति भावः । निरुक्तहेतुना प्रपञ्चेऽ-बाध्यत्वादिरूपात्मत्वानङ्गीकारे बाधकमाह ॥ अन्यथेति । आत्मत्वस्य ब्रह्मण्यप्यभावः स्यादित्यपिशब्दसम्बन्धः । तथा च साध्याव्यापकत्वं स्यात् । एवञ्च तत्परिहारायोक्तहेतुनैव तत्राबाध्यत्वादिरूपात्मत्वे साधनीये तत्प्रपञ्चेऽपि समानमिति साधनव्यापकत्वमेवेति भावः ।

### **वादावलीविवरणम्**

आद्यपक्षमभ्युपेत्य सिद्धान्तयति ॥ मैवमिति । तत्रोक्तदोषं निरस्यति ॥ प्रत्यक्षादीति । नन्वतत्त्वावेदकत्वे मानाभावमात्रेण न तत्त्वावेदकत्वसिद्धिः । मानाधीनत्वान्मेयसिद्धेरित्यत आह ॥ प्रत्यक्षादिक-मिति । अप्रयोजकतां निरस्यति ॥ अन्यथेति । प्रामाण्ये सत्यपि तत्त्वावेदकत्वानङ्गीकारे प्रामाण्यमेव न स्यात् । तस्य तत्त्वावेदनरूपत्वात् । तथा च व्याघात इत्यर्थः । नन्वस्तु प्रत्यक्षादेस्तत्त्वावेदकत्वं तावताऽपि नासिद्धिपरिहारः । विश्वस्य तादृशप्रमाणविषयत्वे मानाभावादित्यत आह ॥ प्रपञ्च इति ॥ सम्प्रतिपन्नेति । शुक्तिरूप्यादिवारणाय भ्रान्ति-पदार्थेतरेति । परेण पक्षेऽपि भ्रान्तत्वाङ्गीकारादन्यतरासिद्धिव्यावृत्त्यै सम्प्रतिपन्नेति । न चासिद्धिवारकविशेषणवैय्यर्थ्यम् । व्याप्तिग्रहौपयिकतया व्यभिचारवारकस्येव पक्षधर्मताग्रहौपयिकतयाऽसिद्धिनिवारकस्यापि सार्थक्याङ्गीकारे बाधकाभावात् । अत्यन्तासत्यनैकान्तिकत्ववारणाय विशेषणम् । न च तदप्यसदादिपदवाच्यमिति वाच्यम् । यौगिकशब्दाना-मवयवसङ्गत्यतिरेकेण पृथक् सङ्गत्यनपेक्षतयाऽवाच्यस्याप्यसतोऽसत्पदेन बोधनसम्भवात् । उक्तं चैवमेव न्यायामृते ख्यातिबाधान्यथाऽनुपपत्तिभङ्गे ॥ आत्मत्वमिति । विमतं सत्यमित्यनुमाने प्रपञ्चस्तत्त्वावेदकप्रमाणदृष्ट इत्यनुमाने चोपाधिप्रतिपादनपरत्वादस्य ग्रन्थस्यात्र निवेशोऽतो न पूर्वोत्तरैक-वाक्यताभङ्ग इति बोध्यम् । किमिहात्मत्वं सद्रूपत्वाबाध्यत्वात्मपद-लक्ष्यत्वान्यतमत्वं विवक्षितं जातिज्ञानत्वज्ञानाधारत्वस्वप्रकाशत्वात्मपद-वाच्यत्वान्यतमत्वं वा । आद्य आह ॥ अबाध्यत्वादेरिति ॥ सम्भवा-दिति । साधनसम्भवादित्यर्थः । उक्तहेतुनेति शेषः । तथा चोपाधेः साधान-व्यापकत्वमिति भावः । अन्त्ये आह ॥ अन्यथेति । तथा च जात्यादि-निरूप्यस्यात्मत्वस्यात्मन्यपि त्वद्रीत्याऽभावात्साध्याव्यापकतेति भावः ।

------------------------------------------------------------------------

किञ्च तत्त्वावेदकत्वादिविशेषानवधूय..

**किञ्च तत्त्वावेदकत्वादिविशेषानवधूय..**

## **वादावली**

किञ्च तत्त्वावेदकत्वादिविशेषानवधूय प्रमाण-मात्रदृष्टत्वं हेतुः किन्न स्यात् । न ह्यस्य विपक्षे वृत्तिः । वृत्तिव्याप्यताया आत्मन्यभ्युपगमान्न तत्र साधानावृत्तिः । तथाऽपि प्रामाणिकत्वातिरिक्तं सत्यत्वं नास्तीति साध्या-विशिष्टतेति चेन्न । स्वपरासम्मतेः । न तावत्स्वरीत्येद-मुक्तम् । प्रमाणाविषयस्यापि ब्रह्मणः सत्यत्वाभ्युपगमात् । नाप्यस्मद्रीत्या । ब्रह्मण इव प्रपञ्चस्यास्माभिः प्रामाणि-कत्वातिरिक्तस्य सत्यत्वस्याभ्युपगमात् । अन्यथा शशविषाण-वत्प्रमाणवृत्त्ययोगात् । तथाऽपि ब्रह्मणः प्रामाणिकत्वाभावा-त्साधनविकलो दृष्टान्त इति चेन्न । असाधारणस्य दूषणत्वा-भावपक्षे केवलव्यतिरेकित्वोपपत्तेः । ब्रह्मणश्चाप्रामाणिकत्वे शशविषाणवदसत्त्वप्रसङ्गः । स्वतःसिद्धत्वान्नेति चेन्न । स्वत इति स्वेनेति वा प्रमाणेन विनेति वा । नाद्यः । अनभ्युप-गमात् । न हि स्वस्मिन्स्वस्य कारकताऽभ्युपगम्यते । अन्यथा शशविषाणस्याप्येवं सिद्धिः स्यात् । न द्वितीयः । प्रमाणाभावे सत्त्वं न स्यादित्यस्य प्रमाणेन विना सिद्ध्य-तीत्यस्यानुत्तरत्वात् ।
सिद्ध्युपायान्तरस्यानुपन्यस्तत्वात् । स्वतःसिद्धत्वं नाम स्वप्रकाशत्वमिति चेन्न । दत्तोत्तरत्वात् ।

### **वादावलीभावदीपिका**

ननु यद्येवं हेतुस्तदा वादिनो व्यर्थविशेषणत्वं व्यावर्त्या-भावादित्यनुशयेनाह ॥ किञ्चेति । असिद्धिमुद्धृत्य प्रमाणदृष्टत्वमात्रस्य व्यभिचारं चोद्धरति ॥ न हीति । नन्ववेद्ये ब्रह्मणि प्रमाणविषयत्वाभाव इत्याशङ्क्य तदभ्युगन्तृमतेनेदमभिधानमित्याह ॥ वृत्तीति । अन्तःकरण-परिणामरूपज्ञान विषयताया इत्यर्थः । एवमसिद्धिव्यभिचार-साधनवैकल्यानामुद्धारेऽप्यधुना साध्यावैशिष्ट्यं शङ्कते ॥ तथाऽपीति । स्वरूपासिद्ध्याद्यभावेऽपीत्यर्थः । प्रमाणदृष्टत्वादित्यस्य प्रामाणिकत्वं पर्यवसितमित्यभिप्रेत्योक्तं प्रामाणिकत्वेति । प्रामाणिकत्वमेव सत्यत्वमिति वादिप्रतिवादिनोरन्यतरस्यापि न सम्मतमित्युक्तम् । तत्क्रमेणोपपादयति ॥ न तावदित्यादिना वृत्त्ययोगादित्यन्तेन ॥ प्रमाणाविषयस्येति । वृत्यवेद्यत्ववादिमतेनेदं बोध्यम् ॥ प्रामाणिकत्वातिरिक्तस्येति । असति प्रमाणाप्रवृत्त्या तद्विषयत्त्वात्प्राक् तद्विषयत्वप्रयोजकस्यान्यस्यैवाबाध्यत्त्वादि-रूपस्य वक्तव्यत्वादिति भावः ॥ अन्यथेति । प्रमाणप्रवृत्तेः प्राक् तस्य सत्त्वाभावे इत्यर्थः । एवं साध्यावैशिष्ट्यमुद्धृत्य ब्रह्म वृत्तिव्याप्यमपि नेति मते दृष्टान्ते साधनवैकल्यदोषमुद्धर्तुं शङ्कामुपक्षिपति ॥ तथाऽपीति । साध्यावैशिष्ट्याभावेऽपीत्यर्थः ॥ केवलेति । अन्वयव्याप्तौ ब्रह्मणो दृष्टान्तत्वेऽपि न व्यतिरेकव्याप्तौ । तत्र शुक्तिरूप्यस्य दृष्टान्तत्वात् । तत्र च साधनव्यावृत्तेः सत्त्वेनादोषत्वादिति भावः ।

ननु सति सपक्षे तत्रावर्तमानो हेतुरसाधारणानैकान्तिक इति तल्लक्षणात्सपक्षे ब्रह्मण्यवर्तमानो हेतुः कथं साध्यसाधक इत्यत उक्तमसाधारणेति । असाधारण्यस्यानित्यदोषत्वेनानुकूलतर्कादिविशेष-दर्शनदशायां तस्यादोषत्वादिति भावः । एवं ब्रह्मणः प्रामाणि-कत्वाभावेऽप्यनुमानसामीचीन्यमभिधायाधुना वस्तुस्थितिमनुरुध्य प्रामाणिकत्वं समर्थयितुं तदनङ्गीकारे बाधकमाह ॥ ब्रह्मणश्चेति । किञ्चेति चार्थः । अप्रामाणिकत्वे प्रामाणिकत्वाभावे । शशविषाणवत् शशविषाणस्येव । ब्रह्मणः प्रमाणविषयत्वाभावेऽपि नासत्त्वमिति शङ्कते ॥ स्वत इति ॥ अनभ्युप-गमादिति । परेणेति शेषः । तमेवोपपादयति ॥ न हीति ॥ कारक-तेति । स्वेनेति करणार्थे विहि ततृतीयाभिधेयकरणकारकत्वस्य वा सिद्ध इति विषयत्वरूपकर्मकारकत्वस्य वा त्वयाऽनङ्गीकारादित्यर्थः । यदि स्वकर्मकसिद्ध्यभावेऽपि तत्स्वतःसिद्धं तदाऽतिप्रसङ्गमाह ॥ अन्यथेति । इत्यस्येत्यनन्तरमाक्षेपस्येति शेषः । अनुत्तरत्वमेव विशदयति ॥ सिद्धीति ॥ दत्तोत्तरत्वादिति । दृश्यत्वहेतुदूषणावसरे स्वप्रकाशताया दूषितत्वादित्यर्थः । यद्वा स्वप्रकाशमिति स्वेनैव स्वयं प्रकाशत इत्यर्थ उत प्रमाणं विनेति । आद्ये स्वस्मिन्स्वस्य कारकताऽनभ्युपगमात् । द्वितीयेऽनुत्तरत्वादित्युक्तरीत्या दत्तोत्तरत्वादित्यर्थः ।

### **वादावलीप्रकाशः**

अवधूय विहाय ॥ प्रमाणमात्रदृष्टत्वमिति । प्रमाणदृष्टत्व-मात्रमित्यर्थः । तथा च सामान्यतः प्रयुक्तस्य हेतोर्विशेषविकल्पेन निराकरणे धूमानुमानस्याप्येतद्देशकालसंलग्नानेतद्देशकालसंलग्नविकल्पेन साधनवैकल्य-स्वरूपासिद्धिभ्यां निराकरणसम्भवेनानुमानमात्रोच्छेदः स्यादतस्तत्र यथै-तद्देशकालसंलग्नादिविशेषानपहाय धूममात्रं हेतुरिष्यते एवमिहापीति भावः । नन्वस्तु प्रमाणदृष्टत्वहेतोर्विपक्षे शुक्तिरजतादावपि वृत्तेर्व्यभिचार इति मन्दाशङ्कां परिहरति ॥ न ह्यस्येति । शङ्कार्हेति शेषः । पूर्वोक्तं साधनवैकल्यं परिहरति ॥ वृत्तिव्याप्यताया इति । प्रमाणभूतवेदान्तवाक्यजन्यवृत्ति-रूपज्ञानविषयत्वस्येत्यर्थः । आत्मनि ब्रह्मणि ॥ अभ्युपगमादिति । अन्यथा ब्रह्मज्ञानोत्पादनाय प्रवृत्तानां वेदान्तवाक्यानां वैय्यर्थ्यं स्यात् । आत्मा वा ओ द्रष्टव्य इत्यादौ तव्यादिप्रत्ययो न स्यात् । तस्य कर्मणि स्मरणात् । ब्रह्म विचारयितुमारब्धयोर्गुरुशिष्ययोर्मौनं मौढ््यं च स्यादिति भावः ॥ प्रामाणिकत्वातिरिक्तमिति । प्रमाणदृष्टत्वातिरिक्तमित्यर्थः ॥ इदमुच्यत इति । प्रामाणिकत्वं सत्यत्वमुच्यत इत्यर्थः ॥ प्रमाणा-विषयस्यापीति । तथा च लक्षणस्य ब्रह्मण्यसम्भवः स्यादिति भावः । सत्यत्वस्य स्वरूपसत्यत्वरूपस्य ॥ अन्यथेति । प्रपञ्चे प्रामाणि-कत्वातिरिक्तसत्यत्वानङ्गीकार इत्यर्थः ॥ शशविषाणवदिति । शशविषाणादौ प्रमाणप्रवृत्तिर्नास्ति घटादौ तु साऽस्तीति तावत्प्रसिद्धम् । तत्कुत इति पृष्टे शशविषाणादौ प्रमाणप्रवृत्त्यवच्छेदकीभूतस्य सत्त्वस्याभावान्न तत्र प्रमाणं प्रवर्तते । घटादौ तु तद्भावात्तत्र प्रमाणं प्रवर्तत इत्युत्तरं वाच्यम् । तथा च प्रमाणप्रवृत्तियोग्यतावच्छेदकीभूतं सत्यत्वं प्रामाणिकत्वातिरिक्त-मेवाङ्गीकार्यमिति न साध्याविशिष्टतेति भावः ।

॥ ब्रह्मण इति । सत्यस्यापीत्यर्थः ॥ प्रामाणिकत्वाभावादिति । अवेद्यत्वेन प्रमाणजन्यज्ञानविषयत्वरूपप्रामाणिकत्वाभावादित्यर्थः । यद्यपीदं साधनवैकल्यमात्मनि वृत्तिव्याप्यताया अभ्युपगमादिति प्राक् परिहृतम् । तथाऽपि प्रकारान्तरेणापि परिहर्तुं पुनराशङ्कितमित्यदोषः ॥ केवल-व्यतिरेकित्वोपपत्तेरिति । तत्र च शुक्तिरजतादिकं दृष्टान्त इति भावः । तथा च प्रागन्वयित्वमङ्गीकृत्य साधनवैकल्यं परिहृतमिति द्रष्टव्यम् । ननु तर्हि व्यतिरेकेऽसाधारण्यं स्यात् । तथा हि । यत्र सत्यत्वाभावस्तत्र प्रामाणिकत्वाभाव इति व्यतिरेकव्याप्तौ प्रामाणिकत्वाभावरूपसाध्यवत्त्वेन सपक्षभूते ब्रह्मणि सत्यत्वाभावरूपहेतोरवर्तमानत्वादित्यत उक्तमसाधारणस्य दूषणत्वाभावपक्ष इति । असाधारणस्यासाधारणानैकान्तिकस्य । नित्यव्यावृत्तगन्धवत्त्वाद्भूः किमनित्या वाऽनित्यव्यावृत्तगन्धवत्त्वाद्भूः किं नित्येतिवत्सत्यव्यावृत्तप्रामाणिकत्ववत्त्वात्किं प्रपञ्चो मिथ्योत मिथ्याभूतरजतादिव्यावृत्तप्रामाणिकत्ववत्त्वात्किं प्रपञ्चः सत्य इति सांशयिकत्वेन साध्यनिश्चयप्रतिबन्धकतयाऽसाधारणानैकान्तिकत्वस्य दूषणत्वं वक्तव्यम् । तत्र यद्येककोटौ विशेषदर्शनावतारस्तर्ह्यनुमितिर्भवत्येवेति नासाधारण्यस्य दोषत्वम् । एवञ्च प्रकृते सत्यत्वाभावे शशविषाणाद्य-विशेषापत्त्या प्रमाणप्रवृत्त्ययोगेन प्रमाणप्रवृत्तियोग्यतावच्छेदकत्वेन सत्यत्वस्यैव सिद्धिरित्यनुकूलतर्करूपविशेषदर्शनेन सत्यत्वस्यैव सिद्ध्या सन्देहानुपपत्तौ सत्यत्वानुमितेरेवोत्पत्त्याऽसाधारण्यस्यादोषत्वेन केवलव्यतिरेकित्वो-पपत्तेरित्यर्थः ।

यथोक्तं मणौ प्रत्यक्षखण्डे सुवर्णतैजसवादे । संशयः सत्प्रतिपक्षो वाऽसाधारण्यस्य दूषकतायां द्वारं तदिह विशेषदर्शनादसम्भवीत्यसाधारण्यं न दोषायेति । पूवमन्वयिनि साधनवैकल्यशङ्कायां केवलव्यतिरेकित्वमङ्गीकृत्य समाधानमुक्तमिदानीं साधनवैकल्यशङ्कैव त्वया न कर्तुं शक्यत इत्याह ॥ ब्रह्मणश्चेति ॥ असत्त्वप्रसङ्ग इति । तथा च तदसिद्धिप्रसङ्गो वस्तुसिद्धेर्मानाधीनत्वादिति भावः । यथाऽऽहुः पदार्थविदः । मानाधीना मेयसिद्धिरिति । ब्रह्मणः प्रामाणिकत्वाभावे शशविषाणवदसिद्धिः स्यादिति तर्के प्रामाणिकत्वाभावेऽपि तत्सिद्धिः सम्भवतीत्यप्रयोजकतामाशङ्कते ॥ स्वतःसिद्धत्वादिति ॥ नेतीति । असत्त्वप्रसङ्गो नेत्यर्थः । अनभ्युपगम-मेवोपपादयति ॥ न हीति । स्वस्मिन्स्वविषये कारकता ज्ञापकता निर्विशेषवादिना परेण कर्तृत्वकर्मत्वयोरेकत्र विरोधेनानङ्गीकारादिति भावः ॥ अन्यथेति । प्रामाणिकत्वाभावेऽपि स्वतः सिद्धत्वाङ्गीकार इत्यर्थः ॥ एवं सिद्धिः स्यादिति । ब्रह्मवत्स्वेनैव सिद्धिः स्यादित्यर्थः ॥ प्रमाणाभाव इति । ब्रह्मणोऽप्रामाणिकत्वे शशविषाणवदसत्त्वोपपत्त्या तदसिद्धिः स्यादिति प्रसङ्गस्येत्यर्थः । कुतोऽनुत्तरत्वमित्यत आह ॥ सिद्ध्युपायान्तरस्येति । प्रामाणिकत्वाभावेऽपि प्रकारान्तरेण तत्सिद्धि-र्भविष्यतीति । एवं तत्सिद्धावुपायान्तरमेवोत्तरत्वेनोपन्यसनीयं न तु प्रमाणेन विना तत्सिद्धिरित्यर्थः ॥ दत्तोत्तरत्वादिति । स्वप्रकाशत्वमपि स्वेनैव प्रकाशो वा प्रमाणेन विना प्रकाशो वा । नाद्यः । कर्तृत्वकर्मत्वयोरेकत्र विरोधेनानभ्युपगमात् । अन्यथा शशविषाणस्यापि स्वेनैव प्रकाशः स्यात् । न द्वितीयः । प्रमाणाभावे सत्त्वं न स्यादित्यस्य प्रमाणेन विना प्रकाश इत्यस्यानुत्तरत्वात् । सिद्ध्युपायान्तरस्यानुपन्यस्तत्वादित्युत्तरस्य दत्तप्रायत्वादित्यर्थः ।

### **वादावलीविवरणम्**

विमतं सत्यं प्रमाणदृष्टत्वादित्यनुमानस्य दृष्टान्ते साधनवैकल्यं परिहरति ॥ वृत्तिव्याप्यताया इति ॥ प्रमाणाविषयस्यापीति । प्रामाणिकत्वमेव सत्यत्वं चेद्ब्रह्मणि सत्यत्वं त्वन्मते न स्यात्त्वया प्रामाणिकत्वानभ्युपगमादित्यर्थः ॥ अन्यथेति । प्रामाणिकत्वातिरिक्त-सत्यत्वाभावे प्रमाणप्रवृत्तेः पूर्वं ब्रह्मप्रपञ्चयोः शशविषाणाद्यविशेषापत्त्या प्रमाणविषयत्वं न स्यात् । प्रमाणविषयत्वे सत्यत्वस्य प्रयोजकत्वात् । अन्यथा शशविषाणादावपि प्रमाणविषयत्वापातादिति भावः । अन्ये तु विप्रतिपन्नं सत्यमित्यनुमानेऽप्रयोजकत्वं परिहरति ॥ अन्यथेति । तथा च हेतूच्छित्तिरूपबाधकान्नाप्रयोजकतेति भाव इत्यप्याहुः ॥ तथाऽपीति । वृत्तिव्याप्यताया इत्यनेन ग्रन्थेन परिहृतमपि साधनवैकल्यं विशेषविवक्षया पुनः शङ्कितमिति बोध्यम् । यद्यद्ब्रह्म वृत्तिव्याप्यमिति मते साधनवैकल्यं शङ्क्यत इति बोध्यम् ॥ असाधारणस्य दूषणत्वाभावपक्ष इति । एकत्रानुकूलतर्कावतारे साधकतासम्भवेन तस्य न दोषत्वमिति पक्ष इत्यर्थः । ननु तर्कावतारे तस्यादोषत्वेऽपि तदनवतारे दोषत्वमेव हेतुः किं साध्यवद्व्यावृत्त्या साध्याभावस्य साधक उत सर्वसाध्याभाववद्व्यावृत्त्या साध्यस्येति संशयाधायकत्वेन नानुमितिप्रतिबन्धकत्वमित्यतस्तस्य दोषत्वमङ्गीकृत्याह ॥ ब्रह्मणश्चेति ॥ कारकतेति । कर्मकारकतेत्यर्थः ॥ एवं सिद्धिरिति । स्वेनैव सिद्धिरित्यर्थः ॥ दत्तोत्तरत्वादिति । स्वकर्मकप्रकाशरूपत्वस्यात्मन्यपि तत्त्वाभावादित्यत्रेति शेषः ।

------------------------------------------------------------------------

अर्थक्रियाकारित्वाच्च सत्यत्वसाधनं सम्भवति

**अर्थक्रियाकारित्वाच्च सत्यत्वसाधनं सम्भवति**

## **वादावली**

अर्थक्रियाकारित्वाच्च सत्यत्वसाधनं सम्भवति । स्वाप्नरम्भासम्भोगादौ व्यभिचार इति चेन्न । पक्षसमत्वात् । न हि पक्षे पक्षसदृशे वा व्यभिचारः । रज्जुभुजङ्गादौ व्यभिचार इति चेन्न । तज्ज्ञानस्यैव भयकम्पादिजनकत्वात् ।

### **वादावलीभावदीपिका**

एवं प्रमाणदृष्टत्वेन जगतः सत्यत्वं प्रसाध्यानुमानान्तरेणापि तत्साधयति ॥ अर्थक्रियेति । अयमत्र प्रयोगः । विप्रतिपन्नं सत्यमर्थ-क्रियाकारित्वादात्मवदिति । अत्र साध्यं पूर्ववद्व्याख्येयम् । ननु सत्यार्थक्रियाकारित्वं हेतुरुतासत्यम् । नाद्यः । परं प्रत्यसिद्धेः । नान्त्यः । असत्यायाश्चैन्द्रजालिकादौ व्यभिचारादिति चेदत्राहुः । सप्रकाराबाध्यार्थ-क्रियाकारित्वं हेतुः । परमते निष्प्रकारकबाध्यत्वेऽपि सप्रकाराबाध्यत्वा-त्सिद्धान्ते चाबाध्यत्वादेव सप्रकारकाबाध्यत्वस्यापि सत्त्वात् । न च परमते सप्रकारकेत्यस्यासिद्धिवारकत्वं दोषः । विमतमकर्तृकं शरीराजन्यत्वात् । अनभ्यासदशायां सांशयिकत्वात् । विमतं निर्धूममार्द्रेन्धनप्रभव-वह्निरहितत्वादित्यादौ तत्स्वीकारात् । किञ्च परमतेऽबाध्यार्थक्रियाकारित्वस्य क्वाप्यभावेनाप्रसिद्ध्या व्याप्तिग्रहोपयुक्तत्वेन सार्थकत्वाच्च । व्यभिचार-वारकस्यापि व्याप्तिग्रहोपयुक्तत्वेनैव सार्थक्यात् । नन्वेवमपि भारतयुद्धादौ घटोत्कचादिनिर्मितपदार्थेषु व्यभिचार इति वाच्यम् । तेषामपि तच्छक्ति-विशेषसृष्टत्वेन सत्यत्वान्न व्यभिचार इति । वस्तुतस्तु अर्थक्रियाकारित्वादिति यथान्यासमेवास्तु । न चैन्द्रजालिकादौ व्यभिचारः । तत्र हेतोरेवाभावात् । न च तत्राप्यसत्यं तदस्तीति वाच्यम् । अनुमानमात्रे आरोपितहेतोर्विपक्ष-वृत्तितासम्भवेनानुमानमात्रोच्छेदकतया स्वव्याघातात् । यदपि मायाविनिर्मित-चतुरङ्गादिदर्शनाद्भयादिकं जायत इति तदपि मायाविप्रदर्शितपदार्थज्ञानस्य सत्यस्यैवेत्यवगच्छतो यथाश्रुतमेव साध्वित्युत्पत्स्यामः ।

ननु स्वाप्नरम्भासम्भोगादौ धातुविसर्जनरूपार्थक्रियाकारित्वे विद्यमानेऽपि न तत्र सत्यत्वमित्याशङ्क्य निषेधति ॥ स्वाप्नेति । आदिपदेनानिष्ट सूचककृष्णपुरुषमर्कटास्कन्दनादिपरिग्रहः । स्वाप्नार्थानां सत्यत्वमभिप्रेत्याह ॥ पक्षेति । ततश्च किमित्यत आह ॥ न हीति । अनुमानमात्रोच्छेदक-तया स्वव्याहतत्वादिति भावः । ननु स्वाप्ने व्यभिचाराभावेऽपि रज्ज्वामारोपित भुजङ्गस्यासत्यस्य भयकम्पादिरूपार्थक्रियाकारित्वदर्शनाद्व्यभिचार इति शङ्कते ॥ रज्ज्विति । आदिपदेन सवितृसुषिरादिपरिग्रहः । न रज्जुभुजङ्गादे-र्भयादिजनकत्वम् । सत्यप्यर्थे तदज्ञाने भयादेरदर्शनात् । असत्यप्यर्थे तज्ज्ञाने सति तस्य दर्शनेनान्वयव्यतिरेकाभ्यां रज्जुसर्पादिज्ञानमेव भयादिजनकं न तु रज्जुसर्पादि । ज्ञानं च सत्यमिति भावेन परिहरति ॥ तज्ज्ञानस्येति । ननु चार्थस्य मिथ्यात्वे ज्ञानस्यापि मिथ्यात्वाङ्गीकारादेवमपि व्यभिचार-तादवस्थ्यमिति चेन्न । अज्ञानस्यावच्छेदकस्यानिर्वचनीयत्वेऽपि तदवच्छिन्ना-ज्ञानहानेर्ब्रह्माभिन्नायाः पञ्चमप्रकारायाः सदसद्वैलक्षण्यलक्षणा-निर्वाच्यत्वाभावादिति भावः ।

### **वादावलीप्रकाशः**

मिथ्यात्वानुमानस्य पुनरप्यनुमानान्तरविरोधमाह ॥ अर्थ-क्रियेति । विमतं सत्यमर्थक्रियाकारित्वादात्मवदित्यर्थः ॥ स्वाप्नरम्भासम्भोगादाविति । स्वाप्नकामिनीसम्भोगादावित्यर्थः । ‘‘कदली कामिनी रम्भे’’त्यभिधानात् । आदिपदेन स्वाप्नमन्त्रग्रहणम् । तत्रापि चरमधातूत्सर्गाभीष्टसिद्धिरूपार्थक्रियाकारित्वे सत्यपि सत्यत्वाभावादिति भावः ॥ पक्षसमत्वादिति । वासनामयस्यापि स्वाप्नकामिनीसम्भोगादेरप्यर्थ-क्रियाकारित्वेन सत्यत्वसाधनादित्यर्थः । तथाऽपि कुतो न व्यभिचार इत्यत आह ॥ न हीति । पक्षसदृशे सन्दिग्धसाध्यवत्त्वेन पक्षतुल्ये निश्चितसाध्याभाववत्त्वाभावेन विपक्षत्वाभावादिति भावः । स्थलान्तरे व्यभिचारमाशङ्कते ॥ रज्जुभुजङ्गादाविति । भुजाभ्यां गच्छतीति भुजङ्गः । भुजङ्गः सर्पदासयोरित्यभिधानात् । रज्ज्वारोपितभुजङ्ग इत्यर्थः । आदिपदेन शुक्तिरजतादिकं च ग्राह्यम् । तत्र भयकम्पादिरूपार्थक्रियाकारित्वेऽपि सत्यत्वाभावादिति भावः ॥ तज्ज्ञानस्यैवेति । रज्जुसर्पादिज्ञानस्यैवेत्यर्थः । सत्यसर्पस्थलेऽपि सत्यपि सर्पे तदज्ञाने भयाद्यजननाज्ज्ञानस्यैवार्थक्रियाकारित्वं दृष्टं तथेहापि ज्ञानस्यैवार्थक्रियाकारित्वम्र । तर्हि ज्ञान एव व्यभिचार इति न वाच्यम् । एतावन्तं कालं सर्पभ्रम आसीदित्यनुभवबलेन ज्ञानस्वरूपस्य सत्यत्वेन साध्यस्यापि सत्त्वान्न व्यभिचार इति भावः । यथोक्तम्–

‘सर्पभ्रमादावपि हि ज्ञानमस्त्येव तादृशम् ।

तदेवार्थक्रियाकारि तत्सदेवार्थकारकम् ॥’ इति ।

### **वादावलीविवरणम्**

॥ अर्थक्रियाकारित्वाच्चेति । सप्रकारकज्ञानाबाध्यार्थक्रियाकारि-त्वादित्यर्थः । तेन सत्यार्थक्रियाग्रहणे परं प्रति पक्षे सपक्षे चासिद्धिः । असत्यार्थक्रियाग्रहणे ऐन्द्रजालिकादौ व्यभिचार इति शङ्कानवकाशः ॥ स्वाप्नरम्भासम्भोगादाविति । आदिपदेन घटोत्कचादिभिः शक्तिविशेषा-त्सृष्टमर्थक्रियाकारिगजादिकं ग्राह्यम् ॥ रज्जुभुजङ्गादाविति । अत्रादिपदेन सवितृसुषिरादिकं ग्राह्यम् ॥ तज्ज्ञानस्यैवेति । सत्यप्यर्थे तदज्ञानेन भयाद्यभावादिति भावः ।

------------------------------------------------------------------------

ननु ज्ञानमात्रमेव भयकम्पादिजनकमर्थ-विशेषितं वा

**ननु ज्ञानमात्रमेव भयकम्पादिजनकमर्थ-विशेषितं वा**

## **वादावली**

ननु ज्ञानमात्रमेव भयकम्पादिजनकमर्थ-विशेषितं वा । आद्ये सकलज्ञानानां भयकम्पादिजनकत्व-प्रसङ्गः । द्वितीये सर्पस्यापि तज्जनकत्वमायातमिति चेन्न । सर्पतया ज्ञातरज्जोरेव विशेषणत्वेन व्यभिचाराभावात् । सर्पा-जन्यत्वाच्च । आत्मन्यर्थक्रियाकारित्वं नास्तीति चेन्न । तस्य निखिलप्रपञ्चकारणत्वेन श्रुतिशतसमधिगतत्वात् । सोऽपि पक्षनिक्षिप्तश्चेन्महायानिकपक्षपातः स्यात् । तदतिरिक्तात्मा-भ्युपगमान्नैवमिति चेन्न । तदतिरिक्तस्याप्येतद्विशेषणवत्तया पक्षनिक्षेपात् ।

### **वादावलीभावदीपिका**

ननु सर्पादिज्ञानस्य भयादिजनकत्वेऽप्यर्थानवच्छिन्नस्य केवलज्ञानस्य वा तज्जनकत्वमुतार्थावच्छिन्नस्य विशिष्टस्य वा । आद्यस्याति-प्रसङ्गदुष्टतया द्वितीयेऽङ्गीकार्ये आगतमसतोऽप्यर्थक्रियाकारित्वमिति भावेन शङ्कते ॥ नन्विति ॥ ज्ञानमात्रमिति । न त्वर्थविशेषितमित्यर्थः ॥ सकलेति । घटादिज्ञानानामपीत्यर्थः ॥ सर्पस्यापीति । विशेषणानन्वयिनो विशिष्टान्वयायोगादिति भावः । अर्थावच्छिन्नं ज्ञानं भयादिजनकमेवमपि न सर्पस्यार्थक्रियाकारितेति भावेन परिहरति ॥ नेति । रज्जोरेवाधिष्ठानभूताया इति शेषः । सर्पज्ञानं प्रति तस्या एव विषयत्वेन विषयस्यैव व्यावर्तकत्वा-त्तस्य च सत्यत्वेन न काचिदनुपपत्तिरित्यर्थः । इदं चार्थावच्छिन्नं ज्ञानं हेतुरित्यभ्युपेत्योक्तम् । वस्तुतस्त्वर्थानवच्छिन्नं सर्पादिज्ञानमेव भयादिहेतुः । न चासर्पज्ञानस्यापि हेतुताप्रसङ्गः । विषयावच्छेदमन्तरेण धर्मान्तरेणा-सर्पज्ञानाव्यावृत्तेः । तथा हि । सर्पज्ञानमसर्पज्ञानव्यावर्तकधर्मोपेतं ततो व्यावृत्तत्वात्सम्मतवदित्यनुमानात्तत्सिद्धिः । न च विषयेणार्थान्तरता । तस्यातद्धर्मत्वात् । नापि विषयसम्बन्धेन । ज्ञानज्ञेययोः संयोगादेरभावात् । स्वरूपप्रत्यासत्तेश्च ज्ञानस्वरूपानतिरिक्तत्वेन तद्व्यावर्तकत्वायोगात् । किञ्च सत्यसर्पज्ञानं विषयोपाधिमनपेक्ष्यासर्पज्ञानाद्विलक्षणम् । तज्जनकविलक्षण-जनकजन्यत्वात् । परोक्षज्ञानजनकविलक्षणजनकजन्यापरोक्षज्ञानवत् । न चासिद्धिः । असर्पज्ञानजनको योऽसर्पेन्द्रियसंयोगस्तद्विलक्षणसर्पेन्द्रियसंयोग-जन्यत्वात्सर्पज्ञानस्य । न च दृष्टान्तस्य साध्यवैकल्यम् । एकविषयकयोरपि परोक्षत्वापरोक्षत्वलक्षणवैलक्षण्यदर्शनेनापरोक्षत्वस्य विषयोपाधिकत्वाभावात् । न च विलक्षणजनकजन्यत्वं सर्पस्य विषयसम्बन्धरूपवैलक्षण्येनैवोपपन्नमिति तदतिरिक्तवैलक्षण्यसाधनेऽप्रयोजकता । यवबीजविलक्षणकलमबीज-जन्यत्वस्यापि कदाचिद्देवदत्तादिरूपसम्बन्धवैलक्षण्येनैवोपपत्त्या कलमबीज-जन्याङ्कुरस्य यवबीजजन्यत्वात्स्वतो वैलक्षण्यरूपकलमाङ्कुरत्वस्य कदाचिद-भावप्रसङ्गादिति । एवञ्चानेनानुमानेन सत्यसर्पज्ञानस्य स्वतो वैलक्षण्ये सिद्धे तन्न्यायेनासत्यसर्पज्ञानस्यापि स्वतो वैलक्षण्यसिद्धेर्ज्ञानस्यैव भयादिजनकत्वं नार्थस्य न वाऽतिप्रसङ्ग इति । उक्तं च मिथ्यात्वानुमानखण्डनटीकायाम् । तत्रापि तज्ज्ञानस्यैव साधकत्वात् । ज्ञेयभेदानवच्छिन्नस्य ज्ञानमात्रस्याति प्रसङ्गित्वात्तदवच्छिन्नस्य सिद्ध्यङ्गतायां तस्याप्यङ्गत्वमिति चेन्न । दोषवशा-त्सत्यतद्विषयज्ञानसदृशज्ञानस्याङ्गताऽङ्गीकारादित्यादिनाऽनवच्छिन्नस्य ज्ञानस्य हेतुत्वम् । एतेन मिथ्यात्वज्ञानं प्रति व्यावृत्तिधीहेतुत्वरूपव्यावर्तकत्व-मस्तीत्यसतोऽपि हेतुतेति निरस्तम् । विषयमनपेक्ष्य ज्ञान एव व्यावर्तक-धर्मोक्तेः । न च तर्हि तेनैवासाधारणधर्मेण व्यवहारः स्यान्न तु सर्पज्ञानं घटज्ञानमित्यर्थस्य व्यावर्तकतया व्यवहार इति वाच्यम् । व्यवहार-दशायामनुभवसिद्धसत्ताऽपि तस्य ज्ञानगतविशेषस्य क्षीरमाधुर्यादिवद्विशिष्या-ख्यातुमशक्त्या क्षीरपदवत्तदुपलक्षकं सर्पादिपदमेवानुप्रयुक्तमित्यास्तां विस्तरः । नन्वर्थक्रियाकारित्वादित्यत्र न विशिष्टात्मा दृष्टान्तस्तस्य सत्यत्वाभावेन पक्षनिक्षेपात् । नापि शुद्धात्मा तस्य सत्यत्वेऽप्युदासीनस्य नार्थक्रिया-कारित्वम् । तथा च साधनविकलो दृष्टान्त इति शङ्कते ॥ आत्मनीति । अत्रापि पूर्वानुमान इवासाधारणस्य दूषणत्वाभावपक्षेऽसद्दृष्टान्तेन व्यतिरेकित्वो-पपत्तेरिति वक्तृं शक्यम् । तथाऽपि वस्तुस्थितिमनुरुध्य गूढाभिप्रायेण परिहारमाह ॥ नेति । ऐन्द्रजालिकसृष्टिवन्मायिकं किन्न स्यादित्यत उक्तं श्रुतिशतेति । यतो वा इमानि भूतानि जायन्ते, द्यावाभूमी जनयन्देव एकः, सत्यः सोऽस्य महिमा, सत्यकर्मा महात्मा, याथातथ्यतोऽर्थान् व्यदधाच्छा-श्वतीभ्यः समाभ्य इत्यादिभिर्जगत्कारणत्वावगमादित्यर्थः । अन्यथा श्रुतेरप्रामाण्यापत्तेरिति भावः ॥ सोऽपीति । जगत्कारणत्वेन श्रूयमाणोऽ-पीत्यर्थः । स्वाशयमुद्घाटयति ॥ महायानिकेति । जगत्कारणत्वेन श्रूयमाणस्याप्यात्मनो मिथ्यात्वे आत्ममिथ्यात्ववादिषु बौद्धेषु पक्षपातः कृतः स्यात् । बौद्धमतप्रवेशापत्तिरिति यावत् । ननु विशिष्टात्मान्यस्य शुद्धस्यात्मनो मयाऽङ्गीकारान्न बौद्धपक्षपातः स्यादित्याशङ्कते ॥ तदिति ॥ एतद्विशेष-णेति । विशिष्टात्मातिरिक्तत्वरूपविशेषणविशिष्टस्य मिथ्यात्वेन पूर्वदोषानिस्तार इति भावः ।

### **वादावलीप्रकाशः**

॥ ज्ञानमात्रमेवेति । सर्पादिरूपज्ञेयविशेषानवच्छिन्नमेवेत्यर्थः ॥ अर्थेति । अर्यत इति व्युत्पत्त्याऽर्थशब्दो ज्ञेयवाची । सर्पादिरूपज्ञेय-विशेषावच्छिन्नमित्यर्थः । सकलज्ञानानां घटादिज्ञानानाम् । तज्जनकत्वं भयकम्पादिजनकत्वम् । विशिष्टस्य यद्भवति तद्विशेषणस्यापि भवतीति न्यायाल्लम्बकर्णमानयेत्यादिवदिति भावः ॥ रज्जोरेवेति । न सर्पस्येत्यर्थः । विशेषणत्वे व्यावर्तकत्वे । अतिप्रसङ्गभञ्जकत्वेऽङ्गीकृते सतीत्यर्थः । अयं भावः । अर्थक्रियाकारित्वहेतो रज्जुसर्पे न व्यभिचारः । तस्य भयकम्पादि-जनकत्वाभावेन हेतोरेवाभावात् । ननु तर्हि भयकम्पादेरकारणकत्वप्रसङ्ग इति चेन्न । रज्जोरेव तत्कारणत्वात् । तर्हि सर्वरज्जूनामपि भयादिजनकत्वं स्यादिति चेन्न । सर्पतया ज्ञाताया एव रज्जोस्तज्जनकत्वाङ्गीकारात् । ज्ञातं लिङ्गं करणमितिवदिति । सर्पज्ञानस्यैव भयकम्पादिजनकत्वादित्युक्तमपि समाधानमङ्गीकुर्म इत्याशयेनाह ॥ सर्पाजन्यत्वाच्चेति । अयं भावः । अर्थक्रियाकारित्वहेतोर्न रज्जुसर्पे व्यभिचारः । तत्र तज्ज्ञानस्यैवार्थक्रिया-कारित्वेन भयकम्पादेः सर्पाजन्यत्वेन तत्र हेतोरेवाभावात् । न चार्था-विशेषितज्ञानस्य भयकम्पादिजनकत्वे सकलज्ञानानामपि तज्जनकत्वप्रसङ्गादर्थ-विशेषितस्यैव तज्जनकत्वे वाच्ये विशिष्टस्य यद्भवति तद्विशेषणस्यापि तद्भवतीति न्यायेन सर्पस्यापि तज्जनकत्वं प्राप्तमिति पुनस्तत्रैव व्यभिचार इति वाच्यम् । अस्य न्यायस्य चित्रगुमानय कुरूणां क्षेत्रं कर्षति, गुरूणां टीकां लिखति, काशीनिवासी समागत इत्यादौ व्यभिचारित्वेन दुष्टत्वादिति ।

दृष्टान्ते साधनवैकल्यमाशङ्कते ॥ आत्मनीति । तस्यात्मनः ॥ निखिलेति । सकलजगज्जननादिरूपार्थक्रियाकारणत्वेनेत्यर्थः ॥ श्रुति-शतेति । शतशब्दो बहुवचनः । स इदं सर्वमसृजत, यतो वा इमानि भूतानि जायन्ते, अक्षरात्सम्भवतीह विश्वमित्यादिबहुश्रुतिसमधिगतत्वादित्यर्थः । तथा च न साधनवैकल्यमिति भावः ॥ सोऽपीति । सकलजगज्जननरूपार्थ-क्रियाकारित्वेन श्रुतिशतसमधिगतोऽप्यात्माऽस्माभिर्मिथ्यात्वानुमाने वियदादि-विश्वमिव पक्षे निक्षिप्तस्तथा च तस्य सत्यत्वाभावेन साध्यवैकल्यापत्त्या न तस्य भवदनुमाने दृष्टान्तत्वं युक्तमित्यर्थः । चेदित्यनन्तरं तर्हीति शेषः । महायानिको बौद्धः । बौद्धविशेषेण शून्यवादिना हि शून्यमेव तत्त्वमित्यङ्गी-कृत्यात्मादेः सर्वस्य मिथ्यात्वमङ्गीकृतम् । त्वयाऽपि तथाऽङ्गीकारे शून्यवादिसकाशाद्वैलक्षण्यं मायावादिनस्तव न स्यादिति भावः । शून्यवादि-पक्षपाताभावेन तद्वैलक्षण्यं ममास्तीत्याशङ्कते ॥ तदतिरिक्तात्मेति । श्रुतिशताम्नातजगत्कारणत्वविशिष्टसगुणब्रह्मव्यतिरिक्तस्यात्मनो निर्गुणस्य ब्रह्मणोऽङ्गीकारात् । शून्यवादिना चेत्थमनङ्गीकारान्नैव शून्यवादिपक्षपातेन मम तत्साम्यमित्यर्थः ॥ तदतिरिक्तस्यापीति । निखिलजगत्कारणत्वादि-विशिष्टसगुणब्रह्मव्यतिरिक्तं यन्निर्गुणं तदपि जगज्जन्मादिकारणत्वरूपविशेषण-विशिष्टमेव । यत्तदद्रेश्यमग्राह्यमित्याद्युक्त्वाऽक्षरात्सम्भवतीह विश्वमिति श्रुत्याऽक्षरस्य जगज्जन्मादिकारणत्वाभिधानात् । अक्षरशब्दवाच्यस्य त्वन्मते निर्गुणत्वात्तथा च तस्यापि पक्षनिक्षिप्तत्वेन मिथ्यात्वप्राप्त्या शून्यवादिपक्षपात एव तवेति न तद्वैलक्षण्यं तवेत्यर्थः ।

### **वादावलीविवरणम्**

॥ द्वितीय इति । विशिष्टस्य ज्ञातत्वे विशेषणस्य ज्ञातत्व-वद्विशिष्टस्य हेतुत्वे विशेषणस्यापि हेतुत्वं प्राप्तमित्यर्थः । अर्थावच्छिन्नं ज्ञानं भयादिजनकमित्यन्त्यपक्षाङ्गीकारेऽपि न सर्पस्य भयादिजनकत्वप्रसङ्ग इति भावेन परिहरति ॥ नेति ॥ रज्जोरेवेति । अधिष्ठानभूताया इति शेषः। सर्पज्ञानं प्रति तस्या एव विषयत्वेन विषयावच्छिन्नस्यैवार्थक्रियाकारित्वा-द्व्यभिचाराभाव इत्यर्थः । किञ्च सर्पावच्छिन्नज्ञानस्य हेतुत्वाङ्गीकारेऽपि न क्षतिः । घटावच्छिन्नस्य घटप्रागभावस्य घटं प्रति हेतुत्वेऽपि घटस्य तदभाववत्सर्पावच्छिन्नस्य हेतुत्वेऽपि सर्पस्य भयाद्यहेतुत्वात् । कुरूणां क्षेत्रे वसतीत्यत्र कुरूणामिव तटस्थेन भयाद्यहेतुत्वोपपत्तेरित्याह ॥ सर्पाजन्यत्वाच्चेति । भयकम्पादेरिति शेषः । ज्ञानमात्रमेव भयकम्पादि-जनकमित्याद्यपक्षाङ्गीकारेऽपि न दोष इत्याशयेनाह ॥ सर्पाजन्यत्वाच्चेति । भयकम्पादेर्ज्ञानमात्रजन्यत्वेनावच्छेदकीभूतसर्पाजन्यत्वान्नार्थक्रियाकारित्वस्य तत्र व्यभिचार इत्यर्थः ।

ननु कथं ज्ञानमात्रं भयादिजनकमतिप्रसङ्गादिति चेन्न । विषयावच्छेदक-मनपेक्ष्य स्वत एव सर्पज्ञानस्यासर्पज्ञानाद्व्यावृत्तेः । तथा हि । ज्ञानस्य स्वकारणादुत्पत्तौ स्वकार्यकरणे च विषयो नापेक्षितः । अभावस्य प्रति-योगित्वमुपलक्षणम् । अतीतादिज्ञाने तथा दर्शनात् । न हि तत्रार्थोऽस्ति । उपलक्षणेनान्यो व्यावर्तक उपस्थाप्यः । काकेन संस्थानविशेष इवेति स्वतो विशेषसिद्धिः । एवञ्च यथा प्रतियोगिज्ञानमनन्तर्भाव्यैव घटस्याभावोऽ-भावान्तराद्विलक्षणस्तथा सर्पज्ञानमपि विषयमनन्तर्भाव्यैवासर्पज्ञानाद्विलक्षणम् । तस्माद्रज्जौ सर्पज्ञानस्य भ्रमत्वेनाधिकजन्यत्वेऽपि सर्पज्ञानत्वेन तद्धेतुजन्य-त्वात्स्वत एवासर्पज्ञानाद्वैलक्षण्यमिति नोक्तातिप्रसङ्ग इति सङ्क्षेपः । दृष्टान्ते साधनवैकल्यं शङ्कते ॥ आत्मनीति । यद्यपि पूर्वानुमानवदत्राप्यसाधारण-दूषणत्वाभावपक्षेऽसद्दृष्टान्तेन व्यतिरेकित्वोपपत्तेरिति सुवचं तथाऽपि वस्तुस्थितिमनुरुध्यैव परिहारान्तरमाह ॥ नेति । ऐन्द्रजालिकसृष्टिवन्मायिकं किन्न स्यादित्यत उक्तं श्रुतिशतेति । स हि सर्वस्य कर्तेत्यादिश्रुतिशतेत्यर्थः । ननु श्रुत्युक्तः कर्ता मायाशब्दित ईश्वरः । न च तस्यैव दृष्टान्तत्वम् । विमतिविषयत्वेन तस्य पक्षत्वादित्याशङ्क्य निराकरोति ॥ सोऽपीति । श्रुतोऽपीत्यर्थः ॥ महायानिकेति । जगत्कारणत्वेन श्रूयमाणस्याप्यात्मनो मिथ्यात्वे आत्ममिथ्यात्ववादिषु बौद्धेषु पक्षपातः स्यात् । बौद्धमतप्रवेशा-पत्तिरिति यावत् । ननु विशिष्टात्मान्यस्य शुद्धात्मनो मयाङ्गीकारान्न बौद्धपक्षपात इति शङ्कते ॥ तदिति ॥ एतद्विशेषणवत्तयेति । विशिष्टात्मातिरिक्तत्वरूपविशेषणविशिष्टतयेत्यर्थः ॥ पक्षनिक्षेपादिति । तथा च बौद्धमतप्रवेशापत्तिर्दुर्वारेति भावः ।

[Load More](javaऽcriptःvoid(0))
