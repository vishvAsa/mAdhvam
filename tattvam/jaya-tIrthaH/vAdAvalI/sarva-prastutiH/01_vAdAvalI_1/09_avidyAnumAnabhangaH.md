+++
title = "०९ अविद्यानुमानभङ्गः"
upstream_url = "https://dvaitavedanta.in/category-details/9019/4434/sharaj/vathav/vathav/avatha"
+++
## नानेनानुमानेन त्वदभिमताज्ञानसिद्धिः

**अविद्यानुमानभङ्गः**

**नानेनानुमानेन त्वदभिमताज्ञानसिद्धिः**

## **वादावली**

नानेनानुमानेन त्वदभिमताज्ञानसिद्धिः । जडेऽज्ञानानभ्युपगमेनान्तःकरणवृत्तिलक्षणप्रमाणज्ञानानां तथा-विधवस्तुपूर्वकत्वाभावेऽपि हेतोस्तत्र सद्भावादनैकान्तिकत्वात् । व्यर्थं च स्वप्रागभावव्यतिरिक्तेति विशेषणम् । स्वनिवर्त्य-विशेषणेनैव तद्व्यावृत्तेः । न हि भावः स्वप्रागभाव निवर्तकः । अपि तु भावोत्पत्तिरेव तत्प्रागभावनिवर्तिका । भावाभावयोः सहावस्थानविरोधात् । अतः स्वनिवर्त्यविशेषणेनैव स्वप्राग-भावव्यावृत्तेर्व्यर्थं स्वप्रागभावव्यतिरिक्तेति विशेषणम् ।

### **वादावलीभावदीपिका**

एवमनूदितमनुमानं दूषयति ॥ नेति । अत्र प्रमाणज्ञानमित्यनेन चैतन्यं पक्षीक्रियते उत वृत्तिर्वा । आद्ये दोषमाह ॥ जड इति । ‘‘आश्रयत्वविषयत्वभागिनी निर्विशेषचितिरेव केवला । पूर्वसिद्धतमसो हि पश्चिमो नाश्रयो भवति नापि गोचर’’इति विवरणोक्तेर्जडविषयकाज्ञानानभ्युप-गमेनेत्यर्थः ॥ ज्ञानानामिति । जडविषयकाणामिति शेषः ॥ तथा-विधेति । स्वप्रागभावेत्यादिविशेषणविशिष्टेत्यर्थः । इदं तु साध्याभावो-पपादनाय । अनैकान्तिकत्वादित्युपलक्षणम् । सुखादिविषयकचैतन्ये बाधोऽपि बोध्यः । द्वितीयेऽपि परोक्षवृत्तिर्वाऽपरोक्षवृत्तिर्वा । आद्येऽप्याह ॥ जड इति । ज्ञानानां परोक्षज्ञानानामित्यर्थः । द्वितीयेऽप्याह ॥ जड इति । ज्ञानानामपरोक्षज्ञानानाम् । पक्षद्वये बाधोऽपि बोध्यः । स्वविषयावरण-वस्त्वन्तरस्याभावात् । साध्ये विशेषणवैय्यर्थ्यं चाह ॥ व्यर्थं चेति । तर्हि प्रागभावव्युदासः कथमित्यत आह ॥ स्वेति । तदेवोपपादयति ॥ न हीति । ननु भावः कुतः स्वप्रागभावानिवर्तक इत्याशङ्क्य नाजात एकोऽन्यं हन्ति नाप्यन्याधार इति न्यायेन समानाधिकरणयोरेव निवर्त्यनिवर्तकभावात् । भावाभावयोश्च सहानवस्थानान्न निवर्त्यनिवर्तकभाव इत्याह ॥ भावेति ॥ उक्तं विशेषणवैय्यर्थ्यमुपसंहरति ॥ अत इति । भावस्याभावनिवर्तकत्वा-भावादित्यर्थः ।

### **वादावलीप्रकाशः**

॥ त्वदभिमतेति । भावरूपेत्यर्थः ॥ अन्तःकरणवृत्तीति । मनोवृत्तीत्यर्थः ॥ ज्ञानानामिति । घटादिज्ञानानामित्यर्थः ॥ तथा-विधेति । स्वप्रागभावव्यतिरिक्तेत्यादिविशेषणचतुष्टयोपेतवस्त्वित्यर्थः ॥ अभावेऽपीति । अनेन साध्याभाव उक्त इति द्रष्टव्यम् । ननु तत्रापि घटाद्यज्ञानरूपतथाविधवस्तुपूर्वकत्वमस्त्येवेति साध्यस्यापि सत्त्वान्न व्यभिचार इत्यत उक्तम् ॥ जड इति ॥ जडविषय इत्यर्थः । जडावरकेति यावत् । प्राप्तप्रकाशप्रतिबन्धरूपावरणकृत्याभावेन जडावरकाज्ञानानभ्युपगमादिति भावः । यथोक्तम् । ‘‘अप्रकाशस्वरूपत्वाज्जडेऽज्ञानं न मन्यत’’ इति ॥ हेतोरिति । अप्रकाशितार्थप्रकाशकत्वरूपहेतोरित्यर्थः । ननु स्वप्रागभावमादायार्थान्तरता-परिहाराय तद्विशेषणं सार्थकमिति चेत्तत्राह ॥ स्वनिवर्त्येति ॥ स्वनिवर्त्यत्वं नाम स्वजन्यध्वंसप्रतियोगित्वं तत्प्रमाणज्ञानप्रागभावे नास्ति । कुत इत्यत आह ॥ न हि भाव इति । प्रमाणज्ञान इति यावत् । तथा च प्रमाणज्ञानप्रागभावनिवृत्तेः स्वजन्यत्वं नास्तीति भावः ॥ भावोत्पत्ति-रेवेति ॥ प्रतियोग्यापत्तिरेवेत्यर्थः ॥ प्रागभावनिवर्तिकेति ॥ प्रागभाव-विपत्तिनिवृत्तिरूपेत्यर्थः । तथा हि । प्रतियोग्यापत्तिरेव प्रागभावनाशः । कुत इति चेत् । प्रागभावनाशस्य प्रतियोगिसामग्रीजन्यत्वेन प्रतियोग्यात्म-कत्वादिति भावः । नन्वेकसामग्रीजन्यत्वेन प्रागभावप्रतियोगिप्रागभाव-निवृत्तेरभेदोक्तौ पटतन्तुरूपयोरप्यभेदः स्यात्तन्तुलक्षणैकसमवायिकारण-जन्यत्वादिति चेन्न । एकसामग्रीजन्यत्वाभावात् । पटोत्पत्तौ तन्तुद्वय-संयोगस्यासमवायिकारणत्वेन तन्तुरूपोत्पत्तौ तन्त्ववयवगतरूपस्या-समवायिकारणत्वेन सामग्रीभेदात् । ननु प्रागभावध्वंसस्य प्रतियोगि-सामग्रीजन्यत्वे सोपादानकत्वं स्यादिति चेन्न । इष्टापत्तेः । यत्र ध्वंसः प्रतियोगिभिन्नस्तत्र निरुपादानकत्वं प्रकृते च प्रागभावनिवृत्तिः प्रति-योग्यात्मिकैवेति सोपादानकत्वे दोषाभावात् । यथोक्तम् । प्रतियोग्यापत्तिरेवा-भावविपत्तित्वस्य प्रागभावे दृष्टत्वादिति । किञ्च प्रमाणज्ञानस्य स्वप्रागभाव-निवर्तकत्वे वध्यघातकभावरूपविरोधः प्राप्तः । वध्यधातकभावविरोधश्च मूषकमार्जारवत्सहावस्थानसापेक्षः । तर्ह्यस्तु प्रमाणज्ञानस्यापि स्वप्रागभावेन सहावस्थिततया तन्निवर्तकत्वमिति चेत्तत्राह ॥ भावाभावयोरिति ॥ प्रतियोगितदभावयोरित्यर्थः ॥ विरोधादिति । भावाभावयोर्हि परस्परप्रतिक्षेप-रूपतया साक्षाद्विरोधस्तद्द्वारा जन्ययोस्तज्ज्ञानयोर्वाक्ययोरिति स्थितिः । तयोश्च सहावस्थाने लोके विरोधवार्तैवोच्छिद्येत । सर्वविरोधानां तन्मूलकत्वादिति भावः ।

### **वादावलीविवरणम्**

किमत्र चिद्रूपज्ञानं धर्म्युत वृत्तिरूपम् । नाद्यः । एवं सति वृत्तेर्विपक्षत्वेन तत्र व्यभिचारादित्यत आह ॥ जड इति ॥ द्वितीये किमनात्मविषयज्ञानं धर्म्युतात्मविषयम् । नाद्यः । आत्मावरकस्याज्ञानस्या-नङ्गीकारेण तत्साधने बाधापातात् । द्वितीये त्वनात्मज्ञानस्य विपक्षत्वात्तत्र व्यभिचार इत्याह ॥ जड इति । एवञ्च प्रतिज्ञादूषणस्यावसरप्राप्तत्वात्कथं प्रथमं हेतुदोषोक्तिरिति निरस्तम् । ननु विप्रतिपन्नस्यात्मज्ञानस्यानात्मज्ञानस्य च धर्मित्वम् । न च बाधः । घटाद्यवच्छिन्नचैतन्यं प्रत्यक्षाद्यविषयत्वेनोपे-यते । तच्चाज्ञानावृतमिति कथम् इत्याद्यपरितुष्यन्नाह ॥ व्यर्थं चेति ॥ तद्व्यावृत्तेरिति ॥ स्वप्रागभावव्यावृत्तेरित्यर्थः ॥ भावोत्पत्तिरेवेति । अत्र कार्याव्यवहितलक्षण उत्पत्तिशब्दार्थः । ननु भावः स्वप्रागभावनिवर्तको न भवतीत्येतत्कुत इत्यत आह ॥ भावाभावयोरिति ॥ सहावस्थान-विरोधादिति ॥ सहावस्थानाभावादित्यर्थः । सहावस्थानाभावे च कथं भावस्याभावनिवर्तकत्वम् । ‘‘नाजात एकोऽन्यं हन्ति नाप्यन्याधार’’ इति न्यायेन सहानवस्थितयोर्वध्यघातकभावायोगादिति भावः ।

------------------------------------------------------------------------

किञ्च सत्यतथाविधवस्तुपूर्वकत्वे साध्ये सिद्ध-साधनम्

**किञ्च सत्यतथाविधवस्तुपूर्वकत्वे साध्ये सिद्ध-साधनम्**

## **वादावली**

किञ्च सत्यतथाविधवस्तुपूर्वकत्वे साध्ये सिद्ध-साधनम् । अनिर्वचनीयतथाविधवस्तुपूर्वकत्वे साध्ये साध्य-विकलो दृष्टान्तः । अविशेषिततथाविधवस्तुपूर्वकत्वे साध्येऽ-प्रसिद्धविशेषणता । प्रामाणिकाप्रामाणिकयोः साधारण-धर्मस्याप्यप्रामाणिकत्वात् । अनिर्वचनीयस्य केनापि प्रमाणेनाप्रमितत्वात् । न हि शशविषाणगोविषाणयो-र्विषाणत्वसामान्यमस्ति । ज्ञानप्रतिबन्धकपापस्य सिद्धतया सिद्धसाधनत्वं च । ज्ञाननिवर्त्यत्वात्तस्यापि ।

### **वादावलीभावदीपिका**

किञ्च वस्त्वन्तरपूर्वकत्वमित्यत्र सत्यवस्त्वन्तरपूर्वकत्वं, साध्य-मुतानिर्वचनीयवस्त्वन्तरपूर्वकत्वमाहोस्वित्सत्यानिर्वचनीयसाधारणवस्त्वन्तर पूर्वकत्वमिति त्रेधा विकल्पं हृदि कृत्वा क्रमेण निरस्यति ॥ किञ्चेति ॥ तथाविधेति ॥ उक्तविशेषणविशिष्टेत्यर्थः ॥ सिद्धसाधनमिति । सत्यभाव-रूपाज्ञानस्यास्माभिरङ्गीकारादिति भावः ॥ साध्यविकल इति । तमसोऽ-निर्वचनीयत्वासिद्धेरिति भावः । अप्रसिद्धत्वमेवोपपादयितुं सामान्यन्यायमाह ॥ प्रामाणिकेति ॥ ततः किमित्यत आह ॥ अनिर्वचनीयस्येति । प्रामाणिकाप्रामाणिकयोः सामान्यधर्मो नेत्येतत्प्रसिद्धमित्याह ॥ न हीति ॥ दोषान्तरं चाह ॥ ज्ञानेति ॥ ज्ञानप्रतिबन्धकेति स्वविषयावरणत्व-ख्यापनायोक्तम् । ज्ञानप्रागभावभिन्नत्वं ज्ञानदेशगतत्वं च स्पष्टम् । ज्ञाननिवर्त्यत्वे तु विवादादाह ॥ ज्ञानेति ।

‘‘अग्निचित्कपिला सत्रं राजा भिक्षुर्महोदधिः ।

दृष्टमात्राः पुनन्त्येते तस्मात्पश्येत नित्यशः ॥’’

इति स्मृत्याऽग्निचित्कपिलादिदर्शनस्य दुरितादिनिवर्तकत्वस्य, सेतुं दृष्ट्वा समुद्रस्य ब्रह्महत्यां व्यपोहतीति सेतुदर्शनस्य ब्रह्महत्यादिपापनिवर्तकत्वस्य च प्रसिद्धत्वादिति भावः । ननु सेत्वादिदर्शनस्य सेतुविषयाज्ञाननिवृत्तिद्वारेण स्वजन्यादृष्टद्वारेण वा ब्रह्महत्यादिनिवर्तकत्वं न साक्षात् । प्रकृते च साक्षा-ज्ज्ञाननिवर्त्यत्वं विवक्षितमिति चेन्मैवं वोचः । सेतुदर्शनेन युगपद-ज्ञानब्रह्महत्ययोर्द्वयोरपि निवृत्तिसम्भवात् । ब्रह्महत्यायाः सेत्वज्ञाना-नुपादानत्वेनाज्ञाननिवृत्त्या ब्रह्महत्यादिनिवृत्तिरित्यस्यासम्भवदुक्तिकत्वाच्च । यदप्यदृष्टद्वारेणेति तदपि न साधनीयम् । सेतुदर्शनानन्तरमेव ब्रह्महत्यादि-निवृत्तिसम्भवे तस्यादृष्टद्वारत्वकल्पने मानाभावात् । अन्यथा दृष्टमात्राः पुनन्तीति सेतुं दृष्ट्वेति श्रुतदर्शनत्यागेन तज्जन्यादृष्टस्य निवर्तकत्वकल्पने तरति शोकमात्मविदिति तदा विद्वान्नामरूपाद्विमुक्त इति श्रुतस्यापि ज्ञानस्य त्यागेन तज्जन्यादृष्टस्यैवाज्ञाननिवर्तकत्वं स्यात् । नन्वथाऽपि न ज्ञानत्वेन सेतुदर्शनादेर्ब्रह्महत्यादिनिवर्तकत्वम् । किन्तु विहितक्रियात्वेन । प्रकृते च ज्ञानत्वेन तन्निवर्त्यत्वं विवक्षितमिति चेन्न । ब्रह्मज्ञानस्यापि विहित-क्रियात्वेनैवाज्ञाननिवर्तकत्वं न तु ज्ञानत्वेनेति सुवचत्वादित्यास्तां विस्तारः ।

### **वादावलीप्रकाशः**

॥ तथाविधेति ॥ स्वप्रागभावव्यतिरिक्तेत्यादिविशेषणोपेतेत्यर्थः ॥ सिद्धसाधनमिति । त्वदभिलषितमिथ्यात्वसिद्ध्याऽस्माकं सिद्धसाधन-मित्यर्थः ॥ साध्यविकल इति । दीपप्रभानिवर्त्यान्धकारस्यानिर्वचनीयताया अस्माकमसिद्धत्वादिति भावः ॥ अविशेषितेति । सत्यत्वमिथ्यात्वाभ्या-मविशेषितेत्यर्थः । अस्तु प्रामाणिकाप्रामाणिकयोः साधारणधर्मः को दोष इति चेन्न । अदृष्टकल्पनाप्रसङ्गादित्यभिप्रेत्याह ॥ न हीति । सिद्धसाधनत्वं चाह ॥ ज्ञानप्रतिबन्धकपापस्येति । प्रमाणज्ञानोत्पत्तिप्रतिबन्धकस्य दुरदृष्टस्येत्यर्थः ॥ सिद्धतयेति ॥ अनुमानात्प्रागित्यर्थः । सिद्धसाधनत्व-मर्थान्तरता चेत्यर्थः । ननु तद्व्यावृत्त्यर्थमेव स्वनिवर्त्यपदस्य दत्तत्वात्कथं तेन सिद्धसाधनतेत्यत आह ॥ ज्ञाननिवर्त्यत्वात्तस्यापीति । ननु प्रमाण-ज्ञानोत्पत्तिप्रतिबन्धकपापस्य कथं प्रमाणज्ञाननिवर्त्यत्वम् । प्रतिबन्धक-निवृत्त्यनन्तरमेव तदुत्पादेन तन्निवृत्त्यनुपपत्तेरिति चेत् । उच्यते । अन्यत्र सर्वत्र प्रतिबन्धकनाशानन्तरं कार्योत्पादेऽपि प्रकृते सहकारिसामर्थ्येन जातस्य ज्ञानस्यैव प्रतिबन्धकनिवर्तकत्वं वक्तव्यम् । न चैतददृष्टचरमिति वाच्यम् । यथा भूमावुप्तस्य विक्षिप्तस्य बीजस्य मृगपक्ष्यादिबाधशङ्कया मृन्मेदुरादिनाऽपि-धानेऽप्यूष्मादि सहकारिसामर्थ्येनाङ्कुरादिना परिणतस्योर्ध्वगमनेन तदपगमहेतुत्वं दृष्टम् । यथा वा पलालपर्णजातैः पिहितस्यापीक्ष्वङ्कुरस्य सहकारिसामर्थ्ये-नाभिवृद्धस्य तदपगमहेतुत्वं दृष्टम् । यथोक्तं नैषधे । पलालपर्णजातैः पिहितः स्वयं हि प्रकाशमासादयतीक्षुडिम्भ इति । यथा वाऽज्ञानेनावृतं ज्ञानं तेन मुह्यन्ति जन्तव इत्युक्त्वा ज्ञानेन तु तदज्ञानं येषां नाशितमात्मन इत्य-ज्ञानावृतस्यैव ज्ञानस्य ज्ञाननिवर्तकत्वमुक्तम् । तद्वदिहापीति भाव इत्याहुः ।

### **वादावलीविवरणम्**

॥ सिद्धसाधनमिति । मयाऽपि जीवस्वरूपावरकसत्यभावरूपा ज्ञानस्वीकारादिति भावः । अप्रसिद्धविशेषणतामेवाह ॥ प्रामाणिकेति ॥ ज्ञानप्रतिबन्धकेति । चरमसाक्षात्कारोत्पत्तिप्रतिबन्धकादृष्टस्येत्यर्थः । ननु चरमसाक्षात्कारप्रतिबन्धकापाये सति न तदुत्पत्तिरिति प्रथमं तन्निवृत्तिः । तेन स्वनिवर्त्यपदेनैव चरमसाक्षात्कारप्रतिबन्धकादृष्टव्यावृत्तेः कथं सिद्धसाधन-मित्यत आह ॥ ज्ञानेति । अन्यथा तस्य मिथ्यात्वासिद्धेः । ज्ञाननिवर्त्य-त्वस्य मिथ्यात्वप्रयोजकत्वादिति भावः । उक्तं च । चरमसाक्षात्कारोत्पत्ति-प्रतिबन्धकादृष्टस्य तदनिवर्त्यत्वे मिथ्यात्वासिद्ध्या स्वनिवर्त्यपदेन तद्व्यावर्त्यसिद्धेरिति । न च चरमसाक्षात्कारप्रतिबन्धकादृष्टे सति न तदुत्पत्तिरिति प्रथमं तन्निवृत्तिः । कारणात्मना स्थितस्य तस्य ज्ञान-निवर्त्यत्वाच्च मिथ्यात्वमपीति वाच्यम् । तावताऽपि ज्ञाननिवर्त्यत्वाद्व्याहतेः । अन्ये तु ज्ञानप्रतिबन्धकापायस्येत्यस्य प्रतीत एवार्थ इत्यङ्गीकृत्य ज्ञाननिवर्त्यत्वादित्यस्य

अग्निचित्कपिला सत्रं राजा भिक्षुर्महोदधिः ।

दृष्टमात्राः पुनन्त्येते तस्मात्पश्येत नित्यशः ॥

इति स्मृत्याऽग्निचित्कपिलादिदर्शनस्य दुरितादिनिवर्तकतया, ‘‘सेतुं दृष्ट्वा समुद्रस्य ब्रह्महत्यां व्यपोहती’’ति सेतुदर्शनस्य ब्रह्महत्यादिपापनिवर्तकतया प्रसिद्धत्वादिति भाव इत्याहुः । इतरे तु ननु पापस्य स्वप्रतिबद्धज्ञान-व्यक्तिविशेषनिवर्त्यत्वाभावात्कथं सिद्धसाधनमित्यत आह ॥ ज्ञाननिवर्त्यत्वात्तस्यापीति । पक्षीभूतस्य प्रमाणज्ञानमात्रस्य प्रतिबन्धकपापनिवर्तकतावच्छेदकाक्रान्तत्वेन निवृत्तियोग्यत्वात्प्रतिबन्धकपापस्य ज्ञाननिवर्त्यत्वमुपपन्नमिति भाव इत्याहुः ।

------------------------------------------------------------------------

किञ्च किमिदं प्रकाशकत्वं नाम

**किञ्च किमिदं प्रकाशकत्वं नाम**

## **वादावली**

किञ्च किमिदं प्रकाशकत्वं नाम । ज्ञापकत्वं वा ज्ञापकाप्यायकत्वं वा ज्ञानत्वं वा । नाद्यः । चक्षुरादौ व्यभिचारात् । दृष्टान्तस्य साधनविकलत्वाच्च । ज्ञाने ज्ञान-करणत्वाभावेनासिद्धेश्च । न द्वितीयः । असिद्धेः । अञ्जनादौ व्यभिचाराच्च । न तृतीयः । साधनविकलत्वाद् दृष्टान्तस्य । न किञ्चिदहमवेदिषमिति परामर्शसिद्धः सौषुप्तिकानुभवोऽस्तु प्रमाणमिति चेन्न । तस्य ज्ञानाभावविषयतयोपपत्तेः । नन्व-भावप्रतीतेर्धर्मिप्रतियोगिबोधपराधीनतया तदभावे तस्यानु-भवितुमयोग्यत्वमिति चेन्न । साक्षिणा धर्मिप्रतियोगि-ग्रहणोपपत्तेः ।

### **वादावलीभावदीपिका**

एवं प्रतिज्ञांशं निरस्याप्रकाशितार्थप्रकाशकत्वादिति हेतुं च दूषयितुं पृच्छति ॥ किञ्च किमिति । ज्ञापकाप्यायकत्वं ज्ञानहेतुसहकारित्व-मित्यर्थः । ज्ञापकत्वं नाम ज्ञानकरणत्वं वा ज्ञानहेतुत्वमात्रं वेति विकल्प्याद्ये दोषमाह ॥ चक्षुरिति । चक्षुरादिज्ञानकरणनिवर्त्याज्ञानानभ्युपगमादिति भावः ॥ दृष्टान्तस्येति । दीपादिप्रभायां ज्ञानकरणत्वाभावादिति भावः । ज्ञाने पक्षीभूतप्रमाणज्ञाने । एतेन द्वितीयोऽपि निरस्तः ॥ असिद्धेरिति । ज्ञाने ज्ञानहेतुसहकारित्वाभावादिति भावः । एतेन तमोनिवर्तकत्वं प्रकाशकत्वमिति प्रत्युक्तम् । अज्ञानान्धकारयोरनुगततमस्त्वाभावात् । शब्दसाम्येनानुगमे च गोत्वेन वाचः शृृङ्गित्वसाधनं च स्यादिति भावः । एवमज्ञानेऽनुमानं निरस्य प्रत्यक्षमपि व्युदसितुमाशङ्कते ॥ नेति । सुप्तोत्थितस्य तावदेतावन्तं कालं न किञ्चिदहमवेदिषमित्यज्ञानविषयकपरामर्शशब्दितस्मृतिरस्तीत्यविवादम् । सा च स्मृतिः सुषुप्तावज्ञानानुभवाभावे न सम्भवतीत्युत्तरस्मृत्यन्थाऽनुपपत्त्या कल्पितसौषुप्तिकानुभव एवाज्ञाने प्रमाणमित्यर्थः । परमर्शस्यान्यथोपपत्तिमाह ॥ तस्येति । परामर्शस्येत्यर्थः । तथा च सौषुप्तिकानुभवोऽपि तत्समान-विषयत्वाज्ज्ञानाभावविषयक इति नानेन भावरूपाज्ञानसिद्धिरिति भावः । ननु न ज्ञानाभावविषयकत्वेन तस्यान्यथोपपत्तिर्वक्तृं शक्या । सद्भ्यामधि-करणप्रतियोगिभ्यामभावो निरूप्यत इति न्यायेनाभावज्ञानस्य धर्मिप्रतियोगि-ज्ञानसाध्यत्वात्तत्सत्त्वे च न किञ्चिदवेदिषमिति ज्ञानसामान्याभाव-प्रतीत्यसम्भवात् । सुषुप्तौ सर्वेन्द्रियाणामुपरतत्वेन धर्मिप्रतियोगिज्ञाना-सम्भवाच्च । अतो भावरूपाज्ञानविषयत्वमेव वाच्यमिति शङ्कते ॥ नन्विति । तदभावे धर्मिप्रतियोगिबोधाभावे । तस्य ज्ञानाभावस्य ॥ साक्षिणेति । तथा च साक्षिणा धर्मिप्रतियोगिग्रहणे सत्यन्तःकरणवृत्तिरूपज्ञानाभावोऽनुभवितुं शक्यः । प्राकृतेन्द्रियाणामुपरमेऽपि स्वरूपेन्दियस्यानुपरमात् । भावरूपा-ज्ञानस्यापि धर्मिप्रतियोगिनिरूप्यत्वेन तयोर्ज्ञाने च वृत्तेरेव त्वन्मतेऽज्ञान-विरोधित्वेन तद्विषयकाज्ञानानुभवायोगेन साक्षिणैव धर्मिप्रतियोगिग्रहणस्य वाच्यत्वात् । अन्यथेदानीं वेदान्तश्रवणादिसाध्यमोक्षहेतुब्रह्मज्ञानप्रागभावस्य सत्त्वेन तज्ज्ञानस्य त्वयाऽपि वक्तव्यत्वाच्चेति भावः ।

### **वादावलीप्रकाशः**

॥ ज्ञापकत्वमिति । साक्षाज्ज्ञानकरणत्वमित्यर्थः ॥ ज्ञापकाप्यायकत्वमिति । ज्ञानकरणसहकारित्वमित्यर्थः ॥ चक्षुरादा-विति । अप्रकाशितार्थज्ञानकरणत्वे सत्यपि स्वनिवर्त्यवस्त्वन्तर-पूर्वकत्वाभावाद् व्यभिचार इत्यर्थः ॥ दृष्टान्तस्येति । प्रदीपप्रभायां ज्ञान-कारणत्वे सत्यपि ज्ञानकरणत्वाभावात्दृष्टान्तस्य साधनवैकल्यमित्यर्थः ॥ ज्ञान इति । पक्षीभूते प्रमाणज्ञान इत्यर्थः ॥ असिद्धेरिति । पक्षीभूते प्रमाणज्ञाने ज्ञानकरणाप्यायकत्वाभावादसिद्धिरित्यर्थः ॥ अञ्जनादाविति । अञ्जनस्य भूम्यन्तर्गतधनादिज्ञानकरणचक्षुःसहकारित्वेऽपि स्वनिवर्त्य-वस्त्वन्तरपूर्वकत्वाभावाद्व्यभिचार इत्यर्थः ॥ साधनेति । प्रदीपप्रभायां ज्ञानत्वाभावादित्यर्थः । भावरूपाविद्यायां प्रत्यक्षप्रमाणमाशङ्कते ॥ न किञ्चि-दिति । न किञ्चिदहमवेदिषमित्युत्तरकालेऽज्ञानस्मरणं तावद्भवति । तच्चानुभवं विना न सम्भवतीति तद्बलात् सुषुप्तौ भावरूपाज्ञानानुभवसिद्धिरिति भावः ॥ तस्य ज्ञानाभावविषयतयोपपत्तेरिति । एतावन्तं कालं दुःखं नावेदिषं शुक्तिरूप्यं नावेदिषमित्यादिवन्न किञ्चिदहमवेदिषमिति परामर्शसिद्धसौषुप्ति-कानुभवस्यापि ज्ञानाभावविषयकत्वमेव न भावरूपाज्ञानविषयकत्वम् । तथात्वे दुःखशुक्तिरूप्यादावपि भावरूपाज्ञानं कल्प्यं स्यादिति भावः । न

चेष्टापत्तिः । अप्रकाशस्वरूपत्वेन मायिना तत्र तदनङ्गीकारादिति ज्ञातव्यम् ।

शङ्कते ॥ नन्विति ॥ बोधपराधीनत्वादिति । ज्ञानाधीनत्वादित्यर्थः । तदभावे धर्म्यादिज्ञानाभावे । तस्याभावस्य । अयं भावः । न किञ्चिदह-मवेदिषमिति परामर्शबलेन सुषुप्तौ कल्प्यमानो ज्ञानाभावानुभवोऽहमज्ञ इति वा मयि ज्ञानं नास्तीति वेत्येवंरूपो वक्तव्यः । स न सम्भवति । तथा हि । सद्भ्यामधिकरणप्रतियोगिभ्यामभावो निरूप्यत इति वचनात् । धर्मिभूतात्मज्ञानं प्रतियोगिभूतज्ञानज्ञानं वाऽस्ति न वेति प्रष्टव्यम् । नेति पक्षे धर्मिप्रतियोगिज्ञानाभावादेवाभावज्ञानं न सम्भवति । आद्ये धर्मिप्रतियोगिज्ञानसद्भावादेव न ज्ञानाभावज्ञानं विरोधादिति ॥ साक्षिणेति । तथा च धर्मिभूतात्मनः प्रतियोगिभूतस्य ज्ञानस्य च ज्ञानं साक्षिरूपमस्तीति युक्तं ज्ञानाभावज्ञानमिति भावः ।

### **वादावलीविवरणम्**

हेतुमपि दूषयति ॥ किञ्चेति ॥ ज्ञापकाप्यायकत्वमिति । (ओ) प्यायी वृद्धाविति धातोर्ज्ञापकवर्धकत्वं ज्ञापके शक्तिविशेषाधाय-कत्वमिति यावत् । ज्ञानहेतुसहकारित्वमित्यर्थ इत्यप्याहुः । ज्ञापकत्वं नाम ज्ञप्तिकारणत्वं वा ज्ञप्तिकर्तृत्वं वा । रूपग्राहकं चक्षुरित्यादौ कारणेऽपि कर्त्रर्थककप्रत्ययस्य लक्षणया प्रयोगदर्शनेन विकल्पोपत्तेः । तत्र नाद्य इत्याह ॥ चक्षुरादाविति । साक्षात्कारं प्रति व्यापारवत्त्वरूपकारणत्वस्य चक्षुरादौ सत्त्वेऽप्युक्तसाध्याभावादिति भावः । नान्त्य इत्याह ॥ दृष्टान्तस्येति । उभयसाधारणदोषमाह ॥ ज्ञान इति । कारणत्वसामान्याभावे तद्विशेषयोः कारणत्वकतृत्वयोः सुतरामभाव इत्याशयेनोक्तं ज्ञानकारणत्वाभावेनेति । अन्ये तु ज्ञापकत्वं किं ज्ञानकारणत्वं ज्ञानहेतुत्वमात्रं वेति विकल्प्याद्ये दोषमाह ॥ चक्षुरिति । चक्षुरादिज्ञानकारणनिवर्त्याज्ञानानभ्युपगमादिति भावः ॥ दृष्टान्तस्येति । दीपादिप्रभायां ज्ञानकारणत्वाभावादिति भावः । ज्ञाने पक्षीकृते ज्ञाने । एतेन द्वितीयो निरस्त इत्याहुः ॥ अञ्जनादाविति । तस्यापि चक्षुरादौ भूगतधनज्ञापकशक्त्याधायकत्वादिति भावः ॥ छ ॥ **अविद्यानुमानभङ्गः** ॥ छ ॥

भावरूपाज्ञानसद्भावे प्रत्यक्षं शङ्कते ॥ न किञ्चिदिति । सुषुप्तौ सर्ववृत्त्यु परमेण धर्मिप्रतियोगिवृत्तिज्ञानाभावान्नाज्ञानाभावज्ञानमिति शङ्कते ॥ नन्विति ॥ साक्षिणेति । धर्मिप्रतियोगिनोरात्मज्ञानयोः साक्षिवेद्यत्वादिति भावः ।

------------------------------------------------------------------------

यत्तु कश्चिदाह नाज्ञानं ज्ञानाभावः यत्तु कश्चिदाह नाज्ञानं ज्ञानाभावः

**यत्तु कश्चिदाह नाज्ञानं ज्ञानाभावः यत्तु कश्चिदाह नाज्ञानं ज्ञानाभावः**

## **वादावली**

यत्तु कश्चिदाह नाज्ञानं ज्ञानाभावः । अभाव-मानागम्यत्वात् । सम्प्रतिपन्नवत् । अभावो ह्यभावस्य प्रत्यक्षस्य वा विषयः । अज्ञानं च न मानगम्यम् । मान-निवर्त्यत्वात् । सम्प्रतिपन्नवदिति । तदसत् । अज्ञानस्य मानागम्यत्वे तत्साधनायानुमानकथनायोगात् । एतन्मान-गम्यत्वेन मानागम्यमिति व्याघातः । फलव्याप्यताऽभावेऽपि वृत्तिव्याप्यतामात्रेण तत्रानुमानप्रवृत्तिरिति न युक्तम् । अज्ञानस्य वृत्तिव्याप्यतानङ्गीकारात् । न च प्रमाणनिवर्त्य-त्वस्य प्रमाणागम्यत्वेन व्याप्तिरस्ति । प्रत्यभिज्ञाप्रमाण-निवर्त्यस्य संस्कारस्य मानगम्यत्वात् । न च त्वदुक्तमर्थं न जानामीत्यादिव्यवहारोऽत्यन्तसुप्ते ज्ञायमाने चाज्ञायमानेऽ-सम्भाव्यमानोऽज्ञानं गमयतीति युक्तम् ।

### **वादावलीभावदीपिका**

एवं सौषुप्तिकानुभवस्य ज्ञानाभावविषयकत्वेनान्यथासिद्धिमुक्त्वा केनचिदुक्तमज्ञानसाधकं न्यायमपाकर्तुमनुवदति ॥ यत्त्विति । यदाह तदसदित्यन्वयः । न किञ्चिदवेदिषमित्यादिना सिद्धमज्ञानं पक्षः । न ज्ञानाभाव इति साध्यम् । अभावमानागम्यत्वादुपलब्ध्यभावागम्यत्वा-त्प्रमाणागम्यत्वाच्चेत्यर्थः ॥ सम्प्रतिपन्नवदिति । हेतुसाध्यवत्तया सम्मतपटादिवदित्यर्थः । द्वितीये व्यतिरेकदृष्टान्त इति भावः । नन्वभावस्या-प्यनुपलब्धिमानागम्यत्वे कथं ताभ्यां हेतुभ्यां ज्ञानाभावरूपत्वाभावसाधनं विरुद्धत्वादित्यत आह ॥ अभाव इति । घटपटादिप्रमेयाभाव इत्यर्थः ॥ अभावस्येति । प्रतियोग्युपलब्ध्यभावस्येत्यर्थः । अभावस्यानुप-लब्धिमानगम्यत्वं प्रसिद्धमिति हिशब्देनाह । अभावमानागम्यत्वादिति हेतोरसिद्धिं परिहर्तुमज्ञानस्य प्रमाणमात्राविषयत्वं समर्थयते ॥ अज्ञानं चेति ॥ सम्प्रतिपन्नवदिति । शुक्तिरूप्यवदित्यर्थः । अविद्याया अविद्यात्वे इदमेव हि लक्षणम् । मानाघातासहिष्णुत्वमसाधारणमिष्यत इति सुरेश्वरोक्तेरिति भावः ॥ अनुमानकथनेति । प्रमाणज्ञानं स्वप्रागभावेत्या-द्यनुमानकथनायोगात् । कथ्यते च । अतस्त्वया कथ्यमानानुमानरूपै-तन्मानगम्यत्वेन मानागम्यत्वसाधनं व्याहतमित्यर्थः । यद्वाऽज्ञानं मानागम्यमिति वाक्यममानमुत मानम् । आद्येऽज्ञानस्य मानगम्यत्वसिद्धिः । द्वितीये दोषमाह ॥ एतदिति । अज्ञानं मानागम्यमित्येवं वाक्यरूप-मानगम्यत्वेन माननिवर्त्यत्वादित्यनुमानरूपमानगम्यत्वेनेति वाऽर्थः । नन्विद-मयुक्तम् । अविद्याया वृत्तिप्रतिफलितचैतन्यरूपफलवेद्यत्वाभावेन मानागम्य-त्वोक्तावप्यन्तःकरणवृत्तिवेद्यत्वेनानुमान कथनमुपपद्यते । अतो न व्याघात इति भावेनाशङ्क्य निराकरोति ॥ फलेति । वृत्तिप्रतिफलितं चैतन्यं फलम् ॥ अनङ्गीकारादिति । अज्ञानस्य यावत्सत्त्वं प्रतिभासमानत्वेन वृत्तेश्च कादाचित्कत्वेन शुद्धचैतन्याभासत्वस्य त्वयाऽङ्गीकारात् । वृत्तेरज्ञान-विरोधित्वेनाज्ञानस्य वृत्तिव्याप्यताऽसम्भवाच्चेति भावः । एवमज्ञानं न मानगम्यमिति प्रतिज्ञांशं निरस्य व्याप्तिं च निरस्यति ॥ न चेति । किञ्चेति चार्थः । व्याप्त्यभावमेवोपपादयति ॥ प्रत्यभिज्ञेति ।

उपलक्षणेमतत् । उत्तरज्ञाननिवर्त्यपूर्वज्ञानस्य विषये दोषदर्शननिवर्त्यस्य रागादेर्गरुडध्याननिवर्त्यस्य विषादेश्च मानगम्यत्वेन व्यभिचारादिति बोध्यम् । एवं सौषुप्तिकानुभवस्य ज्ञानाभावविषयत्वेनान्यथोपपत्तिमुक्त्वा त्वदुक्तमर्थं न जानामीत्यादिव्यवहारान्यथाऽनुपपत्तिकल्पितानुभवस्याप्यन्यथोपपत्तिं वक्तृं तमाशङ्क्य निराकरोति ॥ न चेति । इत्यादीत्यादिपदेनाहमज्ञो मामन्यं च न जानामीति व्यवहारो ग्राह्यः । सुप्ते आत्मनीति शेषः । ज्ञायमाने चेत्यनन्तरमर्थ इति शेषः । अयमर्थः । त्वदुक्तमर्थं न जानामीत्यादि-व्यवहारोऽस्तीति तावदविवादम् । व्यवहारश्चानुभवं विना न सम्भवतीति तदन्यथानुपपत्तिकल्पिताज्ञानानुभवोऽज्ञाने मानम् । न चायं व्यवहारो ज्ञानाभावविषयः । आत्मनि सुप्ते सत्यात्मरूपधर्मिज्ञानाभावेनानुपपद्यमान इत्यात्मज्ञाने सत्येव तथा व्यवहारो वाच्यः । सोऽप्ययुक्तः । आत्मज्ञाने सति न जानामीति ज्ञानसामान्याभावव्यवहारासम्भवात् । तथाऽर्थं न जानामीति ज्ञानाभावज्ञानार्थं प्रतियोगिनि ज्ञाने ज्ञायमाने सति ज्ञानस्य विषयनिरूप्यत्वेन ज्ञानावच्छेदकतया विषयस्यापि ज्ञायमानत्वेन तज्ज्ञानाभावायोगात् । अज्ञायमाने च प्रतियोगिज्ञानाभावेन हेत्वभावादेव ज्ञानाभावज्ञानायोगात् । भावरूपाज्ञानवादे तु धर्मिप्रतियोगिनोः साक्षिणा ग्रहणेऽपि वृत्त्यभावेन व्यवहारोपपत्तेः । वृत्तेरेवाज्ञानविरोधित्वेन साक्षिणोऽ-विरोधित्वादिति ।

### **वादावलीप्रकाशः**

॥ अभावमानेति । अनुपलब्धिरूपप्रमाणेत्यर्थः । सम्प्रतिपन्न-वद्घटादिवत् । अत्र व्यतिरेकव्याप्तिमुपपादयति ॥ अभावो हीति ॥ अभावस्येति । अनुपलब्धिरूपषष्ठप्रमाणस्येत्यर्थः । भाट्टानां मतेऽनुपलब्धेः पृथक् प्रमाणत्वात् । व्यवहारे भट्टनय इत्यङ्गीकारादभावस्येत्युक्तम् । तार्किकरीत्या प्रत्यक्षस्येत्युक्तम् । स्वरूपासिद्धिपरिहाराय हेतुं साधयति ॥ अज्ञानं चेति ॥ माननिवर्त्यत्वादिति । वृत्तिरूपप्रमाणज्ञान-निवर्त्यत्वादित्यर्थः ॥ सम्प्रतिपन्नवदिति । मानप्रागभाववदित्यर्थः । यथा घटनिवर्त्यो घटप्रागभावो न घटगम्य एवं माननिवर्त्यो मानप्रागभावः प्रतियोगिभूतमानगम्यो मानं न भवतीति भावः ॥ अनुमानकथनेति । तस्य साध्यज्ञप्त्यर्थत्वादिति भावः ॥ एतन्मानेति । अनुमानरूपमानेत्यर्थः ॥ फलेति । फलं चैतन्यं, तद्व्याप्यता तेन विशेषेणाप्यता प्राप्यता तद्विषयत्वं तदभावेऽपीत्यर्थः । तथा चाज्ञानस्य मानागम्यत्वं फलव्याप्यत्वा-भावाभिप्रायेणोक्तमिति भावः ॥ वृत्तीति । एतदनुमानजन्यान्तःकरण-वृत्तिरूपज्ञानविषयत्वमात्रेणेत्यर्थः ॥ अनङ्गीकारादिति । चक्षुरादिद्वारा बहिर्निर्गताया अन्तःकरणवृत्तेरज्ञाननिवर्तकत्वाङ्गीकारादिति भावः । वृत्तिस्वरूपनिरूपणपरे स्वच्छेऽन्तःकरण इति श्लोके हरत्यज्ञानमित्युक्त-त्वादिति ज्ञेयम् । माननिवर्त्यत्वहेतोः संस्कारे व्यभिचारं चाह ॥ न चेति । संस्कारसहकृतेन चक्षुरिन्द्रियेण सोऽयं देवदत्त इति देवदत्तेऽतीतत्ववर्तमानत्व-ग्राहिणी प्रत्यभिज्ञा जायते । तथा च प्रत्यभिज्ञामुत्पाद्य विनष्टसंस्कारेऽयं देवदत्तः संस्कारवांस्तद्विषयकस्मृतिमत्त्वादित्येवं स्मृतिरूपकार्यानुमेयत्वेन मानगम्यत्वसद्भावाद्व्यभिचार इति भावः । पूर्वं न किञ्चिदहमवेदिषमिति परामर्शसिद्धसौषुप्तिकानुभवो भावरूपाज्ञाने मानमित्याशङ्क्य तस्य ज्ञानाभाव-विषयत्वमुक्तम् । इदानीं प्रकारान्तरेण भावरूपाज्ञाने प्रमाणमाशङ्क्य निराकारोति ॥ न चेति । सुषुप्त्युत्तरकाले त्वदुक्तमर्थं न जानामीति व्यवहारस्तावद्भवति । व्यवहारश्च व्यवहर्तव्यज्ञानसाध्य इति सुषुप्तौ भावरूपाज्ञानसिद्धिः ।

नन्वयमप्यनुभवो ज्ञानाभावविषयक इत्याशङ्कापरिहारायोक्तमत्यन्तसुषुप्ते सम्भाव्यमान इति । सुषुप्तेति भावे क्तः । तथा चात्यन्तसुषुप्ते मनआदि-सर्वेन्द्रियोपरमरूपायां सुषुप्तौ ज्ञानाभावविषयत्वेनासम्भाव्यमान इत्यर्थः । तदुपपादनायोक्तमज्ञायमाने ज्ञायमाने वेति । धर्मिणि प्रतियोगिनि चेति शेषः। तथा हि । त्वदुक्तमर्थं न जानामीत्यनुभवस्य ज्ञानाभावविषयकत्वेऽभावज्ञानस्य धर्मिप्रतियोगिज्ञानसाध्यत्वाद्धर्मिभूतात्मज्ञानं प्रतियोगिभूतत्वदुक्तार्थज्ञानं चास्ति न वेति प्रष्टव्यम् । नेति पक्षे धर्मिप्रतियोगिज्ञानाभावादेवाभावज्ञानं न सम्भवति । आद्ये धर्मिप्रतियोगिज्ञानसद्भावादेव नाभावज्ञानं विरोधात् । साक्षिणा धर्मिप्रतियोगिज्ञानोपपत्तेरित्युक्तं समाधानमत्र न सम्भवति । धर्मिभूतात्मज्ञानस्य साक्षिणा सम्भवेऽपि प्रतियोगिभूतस्य बाह्यस्य त्वदुक्तार्थस्य साक्षिवेद्यत्वाभावादिति भावः ।

### **वादावलीविवरणम्**

ननु धर्मिप्रतियोगिज्ञाने विद्यमाने कथं ज्ञानाभावप्रत्यक्षमिति चेन्मैवम् । साक्षिरूपे तस्मिन्विद्यमानेऽपि वृत्तिज्ञानाभावप्रत्यक्षाङ्गीकारे विरोधाभावात् । अन्यथा ज्ञानाभावस्य तव सर्वथाऽप्यप्रतीतिप्रसङ्गः । ततश्च तन्निरासप्रयासानुपपत्तिः । मम साक्षिणा ज्ञानाभावप्रतीतिरिति चेन्न । तर्हीयमेव सा भवत्विति ॥ अभावमानेति । अभावग्राहकं यन्मानमनुप-लब्धिः प्रत्यक्षं वा तदविषयत्वादित्यर्थः । व्यतिरेकव्याप्तिमाह ॥ अभावो ह्यभावस्येति । अभावाख्यस्यानुपलब्धिरूपप्रमाणस्येत्यर्थः । हेतौ पक्षधर्मतामाह ॥ अज्ञानं चेति ॥ सम्प्रतिपन्नवदिति । शुक्तिरजत-वदित्यर्थः । मानागम्यत्वं नाम प्रवृत्त्यग्राह्यत्वं वा फलाग्राह्यत्वं वेति विकल्प्याद्य आह ॥ अज्ञानस्येति ॥ अनुमानेति । देवदत्तप्रमेत्याद्यनु-मानेत्यर्थः ॥ एतन्मानगम्यत्वेनेति । अज्ञानं च मानगम्यमित्यनुमानजन्य-वृत्तिग्राह्यत्वेनेत्यर्थः ।

ननु फलाग्राह्यत्वं मानागम्यत्वमित्यन्त्यपक्षोऽङ्गीक्रियते । एवञ्च वृत्त्यर्थमनुमानं कथं न सङ्गतम् । वृत्तिव्याप्यत्वादेव न व्याघातोऽपीत्याशङ्क्य निराकरोति ॥ फलव्याप्यतेति ॥ अज्ञानस्येति । परेण हि प्रातिभासिकं सर्वं साक्षात्कर्तृव्यापाराविद्यावृत्तिप्रतिबिम्बितचैतन्येनैव प्रतीयत इत्युच्यते । तदेव च त्वन्मते साक्षी । अज्ञानं च परमते प्रातिभासिकमतस्तस्य वृत्ति-व्याप्यत्वं परेण नाङ्गीकृतमित्यर्थः । एवमज्ञानं न मानगम्यमिति प्रतिज्ञांशं दूषयित्वा व्याप्तिं च निरस्यति ॥ न च प्रमाणेति । उपलक्षणमेतत् । प्रमानिवर्त्यस्य तत्प्रागभावस्य मिथ्याज्ञानस्य पूर्वज्ञानस्य च मानगम्यत्व-मित्यपि बोध्यम् । नन्वस्ति तावत्त्वदुक्तमर्थं न जानामीत्यादिव्यवहारः । स चानुभवजन्योऽतो व्यवहारानुमितोऽनुभवोऽज्ञानसद्भावे मानमित्यशङ्क्य निषेधति ॥ न च त्वदुक्तमिति । एतेनाविद्याप्रत्यक्षप्रकरणेऽर्था-पत्त्युपन्यसनमसङ्गतमिति निरस्तम् । आदिपदेनाहमज्ञो मामन्यं च न जानामीति व्यवहारो ग्राह्यः । नन्वयमपि व्यवहारो ज्ञानाभावविषयोऽस्त्वित्यत उक्तमत्यन्तसुषुप्त इति । आत्मनीति शेषः । ज्ञानाभावो हि सुप्तात्मनि वाच्यः । जाग्रदात्मनि यत्किञ्चिज्ज्ञानस्यैव सत्त्वात् । न चात्मनि सुप्ते सति ज्ञानाभावानुभवः सम्भवति । धर्मिज्ञानाभावात् । सुप्तौ बाह्यार्थज्ञानाभावेन त्वदुक्तमर्थमित्युल्लेखायोगाच्चेति भावः । किञ्च त्वदुक्तमर्थं न जानामीत्यस्य न ज्ञानाभावविषयत्वं वक्तृं युक्तम् । अभावप्रतियोगिनस्त्वदुक्तार्थ-ज्ञानस्याज्ञानेऽवच्छेदकतयाऽर्थस्यापि ज्ञानप्राप्त्या ज्ञानाभावस्यैवायोगात् । ज्ञाने तु न ज्ञानाभावज्ञानं प्रतियोगिज्ञानाभावात् । अर्थज्ञानाभावेन त्वदुक्तमर्थ-मित्यनुवादकत्वायोगाच्चेति भावेनोक्तमज्ञायमाने वेति । अर्थ इति शेषः । भावरूपाज्ञानवादे त्वात्मनः सुप्तत्वेऽप्यर्थस्याज्ञायमानत्वेऽपि साक्षिणा धर्मिप्रतियोगिज्ञानसम्भवेन वृत्तिज्ञानासम्भवो व्यवहारस्याज्ञानविषयत्वं युक्तम् । वृत्तेरेवाज्ञानविरोधित्वेन साक्षिणस्तदविरोधित्वादिति परस्य हृदयम् । केचित्त्वज्ञायमाने चेत्यस्य ज्ञानाभाववति चेत्यर्थ इत्याहुः ।

------------------------------------------------------------------------

किमत्र सर्वानुवादेन व्यवहारः किं वा सामान्यतः

**किमत्र सर्वानुवादेन व्यवहारः किं वा सामान्यतः**

## **वादावली**

किमत्र सर्वानुवादेन व्यवहारः किं वा सामान्यतः । नाद्यः । तादृशव्यवहरस्यैवाभावात् । भावे वा त्वदुक्तं न प्रमाणतो जानामीत्येवम्परत्वोपपत्तेः । प्रतिवादि-वाक्यादधिगतार्थस्यानुवादपुरस्सरं प्रमाणाभावेन निरसन-दर्शनात् । न च त्वदुक्ते प्रमाणज्ञानं मम नास्तीत्यस्य विशिष्टविषयज्ञानस्य प्रमाणत्वात्तद्विशेषणतयाऽर्थस्यापि प्रमाणे-नाधिगमात्स्ववचनव्याघात इति युक्तम् । एतत्प्रमाणज्ञानस्य प्रमाणाभावविषयत्वेऽपि तदर्थस्यानेतद्विषयत्वात् । अन्यथा भ्रमो ममासीदित्यादिप्रमाणज्ञानस्यापि विशिष्टभ्रमविषयतया भ्रमविषयस्यापि प्रामाणिकतापातात् ।

### **वादावलीभावदीपिका**

व्यवहारस्य ज्ञानाभावविषयत्वेनान्यथोपपत्तिं वक्तृं त्वदुक्तमर्थं न जानमीत्यनुवादः केन प्रकारेणेति पृच्छति ॥ किमत्रेति । त्वदुक्तमर्थं न जानामीत्यत्रेत्यर्थः ॥ सर्वेति । इदं न जानामीदं न जानामीति विशिष्य प्रातिस्विकरूपेणेत्यर्थः ॥ सामान्यत इति । अर्थत्वेन रूपेण न तु तत्तद्विशेषेणेत्यर्थः ॥ तादृशेति । प्रातिस्विकरूपेण न जानामीत्येवंरूपेत्यर्थः ॥ भावे वेति । तादृशव्यवहरस्येति सम्बन्धः ॥ न प्रमाणत इति । तथा च परोक्तवाक्याभासावगतं तं तं विशेषं प्रातिस्विकरूपेणानूद्य तत्तद्विशेषविषयकप्रमाणवृत्त्यभावो व्यवहर्तुं शक्य एवेति भावः । सुप्रसिद्धं चैतदित्याह ॥ प्रतिवादीति ॥ अनुवादेति । प्रातिस्विकरूपेणेति शेषः । त्वदुक्तं न प्रमाणतो जानामीत्यत्र व्याहतिमाशङ्कते ॥ न चेति । त्वदुक्त इति विषयसप्तमी । त्वदुक्तार्थविषयकमित्यर्थः ॥ विशिष्टेति । अर्थावच्छिन्न प्रमाणज्ञानाभावविषयज्ञानस्येत्यर्थः ॥ तद्विशेषणतयेति । निषेध-प्रतियोगिप्रमाणज्ञानावच्छेदकतयेत्यर्थः ॥ व्याघात इति । मेयं न मानापेक्षमितिवत्स्वक्रियाविरोध इति भावः । निषेध्यप्रमाणज्ञानविशेषणतया प्रमाणविषयत्वेऽपि न साक्षात्प्रमाणज्ञानविषयत्वं साक्षात्प्रमाणज्ञानाभाव-विषयत्वेन च न जानामीति व्यवहारोपपत्तिर्युक्तेति भावेन परिहरति ॥ एतदिति । प्रमाणनिषेधविषयकप्रमाणज्ञानस्येत्यर्थः ॥ प्रमाणेति । साक्षात्प्रमाणसामान्याभावविषयकत्वेऽपीत्यर्थः । तदर्थस्य निषेध्य-प्रमाणज्ञानावच्छेदकार्थस्य ॥ अनेतदिति । साक्षात्तद्विषयत्वाभावादित्यर्थः । परम्परया प्रमाणविषयकस्यापि प्रामाणिकत्वेन व्याघातकीर्तनेऽतिप्रसङ्गमाह ॥ अन्यथेति ॥ विशिष्टेति । विशेषणविशेष्यभावापन्नेत्यर्थः ।

### **वादावलीप्रकाशः**

कुतो न युक्तमित्यत आह ॥ किमत्रेति । त्वदुक्तमर्थमित्यत्रे-त्यर्थः ॥ सर्वानुवादेनेति । विशेषाकारेण घटपटादिसमस्तपदार्थानु-वादेनेत्यर्थः ॥ सामान्यत इति । सामान्याकारेण सर्वपदार्थानुवादेनेत्यर्थः ॥ तादृशेति । लोक इति शेषः । विशेषाकारतः सर्वानुवादेनेति व्यवहारस्यैव लोकेऽभावादित्यर्थः । तथात्वे सार्वज्ञापत्तेरिति भावः । तुष्यतु दुर्जन इति न्यायेनाह ॥ भावे वेति ॥ न प्रमाणत इति । तथा च त्वदुक्तेऽर्थे प्रमाणज्ञानं मम नास्तीति प्रमाणज्ञानाभावविषयत्वोपपत्तेर्न भावरूपाज्ञानस्य साधकत्वमिति भावः । तदुपपादयति ॥ प्रतिवादीति । प्रमाणाभावेन प्रमाणज्ञानाभावेन । त्वदुक्तेऽर्थे प्रमाणज्ञानं मम नास्तीत्यस्य प्रमाण-ज्ञानाभावपरत्वे स्ववचनव्याघातमाशङ्कते ॥ न च त्वदुक्त इति ॥ विशिष्ट-विषयज्ञानस्येति । त्वदुक्तार्थविशिष्टप्रमाणज्ञानाभावविषयकज्ञानस्येत्यर्थः ॥ तद्विशेषणतयेति । प्रमाणज्ञानविषयतया तदवच्छेदकत्वेनेति यावदित्यर्थः ॥ स्ववचनेति । पुनस्तत्र प्रमाणज्ञानं नास्तीत्युक्ते स्ववचनव्याघात इत्यर्थः ॥ एतत्प्रमाणज्ञानस्येति । त्वदुक्तेऽर्थे प्रमाणज्ञानं मम नास्तीत्येवं-रूपज्ञानस्येत्यर्थः ॥ प्रमाणाभावेति । प्रमाणज्ञानाभावेत्यर्थः ॥ विषय-कत्वेऽपीति । साक्षात्त्वदुक्तार्थविशिष्टप्रमाणज्ञानाभावविषयकत्वेऽपीत्यर्थः । तदर्थस्य प्रमाणज्ञाना वच्छेदकीभूतस्य त्वदुक्तार्थस्य । अनैतद्विषयत्वा-त्साक्षादेतत्प्रमाणज्ञानाविषयत्वादित्यर्थः ॥ अन्यथेति । प्रमाणज्ञानावच्छेद-कत्वेन परम्परयोक्तप्रमाणज्ञानविषयत्वेन प्रामाणिकत्वाङ्गीकार इत्यर्थः । भ्रमो रजतभ्रमः ॥ प्रमाणज्ञानस्येति । परमतेऽयमनुव्यवसायोऽस्मन्मते तु साक्षीति ज्ञातव्यम् ॥ विशिष्टार्थभ्रमविषयतयेति । रजतत्वविशिष्टरजतभ्रम-रूपार्थविषयकतयेत्यर्थः ॥ भ्रमविषयस्यापीति । भ्रमरूपाज्ञानावच्छेदकी-भूतस्य रजतस्यापीत्यर्थः ।

### **वादावलीविवरणम्**

॥ सर्वानुवादेनेति । विशेषाकारेणानुवादपुरस्सरमित्यर्थः ॥ सामान्यत इति । सामान्याकारेणानुवादपुरस्सरमित्यर्थः ॥ विशिष्टविषय-ज्ञानस्येति । व्यवहारजनकत्वेनावश्यकस्येत्यर्थः ॥ तदर्थस्येति । त्वदुक्तोऽर्थ इत्यनुवादगोचरार्थस्येत्यर्थः ॥ अतद्विषयत्वादिति । साक्षात्तद्विषयत्वाभावादित्यर्थः ।

[Load More](javaऽcriptःvoid(0))
