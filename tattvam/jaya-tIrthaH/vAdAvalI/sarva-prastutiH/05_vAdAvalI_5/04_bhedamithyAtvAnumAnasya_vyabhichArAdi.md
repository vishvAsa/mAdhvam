+++
title = "०४ भेदमिथ्यात्वानुमानस्य व्यभिचारादिकथनम्"
upstream_url = "https://dvaitavedanta.in/category-details/9054/4434/sharaj/vathav/vathav/bhatha"
+++
## किञ्च भेदत्वहेतोरविद्यानिवृत्तिरूपमोक्षात्मभेदे व्यभिचारश्च

**भेदमिथ्यात्वानुमानस्य व्यभिचारादिकथनम्**

**किञ्च भेदत्वहेतोरविद्यानिवृत्तिरूपमोक्षात्मभेदे व्यभिचारश्च**

## **वादावली**

किञ्च भेदत्वहेतोरविद्यानिवृत्तिरूपमोक्षात्मभेदे व्यभिचारश्च । न च तयोर्भेद इति चेत्तर्ह्यात्मनोऽनादि-नित्यतया तदभिन्नमोक्षस्य ज्ञानसाध्याविद्यानिवृत्तिरूपत्वानु-पपत्तिः । अन्यतरचन्द्रस्यैवारोपितत्वेनारोपितानारोपितभेदे व्यभिचारश्च । मुक्तामुक्तभेदेऽनैकान्त्यं च । मुक्तामुक्तयो-र्भेदोऽसिद्ध इति चेन्न । विमतो भिन्नो मुक्तत्वादिति तत्सिद्धेः । शुक्ताविव रजतमाविद्यको भेदो मुक्तेऽप्यङ्गीक्रियत इति चेन्न । मुक्तस्याविद्येति व्याहतेः ।

### **वादावलीभावदीपिका**

एवं भेदो मिथ्या भेदत्वादित्यस्योपजीव्यप्रबलप्रत्यक्षादिप्रमाण विरोधस्य व्यवहारनिर्वाहकत्वादिसमबलप्रमाणविरोधस्य चोक्त्या प्रतिज्ञाविरोधरूपदोष उक्तः । हेतुदोषयोरसिद्ध्यव्याप्त्योर्मध्येऽसिद्धिरूपदोषो भेदत्वहेतुः सत्यश्चेत्परमतेऽसिद्धिरसत्यश्चेदस्मन्मतेऽसिद्धिरित्युक्तप्राय इति व्याप्त्यभावरूपं हेतुदोषं चाह ॥ किञ्चेति । अविद्यानिवृत्तिरूपो यो मोक्ष-स्तस्यात्मनश्च यो भेदस्तत्र भेदत्वमस्ति मिथ्यात्वं नेति व्यभिचारः । मोक्षात्मनोरनिवर्त्यत्वेन तद्भेदस्यापि तथात्वादिति भावः । हेतोरेवाभावान्न व्यभिचार इति शङ्कते ॥ न च तयोर्भेद इति चेदिति । तयोर्मोक्षात्मनोः । भेदो न च नैवेति चेदित्यर्थः ॥ ज्ञानेति । ज्ञानसाध्या याऽविद्या-निवृत्तिस्तद्रूपत्वानुपपत्तिरित्यर्थः ।

ननु मोक्षस्य ज्ञानसाध्याविद्यानिवृत्तिरूपत्वेऽप्यात्मनोऽनादित्वेऽपि ज्ञानोपलक्षितात्मनो ज्ञानसाध्याविद्यानिवृत्तिरूपत्वं युक्तम् । ‘‘निवृत्ति-रात्ममोहस्य ज्ञातत्वेनोपलक्षितः । उपलक्षणहानेऽपि स्यान्मुक्तिः पाचकादिवदि’’त्युक्तेरिति चेन्न । ‘‘वृत्त्योपलक्षितचितः पश्चादिव पुराऽपि च । सद्भावान्मोहकालेऽपि मोहहानिः प्रसज्यत’’ इत्यादिना न्यायामृतेऽस्य निरासात् । स्थलान्तरेऽपि व्यभिचारमाह ॥ अन्यतरेति । एवकारेण भेदस्यारोपितत्वं व्यवच्छिनत्ति । भेदत्वहेतोः स्थलान्तरेऽपि व्यभिचारमाह ॥ मुक्तेति । तत्र हेतुरेव नेति भावेन शङ्कते ॥ मुक्तेति । तत्त्वोद्योते भगवत्पादोक्तानुमानोक्त्या तं भेदं साधयति ॥ विमत इति । भिन्नाभिन्नत्वेन विवादविषयः संसारान्मुक्तः पक्ष इति भावः । तथैवानुक्त्वा विमत इत्येवोक्तौ बीजं तु तत्रैव टीकायां व्यक्तम् । अस्य हेतोर्वक्ष्यमाणदिशा केवलान्वयित्वेन निगडादिरिव यः कश्चन पदार्थो दृष्टान्तः सुलभ इति भावेन तदुक्तमनुमाने सिद्धसाधनमाशङ्क्य निराह ॥ शुक्ताविवेति ।

### **वादावलीप्रकाशः**

व्याप्त्यभावरूपं हेतुदोषं चाह ॥ किञ्चेति । अविद्यानिवृत्तिरूपो यो मोक्षस्तस्यात्मनश्च यो भेदस्तत्र भेदत्वमस्ति मिथ्यात्वं नेति व्यभिचारः । मोक्षात्मनोरनिवर्त्यत्वेन तद्भेदस्यापि तथात्वादिति भावः । हेतोरेवाभावान्न व्यभिचार इति शङ्कते ॥ न च तयोरिति । तयोर्मोक्षात्मनोर्भेदो न च नैवेति चेदित्यर्थः ॥ ज्ञानेति । ज्ञानसाध्या याऽविद्यानिवृत्तिस्तद्रूपत्वानु-पपत्तिरित्यर्थः । न च मोक्षस्य ज्ञानसाध्याविद्यानिवृत्तिरूपत्वेनात्मनोऽ- नादित्वेऽपि ज्ञानोपलक्षितात्मनो ज्ञानसाध्याविद्यानिवृत्तिरूपत्वं युक्तम् ।

निवृत्तिरात्ममोहस्य ज्ञातत्वेनोपलक्षितः ।

उपलक्षणहानेऽपि स्यान्मुक्तिः पाचकादिवत् ॥ इति चेन्न ।

वृत्त्योपलक्षितचितः पश्चादिव पुराऽपि च ।

सद्भावान्मोहकालेऽपि मोहहानिः प्रसज्यते ॥

इत्यादिना न्यायामृतेऽस्य निरासात् । स्थलान्तरेऽपि व्यभिचारमाह ॥ अन्यतरेति । एवकारो भेदस्यारोपितत्वं व्यवच्छिनत्ति । भेदत्वहेतोः स्थलान्तरेऽपि व्यभिचारमाह ॥ मुक्तेति ॥ अविद्येति । अविद्यास्तमयो मोक्ष इत्युक्तत्वेनाविद्यानिवृत्तिरूपो यो मोक्षस्तस्यात्मना ब्रह्मणा यो भेदस्तस्मिन् ज्ञेयत्वादिरूपे धर्मवत्त्वे सत्यपि तत्त्वावेदकप्रमाणवेद्यत्वाभावा-द्व्यभिचार इत्यर्थः । नन्वविद्यानिवृत्तिरूपमोक्षात्मनोर्भेद एव नास्ति । व्यवहारे भाट्टनय इत्यङ्गीकारेणातिरिक्ताभावानङ्गीकारात् । तथा च कुत्र व्यभिचारः स्यादित्या शङ्कते ॥ न चेति । तयोर्भेद न च न हीत्यर्थः ॥ तर्हीति । अविद्यानिवृत्तिरूपमोक्षात्मनोर्भेदाभावे तयोरभेद एव प्राप्तः । तथा चात्मनोऽनादिनित्यत्वेन तदभिन्नस्य मोक्षस्याप्यनादिनित्यत्वप्राप्त्या ज्ञानसाध्याविद्यानिवृत्तित्वानुपपत्तिः । अविद्यानिवृत्तिरूपमोक्षस्य ज्ञानसाध्य-त्वानुपपत्तिरिति यावत् । तथा च तरति शोकमात्मविदिति श्रुतिविरोधः स्यात् । तथात्वे आत्मनोऽपि ज्ञानसाध्यत्वापातात् । एवं तयोर्भेदेऽङ्गीकार्ये सुस्थस्तत्र धर्मित्वहेतोर्व्यभिचार इति भावः । स्थलान्तरे व्यभिचारं चाह ॥ अन्यतरेति । साध्याभावोपपादनायेदमुक्तम् । अन्यतरचन्द्रस्यारोपितत्वेन तद्धर्मिकानारोपितचन्द्रप्रतियोगिकभेदे ज्ञेयत्वरूपधर्मवत्त्वे सत्यपि तस्यारोपिततया मिथ्यात्वेन तत्त्वावेदकप्रमाणवेद्यत्वाभावाद्व्यभिचार इत्यर्थः ।

अस्मद्रीत्याऽयं व्यभिचारो दीयते । अस्माकं मतेऽसतोऽपि ज्ञेयत्वाङ्गीकारान्न हेत्वभावः शङ्कनीयः । केचित्वारोपितप्रतियोगिकेऽ-नारोपिततद्धर्मिके भेदे व्यभिचार इत्याहुः । तत्तुच्छम् । तस्य भेदस्य सत्यत्वेन तत्र साध्यस्यापि सत्त्वेन व्यभिचारदानायोगात् । अन्यतर-चन्द्रभेदस्यारोपितत्वेनेत्यस्य वैय्यर्थ्याच्चेति द्रष्टव्यम् । भेदो मिथ्या भेदत्वादित्यस्य व्यभिचारमप्याह ॥ मुक्तामुक्तभेद इति । तत्र भेदत्वे सत्यपि मिथ्यात्वाभावादिति भावः ॥ असिद्ध इति । तथा च कुत्र व्यभिचारः स्यादिति भावः । मुक्तामुक्तयोर्भेदसाधनाय तत्त्वोद्योतोक्तमनुमानमाह ॥ विमत इति । अत्र विमत इति संसारान्मुक्तो विवक्ष्यते । मुक्तत्वा-दित्यनन्तरं यथा सम्प्रतिपन्न इति शेषः । नन्वद्वैतवादिना मया शुक्तिकायां रजतं यथाऽऽविद्यकमविद्याकल्पितमङ्गीक्रियते । एवं मुक्तेऽपि संसारिभ्य आविद्यको भेदोऽङ्गीक्रियत एव । तथा च विमतो भिन्न इति प्रतिज्ञा सिद्धार्था स्यात् । न च त्वदनिष्टस्य पारमार्थिकभेदस्य भास्करानिष्टस्यानौपाधिकभेदस्य वा साध्यत्वान्न सिद्धसाधनतेति चेन्न । भेदस्य पारमार्थिकत्वानौपाधिक-त्वाभ्यामविशेषितत्वादित्याशङ्कते ॥ शुक्ताविवेति ॥ व्याहतेरिति । निवृत्ताविद्यस्य मुक्तस्य पुनराविद्यकभेदाङ्गीकारे व्याहतिरित्यर्थः ।

### **वादावलीविवरणम्**

भेदो मिथ्या भेदत्वादित्यत्रानैकान्त्यमप्याह ॥ किञ्चेति । आत्माविद्यानिवृत्त्योर्भेदस्यैवाभावात्कथं तत्र व्यभिचार इति शङ्कते ॥ न च तयोर्भेद इति । आत्मैवाज्ञानहानिरिति ब्रह्मसिद्धिकारोक्तेरिति भावः ॥ व्यभिचारश्चेति । भेदत्वहेतोरिति शेषः । इदं च परमतेन । परैः साध्यवैकल्यस्य साधारणानैकान्त्यरूपत्वाङ्गीकारात् । यथाऽऽहुः । ‘‘साधारणो विरुद्धो वा दृष्टान्ते साध्यवर्जित’’ इति । स्वमते तु दृष्टान्ते साध्यवैकल्यमित्यवधेयम् ॥ विमत इति । संसारान्मुक्त इत्यर्थः । तस्य विमतपदेन ग्रहणं त्वप्रसिद्धविशेष्यत्वादिपरिहारार्थमिति तत्त्वोद्योतटीकायां स्पष्टम् । ननु मुक्तामुक्तभेदे मिथ्यात्वरूपसाध्यस्य सत्त्वान्न व्यभिचार इति शङ्कते ॥ शुक्ताविवेति । यद्वा मुक्ते आविद्यकभेदसत्त्वात्सिद्धसाधनमिति शङ्कते ॥ शुक्ताविवेति ।

------------------------------------------------------------------------

ननु किं भेदः परमात्मप्रतियोगिकः साध्य उत..

**ननु किं भेदः परमात्मप्रतियोगिकः साध्य उत..**

## **वादावली**

ननु किं भेदः परमात्मप्रतियोगिकः साध्य उत जीवप्रतियोगिकोऽथवा जडप्रतियोगिक आहोस्वित्सकल-प्रतियोगिकः । नाद्यः । परमात्मनि हेतोरनैकान्त्यात् । संसाराभावलक्षणमुक्तत्वस्य तत्र सम्भवात् । द्वितीयेऽपि सकलजीवप्रतियोगिको वा स्वव्यतिरिक्तजीवप्रतियोगिको वा । नाद्यः । मुक्तस्यापि जीवत्वेनांशे बाधात् । नोत्तरः । मुक्तस्य तद्भेदसिद्ध्या विना तेषामेतद्व्यतिरिक्तत्वासिद्ध्याऽप्रसिद्ध-विशेषणत्वात् । सिद्धौ च सिद्धसाधनत्वात् । सकलजीव-प्रतियोगिकभेदसाधनस्य प्रकृतानुपयुक्तत्वेनार्थान्तरत्वाच्च । अत एव न तृतीयः । नापि चतुर्थः । पूर्ववदंशे बाधादप्रसिद्ध-विशेषणत्वाच्चेति । मैवम् । अविवक्षितप्रतियोगिविशेषस्य भेदस्य साध्यत्वात् । न चैवमर्थान्तरता । मुक्तस्य भेदमात्र-माक्षिपन्तं प्रति तत्साधनस्य सङ्गतत्वात् ।

### **वादावलीभावदीपिका**

साध्यं परिष्कर्तुं विकल्पेनाक्षिपति ॥ नन्विति ॥ सकलेति । जीवजडपरमात्मेत्यर्थः ॥ जीवत्वेनेति । सिद्धान्तिभिर्मुक्तस्यापि जीवभावाङ्गीकारादिति भावः ॥ तद्भेदसिद्ध्येति । स्वव्यतिरिक्तत्वेनाभिमत-जीवप्रतियोगिकभेदसिद्ध्येत्यर्थः ॥ अप्रसिद्धेति । विमतो भिन्न इत्यनुमानात्पूर्वं मुक्ते संसारिभेदस्येव संसारिषु मुक्तभेदस्याप्यसिद्ध्या मुक्तोऽमुक्तभिन्नजीवप्रतियोगिकभेदवानिति विशिष्टसाध्यस्याप्रसिद्धेर्मुक्तपदेन संसारमुक्तस्यैव ग्राह्यत्वादिति भावः ॥ सिद्धौ चेति । संसारिषु मुक्तव्यतिरिक्तत्वज्ञानोपायतया मुक्ते संसारिभेदस्य तदनुमानात्प्रागेव सिद्धौ चेत्यर्थः ॥ सकलेति । स्वातिरिक्तेति विशेषणेऽविशेषणे चोभयथाऽपीति भावः ॥ प्रकृतानुपयुक्तत्वेनेति । यत्किञ्चिदमुक्तभेदसाधनाद्भेद-मिथ्यात्वसाधकभेदत्वहे तोर्व्यभिचारसम्भवेनैवंरूपसाध्यसाधनस्य प्रकृतप्रमेयानुपयुक्तत्वेन प्रकृतानुपयुक्तोक्तिरूपार्थान्तरनिग्रहस्थानदोषादित्यर्थः ॥ अत एवेति । प्रकृतानुपयुक्तत्वेनार्थान्तरत्वादेवेत्यर्थः ॥ पूर्ववदिति । मुक्तांश इत्यर्थः ॥ अप्रसिद्धेति । परमात्मजीवजडप्रतियोगिकभेदस्या-प्रसिद्धेरिति भावः । एतच्चासत्प्रतीतिरेव नेति मते बोध्यम् । अन्यथाऽसत्येव प्रसिद्धिसम्भवात् ॥ न चैवमिति । यत्किञ्चिदमुक्तभेदसाधनमात्रेण प्रकृतोपयोगेऽप्येवं साधन इत्यर्थः ॥ भेदमात्रमिति । यत्किञ्चि-न्निरूपितभेदमपीत्यर्थः । स्वस्मिन्स्वनिरूपितभेदस्य बाधेन स्वातिरिक्त-सर्वप्रतियोगिक एव सिध्यतीति भावः । सङ्गतत्वात्तेनैव व्यभिचारोद्भावन-सम्भवादिति भावः ।

### **वादावलीविवरणम्**

ननु संसारविध्वंसाधिकरणत्वं मुक्तत्वं तेन हेत्वभावादेव न परमात्मनि व्यभिचार इत्यत आह ॥ संसाराभावेति । संसारसंसर्गा-भावेत्यर्थः । नन्वेवं निगडमुक्तदृष्टान्तः साधनविकलः । संसारसंसर्गस्यैव तत्र सत्त्वादिति चेत् । तथात्वे घटो दृष्टान्त इति वक्ष्यमाणत्वात् ॥ मुक्तस्यापीति । विमतो मुक्तः सकलजीवप्रतियोगिकभेदवानित्यत्र मुक्तस्यापि सकलजीवप्रविष्टत्वान्मुक्तेऽमुक्तजीवप्रतियोगिकभेदस्याबाधितत्वेऽपि मुक्तप्रतियोगि कभेदस्य बाधितत्वादंशे बाध इत्यर्थः । यद्यपि समानप्रकारकविरहज्ञानस्यैव सिद्धिप्रतिबन्धकतया नांशे बाधस्य प्रतिबन्धकत्वम् । तथाऽपि पक्षतावच्छेदकावच्छिन्ने सर्वत्र जायमानाया अनुमितेस्तदंशे प्रमात्वबाध इत्यत्र तात्पर्यमित्याहुः ।

॥ सिद्धौ चेति । मुक्तस्य स्वव्यतिरिक्तसर्वजीवप्रतियोगिकभेदसिद्धौ चेत्यर्थः ॥ प्रकृतानुपयुक्तत्वेनेति । मुक्तामुक्तभेदस्याप्रकृतत्वादित्यर्थः ॥ अत एवेति । जडप्रतियोगिकभेदस्य प्रकृतानुपयोगित्वेनार्थान्तरत्वादेवेत्यर्थः ॥ पूर्ववदिति । मुक्तस्यापि सकलमध्यप्रविष्टत्वादित्यर्थः ॥ अप्रसिद्ध-विशेषणत्वादिति । सर्वत्रापि स्वभिन्नप्रतियोगिकभेदस्यैव सत्त्वेन सकलप्रतियोगिकभेदाधिकरणाप्रसिद्धेरित्यर्थः । नन्वसति प्रसिद्धमिदं साध्यम् । न च तदपि सकलपदेन गृहीतमिति स्वेतरभेद एव तत्र स्यान्न सकलभेद इति वाच्यम् । सकलपदस्य वस्तुमात्रपरत्वादिति चेत् । सर्वं मिथ्येत्युक्ते ब्रह्मणि प्रमाणबाधः शुक्तिरजतादौ सिद्धार्थता च स्यादित्याद्यर्थवचन-बलेनासतोऽपि सर्वपदपर्यायसकलपदसङ्ग्राह्यत्वात् । एवञ्चासन्न प्रतीयत इति मतेनेदमिति परिहारोऽत्र मनोरम इति ध्येयम् । यद्वा सकलप्रतियोगिको वा स्वव्यतिरिक्तसकलप्रतियोगिको वा । नाद्यः । अंशे बाधात् । नान्त्यः । अप्रसिद्धविशेषणत्वादिति भावः । अत एव पूर्ववदित्युक्तम् ॥ अविवक्षित-प्रतियोगिविशेषस्येति । अत एव विमतो भिन्न इत्येव सामान्योक्तिः । अन्यथाऽस्माद्भिन्नमिति विशेषनिर्देशः स्यादिति भावः । ननु मुक्तस्यामुक्तभेद एव साध्यः । तस्यैव विप्रतिपन्नत्वात् । भेदमात्रसाधने त्वर्थान्तरता । विनिगमनाविरहेण मुक्तामुक्तभेदसिद्धावपि भेदान्तरस्याप्यनुपयुक्तस्य सिद्धेरित्याशङ्क्य निषेधति ॥ न चैवमिति । यद्वा विमतो भिन्न इत्यस्यामुक्तभेदं विना जडादिभेदेनापि पर्यवसानेनार्थान्तरमाशङ्क्य निराकरोति ॥ न चैवमिति ।

------------------------------------------------------------------------

अथवा प्रागवस्थायां येन भेदेन..

**अथवा प्रागवस्थायां येन भेदेन..**

## **वादावली**

अथवा प्रागवस्थायां येन भेदेन विशिष्टस्तेनैव मोक्षेऽपीत्ययमर्थोऽत्राभिप्रेत इति न कश्चिद्दोष इति । ननु किमिदं मुक्तत्वं नाम । किं संसारप्रध्वंसस्तत्संसर्गाभावो वा । नाद्यः । परमात्मन्यसिद्धेः । निगडादिदृष्टान्तस्य साधन-वैकल्यापत्तेश्च । अत एव नोत्तर इति चेन्न । अविवक्षित-विशेषसंसर्गाभावस्य हेतुत्वात् । ननु चात्र सम्बन्धमात्रा-भावाधिकरणत्वं हेतुः । तत्राभावाधिकरणमात्रेणालं किं सम्बन्धमात्रग्रहणेन । अथवाऽधिकरणत्वमात्रं हेतुरस्तु किमभावग्रहणेन । किञ्चाधिकरणं कारकविशेषः । तत्र किं विशेषग्रहणेन । एवं कारकं कारणविशेषः । तत्र किं विशेष-ग्रहणेनेति चेन्न । तथा सति प्रमेयत्वादीनामपि केवला-न्वयित्वभङ्गात् । प्रमाविषयत्वं प्रमेयत्वम् । तत्र विषय-त्वेनालम् । किं प्रमाग्रहणेनेत्यादेस्तत्रापि सुवचत्वात् । यद्धेतुव्यवच्छेदकत्वेन पृथगुपादीयते तदेव विशेषणं प्रयोज-नान्तरमपेक्षते न पुनस्तन्मात्रान्तर्गतमिति चेत्समं प्रकृतेऽपि ।

रा०— आत्मांशे बाधशङ्कानवकाशायाह ॥ अथवेति ॥ मुक्तेः प्राक् संसारावस्थायामित्यर्थः । हेतुमपि परिष्कर्तुमाक्षिपति ॥ नन्विति ॥ तत्संसर्गेति । प्रध्वंसात्यन्ताभावसाधरणसंसारसम्बन्धाभाव इत्यर्थः ॥ परमात्मनीति ॥ अभेदवादिमते विमतपदोक्तमुक्तग्रहणेनैव परमात्मनोऽपि ग्रहणादिति भावः ॥ निगडादिदृष्टान्तस्येति । तस्य संसारसंसर्गवत्त्वेन तद्ध्वंसवत्त्वाभावादिति भावः । अत एव साधनवैकल्यादेवेत्यर्थः ॥ अविवक्षितविशेषेति । एतच्च संसर्गस्याभावस्य च विशेषणम् । संसर्गे संसारसंसर्गेति वा निगडसंसर्गेति वा विशेषो न विवक्ष्यते । अभावे च प्रध्वंस इति वाऽत्यन्ताभाव इति वा विशेषो न विवक्ष्यते । किन्तु संसर्गाभाव-शब्दितसम्बन्धाभावमात्रम् । अयं च हेतुर्दृष्टान्ते पुरुषे निर्मुक्तनिगडादौ पक्षे संसारान्मुक्ते जीवे कदाऽपि संसारसम्बन्धहीने परमात्मनि चास्तीति न कोऽपि दोष इति भावः । तत्त्वोद्योतटीकायां त्वविवक्षितविशेषसम्बन्धसंसर्गाभावो मुक्तत्वं निगडमुक्तश्च दृष्टान्त इति व्याख्यातम् । ननु तथैव कस्मान्नोच्यते किं मुक्तत्वादित्युक्त्येति चेन्न । तथोक्तावस्यानुमानस्य केवलान्वयिसाध्यकतया केवलान्वय्यनुमानकतया व्यभिचारशङ्काऽनुदयेन हेतौ विशेषणवैय्यर्थ्यापत्तेः । मुक्तत्वादित्यखण्डोक्तौ विशेषणान्तरस्य पृथगनुपादानेन प्रमेयत्वादिहेताविव विशेषणवैय्यर्थ्यशङ्कानवकाशादिति भावेन विवक्षितहेतौ विशेषणाक्षेपं करोति ॥ ननु चात्रेति ॥ सम्बन्धमात्रेति ॥ यत्किञ्चित्सम्बन्धाभावाधिकरणत्व-मित्यर्थः ॥ प्रमेयत्वादीनामपीति । शब्दोऽभिधेयः प्रमेयत्वाज्ज्ञेयत्वादित्या-दीनां केवलान्वय्यनुमानत्वभङ्गप्रसङ्गादित्यर्थः । तदेव व्यनक्ति ॥ प्रमेति ॥ इत्यादेरिति । विषयत्वं नाम ज्ञानजन्यफलाधारत्वादिरूपम् । तत्राधारत्वेनालम् । किं विशेषणेन । आधारत्वं च कारणविशेष इत्यादेराक्षेपस्य प्रमेयत्वादावपि सम्भवादित्यर्थः । परमुखेनैव समाधिं वाचयति ॥ यद्धेत्विति । हेतौ व्यभिचारादिव्यवच्छेदकत्वेन वा हेतोराभासा-द्व्यवच्छेदकत्वेन वा यद्विशेषणं पृथगुपादीयते घटश्चाक्षुषो महत्त्वे सत्युद्भूतरूपत्वादित्यादौ महत्त्वादिकमिव तदेव विशेषणमित्यर्थः । नन्वस्य हेतोः केवलान्वयिसाध्यकत्वेन वस्तुत्वादेरपि हेतूकरणसम्भवात्किं मुक्तत्वहेतूक्तिनिर्वाहक्लेशेनेति चेन्न । एकधैवेत्यादिश्रुत्याऽखण्डैक रसब्रह्मचैत-न्याभिन्नमुक्तजीवे वस्तुत्वादेर्भावधर्मस्य कस्याप्यनभ्युपगमात् । अभावधर्मस्य तु नेह नानेत्यादौ व्याघातदण्डभयेन वाक्यार्थपर्यवसानाय बन्धनिवृत्ति बोधकवाक्यानुरोधेन चावश्यं परेण स्वीकार्यत्वेनासिद्धिशङ्काऽनुदयादिति भावः।

### **वादावलीप्रकाशः**

ननु भेदः किमिति तत्त्वोद्योतटीकानुसारेण लेख्यम् ॥ परमात्मन्यसिद्धेरिति ॥ विमतो भिन्न इति विमतिविषयो यावानिति सामान्यत एवोक्तत्वेन परमात्मनोऽपि पक्षत्वेन विवक्षितत्वात् । तत्र च संसाररूपप्रतियोगिन एवाभावेन तत्प्रध्वंसाधिकरणत्वलक्षणमुक्तत्वाभावादसिद्धिः स्यादित्यर्थः ॥ निगडादिदृष्टान्तस्येति । निगडमुक्तदृष्टान्तस्येत्यर्थः ।

### **वादावलीविवरणम्**

ननु मुक्तामुक्तयोर्भेदोऽसिद्ध इत्याक्षेपे विमतो भिन्न इति साधनं प्रक्रान्तं तत्र साधनं कथं सङ्गतमित्यरुचेराह ॥ अथवेति ॥ आर्यास्तु ॥ मुक्तस्येति । अत एव भेदो मिथ्येति सामान्यत एव भेदनिराकरणं पूर्वपक्षावसरे प्रक्रान्तमिति भावः । संसारिभेद एव साध्यतामिति निर्बन्धत्व आह ॥ अथवेतीत्याचक्षते ॥ प्रागवस्थायामिति । प्रागवस्थायां विद्यमानो भेदः संसारिप्रतियोगिकोऽपि भवतीति तस्य मोक्षपर्यवसायित्वसाधने मुक्तस्यामुक्तभिन्नत्वमपि सिध्यतीति भावः । यद्यप्यथवेति पक्षेऽविशेषित-प्रतियोगिकसाधनपक्षतो नार्थकृतो विशेषोऽस्ति । तत्रैवात्रापि मुक्ते संसारि-जडेश्वरभेदसिद्धवैकल्यात् । तथाऽपि सर्वनाम्नां बुद्धिस्वप्रकारावच्छिन्नवाचितया प्रतियोगिविशेषालिङ्गिततद्भेदरूपविशेषाकारेण भेदोपस्थितिरत्रेति पूर्वस्माद्भेद इति द्रष्टव्यम् ।

मुक्तत्वहेतौ दूषणदानाय प्रकृत्यर्थं तावत्पृच्छति ॥ नन्विति ॥ तत्संसर्गेति । तत्संसर्गावच्छिन्नप्रतियोगिकाभावो वेत्यर्थः ॥ परमात्मन्य-सिद्धेरिति ॥ ध्वंसस्य प्रतियोगिसमानदेशत्वेन संसारध्वंससत्त्वे संसारस्यापि प्राप्तेरित्यर्थः ॥ अत एवेति । साधनवैकल्यादेवेत्यर्थः ॥ अविवक्षितेति । अविवक्षितविशेषश्चासौ बन्धश्चेति विग्रहः । तत्संसर्गाभावेत्युक्त्या कथमुक्तदोषपरिहार इत्यत इदमुक्तम् । निगडबन्धस्यापि बन्धत्वात्तन्मुक्ते बन्धसंसर्गाभावोऽस्तीति न दृष्टान्तः साधनविकल इति भावः ॥ हेतु-त्वादिति । हेतुशरीरप्रविष्टत्वादित्यर्थः । अधिकरणत्वार्थकक्तप्रत्ययार्थ-पर्यालोचनयाऽपि पर्यवसितहेतुशरीरे वैय्यर्थ्यमाशङ्कते ॥ नन्विति ॥ किं सम्बन्धमात्रग्रहणेनेति ॥ साध्यस्य केवलान्वयित्वेनाभावाधिकरणत्वमात्रस्य व्यभिचाराभावादिति भावः ॥ कारकं कारणविशेष इति । क्रियां कुर्वद्धि कारकमिति क्रियारूपकार्यविशेषजनकस्यैव कारकत्वादिति भावः ॥ केवलान्वयित्वेति । केवलान्वयिसाध्यकानुमानत्वभङ्गप्रसङ्गादित्यर्थः ॥ विषयत्वेनालमिति । तावन्मात्रस्याभिधेयत्वेन व्यभिचाराभावादित्यर्थः । इत्यादेरित्यादिपदेन विषयत्वं स्वरूपसम्बन्धविशेषः । तत्र स्वरूपत्वेनालं किं विशेषणेनेत्यादिपदपरिग्रहः ॥ यद्धेत्विति । यथा सामान्यवत्त्वे सति बाह्येन्द्रियग्राह्यत्वादित्यादौ सत्यन्तं न हेतुशरीरमात्रान्तर्गतम् । प्रमा च प्रमाविषयत्वरूपहेतुशरीरमात्रान्तर्गतैव । तस्याखण्डोपाधित्वेनाभिधेयत्व-निरूपितव्याप्तेर्विशिष्ट निविष्टत्वात् । अत एव यन्निष्ठा यन्निरूपिता व्याप्तिर्यद्विशेषणं विना न गृह्यते तदेव विशेषणं तत्र सार्थकमिति वदन्तीत्यर्थः।

------------------------------------------------------------------------

अथवा संसारसंसर्गाभावो मुक्तत्वम्

**अथवा संसारसंसर्गाभावो मुक्तत्वम्**

## **वादावली**

अथवा संसारसंसर्गाभावो मुक्तत्वम् । तथात्वे घटो दृष्टान्तः । परमात्मप्रतियोगिको वा भेदोऽत्र साध्यः । बन्धप्रध्वंसाधिकरणत्वं च मुक्तत्वमिति न परमात्मनि व्यभिचारः । किञ्च मुक्तामुक्तयोर्भेदाभावे मुक्तस्य संसारः संसारिणो वा मुक्तत्वं स्यात् । ननु मुक्तस्य संसारः स्यादिति किं संसाराधिकरणस्वरूपेणैक्यमापाद्यते । उत संसारानुभवः । नाद्यः । इष्टापादनात् । अपाद्यापादकयोर्भेदाभावाच्च । नोत्तरः । अनुभवस्यान्तःकरणादिसापेक्षत्वात् । अन्तःकरणादेश्चाज्ञान-सापेक्षत्वात् । निवृत्ताविद्यस्य कार्यान्वयायोगात् ।

### **वादावलीभावदीपिका**

पूर्वं हेतोरपि केवलान्वयिधर्मत्वमुपेत्य समाहितमिदानीं व्यतिरेक-धर्मत्वमुपेत्याह ॥ अथवेति । ध्वंसात्यन्ताभावसाधारणः संसारसंसर्गाभाव इत्यर्थः । संसारस्य प्रामाणिकतयाऽत्यन्ताभावायोगात्संसारसंसर्गेत्युक्तम् । पक्षीभूते मुक्तजीवे तद्ध्वंसमादाय परमात्मनि चात्यन्ताभावमादाय हेतोः पक्षधर्मता ध्येयेति भावः । निगडमुक्तादौ दृष्टान्ते साधनवैकल्यमित्यत आह ॥ तथात्वे इति । उक्तरूपस्य हेतुत्व इत्यर्थः । अत एव यदित्थं तत्तथा यथा सम्प्रतिपन्न इत्येवोक्तं भगवत्पादैः । न तु निगडमुक्तादिदृष्टान्तविशेष उपात्तः । घटादौ च संसारसम्बन्धात्यन्ताभावसत्त्वान्न साधनवैकल्यमिति भावः । मुक्तत्वादित्युक्तमुक्तपदस्वारस्यानुरोधेन पक्षान्तरमाह ॥ परमात्मेति । अस्मिन्पक्षे निगडमुक्तादिर्दृष्टान्त इति भावः । नन्वेवं मुक्ते परमात्मभेदसिद्धावपि मुक्तामुक्तयोर्भेदोऽसिद्ध इत्यत्र किमागतम् । येन तत्र भेदत्वहेतोर्व्यभिचारः स्यादिति चेन्न । बन्धध्वंसवतो नित्यनिर्मुक्तपरमात्मभेदे बद्धजीवभेदस्य कैमुत्यलब्धत्वाद्वा परेण परमात्मन एवामुक्तजीवभावोपगमेन परमात्मभेदेनैवामुक्तभेदस्य लब्धत्वाद्वेति तात्पर्यात् । यद्वा परमात्मेत्युप-लक्षणम् । परमात्मामुक्तोभयप्रतियोगिकभेदः साध्य इत्यर्थः । मुक्तत्वहेतो-र्व्यभिचारोद्धाराय परमात्मेत्येवोक्तम् । न चामुक्तभेदसाधनमात्रेण प्रकृतसङ्गतेः परमात्मभेदस्यापि साधनेऽर्थान्तरमिति वाच्यम् । मुक्तामुक्तभेद इव परमात्म-मुक्तभेदेऽपि भेदत्वहेतोर्व्यभिचार इत्याशयेनोपपत्तेः । यद्वा पूर्वोक्तपक्षद्वये परमात्मनि विमत इत्युक्तपक्षकोटिप्रविष्टत्वेन मुक्तामुक्तभेदस्य सिद्धतया तत्र व्यभिचारो भेदत्वहेतोरुपपादितः । तत्र मुक्तपरमात्मनोर्भेदे च भेदो मिथ्या भेदत्वादिति हेतोर्व्यभिचारः । न च मुक्तपरमात्मभेदोऽसिद्ध इति वाच्यम् । विमतो भिन्नो मुक्तत्वादित्यनेनैव तत्सिद्धेरिति भावेन साध्यहेत्वोरर्थमाह ॥ परमात्मेति । अस्मिन्पक्षे परमात्मेति नोपलक्षणम् ॥ न व्यभिचार इति । परमात्मनि विपक्षे हेतोरेवाभावादिति भावः । ननु मुक्तत्वहेतोरप्रयोजकत्वं मुक्तत्वेऽप्यमुक्तेन परमात्मना च भेदाभावे बाधकाभावादित्यतस्तत्त्वोद्योत एव भगवत्पादैरुक्तवाक्यं पठित्वा विपक्षे बाधकद्वयं व्यनक्ति ॥ किञ्चेति । उभयोर्भेदाभावे तादात्म्यप्राप्त्या तादात्म्यापन्ने च वस्तुनि साङ्कर्य-स्यावर्जनीयत्वादिति भावः । तर्कद्वयमपि तर्काङ्गव्याप्त्यादिशून्यत्वाद्धेतोर्ना-प्रयोजकत्वनिरासक्षममिति भावेनाक्षिपति ॥ नन्विति । आद्ये तर्के तावद्विकल्पेनाभासत्वं व्यनक्ति ॥ मुक्तस्येति ॥ इतीति । इत्यनेन वाक्ये-नेत्यर्थः ॥ इष्टेति । औतिना स्वरूपैक्यस्योपगमादिति भावः ॥ आपाद्येति । मुक्तस्यामुक्ताद्यदि भेदो न स्यात्तदा संसाराधिकरणचैतन्य-स्वरूपैक्यं स्यादित्यापाद्यापादकयोर्भेदाभावादित्यर्थः । भेदाभावस्यैवैक्य-रूपत्वादिति भावः ॥ अन्तःकरणादीति । देहेन्द्रियादिरादिपदार्थः । अस्तु तदपीत्यत आह ॥ अन्तःकरणादेश्चेति । तथा चाविद्यान्तःकरणादि-मत्त्वस्यैवानुसन्धानप्रयोजकत्वेन भेदाभावोऽप्रयोजक इति व्याप्तिशून्यस्तर्क इति भावः ।

### **वादावलीविवरणम्**

नन्वेवं निगडमुक्तदृष्टान्तः साधनविकल इत्यत आह ॥ तथात्व इति । ननु परमात्मनोऽपि पक्षत्वेनांशे बाध इति चेत् । अस्मिन्पक्षे परमात्मनो विपक्षत्वाङ्गीकारात् । अत एव तत्र बन्धसंसर्गाभावस्य संसार-संसर्गाभावस्य च हेतोर्व्यभिचारमाशङ्क्य दूषयति ॥ बन्धेति । मुक्तत्व-हेतोरप्रयोजकतां परिहरति ॥ किञ्चेति । वस्तुतस्तु मुक्तामुक्तभेद-साधनानुमानमुक्त्वा दूषणानुमानमाह ॥ किञ्चेति । एवञ्च किञ्चेति श्लिष्टमिति ध्येयम् । यदि मुक्तस्य भेदो न स्यात्तदा संसारिणा तादात्म्यं स्यात् । तथा च मुक्तस्य संसारिणैकीभूतस्य तद्गतः संसारः प्रसज्येत । तथा च मुक्तत्वमेव न स्यात् । अथवा मुक्तेनैकीभूतस्य संसारिणो मुक्तत्वं स्यात् । तथा च मुक्तामुक्तव्यवस्थाभावः प्रसज्येत । न हि स एव तदैव मुक्तोऽमुक्तश्चेति युज्यत इति भावः ॥ आपाद्यापादकयोरिति । यदि मुक्तस्य संसारिणा तादात्म्यं स्यात्तर्हि संसाराधिकरणस्वरूपेणैक्यं स्यादित्यापाद्यापादकयोरित्यर्थः।

------------------------------------------------------------------------

एवं संसारिणो मुक्तत्वं स्यादिति कोऽर्थः

**एवं संसारिणो मुक्तत्वं स्यादिति कोऽर्थः**

## **वादावली**

एवं संसारिणो मुक्तत्वं स्यादिति कोऽर्थः ॥ किं संसाराधिकरणस्वरूपस्यैव मुक्तत्वं स्यादिति किं वा संसारिण एव सतो मुक्तत्वानुभवः स्यादिति । नाद्यः । पूर्ववदिष्टापादनात् । नोत्तरः । संसारिणो मुक्ताद्भेदसद्भावात् । मुक्तस्य संसारिणो भेदाभावे कथं संसारिणो मुक्ताद्भेद इति चेत् । भवेदेवं यद्ययं भेदो वास्तवः स्यात् । अज्ञानकृतो हि मुक्तात्संसारिणो भेदः । सोऽज्ञानिनः संसारिणः प्रतीयते न निवृत्ताज्ञानस्य मुक्तस्येति काऽत्रानुपपत्तिरिति चेन्न । यद्यज्ञानकृतो भेदस्तर्हीश्वरस्याज्ञानाभावात्संसारिणैक्यं तेनानु-भूयेत । अनुभूयत इति चेत् । यदीश्वरः संसारिणैक्यमनुभवे-त्तर्हि दुःखी स्यात् । न चैवम् । ततो नेश्वरस्य संसारि-णैक्यानुभवोऽङ्गीकर्तुमुचितः । यदुक्तं मुक्तस्यान्तःकरणाद्य-भावान्न संसारानुभवप्राप्तिरिति । तदसत् । निर्विशेषत्वादेकरसे चैतन्येऽन्तःकरणसंसर्गभावाभावयोरप्ययोगात् । अज्ञानसद-सद्भावाभ्यां सम्भवत इति चेन्न । तदपि तादृगेव ।

### **वादावलीभावदीपिका**

द्वितीयतर्कस्याप्याभासत्वं विकल्पपूर्वं व्यनक्ति ॥ एवमिति । पूर्वतर्क इवात्रापि विकल्पदोषौ स्त इत्यर्थः ॥ संसाराधिकरणेति । संसारोपलक्षिताधिकरणेत्यर्थः ॥ संसारिण एवेति । संसारोपहितस्येत्यर्थः । भेदसद्भावादिति गूढाभिप्रायः । तात्पर्यज्ञानेन वास्तवभेदं बुद्ध्वा चोदयति ॥ मुक्तस्येति । स्वाभिप्रायमाविष्करोति ॥ अज्ञानकृत इति । अज्ञानो-पाधिना प्रतीयमान इत्यर्थः । अनिर्वचनीयाज्ञानपरिणामत्वादज्ञानकृत इत्युक्तम् । द्वितीयतर्कस्याभासतानिरासकतया तत्त्वोद्योतवाक्यमेव पठति ॥ यदीत्यादिनाऽनुभूयेतेत्यन्तेन । यद्यपि द्वितीयतर्के संसारिणो मुक्तादा-विद्यकभेदसत्त्वेन मुक्तत्वानुभवप्रसङ्गो नास्ति तथाऽपीश्वरेण संसारिणैक्यमनु-भूयेतेति प्रसङ्गो विपक्षे बाधकोऽस्त्येव । कुतः । ईश्वरस्याज्ञानाच्छादनाभावा-द्विक्षेपसद्भावाभ्युपगमाच्चेति भावः । न च मुक्तस्य भेदाभावे बाधकमुप-क्रम्येश्वरस्य संसारिणैक्यानुभवापादनं व्यधिकरणमिति शङ्क्यम् । विमत इत्युक्तमुक्तग्रहणेनेश्वरस्यापि प्रागुक्तपक्षद्वये गृहीतत्वादिति भावः । अत्रापि तर्के इष्टापत्तिमाशङ्क्यानिष्टान्तरप्रसञ्जनेन निराह ॥ अनुभूयत इति चेदिति ॥ दुःखी स्यादिति । दुःखिनैक्यादिति भावः । अस्तु तदपीत्यत आह ॥ न चैवमिति । निरनिष्टो निरवद्य इत्यादेरिति भावः । आद्यतर्कस्या-भासतां निराह ॥ युक्तमित्यादिना । निर्विशेषत्वादेकरसेऽखण्ड इत्यर्थः ॥ भावाभावयोरिति । संसारिणि भावो मुक्ते त्वभाव इत्यस्यायोगादित्यर्थः। तदप्यज्ञानभावाभावावित्येतदपि । तादृगेवान्तःकरणादिभावाभाववदयुक्त-मित्यर्थः । तथा च भेदाभावेऽज्ञानादिकमप्यवर्जनीयमिति संसारानुभवो मुक्तस्य स्यादेवेति सुस्थ आद्यस्तर्क इति भावः ।

### **वादावलीविवरणम्**

॥ यद्यज्ञानकृतो भेद इति । नन्विदमसङ्गतम् । मुक्तस्य भेदाभावे बाधकमुपक्रान्तम् । ईश्वरस्य संसारिणैक्यानुभवस्त्वापाद्यत इति । मुक्तामुक्तशब्देनात्रेश्वरस्यापि ग्रहणात् । विवृतं चैतत्प्राक् । विमतो भिन्न इत्यत्र विमतपदेनेश्वरोऽपि ग्राह्य इति । वाक्यार्थस्तु तत्त्वोद्योतटीकारी-त्योच्यते । भिद्यत इति भेदोऽन्तःकरणादिकमप्युच्यते । एवञ्चानेन द्वितीयतर्कपरिहारानुवाद एव प्रतीयते नाद्यतर्कपरीहारानुवादोऽपीति शङ्कानवकाशः । ततश्चायमर्थः । यद्यनुभवनिमित्तमन्तःकरणादिक-मज्ञानकृतमिति निवृत्ताज्ञानस्य तदभवात्संसारानुभवो न प्राप्नोति । यदि वाऽज्ञानकृतो भेदो मुक्तात्संसारिणोऽस्तीति न तस्य मुक्तत्वानुभवप्रसङ्ग-स्तथाऽपीश्वरेण संसारिणैक्यमनुभूयेतेति विपक्षे बाधकमस्त्येव । कुतः । ईश्वरस्याज्ञानाच्छादनाभावात् । विक्षेपसद्भावाभ्युपगमाच्चेति ॥ दुःखी स्यादिति । यो दुःखिनैक्यमनुभवति स दुःखी यथा सम्प्रतिपन्न इति व्याप्तेरिति भावः ।

एवं किञ्च मुक्तामुक्तयोरित्युक्ततर्कद्वये परोक्तं विकल्पदोषमङ्गीकृत्य यद्यज्ञानकृत इत्यनेन प्रसङ्गान्तरमुक्तम् । वस्तुतस्तु परोक्तदोषो नास्तीत्यभिप्रेत्य प्रथमतर्के तं परिहर्तुमनुवदति ॥ यदुक्तमिति । यदप्युक्तं संसारिणो मुक्ताद्भेदसद्भावेन न मुक्तत्वानुभवप्राप्तिरिति । तदप्ययुक्तम् । निर्विशेषे चैतन्येऽवच्छेदकभेदं विना भेदतदभावयोरज्ञानतदभावयोर्वाऽयोगादिति द्वितीयतर्केऽपि दोषपरिहारो बोध्यः ॥ अयोगादिति । अवच्छेदकभेदं विना भावाभावयोरेकत्र विरोधात् । प्रकृते च चैतन्यस्य निर्विशेषत्वेनावच्छेदकभेदा-सम्भवादिति भावः । नन्वज्ञानतदभावरूपावच्छेदकभेदसम्भवान्न विरोध इत्याशङ्कते ॥ अज्ञानेति । निर्विशेषचैतन्येऽवच्छेदकभेदाभावे ज्ञानतद-भावावप्ययुक्तावित्याह ॥ तदपीति ।

------------------------------------------------------------------------

किञ्चेश्वरवचनैस्तस्य संसारिभेदानुभव एवानु-मीयते

**किञ्चेश्वरवचनैस्तस्य संसारिभेदानुभव एवानु-मीयते**

## **वादावली**

किञ्चेश्वरवचनैस्तस्य संसारिभेदानुभव एवानु-मीयते । कुतस्तत्राभेदानुभवप्रत्याशा ।

तान्यहं वेद सर्वाणि न त्वं वेत्थ परन्तप ।

सुखं दुःखं भवो भावो भयं चाभयमेव च ॥

इत्यादिभिः । किञ्च विमतो भेदो मुक्तौ न निवर्तते । ईश्वरेणानुभूयमानत्वात् । स्वरूपवदिति तत्सिद्धेः । नन्वीश्वरे-णानुभूयमानोऽपि मुक्तौ निवर्तताम् । किं विपक्षे बाधकमिति चेन्न । यदीश्वरेणानुभूयमानोऽपि बाध्येत तर्हीश्वरस्य भ्रान्तत्वं प्रसज्येत । बाध्यशुक्तिकारजतद्रष्टृवत् । तस्य त्वभ्रान्तत्वा-न्नानेनानुभूयमानो ब्रह्मात्मभेदो निवर्तत इति सिद्धम् ।

### **वादावलीभावदीपिका**

अनुभूयत इति चेदित्यत्रानुमानविरोधरूपदोषान्तरमाह ॥ किञ्चेति । न केवलं दुःखित्वप्रसङ्गो ऽपि त्वनुमानविरोधाख्यमन्यच्च दूषणमस्तीत्यर्थः । तत्त्वोद्योत एवोदाहृतमीश्वरवचनरूपं गीतावाक्यं पठति ॥ तानीति । तानि, ‘‘बहूनि मे व्यतीतानि जन्मानि तव चार्जुने’’ति पूर्वार्धोक्तान्यतीतानि जन्मानि । अत्र ज्ञानित्वाज्ञानित्वाभ्यां भेदो व्यक्त इति भावः । इत्यादिभिरित्यनेन,

अहिंसा समता तुष्टिस्तपो दानं यशोऽयशः ।

भवन्ति भावा भूतानां मत्त एव पृथग्विधाः ।

यस्मात्क्षरमतीतोऽहम् ........ इत्यादेः सङ्ग्रहः । भव उत्पत्तिः, भावः सत्ता, समता द्वन्द्वेषु निर्विकारत्वं, तुष्टिर्विषयालम्बुद्धिः, भावा धर्माः । अत्रेश्वरत्वेशितव्यत्वाभ्यां भेदो व्यक्तः । इत्यादिभिरित्यस्येश्वरवचनैरिति पूर्वेणान्वयः । न हीश्वरोऽर्जुनस्यानाप्तः । येनाननुभूतमपि वदेदिति सम्भावयामः । तथा चेश्वरस्य संसारिभेदस्यानुभूयमानत्वस्य तदीयवचन-रूपानुमाने सिद्धतया तद्विरोधाद् दुःखित्वप्रसङ्गाच्च न संसारिणैक्यं तेनानुभूयत इति युक्तमितीश्वरेणानुभूयेतेति तर्कस्यानिष्टापादनरूपत्वान्नाभासत्वमिति विपक्षे मुक्तस्य संसार इत्यादिवाक्येनोक्ततर्कद्वयरूपबाधकसत्त्वान्नाप्रयोजको मुक्तत्वहेतुरिति भावः । एवं मुक्तत्वहेतुना मुक्तस्य भेदवत्तां प्रसाध्य तत्र भेदत्वहेतोर्व्यभिचारः स्थापितः । अनुमानान्तरेणापि मुक्तकोटिनिविष्टेश्वरस्य भेदवत्तां साधयति ॥ किञ्चेति । तत एवाभ्रान्तत्वान्न मुक्तस्यापि भेदनिवृत्ति-रिति तत्त्वोद्योतवाक्यसूचितप्रयोगमाह ॥ विमत इति । निवर्त्यत्वानिवर्त्य-त्वाभ्यां विमतः संसारीश्वरभेद इत्यर्थः ॥ स्वरूपवदिति । स्वस्वरूप-वदित्यर्थः । न चासिद्धिः । प्राचीनवचनसिद्धत्वात् । तथा च तत्र मुक्ति-निष्ठभेदे भेदत्वहेतोर्व्यभिचार इति भावः । हेतोरप्रयोजकत्वमाशङ्क्य विपक्षे बाधकतर्कमाह ॥ नन्वित्यादिना । विपर्यये पर्यवसानमाह ॥ तस्य त्विति । अभ्रान्तत्वं चाज्ञानाच्छादनाभावात् । विपक्षे सद्भावाभ्युपगमाच्च सिद्धमिति भावः ॥ ब्रह्मात्मभेद इति । तथा च तत्र व्यभिचारो भेदत्वहेतोरिति भावः ।

### **वादावलीप्रकाशः**

॥ तान्यहं वेदेति । अत्र ज्ञानित्वाज्ञानित्वाभ्यां भेदोऽभि-धीयतेऽनुभूयत एव चेदितीश्वरेण संसारिणैक्यमनुभूयत एवातो नेदमनिष्टापादनमिति भावः ।

### **वादावलीविवरणम्**

ईश्वरस्य संसार्यैक्यानुभवाङ्गीकारे बाधकान्तरमाह ॥ किञ्चेश्वरेति । तानि व्यतीतानि जन्मानि, ‘‘बहूनि मे व्यतीतानि जन्मानी’’ति प्रकृतत्वात् । अत्रार्धर्चे ज्ञानित्वाज्ञानित्वाभ्यां भेदोऽभिधीयते । भव उत्पत्तिर्भावः सत्ता । तेन भवभावशब्दयोर्भूधातुनिष्पन्नत्वेन सत्तार्थकत्वान्न पौनरुक्त्यम् । आदिपदेन ‘‘अहिंसा समता तुष्टिस्तपो दानं यशोऽयश’’ इत्यादेर्ग्रहणम् । अत्रेश्वर-त्वेशितव्यत्वाभ्यां भेदोक्तिः । एतद्बलादीश्वरस्य भेदानुभवोऽवगम्यते । न हीश्वरोऽर्जुनस्यानाप्तो येनाननुभूतमपि वदेदिति सम्भवयाम इति भावः । मुक्तामुक्तभेदेऽनुमानान्तरमाह ॥ किञ्च विमत इति ।

------------------------------------------------------------------------

अपर आह

**अपर आह**

## **वादावली**

अपर आह । नेश्वरेण स्वस्मात्संसारिणो भेद-दर्शनेऽपि मुक्तस्य भेदः सिध्द्यति । न हि वयं मायावादिन इव जीवब्रह्मणोर्जीवानां वा भेदमपारमार्थिकं ब्रूमः । किन्तूपाधि-कृतमेव । अतः पारमार्थिकत्वादीश्वरेणानुभूयमानत्वं युज्यते । औपाधिकत्वादुपाधिनाशे मुक्तौ तन्नाशात्स्वाभाविकाभेदः सिध्द्यतीति । तदसत् । अभेदस्य स्वाभाविकत्वे सुखदुःखा-द्यनुसन्धानप्रसङ्गात् । न हि चैतन्यैक्ये स्वाभाविके वर्तमाने सुखदुःखाद्यननुसन्धानं क्वचिद्दृष्टम् । ननु वयं जीवान् ब्रह्मणोंऽशानभ्युपगच्छामः । तत्र किमंशानामन्योन्यानु-सन्धानमापाद्यते उतांशिनः । नाद्यः । हस्तपादाद्यवच्छिन्ना-त्मांशानां तदभावात् । औपाधिकभेदस्य सत्त्वात् । अत एव नोत्तर इति चेन्न । अंशिनः परमेश्वरस्यैव स्वाभाविकाभेदे सकलजनसुखदुःखानुसन्धानापादनात् । ननूक्तमत्र जीवेश्वरयोः स्वभावेनाभेदेऽप्युपाधिकृतभेदस्य सत्त्वान्न जीवगतसुखदुःखादि-प्राप्तिरीश्वरस्येति । तन्न । हस्तपादाद्युपाधिभेदेऽपि भोक्तृ-रेकत्वानुभवात् ।

### **वादावलीभावदीपिका**

ईश्वरेणानुभूयमानत्वादिति हेतोः प्रकारान्तरेणाप्रयोजकत्वमाशङ्कते ॥ अपर आहेति । सत्योपाधिकृतसत्यभेदमुपेत्य स्वाभाविकमद्वैतं वदन्नीश्वरेणानुभूयमानोऽपि मुक्तौ निवर्तताम् । किं विपक्षे बाधकमित्या-हेत्यर्थः । तदेव व्यनक्ति ॥ नेश्वरेणेति । ननूक्तमत्र भ्रान्तत्वप्रसङ्ग इति तत्राह ॥ न हीति । अत इत्यस्य विवरणं पारमार्थिकत्वादिति । यद्वोपाधिकृतत्वादित्यर्थः । पारमार्थिकत्वे हेतुरयम् । इत्याहेतीतिशब्दस्य पूर्वेणान्वयः । स्यादेवं यद्यभेदः स्वाभाविको भेदस्त्वौपाधिक इत्युपपद्यते न चैवमित्याशयेन बाधकमाह ॥ अभेदस्येति ॥ सुखदुःखेति । सर्वचेतनगतदुःखानुसन्धानमीश्वरस्य स्यादिति गूढाभिप्रायेणापादनमेतत् । अभेदेऽप्यनुसन्धानं माऽस्त्वित्यतोऽनुसन्धाने स्वरूपाभेद एव प्रयोजको न त्वन्यदिति भावेनाह ॥ न हीति । स्वाभाविकेऽकल्पित इत्यर्थः । आपादकमापाद्येन व्यभिचारीति भावेनापादनाभिप्रायं व्यञ्जयंश्चोदयति ॥ नन्विति । अंशान्स्वतो निरंशस्यैव ब्रह्मण औपाधिकानंशानित्यर्थः ॥ हस्तेति । शरीरेऽपि जीवस्यौपाधिकब्रह्मांशस्यापि हस्तपादाद्युपाधिभेदे-नौपाधिकांशाः सन्ति । तत्र कण्टकवेधादिना जातपादावच्छिन्नांशगत-दुःखाद्यनुसन्धानं हस्ताद्यवच्छिन्नस्य नास्तीति तत्र स्वरूपैक्यमनुसन्धान-व्यभिचारीत्यर्थः । तदभावादनुसन्धानाभावादित्यर्थः । औपाधिकभेदा-भावसहकृतमेव स्वरूपैक्यं प्रयोजकं न तु केवलम् । तच्च ब्रह्मांशेषु जीवांशेषु वा नास्तीत्यननुसन्धानं युक्तमेवेति भावेनाह ॥ औपाधिकेति ॥ अत एवेति । अंशांशिनोरौपाधिकभेदस्य सत्यत्वादेवेत्यर्थः । भेदाभावविशिष्ट-स्वरूपैक्यस्याभावेनाननुसन्धानोपपत्तेरिति भावः । आपादनाभिप्रायं तत्रोक्तदोषं परिजिहीर्षुर्व्यनक्ति ॥ अंशिन इति । स्वरूपैक्यमेव प्रयोजकमनुसन्धाने न त्वौपाधिकभेदाभावसहितं व्यभिचारादिति भावेनाचार्यवाक्यमेवाह ॥ हस्तेति । हस्तपादाद्युपाधिकृतभेदे विद्यमानेऽपि भोक्तृरेकत्वानुभवादेक-स्यैवांशिनः सर्वानुसन्धानदर्शनादिति यावत् ।

### **वादावलीप्रकाशः**

अत एवौपाधिकभेदसद्भावादेवांशिनोऽप्यनुसन्धानापादनमयुक्तमिति भावः ।

### **वादावलीविवरणम्**

॥ अपारमार्थिकमिति । येन तद्द्रष्टुरीश्वरस्य भ्रान्तत्वं स्यादिति शेषः ॥ अभेदस्येति । यदि ब्रह्म स्वभावतो जीवाभिन्नं स्यात्तर्हि जीवगत-सुखदुःखाद्यनुसन्धातृ स्यादिति तर्कोऽनेनोक्तोऽत्र तर्के व्याप्तिं दर्शयति ॥ न हीति । यो येन स्वाभाविकाभेदवान् स तद्गतसुखदुःखाद्यनुसन्धाता यथा सम्प्रतिपन्न इति व्याप्तिरनेन दर्शितेति द्रष्टव्यम् । जन्मान्तरीयसुखादे-रस्मदादिभिरप्यननुसन्धानाद्व्यभिचार इत्यत उक्तं वर्तमान इति । तथा च वर्तमानत्वमापाद्यप्रविष्टसुखादिविशेषणम् । तेन न व्यभिचार इति भावः । ननु हस्ताद्यवच्छिन्नांशानामौपाधिकभेदप्रयुक्तमननुसन्धानमित्यत आह ॥ औपाधिकभेदस्येति । तद्वत्प्रकृत इति शेषः । उपाधिभेदाभावविशिष्टं स्वरूपैक्यं तर्के उपाधिरिति शङ्कते ॥ ननूक्तमिति ॥ उपधिकृतभेदस्येति । उपाधिकृतभेदेऽपीत्यर्थः ॥ भोक्तृरेकत्वानुभवादिति । एकस्यैवात्मनः सर्वानुसन्धानदर्शनादिति यावत् । तथा चोक्तोपाधेर्व्यापकत्वाभिमता-व्यापकत्वम् । एकस्मिन्नेवात्मनि सुखाद्यनुसन्धानसत्त्वेऽप्युपाधिभेदाभावादिति भावः ।

[Load More](javaऽcriptःvoid(0))
