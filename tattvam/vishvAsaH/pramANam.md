+++
title = "+प्रमाणम्"
+++
## प्रमाण-तारतम्यम्

अनुभवः > प्रत्यक्षम् > महाभारतम् (निर्णायकत्वात्, वचनाच्च) > ब्रह्मसूत्राणि (निर्णायकत्वात्) > वेदाः  > पुराणानि (व्यासकृतत्वात्), रामायणम्, पाञ्चरात्रम् (भगवद्-उक्तत्वात्) > स्मृतयः > दुरागमाः > शिष्टाचारः > ऐतिह्यम्। 

(आचारे त्व् ऐतिह्यम् पुरस्कुर्वन्तितराम्। )

### आकराः

मध्वो विष्णुतत्त्वनिर्णयय् उद्धरति ब्रह्मतर्कात् - 

> ज्ञानं च द्विविधं बाह्यं  
तथा ऽनुभव-रूपकम् ।  
बल्य् एवानुभवस् तत्र  
निर्दोषं त्व् अक्ष-जादिकम् ॥  
> अनुप्रमाणतां याति  
तथा ऽक्षादि-त्रयं ततः ।  
प्राबल्यम् आगमस्यैव  
जात्या तेषु त्रिषु स्मृतम् ॥

तत्र टीका - 

> > ‘क्व च प्रत्यक्षतः प्राप्तम्  
अनुमागम् अबाधितम्’  
> 
> इति प्रत्यक्षस्य जात्य्-आदिना प्राबल्य-वचनं तु  
लौकिकार्थ-विषयम् ।  
अत एव  
> 
> > ‘प्राबल्यम् आगमस्यैव  
जात्या तेषु त्रिषु स्मृतम्’  
> 
> इति अलौकिकार्थे आगमस्यैव जात्या प्राबल्याभिधानं सङ्गच्छते इति सर्वम् अनवद्यम् ।

> ‘लोकेशा ब्रह्मरुद्राद्याः  
संसारे क्लेशिनं जनम् ।
वेदार्थाज्ञम् अधीकार-  
वर्जितं च स्त्रियादिकम् ॥  
अवेक्ष्य प्रार्थयाम् आसुर्  
देवेशं पुरुषोत्तमम् ।  
ततः प्रसन्नो भगवान्  
व्यासो भूत्वा च तेन च ॥  
अन्यावतार-रूपैश् च  
वेदानुक्तार्थ-भूषितम् ।  
केवलेनात्म-बोधेन  
दृष्टं वेदार्थ-संयुतम् ॥
**वेदाद् अपि परं** चक्रे  
पञ्चमं वेदम् उत्तमम् ।  
भारतं पञ्च-रात्रं च  
मूल-रामायणं +++(प्राचीन-महाभारतस्थम्)+++ तथा ॥  
पुराणं भागवतं चेति  
सम्भिन्नः शास्त्र-पुङ्गवः ॥

इति नारायणाष्टाक्षरकल्पे ।  
अत्र वाक्ये महाभारतस्य वेदाद् अपि प्रथमं स्थानम् उक्तम् ।

> "ऋगाद्या भारतं चैव  
पञ्चरात्रमथाखलिम् ।  
मूल-रामायणं +++(प्राचीन-महाभारतस्थम्)+++ चैव  
पुराणं चैतदात्मकम् ॥  
ये चानुयायिनस् त्वेषां  
सर्वे ते च सदागमाः ।  
दुरागमास् तद्-अन्ये ये  
तैर् न ज्ञेयो जनार्दनः ॥
ज्ञेय एतैः सदायुक्तैः  
भक्तिमद्भिः सुनिष्ठितैः ।  
न च केवलतर्केण  
नाक्षजेन न केनचित् ॥
केवलागमविज्ञेयो  
भक्तैरेव न चान्यथा ॥" 

इति ब्रह्माण्डे ।


## पुराण-प्रामाण्य-सीमा
पुराणेभ्यस् सर्वो ऽप्य् अर्था न ग्राह्यः,  
समाधि-भाषादि-भेदेन तात्पर्यं ग्राह्यं ज्ञेयं वेति  
महाभारत-तात्पर्य-निर्णये मध्वः - 

> लोकदर्शनम् **आश्रित्य**  
देवाश्च मुनयस् तथा ।  
**ब्रूयुः** कथास्, तत्र शिक्षा  
**ग्राह्या**, नार्थः कथञ्चन २२.३७२ ।  
>
> अर्थः समाधि-भाषासु  
**ग्राह्यः** सर्वोऽप्य् असंशयम् ।  
>
> पर-दर्शन-भाषासु  
**ज्ञेयं** तद्-दर्शनं तथा ॥ ३७३॥  
**ग्राह्यो** नार्थो, वैदिकं तु  
दर्शनं **ग्राह्यम्** एव च ।  
>
> अन्यार्थो गुह्य-भाषासु  
**ग्राह्य** एवं **विनिर्णयः** ॥ ३७४॥

उक्तत्वाद् वेदेभ्यो ऽपि तत्त्वमात्रं ग्राह्यम् इत्य् उक्ते सति,  
कैमुतिक-न्यायेन +इतिहासे कथं न लगति??  
"पुराणोक्तभूगोलवर्णनं न समाधिभाषा,  
अपि तु गुह्या भाषे"ति ग्रहणे कः प्रतिबन्धः??

भूगोल-विषये भागवतानुसारेण पुराणान्तराणि नेयानीति मध्वः। 

> यथा भागवते तूक्तं  
भौवनं कोशलक्षणम् ।   
तस्याविरोधतो योज्यं  
सर्व-ग्रन्थान्तर-स्थितम्॥


## ईश्वरेच्छा ऽपर्यनुयोज्या

> > नन्वेवं वेदपुराणयोर् नित्यत्वे  
पुराणानां पुना रचनं,  
न वेदस्य इत्य् एतत् कुतः?  
> 
> इति चेत्,  
प्रमाण-प्रश्नश् चेद् उक्ताद् एव पुराणवाक्यादेर् इति ब्रूमः ।  
प्रयोजन-प्रश्नस् त्व् अयुक्तः -  
ईश्वर-प्रवृत्तेः सर्वत्र स्वप्रयोजन-हीनत्वात् ।  
पर-प्रयोजनानि तु सूक्ष्माण्य् उत्प्रेक्षितुं वयं न प्रभवामः ।  
भगवानाचार्योऽपि इदानीं प्रयोजनाभावान् नावादीद् इति ।

इति जयतीर्थो विष्णु-तत्त्व-निर्णय-[टीकायाम्](/mAdhvam/tattvam/madhvaH/10-prakaraNAni/08-viShNu-tattva-nirNayaH/02_TIkA_TippaNi/02_prathamaH_parichChedaH_2/20_vedAnAM_pralayakAlInasthitisamarthana) । 

