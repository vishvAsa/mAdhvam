+++
title = "०६ तदनन्यत्वाधिकरणस्य तद्विषयवाक्यानां च विश्वमिथ्यात्वपरत्वनिरासेन विश्व सत्यत्वपरत्वसमर्थनम्"
upstream_url = "https://dvaitavedanta.in/category-details/18836/18412/sharas/sharam/vathak/tathan"
+++
## तदनन्यत्वाधिकरणस्य तद्विषयवाक्यानां च विश्वमिथ्यात्वपरत्वनिरासेन विश्वसत्यत्वपरत्वसमर्थनम्

**तदनन्यत्वाधिकरणस्य तद्विषयवाक्यानां च विश्वमिथ्यात्वपरत्वनिरासेन विश्वसत्यत्वपरत्वसमर्थनम्**

# ॐ तदनन्यत्वमारंभणशब्दादिभ्यः ॐ

भोक्तृभोग्यलक्षणं विभागं व्यावहारिकमंगीकृत्य स्याल्लोकवादिति परिहारोऽभिहितः । भोक्तृभोग्यविभागः परमार्थतो नास्ति । तदनन्यत्वं यस्मात्तयोः कार्यकारणयोरनन्यत्वम् अवगम्यते । कार्यमाकाशादिकं बहुप्रपंचं जगत्, कारणं परं ब्रह्म तस्मात्कारणात्परमार्थतोऽनन्यत्वं व्यतिरेकेणाभावः कार्यस्यावगम्यते । कुत आरंमणशब्दादिभ्यः, आरंभणशब्दस्तावद् एकविज्ञानेन सर्वविज्ञानं प्रतिज्ञाय दृष्टान्तापेक्षायामुच्यते । यथा सौम्यैकेन मृत्पिण्डेन सर्वं मृण्मयं विज्ञातं स्याद्वा । चारंभणं विकारो नामधेयं मृत्तिकेत्येव सत्यम् " \[ छां. ६-१-१\] इति एतदुक्तं भवति एकेन मृत्पिण्डेन परमार्थतो मृदात्मना विज्ञानेन सर्वं मृण्मय घटशरावोदचनादिकं मृदात्मकत्वाविशेषाद्विज्ञातं भवेत्, यतो वाचारंभणं विकारो नामधेयं वाचैव केवलम् अस्तीत्यारभ्यते । विकारो घटश्शराव उदंचनं चेति न तु वस्तुवृत्तेन विकारो नाम कश्चिदस्ति । नामधेयमात्रं ह्येतदनृतं मृत्तिकेत्येव सत्यमित्येष ब्रह्मणो दृष्टान्त आम्नातः । तत्र श्रुताद्वाचारं भणशब्दाद्दाष्टन्तिकेऽपि ब्रह्मव्यतिरेकेण कार्यजातस्याभाव इति गम्यते । आरंभणशब्दादिभ्य इत्यादिशब्दात् " ऐतदात्म्यमिदं सर्वं तत्सत्यं स आत्मा तत्त्वमसि ( छां. ६-८ ) " इदं सर्वं यदयमात्मा' (बृ. २-४-२ ) " ब्रह्मैवेदं सर्वं " (मुं. २-२-११ ) " आत्मैवेदं सर्वम् " ( छां. ७-२५-२) " नेह नानास्ति किंचन " (बृ. ४-४-१९) इत्येवमाद्यप्यात्मैकत्वप्रतिपादनपरं वचनजातमुदाहर्तव्यम् । न चान्यथैकविज्ञानेन सर्वविज्ञानं सम्पद्यते । तस्माद्यया घटकरकाधाकाशानां महाकाशानन्यत्वं यथा च मृगतृष्णिकोदकादीनाम् ऊषरादिभ्योऽनत्यत्वं दृष्टनष्टस्वरूपत्वात्स्वरूपेणानुपाख्यत्वात् । एवमस्य भोग्यभोक्त्रादिप्रपंचजातस्य ब्रह्मव्यतिरेकेणाभाव इति द्रष्टव्यम् इति यव्याख्यातं तदत्यन्तमयुक्तम् ।

तथाहि-कार्यभूताकाशादिप्रपंचस्य कारणात्परब्रह्मणः परमार्थतोऽनन्यत्वं व्यतिरेकेणाभावोऽवगम्यते इति प्रतिज्ञाय आरम्भणशब्दादिभ्य इति हेतुः कथितः । तत्र प्रतिज्ञा तावन्न युक्ता । कारणं द्विविधम् । निमित्तकारणमुपादानकारणं \[परिणामिकारणं\] चेति । तत्र ब्रह्मणो निमित्तकारणत्वे यथा घटस्य निमित्तकारण-कुलालाद् भेदस् तथा कार्यस्य प्रपंचस्य निमित्तकारणाद्रह्मणो भेद एव नत्वैक्यम् ।

उपादानकारणात्कार्यस्यैक्यं यद्यपि लोके दृष्टं तथापि परिणामिकारणत्वरूपमुपादानत्वं "निर्विकारोऽक्षरशुद्ध" इत्यादिश्रुतिसिद्धनिर्विकारस्य ब्रह्मणः न संभवत्येवेति कार्यस्य प्रपंचस्य कारणाद् ब्रह्मणो व्यतिरेकेणाभावकथनमयुक्तमेव । न च ब्रह्मणः परिणामित्वरूपोपादानकारणत्वासंभवेऽपि शुक्तिकाया रजतभ्रमाधि-ष्ठानत्वरूप रजतोपादानकारणतेव ब्रह्मणो जगदुपादानलं विवर्तधिष्ठानत्वरूपं ( जगत्प्रकारकभ्रमविशेष्यत्वरूपं ) संभवतीति रजतस्य शुक्तिकाव्यतिरेकेणाभाव इव जगतोऽपि ब्रह्मव्यतिरेकेणाभावः सम्पत्स्यत इति वाच्यम् । निर्गुणं ब्रह्मकमेव सत्यम् । तदन्यत्सर्वमध्यस्तं ( कल्पितं ) इत्यद्वैतिमतरीत्या निर्धर्मके ब्रह्मणि अध्यासकारणस्यैकस्याप्यसंभवेन अध्यासाङ्गीकारे अनेकानुपपत्तीनां सत्त्वेन चाध्यासासंभवात् ( भ्रमासंभवात्) जगत्प्रकारकभ्रम विशेष्यत्वरूपजगदुपादानत्वस्य अद्वैत ब्रह्मणोऽयोमात् । अङ्गीकृतं च भामतीकृता वाचस्पतिभिश्रेण- विभ्रमो नाम कश्चिन् न च संसारो नाम किन्तु सर्वानुपपत्तिभाजनत्वेन अनिर्वचनीय " मिति वदता स्पष्टम् अध्यासाङ्गीकारे सर्वा अनुपपत्तयः सन्तीति । तुष्यत्विति न्यायेन जगद्भ्रमविशेष्यत्वेंऽगीकृतेऽपि शास्त्रे लोके वा रजताध्यास( भ्रम) विशेष्या शुक्तिर् न रजतकारणमिति व्यवहरन्तीति न ब्रह्म जगत्कारणमिति शक्यते वक्तुम् । किंच द्वैतिमतरीत्या असत्यतयांऽगीकृतस्याद्वैतिमतरीत्या प्रातिभासिकतयांऽगीकृतस्य शुक्तिरूप्यस्य, द्वैतिमतरीत्या पारमार्थिकसत्यतयांऽगीकृतया अद्वैतिमतरीत्या व्यावहारिकतयांऽगीकृतया शुक्त्या विरुद्धधर्माधिकरणत्वाद् यथा आवयोर्मते नाभेदस्तथा ' कथं त्वसत्येन वेदान्तवाक्येन सत्यस्य ब्रह्मात्मकत्वस्य प्रतिपत्तिरित्याद्यनेकवाक्यजालेन एतदधिकरणभाष्ये द्वैतस्य असत्त्वादिति गौडपादकारिकाभाष्ये च जगतो ऽसत्त्वं शङ्करेणोक्तमिति असतो जगतः सत्यभूतब्रह्मणा अभेदस्यासंभवात् । नच अनन्यत्वमित्यस्य व्यतिरेकेणाभाव इत्यर्थस्य कृतत्वेन अनन्यत्वशब्देन कार्यस्य जगतोऽमेदो नोक्तः किन्तु यथा शुक्तिव्यतिरेकेण रजतस्याभावस् तथा ब्रह्मव्यतिरेकेण जगतोऽभाव एव विवक्षित इति वाच्यम् । जगतो ब्रह्मव्यतिरेकेणाभाव इत्यनेन जगतोऽभाव (असत्त्वं ) एव विवक्षितः स्यात्तर्हि जगतोऽभाव इत्येव वक्तव्यं स्यात् । न तु ब्रह्मव्यतिरेकेणाभाव इति । चैत्रे द्रव्यं नास्तिति कथनाभिप्राये चैत्रे द्रव्यस्याभाव इत्येवोच्यते न तु चैत्रे द्रव्यस्य सुवर्णव्यतिरेकेणाभाव इति । द्रव्यस्य सुवर्णव्यतिरेकेणाभाव इत्युक्तौ सुवर्णात्मकं द्रव्यमस्ति न तु तदतिरिक्तमिति यथा ज्ञायते तथा जगतः ब्रह्मव्यतिरेकेणाभाव इत्युक्तौ न हि जगतोऽभावः (असत्त्वं ) बोध्यते, किंतु ब्रह्मात्मकं जगदिति (जगतः ब्रह्मरूपत्वं = ब्रह्माभेद इति ) । तच्च पूर्वं विरुद्धधर्माधिकरणत्वेन निरस्तम् । ननु \* न खल्वनन्यत्वमित्यभेदं ब्रूमः किन्तु भेदं व्यासेधामो ऽतो नाभेदाश्रयदोषप्रसंग इति चेन्न । भेदाभेदयोर्विरुद्धत्वेन भेदनिषेधे अभेदस्यावर्जनीयत्वात् । ननु ब्रह्मव्यतिरेकेण जगतोऽभाव इति शब्दैस्तथा अबोधनेऽपि मम ( अद्वैतिनः ) जगतोऽभावकथन एव तात्पर्यमिति 'चेत्तर्हि 'नाभाव उपलब्धेः ' (न. सू. २-२-२८) इत्यादिसूत्रेषु जगतोऽभाव-वक्त्रोश्शून्य विज्ञानवादिनोभते उक्तानां प्रत्यक्षादिप्रमाणविरोधादिरूपदोषाणां प्राप्तेस् तस्मादद्वैतिमतरीत्या असद्भूतजगतः सत्यभूतब्रह्मणा ऐक्यासंभवाद् ब्रह्मणि जगतोऽध्यासासंभवाद् ब्रह्मणो जगत्यति उपादानकारणत्वासंभवान् न ब्रह्मजगतोरनन्यत्वं = व्यतिरेकेणाभाव इति कार्यकारणयोर्जगद् ब्रह्मणोरनन्यत्वमिति प्रतिज्ञाया अप्रामाणिकत्वात् प्रमाणविरुद्धत्वाच्च तदनन्यत्वमिति सूत्रखण्डस्य तयोर्जगब्दह्मणोः कार्यकारणयोरनन्यत्वं व्यतिरेकेणाभाव इत्यर्थकथनमयुक्तम् ।

**\* भामती**

**आरंभणशब्दादिभ्य इति हेतुभागविचारः**

यदुक्तं ' आरम्भणशब्दादिभ्य इति सूत्रखण्डगतेन आरम्भणशब्देन ' वाचरंभणं विकारो नामधेयं मृत्तिकेत्येव सत्यम् इति श्रुतिं गृहीत्वा अनया श्रुत्या जगतो मिथ्यात्वसिद्धिरिति तदप्ययुक्तम् । अस्यां श्रुतौ जगतो भिथ्यात्व बोधकपदाभावात् । न च ' वाचारंभणं ' ' नामधेयं ' इति पदे मिथ्यात्वबोधकेस्त इति वाच्यम् । वाचारंभणपदस्य वाचा आरभ्यत इति व्युत्पत्या वाग्जन्यव्यवाहरविषय इत्यर्थकत्वेन तथा नामधेयमिति पदस्य नामार्थकत्वेन मिथ्यार्थकत्वाभावात् । न च वाचारंभणपदोत्तरं मात्रम् इति पदे संयोजिते वाचारंभणमात्रमिति सम्पत्त्या तस्य वाचैव केवलमस्तीत्यारभ्यते विकारो घटश्शराव उदंचनं चेति न तु वस्तुवृत्तेन विकारो नाम कश्चिदस्ति इत्यर्थकत्वप्राप्त्या मिथ्यात्वबोधकत्वं, तथा नामधेयपदोत्तरं, मात्रपदे संयोजिते नामधेयमात्रमिति सम्पत्त्या तस्य च नामैव केवलं न विकारो नाम कश्चिदस्ति (ह्येतदनृतं) इत्यर्थकत्वप्राप्त्या मिथ्यात्वबोधकत्वमिति वाच्यम् । श्रुतावविद्यमानमात्रपदे संयोज्यार्थकरणस्यायुतत्वात् । अन्यथा ( अविद्यमानपदं संयोज्य अर्थकरणस्य युक्तत्वे ) सत्यं 'ज्ञानमनन्तं ब्रह्म इति श्रुत्या ब्रह्मणोऽपि असत्यत्वाज्ञानरूपत्वपरिच्छिन्नत्वसिद्ध्यापत्तेस् तत्रापि सत्यादिपदात्पूर्वं न. न. न. इति पदानि संयोज्य ब्रह्म न सत्यं = मिथ्या न ज्ञानम् इत्याद्यर्थकथनसंभवात् । ननु वाचारंभणनामधेयपदयोः पुरतः मात्रपदसंयोजने पूर्ववाक्यं ज्ञापकमस्ति । अतस्तत्र मात्रपदसंयोजनं कर्तव्यम् । सत्यं ज्ञानमनन्तं ब्रह्मेति वाक्ये न इति पदसंयेाजने ज्ञापकाभावान् नात्र न इति पदसंयोजनं कार्यम् । तथाहि-एकब्रह्मविज्ञानेन सर्वजगद्विज्ञानं ' येनाश्रुतं श्रुतं भवति ' इत्यादिवाक्येन प्रतिज्ञाय दृष्टान्तापेक्षायामिदमुच्यते ' यथा सोम्यैकेन मृत्पिण्डेन सर्वं मृण्मयं विज्ञातं स्याद् वाचारंभणं विकारो नामधेयं मृत्तिकेत्येव सत्यम्' इति । यद्यस्य वाक्यस्य घटादेर् मृद्व्यतिरेकेणाभावरूपमिथ्यात्वं नाभिमतं स्यात्तर्हि मृद्विज्ञानेन सर्वमृण्मयज्ञानं न स्यात् । तथाच जगतो ब्रह्मव्यतिरेकेणाभावरूपमिथ्यात्वं विना अनुपपद्यमानायाम् एकविज्ञानेन सर्वविज्ञानप्रतिज्ञायां दृष्टान्तत्वम् एकब्रह्मविज्ञानेन जगज्ज्ञाने दृष्टान्तत्वमिति वाचारंभणनाम न स्यात् । उक्तं च धेयशब्दयोः पुरतो मात्रपदे संयोज्य मृद्व्यतिरेकेणाभावरूप मिथ्यात्वार्थकत्वं स्वीकरणीयम् इति चेन्न । अनेकदोषयुक्तत्वात् । तथाहि-येनाश्रुतं श्रुतं भवतीति प्रतिज्ञायेति यदुक्तं तत्तावदयुक्तम् । लोके शुक्त्यादितत्त्वं विजानतां यतोऽध्यस्तं रूप्याद्यविज्ञातं भवति अजानतामेव त्वध्यस्तं विज्ञातं भवतीति प्रसिद्धम् । तथा ब्रह्मणि ज्ञेयत्वस्याध्यस्तत्त्वादेव तत्त्वविदो न ज्ञातं ब्रह्म पश्यन्तीति केनोपनिषच्छाङ्करभाष्यटीका वाक्यैरधिष्ठानाज्ञान एवाध्यस्तज्ञानं भवति । अधिष्ठानज्ञानेऽध्यस्तज्ञानं न भवति । प्रत्युत विद्यमानमपि नश्यति । विज्ञेयत्वादिरूपजगतो ब्रह्मण्यध्यस्तत्वेन ब्रह्मज्ञानिना ब्रह्माणि ज्ञेयत्वाद्यध्यस्तजगज्ज्ञानं न भवति इति ' अविज्ञातं विजानतां विज्ञातमविजानताम् ' (केन २-११ ) इति मन्त्रव्याख्यानावसरे अद्वैतिभिरेवोक्तत्वेन अधिष्ठानभूतब्रह्मज्ञानेन अध्यस्तजगज्ज्ञानासंभवात् । किंच ब्रह्मविज्ञानेन सर्वविज्ञाने ब्रह्मविदः घटपटादिषु कुत्रापि संशयो न स्यात् । तथा ब्रह्मव्यतिरेकेण जगतोऽभावाद् ब्रह्मज्ञानेन जगतो ज्ञानत्वेन अश्रुतममतमिति विशेषणानामनुपपत्तिश्च स्यात् । दृष्टान्ते मृदादिज्ञाने सति तत्कार्यघटादिविषयक संशयश्च न स्यात् । अस्ति च संशय इति न कारणीभूतब्रह्मज्ञानेन कार्यभूतजगञ्ज्ञानविषयोऽयं दृष्टान्तस्सम्भवति । मृत्पिण्डलोहमणिनखनिकृन्तनानामपि घटकटककुद्दालादिवन् मृल्लोहायः कार्यविशेषतया घटादीन्प्रत्युपादानकारण त्वाभावाच्च उपादानकारणज्ञानेनोपादेयज्ञाने नायं दृष्टान्तः ।

ननु मास्तु 'येनाश्रुतं श्रुतं भवति इति पूर्ववाक्यं ज्ञापकं, मृत्तिकेत्येव सत्यमित्युत्तरवाक्यं मात्रपदसंयोजने ज्ञापकं भविष्यति । मृत्तिकेत्येव सत्यमिति मृत्तिकायाः सत्यत्वावधारणेन मृत्तिकाकार्यस्य घटादोर्मिथ्यात्वस्याभिप्रेततया मात्र- पदसंयोजनस्य सूचनादिति चेन्न । त्वन्मते घटादेर्मृत्तिकाकार्यतया मिध्यात्वस्याङ्गीकारे मृत्तिकाया अपि जलकार्यत्वेन तन्मिथ्वात्वस्यापि त्वन्मतरीत्या अङ्गीकार्यत्वात् । मृत्तिकायास्त्वन्मतरीत्या पारमार्थिकसत्यत्वाभावेन मृत्तिका सत्यमित्यस्य च्यावहारिकसत्यं = मिथ्या इत्यर्थस्यैवाङ्गीकरणीयतया मृत्तिकाकार्यघटादेरपि व्यावहारिकसत्यत्वस्य त्वन्मतसिद्धतया मृत्तिकेत्येवकारेण ( अवधारणेन ) मृत्तिकाकार्यघटादेर् व्यावहारिकसत्यता निषेधायोगेन वाचारंभणनामधेयपदोत्तरं मात्रपदयोजनेन तन्निषेधासंभवान्नेदमपि मात्रपदसंयोजनस्य ज्ञापकमिति ।

यदुक्तम् आरम्भणशब्दादिभ्य इत्यादिशब्दात् " ऐतदात्म्यमिदं सर्वं तत्सत्यं स आत्मतत्त्वमसि श्वेतकेतो " (छां, ६-८-८) इति वाक्यं जगतो ब्रह्मव्यतिरेकेणाभावे ( मिथ्यात्वे) प्रमाणमिति तदप्ययुक्तम् । अस्यां श्रुतौ जगतो

मिथ्यात्वबोधकपदाभावात् । न च तत्सत्यमिति परमकारणस्य ब्रह्मणः सत्यत्वकथनाद् ब्रह्मातिरिक्तस्य जगतो मिथ्यात्वं = ब्रह्मव्यतिरेकेणाभावस्सिध्यतीति चाच्यम्। यतस्तत्सत्यमिति वाक्येन तद्रह्म सत्यमिति ब्रह्मणस्सत्यत्वसिद्धावपि न तु जगतो मिथ्यात्वं सिध्यति अवधारणाभावात् ( एवकाराभावात्) नहि वसिष्ठो ब्राह्मण इत्युक्ते गौतमत्याब्राह्मणत्वं सिध्यति । तथा च परमकारणस्यैकस्यैव सत्यत्वावधारणाद् इति शङ्कराचार्योक्तिस्तामसजनमोहनमूला वा स्वमताग्रहमूला वेत्युपेक्षणीयैव सुधीभिः ।

' इदं सर्वं यदयमात्मा' ( बृ २/४/६ ) ' ब्रह्मैवेदं सर्वं (मुं. २-२- ११) ' आत्मैवेदं सर्वं (छां. ७-२५-२) 'नेह नानास्ति किंचन' (बृ, ५-४-१९ ) इत्यादिश्रुतीनां यथा जगतः ब्रह्मव्यतिरेकेणाभाववोथकत्वाभावस्तथा दर्शितः वाक्यान्वयाद्यधिकरणविचारावसरे इति नेह पुनर्विचार्यते ।

तथा एकविज्ञानेन सर्वविज्ञानं श्रुत्यादिषु नोक्तम् । न वा जगतो मिथ्यात्वसाधकमित्येतदपि पूर्ववाक्येषु बहुवारमुक्तं तत्रैव द्रष्टव्यम् । अतस्तेनापि न जगतो मिथ्यात्वसिद्धिरित्यलम् ।

" नन्वनेकात्मकं ब्रह्म यथा वृक्षोऽनेकशाख " इत्यादिना ब्रह्मण एकत्वं नानात्वं च सत्यमेवेति भेदाभेदवादिमतमनूद्य नैवं स्यादित्यादिना यत् तस्याप्युक्तत्वं वर्णितं तत्समीचीनमेव । परन्तु अयुक्ततावर्णनप्रकारस्स्वयुक्तः-तथाहि-

' मृत्तिकेत्येव सत्यम् ' इति प्रकृतिमात्रस्य दृष्टान्ते सत्यत्वावधारणाद् यदुक्तं तन्न युक्तम् अद्वैतिमते अधिष्ठानसत्तापेक्षया अभ्यस्तस्य न्यूनसत्ताकत्वांगीकारेण पारमार्थिकसत्ताके ब्रह्मणि अभ्यस्तस्यैव व्यावहारिकसत्ताकत्वप्राप्तिर् न तु व्यावहारिके आरोपितस्य व्यावहारिकसत्त्वप्राप्तिरिति घटस्य स्वकारणभूतायां मृदि आरोपितत्ववन् मृदोऽपि स्वकारणे व्यावहारिके आरोपितत्वाद् अधिष्ठानभूतस्वकारणगतव्यावहारिकसत्तापक्षया न्यूनसत्ताकत्वं ( प्रातिभासिकसत्त्वं ) स्यान् न तु व्यावहारिकसत्वमिति । एवं तत्तत्कारणानामपीति प्रकृतिमात्रस्य ( कारणमात्रस्य मृदादेः ) सत्यत्वावधारणाद् इत्युक्तेरसंगतत्वात् ।

न च मृदः ब्रह्मैव कारणं ब्रह्मण्यैवारोपितत्वमिति ब्रह्मसत्तापेक्षया न्यूनसत्ता ( व्यावहारिकी सत्ता ) मृद उपपद्यते इति वाच्यम् । तर्हि घटोऽपि ब्रह्मकारणक' ब्रह्मण्येवारोपित इति घटस्यापि मृद्वद् व्यावहारिकसत्यत्वमेव स्याद् इति मृद्घटयोर् भिन्नसत्ताकत्वासिद्ध्या श्रुतौ मृदः सत्यत्वं घटस्य मिथ्यात्वमुच्यते इत्युक्तेरसङ्गतत्वापत्तेः ।

एतेन वाचरम्भणशब्देन च विकारजातस्यानृतत्वाभिधानादित्युक्तिरपि परास्ता ।

वाचारंभणशव्दस्य वाग्जन्यव्यवहार विषयत्वार्थकत्वेन अनृतार्थकत्वाभावाच्च । न च वाचारंभणशब्दस्य पुरतः मात्रपदसंयोजने कृते वाचारंभणमात्रं वाग्जन्यव्यवहारविषयमात्रं न तु वस्तुवृत्तेन विकारो नाम कश्चिदस्ति इति वाचा रंभणशब्देन विकारस्य मिथ्यात्वं सिध्यतीति वाच्यम् । यतः स्वचित्तप्रभवा एवमादिकल्पना अक्षरबाह्याः ( मेदाक्षराप्रतिपाद्याः) । नाक्षरबाह्यो वेदार्थः वेदार्थोपकारी वा. ( भवितुमर्हति ) इति (बृ. शां. भा. २-३-६) शाङ्करोक्त दिशा अविद्यमानमात्रपदसंयोजनेन कृतस्यार्थस्य वेदाक्षरबाह्यत्वात् (वेदाक्षराप्रतिपाद्यत्वात् ) वेदार्थत्वाभावात् । तथा च दृष्टान्तवाक्येन मृत्तिकादीनां सत्यत्वस्य घटादीनां मिथ्यात्वस्य चासिद्ध्या दाष्टन्तिकेऽपि ब्रह्मण एव सत्यत्वमन्येषां च मिथ्यात्वमिति न सिध्यति । तस्मात् ।

नच " दार्ष्ट्रान्तिकेऽपि 'ऐतदात्म्यमिदं सर्वं तत्सत्यं ' इति परमकारणस्यैकस्यैव सत्यत्वावधारणात् " \* ब्रह्मण एव सत्यत्वमन्येषां मिथ्यात्वं सिध्यतीति वाच्यम् । तत्सत्यमित्यत्र परमकारणस्यैकस्यैव सत्यत्वावधारकैवकाराभावेन तदर्थस्य वेदाक्षरबाह्यत्वेन वेदार्थत्वाभावात् ”

‘स आत्मा तत्त्वमसि श्वेतकेतो ' इति च शारीरस्य ( जीवस्य ) ब्रह्मभावोपदेशात् संसारस्य मिथ्यात्वं. सत्यत्वे जीवब्रह्मणोरैक्यायोगात् ' इत्युक्तिरपि स्वव्याहत्याद्यनेकदोषयुता । तत्त्वमसीत्यादिवाक्येन निर्विषयकं ब्रह्मरूपं ज्ञानमेवाभिव्यज्यते तत्तु यत्किंचिद्विषयकं ज्ञानं जायते इति 'एकधैवानुद्रष्टव्यम् एतदप्रमेयं ध्रुवम् ' (बृ. ४-४-२० ) इत्युपनिषच्छांकरभाष्ये, दशश्लोकीसिद्धान्तबिन्दुटीकायां चोक्तत्वेन अद्वैतमतरीत्या तत्वमसीतिवाक्येन बौधस्यैवानुपपत्तेः ।

तुष्यत्विति न्यायेन तत्त्वमसीति वाक्यस्य बोधजनकत्वेंऽगीकृतेऽपि अखण्डार्थबोधकत्वांगीकारेण चिद् इत्येतावद्बोधोत्पत्या तद्बोदस्य शारीरत्य ब्रह्मभावाविषयकत्वान् न शारीरस्य ( जीवस्य ) ब्रह्मभावासद्धिर् इत्यादि तत्त्वमस्यादिश्रुतिविचारप्रकरणोक्तानेकदोषयुक्तत्वात् ।

यदुक्तं " दर्शयति च-' यत्र त्वस्य सर्वमात्मैवाभूत् तत्केन कं पश्येत् ' (बृ. ४-५-१५) इत्यादिना ब्रह्मात्मत्वदर्शिनं प्रति समस्तस्य क्रियाकारकफलक्षणस्य व्यवहारस्याभाव इति तदप्ययुक्तम् । यत्र त्वस्येति वाक्ये ब्रह्मात्मत्वदर्शिनः व्यवहाराभावस्याकथनात् । प्रत्युत क्रियाकारकफललक्षणसर्वव्यवहारस्यैवोक्तेः- जीवब्रह्मणोर्भेदस्यापि कथितत्वाच्च । तथाहि
-पूर्वोत्तरवाक्यसहितं यत्र त्वस्येति वाक्यं त्वित्थम् -

" यत्र हि द्वैतमिव भवति तदितर इतरं पश्यति तदितर इतरं जिघ्नति-तदितर इतरं रसयते तदितर इतरमभिवदति तदितर इतरं शृणोति तदितर इतरं मनुते तदितर इतरं स्पृशति तदितर इतरं विजानाति यत्र त्वस्य सर्वमात्मैवाभूत्तत्केन कं पश्येत्तत्केन कं जिघेत् तत्केन कं रसयेत्तत्केन कमभिवदेत्त केन कंशृणुयात्तत्केन कं मन्वीत तत्केन कं स्पृशेत् । तत्केन कं विजानीयाद्येनेदं सर्वं विजानाति तं केन विजानीयात्स एष नेति नेत्यात्माऽगृह्यो न हि गृह्यतेऽशीर्यो न हि शीर्यतेऽसङ्गो न हि सज्यतेऽसितो न व्यथते न रिष्यते विज्ञातारमरे केन विजानीयात् " (बृ. ४-५-१५) इति । तस्यार्थः-

निर्विशेष चैतन्यभावमात्रस्य मुक्तस्य न विज्ञानादिकमस्तीति वदतां मायावादिनां मते अनिष्टं प्रसंगं वक्तुं तस्य व्याप्तिसापेक्षत्वाद् व्यतिरेकव्याप्तिं तावदाह यत्र हीति ........

यत्र = यदा, द्वैतं भिन्नं वस्तु, भवति विद्यते, तत् = तदैव, इतरः, पुरुष इतरं = गन्धं, जिघ्नति, तत् = तदा इतरः = पुरुषः, इतरं = घटं, पश्यति . 'तत् = तदा, इतरः पुरुष इतरं विजानाति, " इति वाक्येन यदा द्वैतसद्भावस् तदैव दर्शनादिभोग इति वक्ष्यमाणतर्फे व्यतिरेकव्याप्तिमभिधाय तस्या हि-शब्देन प्रमाणप्रसिद्धतामुपदर्श्य प्रसंग ( तर्क ) माह-यत्र = यस्यामवस्थायां ( अविद्या निवृत्तिरूपायां मुक्तौ ) अस्य ज्ञानिनः सर्व कारणादिकम् आत्मैवाभूत्=आत्मव्यतिरेकेण नाभूत, तत् तस्यामवस्थायां, केन = कारणेन, कं= विषयं = जिघ्नेत् ( गन्धादिज्ञानं न स्याद् एवमेव तत्तत्पदार्थविषयकज्ञानं न स्यात् ) येन परमात्मना इदं सर्व, विजानाति ( जीवः ) तं वक्ष्यमाणमूर्तामूर्त-विलक्षणत्वाशीर्यत्वादिगुणयुक्तं परमात्मानं, केन विजानीयात् स एष आत्मा इति न मूर्त न इति न अमूर्तं न अगृह्यः साकल्येन ज्ञानाविषयः हि= यस्मान् न गृह्यते प्रमाणेन, अशीर्यः = अनाश्यः हि = यस्मान् न शीर्यते, असंगः=असंबन्धः हि यस्मान् न सज्ज्यते असितः- अबद्धः न व्यथते न रिष्यति इति तथा अरे. विज्ञातारम् आत्मानं केन विजानीयाद् इति ( गंधादिज्ञानम् अशीर्यत्वादिगुणविशिष्टपरमात्मज्ञानं स्वात्मज्ञानं च न स्यात् तस्माद् गन्धादिज्ञानाभावस्य परमात्मज्ञानाभावस्य स्वात्मज्ञानाभावस्य चानिष्टत्वेन, (प्रमाणविरुद्धत्वेन) नांगीकार्यं गन्धादिज्ञानाभावपरमात्मज्ञानाभावस्वात्मज्ञानाभावादिकम् । अतः मुक्तौ आत्मातिरिक्तं किंचिदपि नास्तीति न वक्तव्यमिति । मोक्षे ज्ञानाभावाद्यंगीकर्त्रद्वैतमतं निराकरोतीयं श्रुतिरिति जगतः मिथ्यात्वविषये वा जीवस्य ब्रह्मात्मत्वदर्शने वा, दर्शने सति क्रियाकारकफललक्षणव्यवहाराभावे वा, विद्याविषये दर्शनादिलक्षणस्य विशेषविज्ञानस्याभावे वा विद्यावस्थायां कर्तृत्वभोवतृत्व निवारणे वा प्रमाणं भवितुं नार्हतीति ।

स्वभाष्ये शङ्कराचार्यैर् एतेषां विषये ' यत्र हि द्वैतमिव भवति ' यत्र त्वस्य सर्वमात्मैवाभूत् ' इति श्रुत्युदाहरणमयुक्तम्।

न च यदा भोजनं कृतं स्यात्तदा तृप्तिः स्यात् तृप्त्या नैव भाव्यम् अतो भोजनं न कर्तव्यम् इति अस्माकं तृप्तेरिष्टत्त्वेन यथा वक्तुं न शक्यते तथा विद्यावस्थायां ( मोक्ष ) गंधादिज्ञानाभावपरमात्मज्ञानाभावस्वज्ञानाभावादेर् अस्माकं (अद्वैतिनां ) इष्टत्वेन मोक्षे आत्मातिरिक्तं किंचिन्न स्यात्तदा गन्धादिज्ञानं, येनेदं सर्वं विजानाति तस्य परमात्मनो ज्ञानं, स्वज्ञानं च न स्यात् । गन्धादिज्ञानाद्यभावो नैव युक्तः । अतस्तज्ज्ञानमात्मातिरिक्तमंगीकरणीयमिति वक्तुं न शक्यते । युष्मदीयतर्के अपाद्यस्यानिष्टत्वरूपांगाभावाद् इति वाच्यम् । गन्धादिज्ञानाद्यभावरूपापाद्यस्य अनिष्टत्वेन गन्धादिज्ञानाभावो नांगीकार्यः । अत आत्मातिरिक्तं वस्त्वंगीकरणीयमिति वक्तुं शक्यत्वात् कथं गन्धादिज्ञानाभावस्यानिष्टत्वमिति चेत् । आपाद्यस्यानिष्टत्वं नाम प्रमाणविरुद्धत्वं ( प्रमाणगृहीताभावप्रतियोगित्वं ) न तु युष्मदनिष्टत्वम् । तञ्च प्रमाणविरुद्धत्वरूपमनिष्टत्वं मोक्षे धीनदज्ञानाभावस्य वर्तत एव ।

तथाहि - " अथ यदि गन्धमाल्यलोककामो भवति संकल्पादेवास्य गन्धमाल्ये समुत्तिष्ठतस्तेन गन्धमाल्यलोकेन सम्पन्नो महीयते " ( छां- ८-२-६)

अथ यद्यन्नपान लोककामो भवति संकल्पादेवास्यान्नपाने समुत्तिष्ठतस्तेनान्नपानलोकेन सम्पन्नो महीयते " ( छां. ८-२-७ )

अथ यदि गीतवादित्रलोककामो भवति संकल्पादेवास्य गीतवादित्रे समुत्तिष्ठतस्तेन गीतवादित्रलोकेन संपन्नो महीयते ( ८-२-८)

अथ यदि स्त्रीलोककामो भवति संकल्पादेवास्य स्त्रियः समुत्तिष्ठन्ति तेन स्त्रीलोकेन सम्पन्नो महीयते " ( छां. ८-२-९)

" यं यमन्तमभिकामो भवति यं कामं कामयते सोऽस्य संकल्पादेव समुत्तिष्ठति तेन सम्पन्नो महीयते " ( छां. ८-२-१० )

स यदि पितृलोककामो भवति संकल्पादेवास्य पितरः समुत्तिष्ठन्ति तेन पितृलोकेन सम्पन्नो महीयते " ( ८-२-१ )

अथ यदि मातृलोककामो भवति संकल्पादेवास्य मातरस्समुत्तिष्ठन्ति तेन मातृलोकेन सम्पन्नो महीयते " ( ८-२-२ )

अथ यदि भ्रातृलोककामो भवति संकल्पादेवास्य भ्रातरस्समुत्तिष्ठन्ति तेन भ्रातृलोकेन संपन्नो महीयते " ( ८-२-३ )

अथ यदि स्वसृलोककामो भवति संकल्पादेवास्य स्वसारस्समुत्तिष्ठन्ति तेन स्वसृलोकेन संपन्नो महीयते " ८-२-४ )

अथ यदि सखिलोककामो भवति संकल्पादेवास्य सखायः समुत्तिष्ठन्ति तेन सखिलोकेन सम्पन्नो महीयते " छां. ८-३-५ )

एवमेवैष सम्प्रसादोऽस्माच्छंरीरात्समुत्थाय परं ज्योतिरुपसंपद्य स्वेन रूपेणाभिनिष्पद्यते स उत्तम पुरुषः स तत्र पर्येति अक्षन् क्रीडन् रममाणः स्त्रीभिर्वा यानैर्वा ज्ञातिभिर्वा " इत्याद्यनेकैर्वेदवाक्यैर्मोक्षे गन्धमाल्यान्नपानगीतवादित्रस्त्रीपितृमातृभ्रानृस्वसृसख्यादीप्सितकामनावान् भवति सर्वस्यापि प्राप्तिर्भवति सर्वमनुभवति । पर्यटनजक्षणक्रीडनस्त्री कर्मकरमणयानकरणकगमनादिकं सर्वं करोति इति मोक्षे गन्धादिज्ञानस्य विद्यमानत्वबोधनेन प्रामाणिकत्वाद् गन्धादि–ज्ञानाद्यभावः प्रमाणगृहीताभावप्रतियोगित्वरूपानिष्टत्ववानेवेति नांगीकार्यो हि गन्धादिज्ञानाभावः। अतस्तत्कारणीभूतानाम् आत्मातिरिक्तानाम् इन्द्रियादीनां विद्यावस्थायां मोक्षेऽपि स्वीकार्यत्वमेवेति इयं श्रुतिर् मोक्षावस्थायामपि आत्मातिरिक्तवस्तु (द्वैत) सद्भावं गमयति । न च स तत्र पर्येति जक्षन् क्रीडन् रममाण इति, स यदि पितृलोककामो भवति इत्यादिश्रुतयः संसारावस्थायां क्रीडादिकं वदन्ति न तु मोक्षे इति कथं गन्धादिज्ञानस्य क्रीडावत्त्वस्य च मोक्षे सत्त्वसिद्धिरिति वाच्यम् । मोक्ष एव गन्धादिज्ञानवत्त्वबोधनात् । तथाहि. ' तद्यथेह कर्मजितो लोकः क्षीयत एवमेवामुत्र पुण्यजितो लोकः क्षीयते तद्य इहात्मानमननुविद्य व्रजन्त्येतांश्च सत्यान् कामांस्तेषां सर्वेषु लोकेष्वकामचारो भवत्यथ य इहात्मानमनुविद्य व्रजन्त्येतांश्च सत्यान्कामांस्तेषां सर्वेषु लोकेषु कामचारो भवति ' ( छां. ८-१-६ ) इति राजादिसेवाजनितो लोकः यथा क्षीयते यथा अग्निहोत्रादिपुण्यचितोपि लोकः स्वर्गादिः क्षीयते तथा आत्मानं = परमात्मानं, अननुविद्य = अज्ञात्वा, एतान् = परमात्मसम्बन्धिनः सत्यान् कामान् = सत्यकामादिगुणांश्च अज्ञात्वा गच्छन्ति । तेषां परमात्माज्ञानिनां परमात्मगुणाज्ञानिनां च सर्वेषु लोकेष्वकामचारो भवति । ये जनाः परमात्मानं ज्ञात्वा एतान् परमात्मसम्बन्धिनः सत्यकामत्वादींश्च ज्ञात्त्वा गच्छन्ति तेषां सत्यकामत्वादिगुणविशिष्टपरमात्मज्ञानिनां सर्वेषु लोकेषु कामचारो भवतीति अज्ञानिनां क्षयफलवत्त्वमुक्त्वा ज्ञानिनां मुक्तानामक्षयफलवत्त्वमुक्तम् । तदेवाक्षयफलवत्त्वं स यदि पितृलोककामो भवति संकल्पादेवास्य पितरस्समुत्तिष्ठन्ति तेन पितृलोकेन सम्पन्नो महीयते ” इत्याद्युत्तरवाक्ये । \* य आत्मानं यथोक्तलक्षणं परमात्मानं साक्षात्कृतवान् वक्ष्यमाणब्रह्मचर्यादिसाधनसम्पन्नः सन् तत्स्थान् \[ परमात्मस्थितान् \] सत्यान् कामान् साक्षात्कृतवान् स त्यक्तदेहः मुक्तः पितृलोककामः = पितृदर्शनकामो भवति । अस्य सत्यकामत्वादिगुणविशिष्टपरमात्मापरोक्षज्ञानिनः सङ्कल्पादेव इच्छामात्रादेव पितरस्समुत्तिष्ठन्ति तेन इच्छितेन पितृलोकेन पितृदर्शनेन सम्पन्नः महीयते स्वावरैः पूज्यते वर्धते वा महिमानमनुभवति । एवं मातृलोककामः भ्रातृलोककामः स्वसृलोककामः सखिलोककामः गंधमाल्य लोककामः गीतवादित्रलोककामः स्त्रीलोककाम एवं यद्यत्कामस् तेन तेन कामितेन सम्पन्नः महीयते स्वावरैः पूज्यते वर्धते वा महिमानमनुभवति इति विवृतमिति (६ शंकरभाष्यानुसार्यर्थोऽयम् । )

मोक्ष एव गंधमाल्यवादित्रादिज्ञानं तथा पितृमातृस्वसृसख्यादिज्ञानं भवतीति कथ्यते इति ।

एवं परं ज्योतिरुपसम्पद्येति वाक्यमपि परं ज्योतिरुपसंपद्य प्राप्य स्वरूपेणाविभूर्य \[ प्राकृतदेहं परित्यज्य मुक्तो भूत्वा \] स मुक्तस्तत्र पर्येति जक्षन् क्रीडन् रममाण इति मोक्षे जक्षणादीन् बोधयतीति मोक्ष एव क्रीडादिबोधनात् ।

शंकराचार्यैरपि स्वकृतब्रह्मसूत्रभाष्ये २ तथा बृहदारण्यकोपनिषद्भाष्ये ३ छान्दोग्यभाष्ये च स तत्र पर्येतीति वाक्यं स यदि पितृलोककामो भवतीति वाक्यं च मोक्षावस्थाप्रतिपादकमिति स्पष्टमुक्तम् । तथाहि तद्वाक्यानि-" परं ज्योतिरुपसम्पद्य स्वेन रूपेणाभिनिष्पद्यते यः स किं परस्मादात्मनः पृथगेव भवत्युताविभागेनैवावतिष्ठत इति वीक्षायाम् ' स तत्र पर्येति । ( ८-१२-३ ) इत्यधिकरणाधिकर्तव्यनिर्देशात् ' ज्योतिरुपसम्पद्य ' \[ छां. ८- १२-३ \] इति च कर्तृकर्मनिर्देशाद्भेदेनैवावस्थानमिति यस्य मतिस्तं व्युत्पादयत्यविभक्त एव परेणात्मना मुक्तोऽवतिष्ठते " ( ब्र. सू. ४-४.४ ) इति भाष्यवाक्येन मोक्षावस्थायां भेदेनैवावस्थानं बोधयतीत्युक्तम् । न चास्य शङ्करभाष्यस्य पूर्वपक्षवाक्यत्वात् कथं शंकराचार्यैरिदं वाक्यं मोक्षावस्थाप्रतिपादकमिति स्वीकृतमित्युच्यते इति वाच्यम् । सिद्धान्तेऽपि भेदनिर्देशस्तु अभेदेऽप्युपचर्यते इति वाक्येन स तत्र पर्येतीति वाक्यस्य मोक्षावस्थायां भेदप्रतिपादकत्वं स्वीकृत्य परं स्वमताग्रहेण मोक्षे भेदनिर्देश औपचारिकतया नेय इत्युक्तम् ।

तथा अत एव च जक्षणादिसंकीर्तनमपि दुःखाभावमात्राभिप्रायं स्तुत्यर्थमात्मरतिरित्यादिवत् । न हि मुख्यान्येव रतिक्रीडामिथुनान्यात्मनि शक्यन्ते वर्णयितुं द्वितीयविषयत्वात्तेषाम् " ( ब्र. सू. शां. ४-४-६ ) इति वाक्येन स तत्र पर्येति जक्षन् क्रीडन् रममाणः स्त्रीभिर्वा यानैर्वा ज्ञातिभिर्वेत्यादिवाक्यं मोक्षे क्रीडनादिकं वक्तीति स्वीकृत्य अज्ञजनमोहनाय वा स्वमताभिनिवेशेन वा क्रीडनादेर्द्वितीयवस्तुसापेक्षत्वान्मोक्षे द्वितीयवस्तुनोऽभावाद् भक्षणक्रीडादिकं दुःखाभावमात्रविषयतया योजनीयम् इत्युक्तत्वेन इदं वाक्यं मोक्षावस्थां प्रतिपादयतीत्यत्र न विवादोऽद्वैतिनाम् ।

मोक्षे आत्मातिरिक्तं द्वितीयं वस्तु विद्यते इति द्वैतिनः, न विद्यत इत्यद्वैतिनः । एतद्विचारस्यैव प्रक्रान्तत्वेन मोक्षे द्वितीयवस्तु नास्तीति सिद्धवत्कथनमनुपपन्नमेव । ' स यदि पितृलोककामो भवति ' ' सोऽश्नुते सर्वान् कामान् सह ब्रह्मणा विपश्चिता ' ( तैं. २1१ ) इत्याद्यनेकश्रुत्यादिवाक्यैर् मोक्षे द्वितीमवस्तुसिद्धेः । न चैतेषां वाक्यानां मोक्षपरत्वाभाव इति वाच्यम् । जक्षन् क्रीडन् रममाणः ' स यदि पितृलोककामो भवति ' सर्वान् कामान् समश्नुते इत्यादिश्रुतिभ्यो मोक्षे सुखं संवेद्यमिति ' (बृ. शां. भा. ३-९-८) इति भाष्यवाक्येन मोक्षे भक्षणक्रीडापितृदर्शनादिकं सिध्यति ' इत्युक्त्वा स्वमताग्रहेण मोक्षे ज्ञानकारणाभावेन ज्ञानं न संभवतीति कथयित्वा तर्हि ( भक्षणक्रीडापितृदर्शनाद्यनङ्गीकारे ) जक्षन् क्रीडन्नित्यादिश्रुतिविरोधोऽसंवेद्यत्वे इति चेद् इति वाक्येन मोक्षे जक्षणादिप्रतिपादकश्रुतिविरोधमाशंक्य " सर्वात्मैकत्वे यथा प्राप्तानुवादित्वान् मुक्तस्य सर्वात्माभावे सति यत्र क्वचिद्योगिषु देवेषु वा जक्षणादि प्राप्तं तद्यथा प्राप्तमेवानूद्यते तत् तस्यैव सर्वात्मभावादिति सर्वात्मभावमोक्षस्तुतये \[ बृ. शां. ३-९\] इति वाक्येन मुक्तस्य स्वतो जक्षणाद्यभावेऽपि सर्वात्मस्वरूपत्वातू ( संसारिभिरभेदात् ) ये योगिनो देवा वा अमुक्ता जक्षणक्रीडादिकं कुर्वन्ति तदभेदान्मुक्तस्य मुक्तोऽपि जक्षणक्रीडापितृदर्शनादिमानिति मोक्षस्तुतये कथ्यते इति समाधानमुक्तं शंकराचार्यैः । एवं च जक्षन् क्रीडन् रममाण इति श्रुतिर् मोक्षे मुक्तस्य जक्षणक्रीडापितृदर्शनादिकं कथयतीत्यत्र विवादाभावोऽद्वैतिनाम् । परंतु यदुक्तं योगिभिर्देवैर्वा अभेदान्मुक्तस्य, देवादिकर्तृकजक्षणादिकं मुक्तस्य कथ्यते इति तदसंगतम् । अद्वैतमतविरुद्धत्वात् । तथाहि मुक्तस्य सर्वात्मभावो नाम सर्वैर्विशिष्टैर्योगिभिर्देवैर्वा अभेदो वा शुद्धैर्वा । नाद्यः विशिष्टैर्योगिभिर्देवैर्वा अद्वैतिनां मते मुक्तेन ऐक्यानंगीकारात् । न द्वितीयः । शुद्धानां देवानां योगिनां वा क्रीडाद्यभावेन तदभिन्नस्य जक्षणक्रीडादिकथनमद्वैतमतविरुद्धम् । किंच संसारे विद्यमानं जक्षणक्रीडादिकम् अद्वैतमते इष्टं वा दुष्टं वा । इष्टं चेन्मोक्षे इष्टक्रीडाद्यभावेन इष्टविघातकत्वान्मोक्षो नापेक्षणीयः स्यात् । दुष्टत्वे मोक्षे देवादिनिष्टदुष्टजक्षणादिप्रापकदेवादितादात्म्यस्यानिष्टत्वेन मोक्षस्तुतिर्नस्यात्, प्रत्युत निन्दैव स्यात् । अतोऽनिष्टं देवादिनिष्ठजक्षणादिकम् । मुक्तस्य सर्वात्मभावाद् अनूद्यते मोक्षस्तुतये इत्युक्तिरयुक्तैव ।

किंच मुक्तस्य सर्वात्मभावे सति यत्र काचिद्योगिषु देवेषु वा जणक्षादि प्राप्तं तद्यथाप्राप्तमेवानूद्यते तत् तस्यैव सर्वात्मभावादिति सर्वात्मभावमोक्षस्तुत ये ( वृ. शां. भा. ३-९) इति शंकराचार्योक्तिरयुक्तैव ।

" यथाप्राप्तानुवादित्वे दुःखित्वमपीति चेद् योग्यादिषु यथाप्राप्तजक्षणादिवत् स्थावरादिषु यथाप्राप्तदुःखित्वमपीति चेत् ” (बृ. शां. भा. ३--९) इति शंकराचार्योक्तदिशैव संसारिणो ये ये दोषा दुःखादयस्तेषां सर्वेषां मोक्षे मुक्तस्य प्राप्त्या स्वस्वकृतदुष्टकर्मजन्यदुःखादि यत्किंचिदनिष्टयुक्तसंसारापेक्षया मोक्षे सर्वकृतदुष्टकर्मप्रयोज्यदुःखादिसर्वानिष्टप्रसंगेन मोक्षस्यात्यन्तहेयत्वप्राप्तेः । तथा च मोक्षः कैरपि नापेक्ष्यो भवेदिति मोक्षे संसारिनिष्ठभक्षणादिकं सर्वात्मभावनिमित्तं तिष्ठतीत्युक्तिरसंगतैव ।

न च स्थावरनिष्ठदुःखित्वादीनां मिथ्यात्वान् न मुक्तस्य वस्तुतो दुःखित्वमिति वाच्यम् । योगिदेवनिष्ठजक्षणक्रीडानंदादीनामपि मिथ्यात्वेन मुक्तस्य मोक्ष अवक्तव्यत्वात् । " मिथ्याभूतस्यापि योगिनिष्टजक्षणक्रीडास्त्रीरमणादेर् इष्टत्वेन मोक्षस्तुतये मुक्तस्य वर्ण्यत्वे दुःखादेस्तु अनिष्टत्वेन मोक्षस्यातिहीनत्वप्राप्तेर् न मोक्षे वर्ण्यते " इति आनंदगिर्युक्तिरप्ययुक्तैव । संसारिगतदुःखादेरिव संसारिगतजक्षणस्त्रीरमणादेस् तज्जन्यसुखस्यापि हेयत्वेन तत्कथनेन मोक्षवर्णनायोगात् संसारसुखस्य हेयत्वाभावे मोक्षार्थं कोऽपि न यतेतेति पूर्वोक्तदोषात् ।

तथा च मोक्षे गन्धादिज्ञानस्य परमात्मज्ञानस्य स्वज्ञानस्य च प्रामाणिकत्वेन प्रामाणिकपरित्यागस्यानिष्टत्वेन मोक्षे गन्धादिज्ञानार्थं तत्कारणभूतानामात्मातिरिक्तानामंगीकार्यत्वेन विद्यावस्थायामात्मातिरिक्तं नास्तीत्यद्वैतिभिरुक्तमयुक्तमेवेति यत्र त्विति वाक्यं जीवब्रह्मणोर्भेदं जगतः सत्यत्वमेव बोधयति ।

अद्वैतिभिरपि ब्रह्मविद्याभरणकारैः 'विज्ञातारमरे केन विजानीया' दित्यतः पूर्ववाक्ये ' येनेदं सर्वं विजानाति तं केन विजानीयात्' इति जीवाद् भिन्नतया परमेश्वरः किमर्थं प्रतिपाद्यते येनेश्वरेण जीव इदं सर्वं विजानाति तं परमेश्वरं केन विजानीयाद् इति तदर्थः । तस्मादिदं वाक्यम् अत्यंताभेदवादिनोऽ( अद्वैतिनोऽ )ननुगुणमिति ( ब्र. सू. १।४।२२ ) इति ब्रह्मसूत्रशांकरभाष्यव्याख्यावसरे यत्र त्वस्येति श्रुतिर् जीवब्रह्मणोर्भेदबोधिकेत्युक्तम् ।

तथा अपेयदीक्षितैरपि न्यायरक्षामणौ-" एवं जीवे परमात्मनि च प्राक् प्रस्तुतेंऽगीकृते ' येनेदं सर्वं विजानाति तं च केन विजानीयात् ' इत्युपसंहारवाक्यं येनेति तृतीयांतस्य परामर्शनीयं परमात्मानं विजानातेः कर्तारं जीवं चासाद्य समंजस भवति । जीवस्य ब्रह्माभेदेन प्रस्तुतत्वांगीकारे तु येनेति तृतीया प्रथमार्थेयोजनीयेति क्लेशः स्यात् ' इत्यादिवाक्येन जीवब्रह्मणोर्भेदबोधिकेत्युक्तमिति नैतद्वाक्यं जीवब्रह्मणोरैक्यविषये उदाहरणीयं नापि जगतः मिथ्यात्वविषये ।

न च उभाभ्याम् अद्वैतिभ्यां पूर्वपक्षतया उक्तं वाक्यं संगृह्य येनेति वाक्यं जीवब्रह्मणोर्भेदं बोधयतीति द्वैतिनां कथनमयुक्तम् । सिद्धान्ते अपेयदीक्षितैर् एवमादौ मध्ये च जीवपरामर्शस्य जीवविषयत्वमंगीकृत्यैव भेदपक्षे तदुपपादनस्य कर्तुं शक्यत्वेऽपि तस्य ब्रह्मविषयत्वं सिद्धं कृत्वा यत्तदुपपादनाय यत्नमास्थितवान् सूत्रकारस् तेन ज्ञायते जीवपरयोरभेद एवास्य सिद्धान्तः । 'येनेदं सर्वं विजनाति ' इत्यस्य योजनाक्लेशोऽपि अद्वैतिप्रस्तावानुरोधार्थत्वान्न दोषायेत्याशय" इति वाक्येन । एवमेव ब्रह्मविद्याभरणकारैरपि ' येनेति तृतीया प्रथमार्थे भविष्यति इति वाक्येन च येनेति पदस्य य इति प्रथमान्तत्वं स्वीकृत्य ' येनेदं सर्वं विजानाति ' इत्यस्य यः = जीव इदं सर्वं विजानाति तं जीवं केन विजानीयाद् इति येनेति पदेन जीव एव ज्ञानकर्तृतया बोध्यते, न तु ब्रह्म जीवकर्तृकज्ञानकरणतयेति । अस्य वाक्यस्य यथा अभेदाविरुद्धता तथा अर्थस्य कथितत्वाद् इति वाच्यम् । अभेदाविरुद्धतया अर्थकथनस्यासंभवात् । ताभ्यामेवाभेदाविरुद्धतया योजनस्य क्लेशकरत्वं भेदपरतया योजने क्लेशाभावः( समंजसः) इति तथा अर्थकथनस्य अयुक्तताया वर्णनाच्च । तथार्थकथनस्यासंभवस्त्वित्थम् । यत्र वा सर्वमात्मैवाभूत् तत् केन कं जित् केन कं पश्येत् तत्केन कं विजानीयात् । येनेदं सर्वं विजनाति । तं च केन विजानीयात् । य एष नेति नेत्यात्मा गृह्यो न हि गृह्यतेऽशीर्यो न हि शीर्यतेऽसंगो न हि सज्यते असितो न व्यथते न रिष्यति । विज्ञातारमरे केन विजानीयात् " (बृ. ४-५-१५) इति वाक्यम् । तस्य चाद्वैतिमतरीत्या अर्थः ।

अविद्यायामेव सत्यां क्रियाकारकफलव्यवहारो न ब्रह्मविदः । यत्र = यस्यां विद्यावस्थायां सर्वम् आत्मैवाभूद् आत्मव्यतिरिक्तं नास्ति, तत् = तदा, केन = घ्राणेन्द्रियेण, कं = गंधं जिध्रेत्, केन चक्षुषा कं = रूपादिकं पश्येत् केन = श्रोत्रेन्द्रियेण, कं = शब्दं शृणुयात् ' इति गंधादिज्ञानानि निषिध्य इतरज्ञाननिषेधार्थं प्रवृत्तं येनेदं सर्वं विजनाति तं केन विजानीयात्... विज्ञातारमरे केन विजानीयात् ' इत्युत्तरवाक्यं तस्य च येनेतिपदं प्रथमांततया विपरिणम्य यः = जीव इदं सर्वं विजानाति तं जीवं केन विजानीयाद् विज्ञातारं = जीवं केन विजानीयाद् इति । स चार्थोऽसंभावितः । तथा हि येनेदं सर्वं विजानाति तं केन विजानीयाद् विज्ञातारमरे केन विजानीयाद् इति वाक्ययोर्मध्ये 'स .....एष नेति नेत्यात्माऽगृह्यो न हि गृह्यतेऽशीर्यो न हि शीर्यतेऽसंगो न सज्ज्यतेऽसिता न व्यथते न रिष्यति' इति वाक्यमस्ति । तथा च येनेदं सर्वं विजानाति तं च केन विजानीयात् स एष नेति नेत्यात्मा गृह्यो न हि गृह्यतेऽ शीर्यो नहि शीर्यतेऽसंगो नहि सज्जतेऽसितो न व्यथते न रिष्यति विज्ञातारमरे केन विजानीयादिति समग्रं वाक्यं तत्र स एष नेति नेति आत्मा अगृह्यो नहि गृह्यतेऽशीयों नहि शीर्यतेऽसंगो नहि सज्यतेऽसितो न व्यथते न रिष्यति इति वाक्यस्य तु स एष आत्मा परं ब्रह्म नेति नेति=सर्वधर्मरहितो ऽगृह्यः ज्ञानाविषयः हि यस्मान् न गृह्यते अशीर्यः हि यस्मान् न शीर्यते असंगः न हि सज्ज्यते तथा असितो ऽबाह्यः न व्यथते न रिष्यति हिंसां नापद्यते इति अद्वैतमतरीत्याऽर्थः । तथा च ' स एष नेति नेति' इति वाक्यस्याभ्यां स एष इति पदाभ्यां परब्रह्मैव ग्राह्यं न जीवस् तस्य नेति नेतीत्यादिवाक्योक्तसर्वधर्मनिषेधादीनामयोगात् । एकवाक्यघटकयत्तच्छन्दयोर् एकार्थकत्वेन स एष नेति इति वाक्योक्तेन स इति शब्देन परब्रह्मणः ग्रहणे यच्छब्देन परमात्मन एव ग्रहणं कर्तव्यम् । अत एव ब्रह्मविद्याभरणकारैर् अपेयदीक्षितैरपि येनेति यच्छब्देन परमात्मग्रहणं स्वरसमित्युक्तम् । एवं च येन परमात्मना इदं सर्वं विजानाति तं परमात्मानं केन विजानीयाद् इति भेदानुकूलार्थ एव स्वीकार्ये नतु येनेति पदस्य य इति विभक्तिविपरिणामं कृत्वा यः जीव इत्यर्थः न स्वीकार्यः । उत्तरवाक्यस्थेन स इति शब्देन जीवस्यैव ग्रहणापत्त्या तस्मिन् नेति नेत्याद्युक्तसर्वधर्मनिषेधायोगात् । विभक्तिविपरिणामादिक्लेशकरत्वात् । येनेति वाक्यस्य जीवज्ञाननिषेधकत्वे स्वीकृते विज्ञातारमरे केन विजानीयाद् इत्यस्यापि जीवज्ञाननिषेधकत्वस्य वक्तव्यतया पौनरुक्त्यापाताच्च । न चाद्वैतप्रस्तावानुरोधित्वाद् अगतिकागतिकतया पौनरुक्त्यं विभक्तिविपरिणामादिक्लेशोऽपि सह्य इति वाच्यम् । अस्यामुपनिषदि अन्यत्र कुत्रापि वा अद्वैतप्रस्तावस्याभावात् ।

तथा च येनेदं सर्वं विजानाति तं केन विजानीयाद् इति वाक्यं येन परमात्मना इदं सर्वं विजानाति जीवस् तं परमात्मानं केन विजानीयाद् इति एकज्ञानक्रियायां परमात्मनः करणत्वत्य जीवस्य कर्तृत्वस्य बोधकतया विज्ञातारं स्वात्मानं ( जीवं ) केन विजानीयादिति पृथगुक्त्या च जीवस्य परमात्मना भेदबोधकमेव ।

अभेदवादिनामद्वैतिनामननुगुणं ( विरुद्धमेव ) इदं वाक्यम् इति ब्रह्मविद्याभरणकारैरपेयदीक्षितैरुक्तं युक्तमेवेति ।

विज्ञातारमरे केन विजानीयादिति वाक्यं मोक्षेऽपि जीवस्य विज्ञातारमिति पदेन विज्ञातृत्वं ( ज्ञानकर्तृत्वं ज्ञानाश्रयत्वं ) वक्तीति मोक्षे जीवस्य ज्ञानमंगीकरणीयमेव । न च विज्ञातारमिति पदेन जीवस्य भूतपूर्वगत्या विज्ञानकर्तृत्वमुच्यते न तु मोक्षे इति शंकराचार्यैः स्वभाष्ये उक्तमिति वाच्यम् । शंकराचार्यैस्तथा उक्तत्वेऽपि विज्ञातारमिति पदेन तथा अप्रतीत्या शब्दार्थत्वाभावेन स्वमताभिनिवेशमूलकत्वेन च उपेक्षणीयत्वात् ।

शङ्कराचार्य-आनंदगिरि-वार्तिककार सुरेश्वरादिभिर् यत्र त्वस्य सर्वमात्मैवाभूदिति वाक्यस्य पूर्वं विद्यमानं यत्र हि द्वैतमिव भवति इति वाक्यं द्वैतप्रपंचस्य पारमार्थिकत्वं बोधयतीत्युक्तं च । विशेषविचारः बाक्यान्वयाधिकरणे कृतस् तत्रैवानुसन्धेयः । तथा च ' दर्शयति च ' ' यत्र त्वस्य सर्वमात्मैवाभूत् ' 'तत्केन' कं पश्येत्' (बृ. ४/५/१५) इत्यादिना ब्रह्मात्मत्वदर्शिनं प्रति समस्तस्य क्रियाकारक फललक्षणस्य व्यवहारस्याभावं, न चायं व्यवहाराभावोऽवस्थाविशेषनिबद्धोऽभिवीयत इति युक्तम् । तत्त्वमसीति ब्रह्मात्मभावस्यानवस्थाविशेषनिबंधनत्वादिति शङ्करोक्तिरयुक्तैव । यत्र त्वस्येति वाक्ये ब्रह्मात्मत्वदर्शी जीवब्रह्माभेदे नोक्तः ज्ञानी । तस्य क्रियाकारक फललक्षणव्यवहाराभावोपि नोक्तः ।

क्रियाकारकफललक्षणव्यवहाराभावस्यानुक्तत्वेन तस्य व्यवहाराभावस्य अवस्थाविशेषनिवद्धत्वशंका सुदूरमपास्ता । 'तत्त्वमसि' इति वाक्यं बोधमेव न जनयति इत्यद्वैतिभिरुक्तत्वेन तुष्यत्वितिन्यायेन बोधजनकत्वांगीकारेऽपि चिद् इति चिद्विषयकाभेदाद्य विषय कबोधजनकत्वस्याद्वैतसिध्यादिग्रंथकृद्भिः स्वीकृतत्वेन च तेन वाक्येन ब्रह्मात्मत्व ( जीवब्रह्माभेद ) प्रतीतेरेवाजननेन " ब्रह्मात्मभावस्य अनवस्थाविशेषनिबंधनत्वा" दित्युक्तिरप्ययुक्तैवेति ।

'मृत्योः स मृत्युमाप्नोति य इह नानेव पश्यति ' (बृ. ४-४-१९ ) इति च भेददृष्टिमपवदन्नेवैतद्दर्शयति इत्युक्तिरप्यसंगतैव । अस्याः श्रुतेर्भेददृष्ट्यपवादकत्वाभावात् । इति पूर्वमेव दर्शितम् ।

यदप्युक्तम् ' न चास्मिन् दर्शने ज्ञानान्मोक्ष उपपद्यते .... सम्यग्ज्ञानापनोद्यस्य कस्य चिन्मिथ्याज्ञानस्य संसारकारणत्वेनावगमात् ' इति तदपि तुच्छम् ।

संसारस्य मिथ्याज्ञानकल्पितत्वेऽपि कथं ज्ञानेन निवृत्तिः ( संसारो ऽज्ञानकल्पितो भूयात् । तथापि कथं ज्ञानेन निवृत्तिः ) इति शंकायां यथा ज्ञानस्य विरोध्यज्ञाननिवर्तकत्वस्वाभाव्याज् ज्ञानेनाज्ञाननिवृत्तौ अज्ञानकल्पितः संसारोऽपि निवर्तते इति उच्यते अद्वैतिना-तथा ' सेतुं दृष्ट्वा समुद्रस्य ब्रह्महत्त्यां व्यपोहति, इत्यादिप्रमाणेन अवगतब्रह्महत्या निवर्तकत्वस्वभाववतो सेतुदर्शनादेः सत्यभूतस्य ( सेत्वज्ञाना- कल्पितस्य ) अपि ब्रह्महत्यादेर्निवर्तकत्ववत् सत्यभूतस्यापि प्रकृतिबंधस्य निवृत्तेः । ' पृथगात्मानं प्रेरितारं च मत्वा जुष्टस्ततस्तेनामृतत्वमेति ' इति श्रुत्याऽवगतबंधनिवर्तकत्वस्वभाववता प्रेरकत्वभिन्नत्वादिना ज्ञातेन परमात्मना उपपत्तेः । किञ्च अद्वैतमत एव त्रैकालिकनिषेधप्रतियोगिनः ( कालत्रयेऽप्यसतः) बन्धस्य संसारस्य निवृत्तिः \[ ज्ञानानन्तरकालीनो ऽभावरूपो ध्वंसः \] नेवोपपद्यते । ( कदाचिद्विद्यमानस्यैव ध्वंसः ) न हि कदाप्यविद्यमानस्य शशविषाणादेर्ध्वंसः ।

" न विरोधो न चोत्पत्तिर्न बद्धो न च साधकः । न मुमुक्षुर्नवै मुक्त इत्येषा परमार्थता " इति गौडपादकारिकायां तथा " न निरोधः निरोधनं निरोधः प्रलयः ( नाशः ) उत्पत्तिर्जननं बद्धः संसारी जीवः साधकः मुमुक्षुर् मोचनार्थी मुक्तः विमुक्तबंधः ः उत्पत्तिप्रलययोरभावात् । बद्धादयो न सन्ति कथमुत्पत्ति- प्रलययोरभाव इति उच्यते द्वैतस्यासत्त्वात् "सतो हयुत्पत्तिः प्रलयो वा स्यान् नासतः शशविषाणादेः " इति तद्व्याख्यानशङ्करभाष्ये च बन्धादीनामसत्त्वाद् बन्धध्वंसादीनामभाव एवोक्त इति न तु बन्धस्य सत्यत्ववादिद्वैतमते परमात्मज्ञानातू प्रसादद्वारा मोक्षः न ( बंधध्वंसः ) संभवति इति श्रुत्यादिप्रमाणसिद्धत्वात् ।

एतेन उभयसत्यतायां हि कथमेकत्वज्ञानेन नानात्वज्ञानमपनुद्यते इत्युच्यते इत्युक्तिरपि परास्ता । असत्यस्य बन्धस्य शशविषाणादिवद् ध्वंसासंभवस्याद्वैतिभिरेवोक्तत्वेन सत्यस्यैव ध्वंस इत्यंगीकार्यत्वात् ।

नन्वेकत्वैकान्ताभ्युपगमे (१) नानात्वाभावात् प्रत्यक्षादिलौकिकानि प्रमाणानि व्याहन्येरन्निर्विषयत्वात् स्थाण्वादिष्विव पुरुषादिज्ञानानि (२) तथा विधिप्रतिषेधशास्त्रमपि भेदापेक्षत्वात् तदभावे व्याहन्येत (३) मोक्षशास्त्रस्यापि शिष्यशासित्रादि भेदापेक्षत्वात् तदभावे व्याघातः स्यात् ( ४ ) कथं चानृतेन मोक्षशास्त्रेण प्रतिपादितस्यात्मैकत्वस्य सत्यत्वमुपपद्यते इति वाक्येन ब्रह्मातिरिक्तद्वितीयवस्त्वनंगीकारे अबाधितासंदिग्धविज्ञानसाधनत्वरूपप्रमाणलक्षणाभावात् सर्वेषामप्रामाण्यं प्रसज्यते इति यदुक्तं शंकराचार्यैस् तत्सत्यमेव । 'तमेवं विद्वानमृत इह भवति' इत्यादिमोक्षशास्त्रमपि परमात्मज्ञानं मोक्षसाधनमिति बोधकं शिष्यशासितृज्ञेयज्ञानमोक्षादिद्वितीयवस्तुसापेक्षमप्रमाणं प्रसज्येत । ज्योतिष्टोमेन स्वर्गकामो यजेत इति विधिशास्त्रं यागस्वर्गयागोद्देश्यदेवतायागकर्त्रा दिभेदसापेक्षमप्रमाणं च प्रसज्येत । ' न सुरां पिबेत् ' ' न परदारान् गच्छेत् ' इत्यादिनिषेधशास्त्राण्यपि अप्रमाणानि प्रसज्येरन् । कथं चानृतेन ( नास्ति नासीन्न भविष्यतीति त्रैकालिकनिषेधप्रतियोगिरूपमिथ्याभूतेन = कदाप्यसता ) आत्मैकत्वप्रतिपत्तिः स्यात् । आत्मैकत्वप्रतिपत्तेरेवाभावे अप्रतिपद्यमानस्य आत्मैकत्वस्य सत्यत्वं वा कथं स्याद् इत्यादयो दोषा अद्वैतिमते वज्रलेपायिता एव. \[ दुष्परिहरा एव \]

एतद्दोषपरिहारार्थं यदुक्तं शङ्कराचार्यैः-

अत्रोच्यते नैषदोषः सर्वव्यवहाराणां प्राक् ब्रह्मात्मताविज्ञानात् । सत्यत्वोपपत्तेः । स्वप्नव्यवहारस्येव प्राक् प्रबोधात् । यावद्धि न सत्यात्मैकत्वप्रतिपत्तिस्तावत्प्रमाणप्रमेयफललक्षणेषु विकारेष्वनृतत्वबुद्धिर्न कस्यचिदुत्पद्यते विकारानेव त्वहं ममेत्यविद्ययात्मात्मीयेन भावेन सर्वो जन्तुः प्रतिपद्यते । स्वाभाविकीं ब्रह्मात्मतां हित्वा तस्मात्प्राग्ब्रह्मात्मताप्रतिबोधादुपपन्नः सर्वो लौकिको वैदिकश्च व्यवहारः यथा सुप्तस्य प्राकृतस्य जनस्य स्वप्न उच्चावचान् भावान् पश्यतो निश्चितमेव प्रत्यक्षाभिमतं विज्ञानं भवति प्राक् प्रबोधात्, न च प्रत्यक्षाभासाभिप्रायस्तत्काले भवति, तद्वत् ” इति तदत्यन्तमयुक्तम् । अनेकदोषयुक्तत्वात् तथाहि--

सर्वव्यवहाराणां नास्ति नासीन्न भविष्यतीति त्रैकालिकनिषेधप्रतियोगित्वं वदतामद्वैतिनां मते प्राग्ब्रह्मात्मताविज्ञानात् सत्यत्वकथनमयुक्तम् । नासीदिति पूर्वकाले सत्त्वं निषिध्य ब्रह्मात्मताविज्ञानात् पूर्वकाले सत्त्वोक्तः व्याहतत्वात् ।

स्वामव्यवहारस्येव प्राकू प्रबोधादित्युक्तिरप्ययुक्तैव । दृष्टान्तासंमतेः स्वाप्नपदार्थानां “ स हि कर्ता " इत्यादिश्रुतिभिर् ईश्वरकर्तृत्वोक्तेः सत्यत्वात् ।

शङ्कराचार्याः स्वकृतग्रन्थे “स्वप्नव्यवहारस्येव प्राक् प्रबोधात् स्वप्नवन्मिथ्या" इत्यादिवाक्येन स्वप्नपदार्थानां मिथ्यात्वं प्रतिक्षणमाहुस् तत्र तत्र सत्साधना भासांश्च प्रदर्शयामासुर् अतः स्वाप्नपदार्थानां मिथ्यात्वे ये युक्त्याभासाः प्रदर्शितास् तेषाम् आभासतां प्रदर्श्य स्वाप्नपदार्थानां सत्यतां प्रमाणेन प्रदर्शयिष्यामः । तथाहि " संध्ये सृष्टिराह हि (ब्रह्म. सू. ३ । २ । १ )

स यत्र प्रस्वपिति (बृ. ४ । ३ । ९) इत्युपक्रम्य न तत्र रथा रथयोगा न पन्थानो भवन्ति अथ रथान् रथयोगान् पथः सृजते (बृ. ४ । ३ । १० ) इत्यादि तत्र संशयः किं प्रबोध इव स्वप्नेऽपि पारमार्थिकी सृष्टिर् आहोस्विन्मायामयीति तत्र तावत्प्रतिपद्यते संध्ये तथ्यरूपा सृष्टिरिति तस्मिन् संध्ये स्थाने तथ्यरूपैव सृष्टिर्भवितुमर्हति कुतः यतः प्रमाणभूता श्रुतिरेवमाह ' अथ रथान् रथयोगान् पथःसृजते (बृ. ४।३।१० ) इत्यादि सहिकर्तेति चोपसंहाराद् एवमेवावगम्यते (१) इति वाक्येन. ।

अपि चैके शाखिनो ऽस्मिन्नेव संध्ये स्थाने कामानां निर्मातारमात्मानमामनन्ति ' य एषु सुप्तेषु जागर्ति कामं कामं पुरुषो निर्मिमाणः (क. ५-८) इति पुत्रादयश्चात्र कामा अभियंते ज्ञं चैनं निर्मातारं प्रकरणवाक्यशेषाभ्यां प्रतीमः प्राज्ञस्य हि इदं प्रकरणम् ।' अन्यत्र धर्मादन्यत्राधर्मात् ' (क. २1१४) इत्यादि तद्विषय एव च वाक्यशेषोऽपि । " तदेव शुक्रं तद्ब्रह्म तदेवामृतमुच्यते । तस्मिँल्लोकाः श्रिताः सर्वे तदु नात्येति कश्चन ” (क. ५/८) इति प्राज्ञकर्तृका च सृष्टिस् तथ्यरूपा समधिगता जागरिताश्रया तथा स्वप्नाश्रयापि सृष्टिर्भवितुमर्हति ... तस्मात्तथ्यरूपैव संध्ये सृष्टिरिति वाक्येन च श्रुत्यादिप्रमाणानुकूलं संध्ये सृष्टिराह हि निर्मातारं चैके पुत्रादयश्चेति सूत्राभ्यामुक्तं स्वाप्नपदार्थस्य पारमार्थिकसत्य त्वरूपम् अर्थं पूर्वपक्षत्वेन स्वीकृत्य ' मायामात्रं तु कात्स्र्त्स्न्येनानभिव्यक्तस्वरूपत्वात् ' ( ब्र. सू. ३-२-३ ) इति सूत्रं सिद्धांतसूत्रमिति मत्वा तस्येत्यं व्याख्यां चक्रुः शङ्कराचार्याः । तु शब्दः पूर्वपक्षं व्यावर्तयति । नैतदस्ति यदुक्तं संध्येसृष्टिः पारमार्थिकीति, मायैव संध्ये सृष्टिर् न परमार्थगंधोप्यस्ति । कुतः कार्त्स्न्येनानभिव्यक्तस्वरूपत्वात् । नहि कात्स्न्र्त्स्न्येन=परमार्थवस्तुधर्मेण अभिव्यक्तः स्वप्नः कार्यं नाम ( १ ) देशसम्पत्तिः (२) कालसंपत्तिः (३) निमित्तसंपत्तिः ( ४ ) अबाधश्च । न हि परमार्थवस्तुविषयाणि देशकालनिमित्तानि अबाधश्च स्वमे संभाव्यन्ते तथाहि-

१) न तावत् स्वप्ने रथादीनामुचितो देशस्संभवति न हि संवृते देशे रथादयोऽवकाशं लभेरन् ।

(२) कालसम्पत्तिरपि नास्ति कालविसंवादोऽपि स्वप्ने भवति । रजन्यां सुप्तो वासरं भारते वर्षे मन्यते । तथा मुहूर्तमात्रवर्तिनि स्वप्ने कदाचिद्बहुवर्षपूगानतिवाहयति ।

(३) निमित्तानि च स्वप्नपदार्थज्ञानकारणानि स्वाप्नपदार्थ निर्माणकारणानि चेति द्विविधानि न तानि द्विविधान्यपि निमित्तानि उचितानि विद्यन्ते ।

( १ ) करणोपसंहाराद्धि नास्य स्वाप्नपदार्थरथादिज्ञानकारणानि चक्षुरादीनि सन्ति ।

(२) स्वाप्नपदार्थ निर्माणकारणमपि घटस्य कुलाल इव निमित्तकारणं मृदिव उपादानकारणं चेति द्विविधम् । उभयमपि स्वप्नपदार्थनिर्माणकारणं नास्ति ।

(१) निमेषमात्रेण रथादिनिवर्तने कुतोऽस्य ( स्वप्नद्रष्टुः ) सामर्थ्यमिति निमित्तकारणाभावः ।.

(२) रथादिनिर्माण उपादानकारणानि दारूणि न सन्ति इत्युपादानकारणाभावः ।

( ३ ) एवं स्वाप्नपदार्थज्ञानकारणचक्षुराद्यभावान् निमित्तकारणस्य स्वानपदार्थसर्जनसमर्थस्य चाभावाद् उपादानकारणदारूणामभावात् स्वप्ने न बुद्धये कर्मणे वोचितानि विद्यन्ते ।

४ ) बाध्यन्ते चैते रथादयः स्वप्नदृष्टाः प्रबोधे इति स्वप्नदृष्टस्य प्रबोधकाले बाधः । स्वप्ने एव चैते सुलभबाधा भवन्ति । रथोऽयमिति हि कदाचित् स्वप्ने निर्धारितः क्षणेन मनुष्यः सम्पद्यते मनुष्योऽयमिति निर्धारितः क्षणेन वृक्षः ।

स्पष्टं चाभावं रथादीनां स्वप्ने श्रावयति शास्त्रं (श्रुतिः ) ' न तत्र रथा न रथयोगा न पन्थानो भवंति, (बृ. ४-३-१० ) इत्यादि । तस्मात् (१) स्वाप्नरथादीनामुचितदेशाभावात् (२) उचितकालाभावात् (३) ज्ञानकारणचक्षुरादीनामुपरतत्वेन स्वाप्नपदार्थज्ञानकारणाभावात् (४) निमेषमात्रेण स्वप्नपदार्थसर्जनसमर्थपुरुषाभावात् (५) स्वाप्नपदार्थोपादानकारणदार्वभावात् (काष्टाभावात् ) \[६\] प्रबोधकाले स्वप्नपदार्थानां प्रत्यक्षवाधितत्वात् स्वप्नकालेऽपि बाधितत्वाच्च श्रुतिबाधितत्वाच्च ।

स्वानदर्शनं मायामात्रं मिथ्या तस्मात् स्वाप्नपदार्थस्य सत्यत्वं नांगीकाराहमिति यच्छंकराचार्यैरुक्तं तदयुक्तम् । स्वाप्नपदार्थस्य मिथ्यात्वबोधनपरतया शङ्कराचार्यकृतस्य मायामात्रं तु कार्त्स्न्येनानभिव्यक्तस्वरूपत्वादिति सूत्रव्याख्यानस्य दुष्टत्वात् । तथाहि-

न तत्र रथा. न रथयोगा न पंथानो भवन्ति (बृ. ४-३ - १० ) इत्यादि-शास्त्रं स्वाप्नपदार्थानां रथादीनां स्वप्ने अभावं (बाधं ) बोधयतीति यदुक्तं तत्तावदयुक्तम् । पदार्थस्य बाधो नाम नास्ति नासीन्न भविष्यतीति बोध्यमान- त्रैकालिकनिषेधप्रतियोगित्वम् । स च कदाप्यसत एव संभवति । न पूर्वकालमात्रे असतः (प्रागभावप्रतियोगिनः ) संभवति । विवाहानंतरं जातानां पुत्राणां विवाहात्पूर्वमसतां प्रागभावप्रतियोगिनां पश्चाच्च भवताम् इमे पुत्रा बाधिता इति व्यवहाराभावाद् एवं जातानां पुत्राणां नाशानंतरमुत्तरकाले असत्त्वमात्रेण बाधितत्वव्यवहाराभावात् । तथाच ' न तत्र रथा न रथयोगा न पन्थानो भवन्ति अथ रथान् रथयोगान् पथः सृजते न तत्रांनंदा मुदः प्रमुदो भवन्ति अथानंदान मुदः प्रमुदः सृजते न तत्र वेशांताः पुष्करिण्यः स्त्रवन्त्यो भवन्ति अथ वेशांतान् पुष्करिणीः स्रवन्तीः सृजते सहि कर्ता (बृ. ४-३ - १० ) इति श्रुतिस् तत्र = तस्मिन् प्रदेशे, रथाः स्थयोजका अश्वा मार्गाश्च स्वप्नात् पूर्वं न भवन्ति अविद्यमाना अथ अनन्तरं ( स्वप्नकाले रथान् अश्वादीन् मार्गांश्च सृजते ईश्वर इति तत्र आनंदाः सुखविशेषा मुदः पुत्रादिलाभनिमित्ता हर्षाः प्रमुदः = प्रकर्षोपेता हर्षा न भवन्ति । अथ अनन्तरं स्वप्नकाले आनंदा मुदः प्रमुदः सृजते सृष्टिं करोति ईश्वरस् तत्र वेशांताः पल्वलाः पुष्करिण्यस् तडागाः स्नवन्त्यः नद्यः न भवन्ति अथ अनन्तरं ( स्वप्नकाले ) पल्वलान् पुष्करिणीर्नदीः सृजते ईश्वरः स हि यस्मात् कारणात् कर्ता = सर्वकर्ता तस्माद् इति अथपदेन स्वप्नात्पूर्वं रथादीनामभावं (प्रागभावं ) उक्त्वा स्वप्नकाले रथादीन् सृजते ईश्वर इति स्वप्नकाले रथादीनामीश्वरसृष्टत्वेन सत्त्वं वक्तीति न तत्र रथा.... अथ रथान् रथयोगान् सृजते इति श्रुतिः स्वाप्नरथादीनां नास्ति नासीन्न भविष्यति इति बोध्यमानत्रैकालिक निषेधप्रतियोगित्वरूपमसत्त्वापरपर्यायं मिथ्यात्वं न वक्तीति नानया श्रुत्या स्वापदार्थस्य मिथ्यात्वसिद्धिः ।

**॥ इति स्वाप्नपदार्थस्य मिथ्यात्वे शंकराचार्योक्तश्रुतिबाध्यत्वहेतुनिराकारणम् ॥**

------------------------------------------------------------------------

सर्वस्वाप्नानां मिथ्यात्वविषये प्रब्रोधकालीन बाधस्य शङ्कराचार्योंक्तहेतुत्व निराकरणम्

**सर्वस्वाप्नानां मिथ्यात्वविषये प्रब्रोधकालीन बाधस्य शङ्कराचार्योंक्तहेतुत्व निराकरणम्**

# ॐवैधर्म्याच्च न स्वप्नादिवत्ॐ

स्वाप्नपदार्था मिथ्या स्वप्नकालेऽपि बाधितत्वाद् इति सर्वेषां स्वाप्नपदार्थानां मिथ्यात्वे स्वप्नकाले बाधितत्वोक्तिरप्ययुक्ता सर्वस्वानपदार्थानां बाधादर्शनाद् यथा शुक्तौ प्रतीयमानरजतस्य नेदं रजतमिति बाधदर्शनेन तस्य मिथ्यात्वेऽपि न अबाधितस्य सत्यरजतस्य घटादेर्वा मिथ्यात्वं तथा केषां चित् स्वप्ने प्रतीयमानानां पदार्थानां बाधदर्शनेन मिथ्यात्वेऽपि न स्वप्रे दृश्यमानसर्वपदार्थानां मिथ्यात्वम् । अन्यथा \[ यत्किचिद्वस्तुनः बाधदर्शनमात्रेण सर्वस्य मिथ्यात्वे \] स्वप्ने दृश्यमानात्मनोऽपि मिथ्यात्वं स्यात् । शुक्तिरजतस्य बाधदर्शनमात्रेण अबाधितस्य सत्यरजतादेरपि मिथ्यात्वं स्यात् । बाधस्य साधिष्ठानत्वनियमेन अयं रथ इति पूर्वजातस्वप्नदर्शनस्यानंतरं जातेन अयं मनुष्य इति ज्ञानेन तदनंतरं ज्ञातेन अयं वृक्ष इति ज्ञानेन च पुरोवर्तिनि प्रतीयमानरथत्वमनुष्यत्वादीनां बाधेऽपि बाधविशेष्यीभूतमधिष्ठानभूतम् इदं वस्तु न बाध्यते इति तस्य स्वाप्नपदार्थस्य मिथ्यात्वासिद्धेः । न हि वयं (द्वैतिन )ः जाग्रत्काले वा स्वप्नकाले वा यद्यत्प्रतीयते तत्सर्वं सत्यं न मिथ्या इति ब्रूमः । किंतु यत्प्रतीयते यस्य बाधो नास्ति तत्सत्यं बाधोऽस्ति तन्मिथ्येति ।

तथा च स्वप्नकाले रथोऽयं मनुष्योऽयमित्यादिना ज्ञातस्य रथत्वादेर् ज्ञानेन बाधेऽपि न पुरोवर्तिनः बाधः न वा रथत्वातिरिक्तानां सर्वेषां बाध इति नायें स्वाप्नबाधः स्वप्ने प्रतीयमानस्य सर्वस्य असत्त्वं बोधयति ।

एतेन **‘वैधर्म्याच्च न स्वप्नादिवत्** ' इति सूत्रेण स्वाप्नपदार्थानां सर्वेषां बाधकथनात् स्वाप्नपदार्थाः सर्वे मिथ्या इति कस्यचिदुक्तिरपि परास्ता । यस्थ स्वाप्नपदार्थस्य बाधोऽस्ति तस्य मिथ्यात्वेऽपि न सर्वस्य मिथ्यात्वं बाधाभावात् । **। इति सर्वस्वाप्नानां मिथ्यात्वविषये प्रब्रोधकालीन बाधस्य शङ्कराचार्योंक्तहेतुत्व निराकरणम् ।**

------------------------------------------------------------------------

शङ्कराचार्योक्तस्वप्नदृष्टांनां रथादीनां मिथ्यात्वे प्रबोधकाले बाधितत्वहेतुभङ्गः

**शङ्कराचार्योक्तस्वप्नदृष्टांनां रथादीनां मिथ्यात्वे प्रबोधकाले बाधितत्वहेतुभङ्गः**

# ॐवैधर्म्याच्च न स्वप्नादिवत्ॐ

यच्चोक्तं शङ्कराचार्यैर् बाध्यते चैते रथादयः स्वप्नदृष्टाः प्रबोधे इति वाक्येन स्वाप्नपदार्थानां प्रबोधकाले बाधदर्शनान् मिथ्यात्वमिति तदप्ययुक्तम् । प्रबोधकाले स्वाप्नपदार्थानां रथादीनां बाधादर्शनात् तथाहि सुप्तेरुत्थानानन्तरं स्वाप्न एवायं रथादिर्न जागरित इति हि खलु बाधः न तु नायं रथ इति यथा कार्तिकमासे दृष्टं चैत्रः वैशाखमासे दृष्ट इति कदाचिद्भ्रमो जायते तदनंतरं नायं वैशाखमासे दृष्टः किंतु कार्तिकमासे इति बाधो जायते स च बाधः न हि चैत्रस्य नास्ति नासीन्न भविष्यतीति बोध्यमानत्रैकालिकनिषेधप्रतियोगित्वरूपमिथ्यात्वसाधको भवति किन्तु कार्तिकमासवृत्तित्वस्यैव बाधकः ।

तथा स्वाप्न एवायं रथादिर् न जाग्रद् इति बाधोऽपि रथादीनां जाग्रत्कालवृत्तित्वस्यैव बाधकः \[ त्रैकालिक निषेधप्रतियोगित्वरूपमिथ्यात्वग्राहकः \] न तु रथादीनां बाधज्ञानं यस्याभावं \[ असत्त्वं \] गृण्हाति तस्यैव बाधकं न तु स्वप्नविषयस्य सर्वस्य बाधकं बाधस्य साधिष्ठानत्वनियमाद् अधिष्ठानातिरिक्तस्यैव । अन्यथा नेदं रजतमिति बाधज्ञानम् इदं पदार्थस्यापि बाधकं \[ असत्त्वग्राहकं \] स्यान् न भवति च इदं पदार्थस्यासत्त्वग्राहकं किंतु रजतस्यैवेति ।

यदि हि जाग्रत्काले नायं रथ इति बाधः स्यात् तदा रथादीनाम् अभावग्रहणाद् रथादीनां मिथ्यात्वं स्यान्नायं तथा ( नायं रथ इति ) बाध इति न स्वाप्नपदार्थानां रथादीनां सर्वेषां मिथ्यात्वसिद्धिः-तुष्यत्विति न्यायेन नायं रथ इति बाधांगीकारेऽपि बाधस्य साधिष्ठानत्वनियमात् स्वाप्नरथस्य वाधेऽपि नाधिष्ठानस्य स्वाप्नप्रतीतेपदार्थस्येति ।

' बाध्यन्ते चैते रथादयः स्वप्नदृष्टाः प्रबोधे ' इति शङ्कराचार्याणां रथादीनां सर्वेषां बाध्यत्वोक्तिरयुक्तैव ।

**। इति शङ्कराचार्योक्तस्वप्नदृष्टांनां रथादीनां मिथ्यात्वे प्रबोधकाले बाधितत्वहेतुभङ्गः ।**

------------------------------------------------------------------------

स्वाप्नपदार्थानां मिथ्यात्वे उपादानकारणाभावस्य हेतुत्वभङ्गः

**स्वाप्नपदार्थानां मिथ्यात्वे उपादानकारणाभावस्य हेतुत्वभङ्गः**

# ॐवैधर्म्याच्च न स्वप्नादिवत्ॐ

स्वाप्नपदार्थानां मिथ्यात्वे स्वाप्नपदार्थोपादानकारणताभावाद् इति हेतुकथनमप्ययुक्तं दुष्टत्वात् ( व्यभिचारित्वात्) मा हि भूद् एकस्य तत्पदार्थोपादानस्याभावेन अन्येनोपादानेन तत्पदार्थस्याभावः ( मिथ्यात्वं ) ।

रथा हि बहवः । एकः सुवर्णोपादानको ऽन्यो रजतोपादानको ऽपरः काष्ठोपादानक इति । न हि सुवर्णोपादानकारणाभावमात्रेण रथसामान्याभावः सिध्यति । सुवर्णरूपोपादानाभावेन सौवर्णरथस्यानुत्पत्तावपि रजतरूपोपादानेन रजतरथोत्पत्तिसंभवात् । एवं रजतरूपोपादानाभावेन न रथसामान्याभावः सिध्यति सौवर्णस्य काष्ठस्य वा रथस्योत्पत्तिसंभवात् । एवं काष्टरूपोपादानाभावेन रथसामान्याभावः न सिध्यति । राजतस्य सौवर्णस्य वा रथस्योत्पत्तिसंभवात् तथाच स्वाप्नरथादिर् मिथ्या \[ त्रैकालिकनिषेधप्रतियोगी \] काष्ठरूपोपादानाभावाद् यत् काष्ठरूपोपादानाभाववत् तन्नास्ति इति अनुमातुं नैव शक्यते । सौवर्णरथे राजतरथे वा व्यभिचारात् । काष्टरूपोपादानाभावेपि सौवर्णस्य वा राजतस्य वा रथस्य सत्त्वात् । काष्टरूपोपादानाभावाद् इति हेतुर्व्यभिचरितत्वान् न रथादीनां सर्वेषां मिथ्यात्वं साधयितुमलम् ( समर्थम् ) ।

ननु रथादिनिर्वर्तनेऽपि कुतो दारूणि इति शंकरभाष्येण दार्वभावमात्रस्य हेतुत्वे बोधितेऽपि उपादानकारणमात्राभावकथन एव तात्पर्यात् तथा च स्वाप्नरथादयः मिथ्या ( न सन्ति ) दारूपलक्षितोपादानकारणसामान्या- भावाद् यद् उपादानकारणसामान्याभाववत् तन्नास्ति \[ मिथ्या \] यथा शश- विषाणमिति अनुमातुं शक्यते व्यभिचाराभावादिति चेन्न दुष्टत्वात् ( हेत्वसिद्धेः ) । न हि स्वप्नरथादीनाम् उपादानकारणसामान्यस्य ( यत्किंचिदुपादानकारणस्यापि ) अभावो ऽन्तःकरणपरिणतानां वासनानां ( संस्काराणां ) सत्त्वाद् वासनाभिः ( उपादानरूपाभिः ) रथनिर्माणसंभवात् । स्वीकृतं हि शङ्कराचार्यप्रभृतिभिर- द्वैतिभिः स्वाप्नरथादीनां वासनाया उपादानकारणत्वम् । तथाहि तेषां वाक्यानि । ' कथं पुनः सृजते रथादिसाधनानां वृक्षादीनामभावे ' इत्याशंक्य 'तद्वासनामात्रं वेशान्तादीन् सृजते वासनामात्ररूपान् ' इति \[ बृ. शां. भा. ४-३-१० \]

वासनामयी सृष्टिः श्लिष्टेति उत्तरमाह उच्यते इति \[ बृ. शां. आनंद० ४-३-१० \]

यथा तु जाग्रत्सृष्टेर् बाह्यकरणापेक्षायास् तदनेपक्षान्तःकरण \[ वासना \] मात्रसाध्या दृष्टा स्वप्ने रथादिसृष्टिरशक्यापह्नोतुम् एवं सर्वशक्तेः परस्या देवताया अन्तःकरणानपेक्षाया जगत्सर्जनं श्रूयमाणं न सामान्यतो दृष्टमात्रेण अपह्नवमर्हतीति \[ ब्र. सू. शां. भामती २-१-३१ \] इत्यादीनि स्वाप्नस्थादीनां वासना उपादानकारणमिति बोधकानि वाक्यानि ।

तथा च स्वाप्नरथादीनामुपादानकारणस्य सत्त्वाद् उपादानकारणताभावादिति वा दारूपलक्षितोपादानकारणसामान्याभावादिति वा हेतुना स्वाप्नरथादीनाम् अभावः सूत्रेण कथ्यते इति कथनमयुक्तमेव शङ्कराचार्याणाम् ।

**। इति स्वाप्नपदार्थानां मिथ्यात्वे उपादानकारणाभावस्य हेतुत्वभंगः ।**

------------------------------------------------------------------------

स्वाप्नपदार्थानां (मिथ्यात्वे )सर्जनसमर्थपुरुषाभावस्य हेतुत्वभङ्गः

**स्वाप्नपदार्थानां (मिथ्यात्वे )सर्जनसमर्थपुरुषाभावस्य हेतुत्वभङ्गः**

# य एषु सुप्तेषु जागर्ति कामं कामं पुरुषो निर्मिमाणः

स्वाप्नरथादिपदार्था मिथ्या निमेषमात्रेण स्वाप्नपदार्थ निर्माणसमर्थपुरुषाभावादिति, “ रथादिनिर्वर्तनेऽपि कुतोऽस्य निमेषमात्रेण सामर्थ्यं " इति शङ्करभाष्योक्तहेतुरप्ययुक्तो ऽसिद्धत्वात् । निमेषमात्रेण सर्जनसमर्थस्येश्वरस्य प्राज्ञनामकपरमात्मनः सत्त्वात् । स्वीकृतं च शङ्कराचार्यैः ' सर्वोपेता च तद्दर्शनात् ' ( ब्र. सू. २-१-३०) इति सूत्रव्याख्यावसरे “ सर्वशक्तियुक्ता च परा देवता इति अभ्युपगन्तव्यं कुतस् तद्दर्शनात् । तथाहि दर्शयति श्रुतिः सर्वशक्तियोगं परस्या देवतायाः ' **सर्वकर्मा सर्वकामः सर्वगंधः सर्वरसः सर्वमिदमभ्यात्तोऽवाक्यनादर**ः ' (छां. ३-१४-४) **'सत्यकामस्सत्यसंकल्पः** ( छां. ८-७-१) ' **यः सर्वज्ञः सर्ववित्** (मुं. १-२-९)' **एतस्य वा अक्षरस्य प्रशासने गागि सूर्याचन्द्रमसौ विवृतौ तिण्ठतः** ' (बृ. ३-८-९) इत्येवंजातीयका इति स्वाप्नपदार्थस्रष्टृत्वं सर्वशक्तियुक्तप्राज्ञनामकपरमात्मन एव वक्ति च' **य एषु सुप्तेषु जागर्ति कामं कामं पुरुषो निर्मिमाणः** (का. ५-८) इति श्रुतिः ।

तथा च निमेषमात्रेण जगत्सर्जनकत्रश्विरस्य सद्भावेन तस्यैकनिमेषमात्रेण स्वाप्नपदार्थस्त्रष्टृत्वापपत्तेः । निमेषमात्रेण स्वाप्नपदार्थ निर्माणसमर्थपुरुषाभावादिति हेतोर् असिद्धत्वान् नायं हेतुः स्वाप्नपदार्थमिथ्यात्वसाधने समर्थ इति ।

**। इति स्वाप्नपदार्थानां (मिथ्यात्वे )सर्जनसमर्थपुरुषाभावस्य हेतुत्वभङ्गः ।**

------------------------------------------------------------------------

स्वाप्नपदार्थानांमिथ्यात्वे स्वाप्नपदार्थज्ञानकारणाभावस्य हेतुत्वभङ्गः

**स्वाप्नपदार्थानांमिथ्यात्वे स्वाप्नपदार्थज्ञानकारणाभावस्य हेतुत्वभङ्गः**

# यज् जन्यं ज्ञानं तत् सकरणकमिति नियमान्

निमित्तान्यपि च स्वप्नेन बुद्धये उचितानि विद्यन्ते करणोपसंहाराद्धि नास्य रथादिग्रहणाय चक्षुरादीनि सन्तीति वाक्येन शाङ्करभाष्ये स्वाप्नपदार्था मिथ्यास्वाप्नपदार्थदर्शन करणाभावाद् इति हेतुरुक्तः सोऽप्ययुक्तोऽसिद्धत्वात् ।

न तावत्संध्ये स्थाने अत्यन्तमात्मनः करणविरमणमस्ति सधीः स्वप्नो भूत्वेमं लोकमतिक्रामति' (बृ. ४/३/७ ) इति तत्रापि धीसंबन्धश्रवणात् तथाच स्मरन्ति **" इन्द्रियाणामुपरमे मनोऽनुपरतं यदि । सेवते विषयानेव तद्वि- द्यात्स्वप्नप्रदर्शन " मिति । कामादयश्च मनसो वृत्तय इति श्रुतिस् ताश्च स्वप्ने दृश्यन्ते तस्मात्समना एव स्वप्ने विहरति** ' (बृ. शां भा. २- ३-४० ) इति स्वाप्नपदार्थदर्शनकरणस्य मनसः स्वप्नकाले सत्त्वं शङ्कराचार्यैः स्वयमेव स्वीकृत्य स्वाप्नपदार्थदर्शन करणाभावोक्तेरयुक्तत्वात् ।

यज् जन्यं ज्ञानं तत् सकरणकमिति नियमाज् जन्यस्वाप्नपदार्थज्ञानस्य करणं सर्वैरपि किचित्कल्पनीयम् । अकारणकार्योत्पत्तेरयोगादिति कारणाभावशंकाकरणमेवानुचितं करणविशेषज्ञानाभावमात्रेण प्रमितकार्यायोगशंकाया

अयोग इति ।

**। इति स्वाप्नपदार्थानांमिथ्यात्वे स्वाप्नपदार्थज्ञानकारणाभावस्य हेतुत्वभङ्गः ।**

------------------------------------------------------------------------

ॐवैधर्म्याच्च न स्वप्नादिवत्ॐ

**ॐवैधर्म्याच्च न स्वप्नादिवत्ॐ**

# ॐवैधर्म्याच्च न स्वप्नादिवत्ॐ

न हि रथादीनाम् उचितदेशः संभवति न हि संवृते देहदेशे रथादयोऽवकाशं लभेरन् इति वाक्येन शंकरभाष्योक्ताः स्वाप्नपदार्था मिथ्या अवस्थातुमुचितदेशाभावाद् इति हेतुरप्ययुक्तः पूर्ववदसिद्धत्वात् । तथा हि

यद् यदुपादानकं तत्तद्देशवृत्ति यथा घटः मृदुपादानकः मृदो देशे तिष्ठति तथा स्वाप्नरथादयोऽपि अन्तःकरणाश्रितवासनोपादानका इति अद्वैतिभिरप्यंगीकृतत्वेन वासनापरिणतरथादीनां स्वोपादानवासनाश्रयमन एव उचितदेश इति स्वोपादानकारणवासनायाः प्रदेशभूते मनसि स्थातुमर्हतीति उचितदेशाभावादिति हेतुरसिद्ध एवेति न तेन हेतुना स्वाप्नपदार्थस्य मिथ्यात्वसिद्धिः । कालविसंवादोऽपि च स्वप्ने भवति । ' रजन्यां सुप्तो वासरं भारते वर्षे मन्यते तथा मुहूर्तमात्रवर्तिनि स्वप्ने कदाचिद्बहुवर्षपूगानतिवाहयति ' इति (ब्र. सू. शां. ३/२/३) वाक्येन स्वाप्नकाले स्वाप्नपदार्थाधिकरणतया गृहीतकालाभावाद् इत्युक्तानुमानमप्ययुक्तम् । ईश्वरनिर्मितवासनापरिणतकालस्य सत्त्वात् । किंच स्वाप्नपदार्थाधिकरणतया गृहीतकालाभावे तादृशकालवृत्तित्वं बाध्यतां स्वाप्नपदार्थास्तु अबाधितत्वात् सत्या एव । तथा च कार्त्स्न्येन देशकालनिमित्तसम्पत्त्यबाधरूपेण परमार्थवस्तुधर्मणाभिव्यक्तस्वरूप एव स्वप्न इति देशकालनिमित्तसम्पत्त्यबाधरूपकात्र्त्स्न्येनानभिव्यक्तस्वरूपत्वात् । मायैव संध्ये सृष्टिर्न परमार्थगन्धोऽप्यस्तीति शाङ्करव्याख्यानमयुक्तम् ।

एवं स्वाप्नपदार्थसत्यत्वविषये बाधके परिहृते निर्वाधानि ' सन्ध्ये सृष्टिराह हि ' ' निर्मातारं चैके पुत्रादयश्च' इत्याभ्यां सूत्राभ्यां प्रदर्शितानि प्रमाणानि इति तयोः सूत्रयोः पूर्वपक्षसूत्रत्वोक्तिरयुक्तैव ।

" अत्रैष देवः स्वप्ने ......दृष्टं चादृष्टं च श्रुतं चाश्रुं च अनुभूतं चाननुभूतं च सच्चासच्च सर्वं पश्यति ” ( षट्. ४-५) इति श्रुतौ स्पष्टं सच्च पश्यतीति स्वप्ने दृष्टस्य पदार्थस्य सत्त्वमुक्तं शङ्कराचार्यैरपि ' सच्च परमार्थोदकादि असच्च मरीच्युदकादि ' इति स्वप्नदृष्टपदार्थानां परमार्थसत्त्वमुक्तम् ।

एतेन " वैधर्म्याच्च न स्वप्नादिवत् " इति सूत्रं स्वप्नार्थानां मिथ्यात्वबोधकमित्येतन्निरस्तम् । श्रुतौ स्पष्टं स्पप्नपदार्थानां सत्यत्वकथनात् ।

किं च स्वप्नादिप्रत्ययवज् जागरितविषया अपि स्तंभादिप्रत्यया विनैव बाह्येनार्थेन भवेयुः प्रत्ययत्वाविशेषादिति बुद्धेनोक्तौ प्रवृत्तं "वैधर्म्याच्च न स्वप्नादिवत् " इति सूत्र ।

तस्यार्थः स्वप्नादिप्रत्ययवज् जाग्रत्प्रत्यया भवितुं नार्हन्ति कस्माद् वैधर्यात् । वैधर्म्यं हि भवति ः स्वप्नजागरितयोः किं पुनर्वैधर्म्यम् बाधाबाधाविति ब्रूमः । बाध्यते हि स्वप्नोपालब्धं वस्तु प्रतिबुद्धस्य नैवं जागरितोपलब्धं वस्तु स्तंभादिकं कस्यांचिदप्यवस्थायां बाध्यते इति स्वप्नादीनां बाधितत्वाज् जाग्रत्पदार्थानामबाध्यत्वात् । जाग्रत्प्रत्ययस्याबाधितविषयकत्वेन स्वप्नादिप्रत्ययस्य बाधितविषयकत्वेन वैधर्म्याज् जाग्रत्प्रत्ययाः स्वप्नादिप्रत्ययवन् मिथ्यार्थविषयका इति न वक्तव्यमिति ।

न ह्यनेन सर्वेषां स्वाप्नार्थानां मिथ्यात्वं सिध्यति । किंच स्वप्नादिवदित्यत्रादिपदग्राह्यतावच्छेदकधर्मः कः ? न तावद्वस्तुत्वं तथात्वे वस्तुत्वाक्रान्तानां जाग्रत्पदार्थानामपि आदिपदबोध्यत्वप्राप्त्या एकस्य वस्तुनो ऽन्येन वस्तुना वैधर्म्यकथनं न स्यात् । नापि स्वप्नत्वं स्वप्नवदित्यनेनैव निर्वाहे स्वप्नादिवदित्यादि पदवैयर्थ्यापत्तेः । अतः बाध्यत्वमादिपदग्राह्यतावच्छेदकमिति वक्तव्यम् । तथात्वे स्वप्नादिवदितिपदेन ये बाध्याः स्वप्नादय इत्येवोक्तं स्यात् तथाचाबाध्यानां सत्त्वेन श्रुत्युक्तानां स्वप्नार्थानामसत्त्वस्य अनेन सूत्रेणानुक्तत्वात् । न सर्वेषां स्वप्नपदार्थानां मिथ्यात्वबोधकमिदं सूत्रमिति ।

अपि च य एष सुप्तेषु जागर्ति कामं कामं' इति श्रुतिः परब्रह्मण एव जाग्रद्वत् स्वप्नपदार्थस्रष्टृत्वं वक्तीति शङ्कराचार्यैरेव काठकभाष्ये व्याख्यातत्वेन जाग्रत्पदार्था इव स्वप्नपदार्थाः सत्या एव । तथाहि तद्भाष्यव्याख्याने प्रसंगादागतं \[ जीवकथनं \] परिसमाप्य प्रकृतप्रतिपादनपरम् उत्तरमित्याह यत्प्रतिज्ञातमिति यत्प्रतिज्ञातं गुह्यं ब्रह्म वक्ष्यामीति तत् \[ ब्रह्म \] आह. ।

य एष सुप्तेषु जागर्ति कामं कामं पुरुषो निर्मिमाणस् तदेव शुक्रं तद्ब्रह्म तदेवामृतमुच्यते तस्मिँल्लोकाः श्रिताः सर्वे तदु नात्येति कश्चन एतद्वै तत् ( का. ५-८ ) य एषः सुप्तेषु प्राणादिषु जागर्ति न स्वपिति कथं कामं कामं तं तमभिप्रेतं स्त्र्याद्यर्थं निर्मिमाणो निष्पादयन् जागर्ति, पुरुषो यस् तदेव शुक्रं शुभ्रं शुद्धं तद् ब्रह्म न अन्यद् गुह्यं ब्रह्मास्ति तदेव अमृतम् अविनाश्युच्यते सर्वशास्त्रेषु । किंच पृथिव्यादयो लोकाः सर्वे तस्मिन् = ब्रह्मण्याश्रिताः सर्वलोककारणत्वात् तस्य तद् ब्रह्म कश्चन नात्येति नातिक्रामति उ एव इति ।

एतेन यदुक्तं बल्लारीवेंकटरामशास्त्रिणा “ योनिमन्ये प्रपद्यन्ते शरीरत्वाय देहिनः'

य एष सुप्तेषु " इति वाक्यम् इति जीवस्य पूर्वं प्रस्तुतत्वाज् जीवप्रकरणमेवेति तन्निरस्तं शङ्कराचार्यैरेवास्य वाक्यस्य ब्रह्मपरतायाः स्पष्टमभिधानात् ।

तथाच यथा जाग्रत्पदार्था अबाध्या घटपटादयः सत्या बाध्याः शुक्तिरजतादयो ऽसत्या इति द्विविधास् तथा स्वाप्नार्था अपि अबाध्या गजतुरगादयः सत्या बाध्या जाग्रत्पदार्थाभेदादयो ऽसत्या इति द्विविधाः । " स्वप्ने सच्च असच्च पश्यति ” इति श्रुतेः । जाग्रत्प्रत्यया मिथ्याविषयकाः प्रत्ययत्वात् स्वाप्नप्रत्ययवद् इत्यनुमानम् अबाध्यगजतुरगादिस्वाप्नपदार्थविषयके व्यभिचारि इति स्वाप्नपदार्थविषयकज्ञानदृष्टांतेन प्रत्ययत्वहेतुना जाग्रत्प्रत्ययस्य मिथ्यार्थविषकत्वं स्वापदार्थदृष्टांतेन वा जाग्रत्पदार्थानां मिथ्यात्वं वा न साधनार्हमिति प्रतिवाक्य स्वाप्नवदेवेति बौद्धवत् पदार्थमिथ्यात्वविषये दृष्टान्तदानं शङ्करादीनामयुक्तमेवेति ।

कथं त्वसत्येन वेदान्तवाक्येन सत्यस्य ब्रह्मात्मत्वस्य प्रतिपत्तिरुपपद्येत । न हि रज्जुसर्पेण दष्टो म्रियते नापि मृगतृष्णिकांभसा पानावगाहनादिप्रयोजनं च ) क्रियते इति य आक्षेपः कृतः स तु युक्त एव । कारणस्य कार्याव्यवहितप्राकक्षणवृत्तित्वपदार्थजननशाक्तमत्वादेरावश्यकत्वेन शशविषाणवत्त्रिकालेऽप्यसतः पदार्थस्य कार्याव्यवहितप्राक्क्षणवृत्तित्वशक्तिमत्वादेरसंभवेन असता वेदान्तवाक्येन कस्यापि कार्यस्याजननात् । यच्च प्रदर्शितम् असतः कार्योत्पत्तावुदाहरणं शंकाविषादिनिमित्तकमरणादिकार्योपलब्धेः स्वप्नदर्शनावस्थस्य सर्पदंशनोदकस्नानादिकार्यदर्शनाद् इति तदप्ययुक्तमेव । त्रिकालेऽप्यसति शंकाविषे मरणाव्यवहितप्राक्क्षणवृत्तित्वस्य मरणजननानुकूलशक्तिमत्त्वस्य चासंभवेन मरणकारणत्वासंभवेन सत्याया विषशंकाया एव मरणकारणत्वात् स्वाप्नपदार्थानां सत्यत्वेन कार्यजनकत्वसंभवेऽपि असतः कार्योत्पत्तौ तयोरुदाहरणत्वासंभवात् ।

यच्च " तत्कार्यमप्यनृतमेवेति चेद्ब्रूयात् " इत्याशं तत्र ब्रूमः । यद्यपि स्वप्नदर्शनावस्थस्य सर्पदंशोदकस्नानादिकार्यमनृतं, इति वाक्येन अभ्युपेत्य ' तथापि तदवगतिः सत्यमेव फलं प्रतिबुद्धस्याप्यबाध्यमानत्वात् । न हि स्वप्नादुत्थितः स्वप्नदृष्टसर्पदंशनोदकस्नानादिकार्यं मिथ्येति मन्यमानस् तदवगतिमपि मिथ्येति मन्यते कश्चिद् इति स्वाभावगतेः सत्यत्वमभिधाय असतः सत्कार्योपपत्तौ तस्या अवगतेरुदाहरणत्वमभिहितं तदप्ययुक्तम् । तद्भाष्यव्याख्यातृभामतीकारा एव ' यद्यपि परीक्षका अनिर्वाच्यरूपितामवगतिमनिर्वाच्यां निश्चिन्वन्ति (न सत्यां ) तथापि लौकिकाभिप्रायेणेदमुक्तम् इति शङ्कराचार्यैरभिहिताम् अवगतेः सत्यतां लौकिकाभिप्रायेण न परीक्षकदृष्ट्या इति निराचक्रुः । शङ्कराचार्या अपि अनुपदम् असत्यात्सत्योत्पत्तेः श्रुतिसिद्धान्वयव्यतिरेक सिद्धतां दर्शयितुं प्रवृत्ताः । ' असत्येन स्वप्नदर्शनेन सत्यायास्समृद्धेः प्रतिपत्तिं दर्शयति, इति कण्ठत एव स्वाप्नावगतेरसत्यताम् उक्तवन्त इति असत्यात्सत्यस्य कार्यस्योत्पत्तौ अवगतेरुदाहरणत्वासंभवाद् असत्यस्य कारणत्वासंभवाच्च ।

यच्चोक्तम् असत्यात्सत्योत्पत्तिः श्रुतिसिद्धान्वयव्यतिरेकसिद्धा चेत्याह । तथा च श्रुतिः " यदा कर्मसु काम्येषु स्त्रियं स्वप्नेऽभिपश्यति । समृद्धिं तत्र जानीयात्... तस्मिन् स्वप्ननिदर्शने " (छां. ५-२-९) इत्यसत्येन स्वप्नदर्शनेन सत्यायास्समृद्धेः . प्रतिपत्तिं दर्शयति,. ....... अथ स्वप्नाः पुरुषं कृष्णं कृष्णदन्तं पश्यति स एनं हन्ति. इत्यादिना तेन तेनासत्येनैव स्वप्नदर्शनेन सत्यं मरणं सूच्यते इति दर्शयति, तदप्यसंगतम् । स्वप्नदर्शनं नासीद् इति बाधाभावेन स्वप्नदर्शनस्यासत्यत्वाभावात् ( सत्यत्वात् ) ।

यच्च तथाकारादिसत्याक्षरप्रतिपत्तिर्दृष्टा रेखानृताक्षरप्रतिपत्तेः, इति असत्यात् सत्कार्योत्पत्तावुदाहरणान्तरं दर्शितं भाष्ये तदत्यन्तमसंगतम् । यतः रेखारूपं यदनृतमक्षरं तत्प्रत्तिपत्त्या अकारादिरूपं यत्सत्याक्षरं तत्प्रतिपत्तिर्दृष्टा इत्यनेन रेखाप्रतीत्यक्षरप्रतिपत्त्योरेव कार्यकारणभाव उक्तः नत्वनृतरेखायाः सत्याकाराक्षरकारणत्वम् इति । किंच रेखाया असत्यत्वं ' यद्यपि रेखास्वरूपं सत्यं ' इति भामतीकारैरेव निराकृतम् इति असत्यासत्यकार्योत्पत्तौ अस्योदाहरणत्वासंभवात् ।

यच्चोक्तं ' अपि चान्त्यमिदं प्रमाणात्मैकत्वस्य प्रतिपादकं नातः परं किंचिदाकांक्ष्यमस्ति । यथा हि लोके यजेतेत्युक्ते किं केन कथमित्याकांक्ष्यते नैवं तत्त्वमसि, अहं ब्रह्मास्मि इत्युक्ते किंचिदन्यदाकांक्ष्यमस्ति सर्वात्मैकत्वविषयत्वावगतेः । सति ह्मन्यस्मिन्नवशिष्यमाणेऽर्थे आकांक्षा स्यान् न त्वात्मैकत्वव्यतिरेकेणावशिष्यमाणोऽन्यार्थोऽस्ति य आकांक्ष्येत, इति तदप्ययुक्तम् । तत्त्वमस्यादिवाक्येन ब्रह्मज्ञानं न जायते किं नाम तदावरकाज्ञाननिवृत्तौ अभिव्यज्यते । तच्च ज्ञान निर्विषयकम् इत्युक्तत्वेन आत्मैकत्वप्रतिपत्ते र्डुलिक्षीरप्रायत्वात् । ननु न चेयमवगगतिर्नोत्पद्यत इति वक्तुं शक्यं तद्धास्य व्यजज्ञौ ( छां.... ६-१६-३) इत्यादि श्रुतिभ्यो ऽवगतिसाधनानां च श्रवणादीनां वेदानुवचनादीनां च विधानात्, इत्युत्तरवाक्येनैव अवगत्युत्पत्तिः सकारणं साधिता इति कथं स । डुलिक्षीरप्राया इति चेन्न । तद्धास्य व्यजज्ञाविति वाक्यात्पूर्वम् आत्मैकत्वविषयकप्रतिपत्तिजनकवाक्यस्याभावाद् व्यजज्ञावित्यस्य आत्मैकत्वप्रतिपत्तिमान् इत्यर्थस्यासंभवाच्च ।

न च तद्धास्य व्यजज्ञाविति वाक्यात्पूर्वम् आत्मैकत्वप्रतिपत्तिजनकं तत्त्वमसीति वाक्यमस्तीति वाच्यम् । तत्त्वमसिवाक्यस्यात्मैकत्वप्रतिपत्तिजनकत्वाभावस्यास्माभिरन्यत्रोपपादितत्वेन डुलिक्षीरप्रायतानिवारणात् । इदं सर्वं मनसि निधायैव भामतकारा आत्मैकत्वावगते लिक्षीरप्रायतामाशंकितवन्तः ।

किंच श्रवणादयो नैतादृशावगतिसाधनानि भवितुमर्हन्ति इति प्रागेवावोचाम ।

यदप्युक्तं ' न चेयमवगतिरनर्थिका भ्रान्तिर्वेति शक्यं वक्तुम् अविद्यानिवृत्तिफलकत्वाद् बाधकज्ञानान्तराभावाच्चेति, तदप्ययुक्तम् आत्मैकत्वावगतेरविद्या- निवृत्तिफलकत्वे तस्यास्त्वदुक्तांत्य फलत्वायोगान् न च ' न हीयमुत्पन्ना सती पश्चादविद्यां निवर्तयति येन नांत्या स्यात् । किंत्वविद्याविरोधिस्वभावतया तन्निवृत्यात्मैवोदयते अविद्यानिवृत्तिश्च न तत्कार्यतया फलमपि त्विष्टतया इष्टलक्षणत्वात्फलस्येति, भामतीवाक्येन आत्मैकत्वावगतिरविद्यानिवृत्तिरूपैव न त्वंविद्या निवृत्तिफलकेत्युक्तत्वेन आत्मैकत्वावगतेर् अंत्यफलत्वं संभवत्येवेति वाच्यम् । एवमुक्तेरनन्तदोषयुक्तत्वात् । तथा हि ज्ञानेन हि स्वसमानविषयकस्वसमानाधिकरणाज्ञाननिवृत्तिर्दृष्टेति अज्ञाननिवृत्तौ जननीयायां तत्कारणतया पूर्वम् अज्ञानसमानविषयकं तत्समानाधिकरणम् । आत्मैकत्वज्ञानमावश्यकं तच्च ज्ञानं ' तत्त्वमसि' इति वाक्याज्जायत इति न शक्यते वक्तुम् अद्वैतिना अंत्यफलत्वहानेः ।

तत्त्वमस्यादिवाक्यान् मुख्यवृत्त्या वा लक्षणाद्यमुख्यवृत्या वा तादृश- ज्ञानासंभवस्योक्तत्वाच्च ।

अद्वैतिभिस्तादृशज्ञानजनकत्वानंगीकाराच्च सविषयकज्ञानस्य अद्वैतमतेभ्रान्तित्वाच्च इति ।

यच्चोक्तं " तदेवम् अविद्यात्मकोपाधिपरिच्छेदापेक्षमेवेश्वरस्य ईश्वरत्वं सर्वज्ञत्वं सर्वशक्तित्वं च न परमार्थतो विद्ययापास्तसर्वोपाधिस्वरूपे आत्मनि ईशित्रीशितव्य सर्वज्ञत्वादिव्यवहार उपपद्यते । तथा चोक्तं ' यत्र नान्यत्पश्यतिनान्यच्छृणोति नान्यद्विजानाति स भूमा ' ( छां. ७-२४- १ ) इति ' यत्र त्वस्य सर्वमात्मैवाभूत् ' इति ' तत्केन कं पश्येत् ' (बृ. ४-१६-६) इत्यादिना च एवं परमार्थावस्थायां सर्वव्यवहाराभावं वदन्ति वेदान्ताः सर्वे ' इति वाक्येन व्यवहारदशायामेव परमात्मन ईशितृसर्वज्ञत्व सर्वशक्तित्वादिकं परमार्थावस्थायां सर्वव्यवहाराभावं वदन्ति वेदान्तास्सर्वे " इति तन्न युक्तम् । परमार्थावस्थायां व्यवहाराभावबोधकस्यैकस्यापि वेदान्तवाक्यस्याभावात् । तथा हि यत्रत्वस्येति वाक्यं सर्वव्यवहाराभावं वदतामद्वैतिनां मतनिराकरणार्थमेव प्रवृत्तं मोक्षदशायां ( परमार्थावस्थायां ) पितृलोकगन्धमाल्यादिज्ञानपरमात्मज्ञानस्वज्ञानादिसर्वव्यवहार स्थापयत्येवेति एतदधिकरणे पूर्वमुक्तम् ।

यत्र नान्यत्पश्यति नान्यच्छृणोति नान्यद्विजानाति स भूमा इति ज्ञातृज्ञेयादिव्यवहारसद्भावबोधकत्वेन परमार्थदशायां सर्वव्यवहाराभावाबोधकत्वात् । तथा हि यत्र नान्यत्पश्यति इति वाक्यघटितं पूर्वोत्तरवाक्यमित्थम् " यो वै भूमा तत्सुखं. नाल्पे सुखमस्ति भूमैव सुखं भूमात्वेव विजिज्ञासितव्य इति भूमानं भगवो विजिज्ञास " इति यत्र नान्यत्पश्यति नान्यच्छृणोति नान्यद्विजानाति स भूमा अथ यत्रान्यत्पश्यति अन्यच्छृणोति अन्यद्विजानाति तदल्पं यो वै भूमा तदमृतम् अथ यदल्पं तन्मर्त्यं ( छां. ७-२४- १ ) इति तस्य चार्थः यो वै भूमा=महत् तत् सुखं ततोऽर्वाक् सातिशयत्वाद् अल्पम् अतस्तस्मिन् अल्पे सुखं नास्ति अतः भूमैव सुखं तृष्णादिदुःखबीजत्वासंभवाद् भूम्नो ऽतो भूमैव विजिज्ञासितव्यः " इति सनत्कुमारेण नारदं प्रत्युक्ते नारदः भूमलक्षणविषयकज्ञानेच्छां प्रदर्शयति ' भूमानं भगवो विजिज्ञास ' इति भगवः पूज्य सनत्कुमार भूमानमहं विजिज्ञा से ज्ञातुमिच्छामि इति सनत्कुमारो नारदं प्रति भूमलक्षणमाह यत्र नान्यत्पश्यतीत्यादिना ।

यत्र यस्मिन् भूम्नि तत्त्वे अन्यन् न पश्यति अन्यन् न शृणोति अन्यन् न विजानाति पुरुषः स भूमा इति यत्र वस्तुनि अन्यत् पश्यति अन्यत् शृणोति अन्यद्विजानाति पुरुषस् तदल्पम् ।

यो वै भूमा तदमृतं = अविनाशि अथ यदल्पं तन् मर्त्यं विनाशीति, यत्र नान्यत्त्वस्येति वाक्येन सनत्कुमारेण भूम्नः किं लक्षणम् उक्तं भवतीति शङ्करभाष्ये विचार्य ' अदृश्ये नात्मे इत्यादिश्रुत्युदाहरणेन दर्शनश्रवण विज्ञानाविषयत्वं भूम्नः लक्षणं तच्च अन्येषान्तु दर्शनश्रवणविज्ञानविषयत्वान् नातिव्याप्तमित्यभिहितमिति

एतद्वाक्यं ब्रह्मणि ( भूम्नि ) दर्शनश्रवणविज्ञानविषयत्वमेव निराकरोति न तु परमार्थदशायां सर्वव्यवहाराभावं बोधयतीति परमार्थदशायां सर्वव्यवहाराभावविषये एतच्छ्रुत्युदाहरणमयुक्तम् ।

यच्छ्रवणमनन विज्ञानाविषयत्वमुक्तं तदपि न युक्तं ब्रह्मणः शशविषाणवद् अप्रामाणिकत्वेनासत्त्वप्राप्त्या सर्वात्मना ज्ञानाविषयत्वादेर् वक्तुमशक्यत्वादित्यन्यत्रोक्तमत्रानुसंधेयम् ।

यच्चाप्युक्तं ' एवं परमार्थावस्थायां सर्वव्यवहाराभावं वदन्ति वेदान्ताः सर्व इति । तदयुक्तम् एकस्यापि वेदांतवाक्यस्य सर्वव्यवहाराभावबोधकत्वाभावेन सर्वे इत्युक्तेरत्यन्तमसंमतत्वात् ।

वेदान्तानामपि सर्वव्यवहारान्तःपातित्वेन तेषामभावे (असत्त्वे ) व्यवहाराभावबोधकत्वायोगान् न हि वंध्यासुतः शशविषाणं वा किंचित्कार्यं कर्तुं शक्नोतीति शक्यते वक्तुम् इति ।

तथा ईश्वरगीतास्वपि ' न कर्तृत्वं न कर्माणि लोकस्य सृजति प्रभुः । न कर्मफलसंयोगं स्वभावस्तु प्रवर्तते । नादत्ते कस्यचित्पापं नचैव सुकृतं विभुः । अज्ञानेनावृतं ज्ञानं तेन मुह्यन्ति जन्तवः ॥ ” (गी. ५-१४, १५) इति परमार्थावस्थायाम् ईशित्रीशितव्यवहाराभावः प्रदर्श्यते इति यदुक्तं तदप्ययुक्तम् । अस्यां स्मृतौ परमार्थावस्थाबोधकपदाभावाद् ईशित्रीशितव्यादिव्यवहाराबोधकपदानामप्यभावात् । सर्वं भ्रमेण द्रष्टृणामद्वैतिनां गीतायां तदर्थबोधकानां पदानाम् अविद्यमा- नत्वेपि विद्यमानतया वा तदर्थाप्रतिपादकानां पदानां तदर्थप्रतिपादकतया वा भ्रमेण भासनं " गृहं भक्षयितुः पुंसः कवाटः पर्पटायते " इति न्यायेन नाश्चर्यावहम् । भ्रान्ताशरोमणीनां भ्रान्त्या गीतावाक्येन परमार्थावस्थायां सर्वव्यवहारासिद्धेः । वदन्ति च एष व साधु कर्म कारयति तं यमेतेभ्यो उन्निनीषते एष एवासाधु कर्म कारयति तं यमधो निनीषते ( का. ब्रा. ३-७) 'पुण्यो वै पुण्येन कर्मणा भवति पापः पापेन ' (बृ. सू. ३-२-१३ ) इत्यादिश्रुतयः " वैषम्यनैर्घृण्येन सापेक्षत्वात्तथाहि दर्शयति " ( ब्र. सू. २-१-- ३४ ) इत्यादि- सूत्राणि “ये यथा मां प्रपद्यन्ते तांस्तथैव भजाम्यहम् " (गी. ४--११ ) इत्यादिगीतावाक्यानि च जीवानां कर्मकर्तृत्वं परमात्मनः ( ईश्वरस्य ) प्राणि(जीव ) कृतकर्मानुसारेण फलदातृत्वं, स्वीकृतं च शंकराचार्यैः । वैषम्यनघृण्य इति ( ब्र. सू. २--१--१४) सिद्धांतसूत्रभाष्ये जीवानां कर्मकर्तृत्वं जीवकृत कर्मानुसारेण फलदातृत्वमीश्वरस्य एतानि श्रुतिसूत्रगीताक्यानि वदन्तीति एष ह्येव साधुकर्म कारयति तं यम् एतेभ्यो उन्निनीषते एष हयेव साधुकर्म कारयति तं यम् अघो निनीपते इति श्रुत्यर्थस्तु यं जनम् उन्निनीषते = ऊर्ध्वं नेतुमिच्छति तं साधु कर्म कारयति एष ईश्वर यम् अघो निनीषते = अघः नेतुमिच्छति तम् असाधुकर्म कारयत्येष ईश्वरः । इति एतया च श्रुत्या जनस्य (लोकस्य) कर्मकर्तृत्वं सृजति तैः कर्माणि सर्जयतीति सिध्यति ।

पुण्यो वै पुण्येन कर्मणा भवति पापः पापेन ' (बृ. ३-२--१३) पुण्येन = स्वकृतपुण्यकर्मणा पुण्यः = स्वर्गादिपुण्यलोकवान् भवति पापेन स्वकृतपापकर्मणा पापः=नरकादिपापलोकवान् भवतीति श्रुतिरपि जनानां पुण्यकर्मकर्तृत्वं पापकर्मकर्तृत्वं स्वकृतेन पुण्यकर्मणा पापकर्मणा च पुण्यपापलोकप्राप्तिं च कथयति ।

ये यथा मां प्रपद्यन्ते तांस्तथैव भजाम्यहम् ' इति गीतापि, ये मनुष्या यथा यत्फलार्थितया मां भजते मत्प्रीतिकरं कर्म कुर्वन्ति तान् तथैव तत्फलदानेन भजामि = अनुगृह्णामि इति जीवानां तत्तत्फलेच्छया कर्मकर्तृत्वं तत्तत्कर्मानुसारेण ईश्वरस्य फलदातृत्वं च वक्ति इति ।

न कर्तृत्वं न कर्माणि लोकस्य सृजति प्रभुः । न कर्मफलसंयोगं स्वभावस्तु प्रवर्तते ॥ नादत्ते कस्यचित्पापं न चैव सुकृतं विभुः ॥ अज्ञानेनावृतं ज्ञानं तेन मुह्यन्ति जन्तवः " ॥ ( गी. ५-१४-१५) इति गीताश्लोकयोरर्थस्तु प्रभुः परमात्मा लोकस्य कर्तृत्वं + स्वतः कुर्विति कर्तृत्वं ( कर्तृत्वे स्वातंत्र्यं) न सृजति लोकस्य कर्माणि अदृष्टानि वा रथघटादीप्सितपदार्थान्वा न सृजति स्वातंत्र्येण लोकस्य कर्मफलसंयोगं कर्मणां फलानां च यः संयोगः संबंधः \[कार्यकारणभावरूपः\] तं न सृजति (एतत्कर्मण एतत्फलं प्रति कारणत्वं न नियमेन संभवति कदाचित्कर्मकरणे फलं जायते कदाचित् कर्मकरणे फलं न जायते इति कर्मफलयोः कार्यकारणभावोऽपि ईश्वराधीन एव न तु लोकाधीनः \[ फलोत्पादनेऽपि जीवस्य स्वातंत्र्यं नास्ति \] तर्हि केन सर्वं जायते इति शंकायां स्वभावस्तु प्रवर्तते इत्युक्तम् । स्वभावः स्वतंत्रो भावः परमात्मा सर्वव्यापारेषु प्रवर्तते सर्वान् व्यापारान् कारयति, इति \[ ५--१४\]

(+ शङकरभाष्ये कर्तृत्वं स्वतः कुर्वितिव्याख्यानं)

समस्तव्यापारान् परमात्मा कारयति चेत् पुण्यपापानि तत्फलानि च तस्य स्युर् इति शंकायां, प्रवृत्तंनादत्ते कस्यचित्पापं न चैव सुकृतं विभुः' इति विभुः फलादिस्वीकारे अस्वीकारे च समर्थः परमात्मा कस्यचित् पापं = केनचित् पुरुषेण कृतं पापं सुकृतं = पुण्यं च नादत्ते = न स्वीकरोति विभुत्वाद् लोकैः कर्म कारयित्वापि स्वयं तत्तत्कर्मफलं नानुभवति इति । जीवानां कर्तृत्वे कर्म ( रथघटादिपदार्थ) निर्माण कर्मफलयोः कार्यकारणभावे स्वातंत्र्याभावे कुतो ऽहं कर्ता इत्यादि मनुते इत्यत आह-

अज्ञानेनावृतं ज्ञानं तेन मुह्यन्ति जन्तवः " इति ज्ञानं = ज्ञायते अनेनेति ज्ञानं बुद्धिः । अज्ञानेनावृतं तेन कारणेन जन्तवः प्राणिनः ' शरीरवाङ्मनोभियत्कर्म प्रारभते नरः । न्याय्यं वा विपरीतं वा पंचैते तस्य हेतवः ॥ तत्रैवं सति कर्तारमात्मानं केवलं तु यः । पश्यत्यकृतबुद्धित्वान् न स पश्यति दुर्मतिः ' ॥ ( गी. १८-१५-१६ ) इत्युक्तप्रकारेण मुह्यन्ति । अहमेव कर्ता न मम कारयिता ईश्वरोऽस्तीत्यादिभ्रमं प्राप्नुवंतीति । तथाच यत्र नान्यत्पश्यति इत्यादिश्रुतयो वा न कर्तृत्वं न कर्माणि इत्यादि गीतावाक्यानि वा परमार्थावस्थायां सर्वव्यवहारस्यासत्त्वं नबोधयन्ति । प्रत्युत " एष सर्वेश्वर एष भूताधिपतिरेष भूतपाल एष सेतुर्विधारणे एषां लोकानाम् असंभेदाय " (बृ. ४-४-२२) इति ' परं ज्योतिरुपसंपद्य स्वेन रूपेणाभिनिष्पद्यते ..... स तत्र पर्येति जक्षन् क्रीडन् रममाणः ' इत्यादिश्रुतयः, ईश्वरस्सर्वभूतानां हृदेशेऽर्जुन तिष्ठति ' इत्यादिगीतावाक्यानि च नियम्यनियमनादिसर्वव्यवहारं दर्शयति न च व्यवहारावस्थायां व्यवहारं दर्शयन्ति न तु परमार्थावस्थायामिति वाच्यं व्यवहारदशायामित्यर्थबोधकपदाभावात् ।

प्रमाणानि हि स्वगोचरे प्रवर्तमानानि तत्त्वमिदमित्येव प्रवर्तते अतात्त्विकत्वं तु तद्गोचरस्यान्यतो बाधकादवगंतव्यं न पुनः सांव्यवहारिकं नः प्रामाण्यं ननु तात्त्विकमित्येव प्रवर्तते इति वाक्येन भामतीकृता प्रमाणानां व्यावहारिकविषयतायाः खण्डनात् । स्वेन रूपेणाभिनिष्पद्यत इति स्वरूपप्राप्तिमुक्त्वा मोक्षदशाया\[ परमार्थावस्थाया \] मेव जक्षणक्रीडादिव्यवहारोक्तेः ।

यच्चोक्तं - सूत्रकारोऽपि परमार्थाभिप्रायेण तदनन्यत्वमित्याह व्यवहाराभिप्रायेण स्याल्लोकवदिति ' इति तदप्ययुक्तम् । सूत्रे तदर्थबोधकपदाभावान् निर्णायकसूत्रप्रणेत्रा भगवता बादरायणेन सिद्धांतसूत्रेण प्रतिपादितस्यार्थस्य ब्रह्म( ज्ञान ) मिथ्यात्वापरपर्यायव्यावहारिकत्वकथनायोगात् तस्माज्जगतः व्यतिरेकेणाभावबोधकमद्वैतिमतं ज्ञानव्यतिरेकेण जगतोऽभावबोधकबौद्धमतमेव (२-१-१४) ननु भवतु अद्वैतमतं बौद्धमतं तावता किं नश् छिन्नमिति चेन् नाभाव उपलब्धेर् इत्यादिसूत्रैर् ज्ञानव्यतिरेकेण जगतो ऽसत्यं बोधयतां बौद्धानां मतं खंडितं शङ्कराचार्यैरपि विज्ञानव्यतिरेकेणाभावं बोधयतां मतस्य खंडनपरतया, इमानि सूत्राणि व्याख्यातानि चेति बौद्धमताभिन्नाद्वैतमतमपि खण्डितत्वादनुपादेयमेवेति ।  
बौद्धाद्वैतमतयोः साम्यं तत्खंडनप्रकारश्च लेशतः प्रदर्शयिष्यते । शङ्कराचार्याणामद्वैतमतं शून्यवादिनां विज्ञानवादिनां च बौद्धानांमतमेव ।  
शङ्कराचार्याभिमतपरापरतत्वयोर् बौद्धाभ्युपगतपरापरतत्त्वाभ्यां वैलक्षण्याभावात् सालक्षण्यसद्भावाच्च । तथाहि अपरतत्वविषये \[ जगद्विषये \] तावत्सर्वतः सालक्षण्यं वैलक्षण्याभावं चाद्वैतिनां वचनैः प्रदर्शयामो ऽद्वैतासिद्धिव्याख्याने " वस्तुतो ब्रह्मभिन्ने शून्यवादिभिरस्माकं साम्यमिष्टमित्यपि बोध्यम् " इति वाक्येन “ यद्यपि बाह्यार्थनिराकरणं ज्ञानमात्रकल्पना च अद्वयवस्तुसामीप्यमुक्तम् इति गौडपादशांकरभाष्यवाक्येन तथा ज्ञानमात्रं पारमार्थिकं तत्रैव ज्ञातृज्ञेयादि कल्पितमिति सौगतमतमेव भवतापि स्वीकृतम् " इत्यानन्दगिरीयवाक्येन च कण्ठोक्त्यैव ब्रह्मातिरिक्तापरतत्वविषये ऐक्यं तयोर्मतयोरुक्तम् ।  
किंच,

**" स्वप्नमाये यथा दृष्टे गन्धर्वनगरं यथा ॥  
तथा विश्वमिदं दृष्टं वेदांतेषु विचक्षणैः ॥ २१ ॥  
न निरोधो नचोत्पत्तिर्न बद्धो नच साधकः ॥  
न मुमुक्षुर्नवै मुक्त इत्येषा परमार्थता ॥ २२ ॥ "**  
इति गौडपादीयकारिकयोः, तथा-

**" यथा माया यथा स्वप्नो गंधर्वनगरं यथा ।**

**तथोत्पादस्तथास्थानं तथा भंग उदाहृतः ॥ "**

इति बौद्धी माध्यमिकवृत्तिश्लोकस्य ।

" यदेतदद्वैतस्यासत्त्वमुक्तं युक्तितस्तद्वेदान्तप्रमाणावगतमित्याह स्वप्नश्च माया च स्वप्नमाये असद्वस्त्वात्मिके सद्वस्त्वात्मिके इव लक्ष्येते अविवेकिभिः । यथा च प्रसारितपण्यापण गृहप्रासादस्त्रीपुंजनपदव्यवहाराकीर्णमिव गन्धर्वनगर दृश्यमानमेव सदकस्मादभावतां गतं दृष्टं यथा च स्वप्नमाये दृष्टे असद्रूपे तथा विश्वमिदं द्वैतं समस्तमसद् दृष्टं न विरोधः निरोधनं निरोधः प्रलय उत्पत्तिजननं बद्धः संसारी जीवः साधकः साधनान्मोक्षस्य, मुमुक्षुर्मोचनार्थी मुक्तो विमुक्तबन्ध उत्पत्तिप्रलययोरभावाद्वद्धादयो न सन्ति इत्येषा परमार्थता कथमुत्पत्तिप्रलययोरभाव इति उच्यते-द्वैतस्यासत्त्वात्... सतो ह्युत्पत्तिः प्रलयो वा स्यान्नासतश्शशविषाणादेः " इति गौडपादीयशांकरभाष्यस्य च पर्यालोचनयापि स्पष्टमिदमवगम्यते । ब्रह्मातिरिक्तस्य द्वैतप्रपंचस्य शशविषाणादिवदसत्त्वमेवाभिमतं बौद्धाद्वैतिनोरिति ।  
किंच इममेवार्थं वदति सिद्धांतलेशसंग्रहव्याख्यानमपि । तत्र सृष्ट्यादि श्रुतिप्रतिपाद्यस्य वियदादिसृष्टितत्क्रमादेशशशशृंगायमाणतया आलंबनाभावेन श्रुतेरप्रामाण्यमाशंक्य ब्रह्मप्रमितिजनकत्वेन ग्रामाण्यं प्रदर्श्य श्रुतिमात्रप्रतीतवियदादिसर्गतत्क्रमादेरिव श्रुतिमात्रप्रतीतस्वर्गादिफलस्याप्यसत्त्वमेवाभिप्रेतं कल्पकाभावस्य तुल्यत्वाद् इति वाक्येन असत्त्वस्यैव वियदादेर्व्यवस्थापितत्वाद् ब्रह्मप्रमितिजनकत्वेन यत्प्रामाण्यं वेदस्य प्रदर्शितं तदपि न संभवति ब्रह्मणो ऽज्ञेयत्वेन तत्प्रमितेरेवानुदयाद् इति । एवमेव बृहदारण्यभाष्यव्याख्यानेऽपि " द्वैतवैतथ्ये शास्त्रप्रामाण्यविधात माशंक्य न द्वैतवैतथ्यं शास्त्रप्रामाण्यविघातकं यतो बौद्धादिभिः श्रेयसे प्रस्थापिताः स्वशिष्या द्वैतमिथ्यात्वावगमेऽपि 'स्वर्गकामश्चैत्यं वंदेत ' इत्यादिशास्त्रस्य प्रामाण्यं गृह्णन्ति तथा अग्निहोत्रादि शास्त्रस्यापि प्रामाण्यं भविष्यति " इति वाक्येन बौद्धाभिमतमेव मिथ्यात्वं जगतोऽभिमतमद्वैतिनामिति ज्ञायते ।  
ननु सर्वस्यापि वियदादिप्रपंचस्य स्वप्नतुल्यत्वे तद्विज्ञानात्मकमेव सर्वं. वक्तव्यं ततश्च विज्ञानवादिसमयप्रवेशापत्तिः = इति शंकते ।  
**ननु शाक्यभिक्षुसमयेन समः प्रतिभात्ययं च भगवत्समयः ।**

**यदि बाह्यवस्तु वितथं नु कथं समयाविमौ न सदृशौ भवतः ॥**

**यदि बोध एव परमार्थवपुर्न तु बोध्यमित्यभिमतं भवति ।**

**ननु चाश्रितं भवति बुद्धमुनेर्मतमेव कृत्स्नमिदमस्करिभिः ॥**

नन्विति शाक्यो जिनबौद्धो विज्ञानवादी तत्सिद्धान्तेनेत्यर्थः । भगवतः भगवत्पादादेः ( शंकरादेः ) समय इत्यर्थः । ननु विज्ञानवादिना वेदप्रामाण्याद्यनभ्युपगमात् कथं तदभ्युपगतृभगवत्समयस्य तत्समयतुल्यतेति चेत्सत्यम् । तथापि विज्ञानातिरिक्तविज्ञेयाभ्युपगमे कथं न तत्तौल्यं तेनापि तथैवांगीकारादित्याह यदीति । बाह्यं विज्ञानातिरिक्तं वस्तु वितथम् अलीकं कथं न्विति सम्बन्धः । इति सर्वज्ञमुनिमधुसूदनसरस्वती कृतसंक्षेपशाररिकतद्वयाख्यानवचनाभ्यां चावगम्यते । विज्ञानवादिनामिवाद्वैतवादिनामपि विज्ञानातिरिक्तस्य जगतोऽलीकत्वमेव अभिमतमिति ।

बौद्धानां तत्वसंग्रहनामकग्रंथे—

**" नित्यज्ञानविवर्तोऽयं क्षितितेजो जलादिकः ।**

**आत्मा तदात्मकश्चेति संगिरते परे पुनः ॥**

**तेषामल्पापराधं तू दर्शनं नित्यतोक्तितः ।**

इति वाक्येन क्षितितेजोजलादिबाह्यपदार्थानां विज्ञानकल्पितत्व \[मिथ्यात्व \] मभ्युपगच्छतामद्वैतिनां विज्ञाननित्यताभ्युपगममात्रमल्पापराध इति दर्शितम् । तेनापि ज्ञायते जगद्विषये विज्ञानवादिमतमेवाद्वैतमतमिति ।

ये तु रज्जुसर्पादिवत् प्रपंचस्यात्यन्ततुच्छत्वं \[ असत्वं \] इच्छन्ति ते तु बौद्धप्रभेदा एव । " मायावादमसच्छास्त्रं प्रच्छन्नं बौद्धमुच्यते " इत्यादिपद्मपुराणवचनात् ' असत्यमप्रतिष्ठं ते जगदाहुरनीश्वरम् ' इति गीतावचनादिति विज्ञानभिक्षुवाक्येन अद्वैतिनो बौद्धा इव जगतोऽसत्त्वमभ्युपगच्छन्तीत्यवगम्यते ।

तथा " **वैधर्म्याच्च न स्वप्नादिवत्** " ( ब्र. सू. २-२-२९) इति सूत्रस्य जगतो ऽसत्त्वनिराकरणपरे स्वकृतभाष्ये " ये तु बौद्धमतावलंबिनो मायावादिनस्तेऽप्यनेनैव न्यायेन सूत्रकारणैव निरस्ता वेदितव्याः " इति जगतोऽसत्त्वनिराकरणेन मायावादिना निरस्तत्वं वदन् भास्कराचार्योऽपि अद्वैतिनां बौद्धानामिव जगतोऽसत्त्ववादित्वमेवाभिप्रैति इति अपरतत्त्वविषये तयोरैक्ये न कोऽपि संशयस्तत्तद्ग्रन्थान् पर्यालोचयताम् इति ।

परतत्त्वविषयेऽपि साम्यं बौद्धाद्वैतवादिनोः । अद्वैतिनां मते निर्विशेषं ब्रह्म तत्त्वं शून्यवादिनां मते निर्विशेषं शून्यं तत्त्वमिति तयोर्भेदाभावः ।

सहस्रनामभाष्ये शङ्कराचार्यैर् ब्रह्माण शब्दप्रवृत्तिकथनप्रस्तावे "निर्विशेषत्वाच्छून्यवच्छ्रन्य इति " ब्रह्मणश्शून्यवन्निर्विशेषत्वस्योक्तत्वात् ।

किंच ' यस्मिन्न कश्चिद्विशेषोऽस्ति नाम वा रूपं वा गुणो वा कर्म वा भेदो वा जातिर्वा इति (बृ. शां. भा. २-३-६) ब्रह्मणि यत्किंचित्प्रतियोगि- कस्यापि भेदरूपविशेषस्य निषेधात् ।

अपि च यद्धि यतो व्यावर्तते तंत् तद्व्यावर्तकधर्मयोगेनैव ततो व्यावृत्तं दृष्टम् । यथा घटात्पटः । न च ब्रह्मशून्ययोः कश्चिद्वयावर्तकधर्मोऽस्ति । उभाभ्यां शून्यब्रह्मणोर्निर्विशेषत्वांगीकारात् ।

नापि ब्रह्मणः सत्यत्वज्ञानत्वादिधर्मवत्त्वेन सत्यत्वज्ञानत्वादिधर्मरहितात् शून्याद् भेदः । अद्वैतिभिर्ब्रह्माणि सत्यत्वज्ञानत्वादिधर्माणामनंगीकारात् । न च सत्यत्वज्ञानत्वादिधर्माणामभावोऽपि

**“अनृतजडविरोधिरूपमन्त-**

**त्रयमलबन्धनदुःखताविरुद्धम् "** । ( संक्षेपशा. )

इति वाक्येन असत्यादिव्यावृत्तिधर्माणां ब्रह्मणि सत्त्वावगमेन शून्याद्भेदसिद्धिरिति वाच्यम् ।

शून्येऽपि “ जाड्यसंवृतिदुःखान्तपूर्वदोषविरोधि यत् " इति बौद्धग्रन्थेन असत्यादिव्यावृत्त्यादिधर्माणां सत्त्वावगमेन असत्याद्व्यावृत्त्यादिधर्मैरपि भेदासिद्धेः ।

ननु ब्रह्मेति शून्यमिति संज्ञाभेदात् संज्ञाभेदन्यायेन शून्यब्रह्मणोर्भेदसिद्धिरिति चेन्न । निमित्तभेदरहितसंज्ञाभेदस्य एकस्यैव घटस्य घटकरीरकलशादिसंज्ञाभेदवद् अर्थवैलक्षण्याप्रयोजकत्वात्-तथाहि ब्रह्मशब्दस्य ब्रह्मणि मुख्यवृत्तिरमुख्यवृत्तिर्वा मुख्यवृत्तिरित्याद्यपक्षेऽपि योगो वा रूढिर्वा योगरूढिर्वा । नांद्यः । ब्रह्मशब्दस्य योगिकार्थो हि बृहणकर्तृत्वादिकं ' अथ कस्मादुच्यते ब्रह्मेति बृंहति बृंहयति चेति श्रुतेः । न च तद्युक्तं ब्रह्मणो ऽद्वैतिमते, निर्विशेषत्वांगीकारात्-न च देशकालवस्तुपरिच्छेदराहित्यरूपं महत्त्वं ब्रह्मशब्दप्रवृत्तिनिमित्तं तच्चास्ति ब्रह्मणीति ब्रह्मशब्दस्य ब्रह्मणि योगः संभवतीति वाच्यम् । देशकालवस्तुपरिच्छेदराहित्यरूपप्रवृत्तिनिमित्तस्य " जाड्यसंवृतिदुःखान्तपूर्वदोषविरोधि यत् ” इति तैश्शून्येऽपि सत्वांगीकारात् तस्य शून्यव्यावर्तकत्वासंभवात् ।

नापि रूढिरिति द्वितीयः पक्षः-असिद्धेर् अपसिद्धांताच्च । यथा घटादिशब्दानां घटत्वादिकं प्रवृत्तिनिमित्तमेवं ब्रह्मण्यपि ब्रह्मशब्दप्रवृत्तिनिमित्तं किंचिद्वाच्यम् । न च तद्युक्तं निर्विशेषत्वात् । एतेन योगरूढिरिति तृतीयः पक्षः परास्तः । योगप्रवृत्तिनिमित्तस्य रूढिप्रवृत्तिनिमित्तस्य चाभावात् ।

ब्रह्मणि शब्दानां नामुख्यवृत्तिरपि संभवति । अमुख्यवृत्तिर्हि द्विधा गौणी लक्षणा चेति । प्रवृत्तिनिमित्तातिरिक्तमुख्यार्थगुणयोगे हि गौणी दृष्टा । न 'च निर्विशेषे ब्रह्मणि गुणयोगोऽस्ति इति न ब्रह्मशब्दस्य ब्रह्मणि गौणी वृत्तिः ।

नापि लक्षणा मुख्यार्थसम्बन्धिनि अर्थान्तरे वृत्तिर्हि लक्षणा । ' ' असङ्गो ह्ययं पुरुष ' इति श्रुत्या असङ्गत्वेनाङ्गीकृते निर्विशेषे अद्वैत्यभिमते ब्रह्मणि मुख्यार्थ संबंधो ह्यसंभवीति न लक्षणयापि ब्रह्मणि ब्रह्मशब्दप्रवृत्तिरिति । शून्य- ब्रह्मशब्दयोः शून्ये ब्रह्मणि च प्रवृत्तौ निमित्ताभावेन निष्प्रयोजकसंज्ञाभेदस्य अर्थभेद सम्पादकत्वाभावात् ।

किंच " शून्यवादिपक्षस्तु सर्वप्रमाणप्रतिषिद्ध इति तन्निराकरणाय नादरः "क्रियते " इति शाङ्करभाष्यव्याख्याने ब्रह्मविद्याभरणे " शून्यपदेन सर्वप्रपंचातीतं भावरूपं किंचित्तत्त्वं विवक्षितम्, उताभावरूपम् । नाद्यस् तथा सति वाचो युक्त्यन्तरेण ब्रह्मवाद एवाश्रितः स्याद् इति तन्निराकरणाय न सूत्रकृता सूत्राण्यारचितानि " इति वाक्येन शून्यवादिमतादद्वैतमतस्य अपरप्रमेये ( जगद्विषये ) साम्यमंगीकृत्य परप्रमेयेऽपि शून्यब्रह्मणेरितरविषये वैलक्षण्याभावमंगीकृत्य भावाभावरूपत्वविषय एव विवादं सूचयित्वा शून्यस्य भावरूपत्वे “ वाचोयुक्त्यन्तरेण ब्रह्मवाद एवाश्रितः " इति बौद्धैः शून्यस्य भावरूपत्वांगीकारे भावरूपाच्छून्याद् भावरूपब्रह्मणः भेदाभावः जगद्विषये उभाभ्यां कल्पितत्वांगीकाराद् उभयोर्मतयो भेदाभावसिद्ध एवेति न शून्यवादिमतनिराकरणं कर्तव्यमस्माभिर् अद्वैतिभिरिति स्वीकृतमुभयमतैक्यम् ।

ड्रान्यस्याभावरूपत्वांगीकारे "तदा सर्वप्रमाणविरोधः । सर्वप्रमाणैः प्रपंच उपलभ्यमाने तदभाव एव तत्त्वमिति निरूपयितुमशक्यमिति दूषणस्य स्फुटतया तन्निराकरणाय न सूत्रकृता सूत्राण्यारचितानि ” इति वाक्येन शून्यस्य प्रपंचाभावरूपत्वे सर्वप्रमाणविरुद्धत्वेन साधयितुमशक्यं बौद्धेनेति ।

' मृतमारणमिव न निराकरणार्हमपि इति सूत्रकारः न तन्मतनिराकरणाय सूत्राणि रचयामास ' इति यदुक्तं ब्रह्मविद्याभरणकारैस् तदपि अद्वैतमते सम \[ न केवलं परापरतत्त्वविषये बौद्धाद्वैतमतयोः साम्यं, मृतमारणवदेव निराकरणार्हत्वेऽपि समम् \]

प्रपंचनिषेधाधिकरणीभूतब्रह्माभिन्नत्वान् निषेधस्य तात्विकत्वेऽपि नाद्वैतहानिकरत्वमित्येतदद्वैतसिद्धौ ।

तथा अस्माभिरपि ब्रह्मातिरिक्ताभावानंगीकारान् नाद्वैतव्याघात इति खंडन-खंडखाद्यव्याख्यायामन्यग्रंथेषु च अद्वैतिभिर् ब्रह्मणः प्रपंचाभावरूपत्त्वांगीकाराद् इति ।

आखंडलार्थस्तु जगतः कल्पितत्वं तु अद्वैतिवादिशून्यवादिभ्यामंगीकृतमिति नापरप्रमेये उभयमतयोर्भेदः ।

शून्यस्य भावरूपत्वे अद्वैत्यभिमतब्रह्मणोऽपि भावरूपत्वाद् वाचोयुक्त्यंतरेण ( शब्दभेदेन ) शून्यवादिना ब्रह्मवाद एवाश्रितः भावरूपशून्यब्रह्मणोभेदाभावादिति ।

शून्यस्य प्रपंचाभावरूपत्वे अद्वैत्यभिमते ब्रह्मणोऽपि प्रपंचाभावरूपत्वमद्वैतिभिः स्वीकृतमिति तत्पक्षेऽपि शून्यवादिमतान् न ब्रह्मवाद्यद्वैतमतस्य भेद इति ।

**ततस्तत्संवभूवासौ यद्गिरामप्यगोचरम् ।**

**यच्छून्यवादिनां शून्यं ब्रह्म ब्रह्मविदां च यत् ॥**

रति वाक्यात् शून्यब्रह्मैक्यं ज्ञायते । ( सर्व वे. सा. सं.)

ज्ञानमात्रं पारमार्थिकं तत्रैव ज्ञातृज्ञेयादि कल्पितमिति सौगतमतमेव भवता संगृहीतमित्याशंक्याह ज्ञानमिति (आनंद० )

ज्ञानं नैतद्बुद्धेन भाषितं ( गौ. का. )

यद्यपि बाह्यार्थनिराकरणं ज्ञानमात्रक्ल्पना च अद्वयवस्तुसामीप्यमुक्तम् इति वाक्यैर् अद्वैतमतस्य बौद्धमतेन अपरतत्त्वविषये संपूर्णं साम्यमंगीकृत्य इदं तु परमार्थतत्त्वमद्वैतं वेदान्तेष्वेव विज्ञेयम् । ' ज्ञानज्ञेयज्ञातृभेदरहितं

परमार्थतत्त्वमद्वयमेतन्न बुद्धेन भाषितम् \[ गौ. शां. भा. \] इति भाष्येण ।

तथा ' सकलभेदविकलं परिपूर्णमनादिनिधनं ज्ञप्तिमात्रम् उपनिषदेकसमधिगम्यं तत्त्वमिह प्रतिपाद्यते मतांतरेषु नैवमिति कुतो मतसांकर्यशंकावकाशमासादयेद् इत्यर्थ इति शाङ्करभाष्यव्याख्यानेन च परतत्त्वविषये यत्किंचिद्वैलक्षण्यमिव प्रदर्शयामासुः । तद्वैलक्षण्यमपि न संभवतीति पूर्वं प्रदर्शितमेव किंचित्स्मार्यते । तथाहि-

अद्वैतब्रह्मवन् निर्विशेषत्वात् शून्यमपि सकलभेदविकलं यथा ब्रह्म देशकालादिपरिच्छेदराहित्यरूपपूर्णत्ववत् तथा शून्यमपि देशकालादिपरिच्छेदराहित्यरूपपूर्णत्ववत् । " जाड्यसंवृतिदुःखान्तपूर्वदोषविरोधि यत्" इत्युक्तेः । अद्वैतंब्रह्मवत् शून्यमप्यनादिनिधनं ( उत्पत्तिनाशशून्यं) यथा अद्वैत्यभिमतं ब्रह्म ज्ञप्तिमात्रं ज्ञानरूपं तथा शून्यमपि ज्ञप्तिमात्रम् (ज्ञानरूपम् )

यदुक्तमद्वैत्यभिमतं ब्रह्म उपनिषदेकसमधिगम्यं शून्यं तु नोपनिषत्समधिगम्यमिति न तद्युक्तम् । अद्वैत्यभिमतब्रह्माण निर्विशेषत्वांगीकारेण शब्दप्रवृत्तिहेतूनां धर्माणामभावादज्ञेयत्वाच्च । उपनिषत्समधिगम्यत्वस्य शून्यवदेव असंभवान् न तेनापि धर्मेण वैलक्षण्यं शून्यस्य कथनार्हमिति न शून्यब्रह्मणोरुभयमते भेद इति ।

किंच " ननु सर्वस्यापि वियदादिप्रपंचस्य स्वप्नतुल्यत्वे तद्विज्ञानात्मकमेव सर्वं वक्तव्यं ततश्च विज्ञानवादिसमय प्रवेशापत्तिरिति शङ्कते ।

ननु शाक्यभिक्षुसमयेन समः प्रतिभात्ययं च भगवत्समयः । यदि बाह्यवस्तु वितथं नु कथं समयाविमौ न सदृशौ भवतः ॥

नन्विति-शाक्यो जिनबौद्धो विज्ञानवादी समयेन तत्सिद्धांतेनेत्यर्थः । भगवतो व्यासभगवत्पादादेः समय इत्यर्थः । ननु विज्ञानवादिना वेदप्रामाण्याद्यनभ्युपगमात् कथं तदभ्युपगंतृभगवत्समयस्य तत्समयतुल्यतेति चेत्सत्यम् । तथापि विज्ञानातिरिक्तज्ञेयानभ्युपगमे कथं न तत्तौल्यं तेनाऽपि तथैवांगीकारादित्याह यदीति बाह्यं विज्ञानातिरिक्तं वस्तु वितथमलीकं कथं न्विति संबन्धः ।

**यदि बोध एव परमार्थवपुर्न तु बोध्यमित्यभिमतं भवति ।**

**ननु चाश्रितं भवति बुद्धमुनेर्मतमेव कृत्स्नमिह मस्करिभिः ॥**

यदि बोध इति । अभिमतमिति भवतामिति शेषः । मस्करिभिरेकदण्डिभिः ॥” इति संक्षेपशारीरके मधुसूदनसरस्वतीकृते तदूव्याख्याने च अद्वैतमतस्य विज्ञानवादिवौद्धमतेन वेदाप्रामाण्यादिसर्वविषये साम्यमाशंक्य अद्वैतमते

**ननु मातृमानविषयावगतीरपरस्परं प्रति विभागवतीः ।**

**उपयन् भदन्तमुनिना सदृशः कथमेष वैदिकमुनिर्भवति ॥**

नन्विति निश्चये । माता अन्तःकरणविशिष्टः प्रमाता, मानं चक्षुरादि, विषयो रूपादिः, अवगतिः रूपाद्याकारा चक्षुरादिजन्यान्तःकरणवृत्तिस्ता इत्यर्थः । अपरस्परमन्योन्यम् उपयन्नंगीकुर्वन्-भदन्तो बौद्धस्तेन मुनिना विज्ञानवादिनेति यावत् । वैदिकमुनिर्वेदोक्तसंन्न्यासी श्रीशंकराचार्य इति यावत् ” इति वाक्येन मातृमानविषयावगतीनामंगीकाराद् बौद्धमते तदनंगीकाराद् भेदमिव प्रदर्श, ‘ननु भवताऽपि परस्परं मातृमानादिप्रपंचोऽभ्युपगतश्चेत् कथमात्मनो निष्प्रपंचाद्वयत्वभित्याशंक्य तस्यात्मनि तदज्ञानकल्पितत्वान्न चाद्वैतक्षतिर्न वा विज्ञानवादादविशेष इत्याशयेनाह परमात्मसंश्रयेति " इति वाक्येन मातृमानादीनां सत्त्यानामंगीकारे अद्वैतभंगभिया मातृमानादीनां मिथ्यात्वं (कल्पितत्वं ) अंगीकृत्य अद्वैतविरोधे परिहृते पुनरागतः बोद्धमताविशेषरूपः पिशाचः । बौद्धैरपि बुद्धिकल्पितमातृमानफलव्यवहारः स्वीकृत इति । उक्तं च बौद्धमतानुवादावसरे शंकराचार्यैस् तस्मिंश्च विज्ञानवादे बुद्ध्यारूढेन ( बुद्धिकल्पितेन ) रूपेण अंतस्थ एव प्रमाणप्रमेयफलव्यवहारः सर्व उपपद्यते ' उक्तं च भामतीकारैः ' यद्यपि अनुभवान् नान्योऽनुभाव्यमनुभविता अनुभवनं तथापि बुद्धयारूढेन = बुद्धिपरिकल्पितेन अंतस्स्थ एवैष प्रमाणप्रमेयफलव्यवहारः प्रमातृव्यवहारश्चेत्यपि द्रष्टव्यम् । न पारमार्थिक इत्यर्थ ' इति ।

आनंदगिरिकृतन्यायनिर्णये च-

' ज्ञानमेव कल्पितनीलाद्याकारतया मेयम् । अवभासात्मकतया फलं ' तच्छक्त्यात्मतया मानं तदाश्रयतया मातेति विज्ञानवादेऽपि कल्पितमानादिमेंदमुपेत्य सर्वव्यवहार सिद्धिरित्यर्थ इति । तथा च अद्वैतिभिरेव सर्वविषये बौद्ध- साम्यमंगीकृतमिति अद्वैतमतं विज्ञानवादिवौद्धमतमेव । तच्च बौद्धमतं शङ्कराचार्यप्रभृतिभिः प्रत्यक्षादिप्रमाणविरुद्धत्वान् निराकृतमिति नाद्वैतिभिरपि उपादेयं बौद्धमतं हेयमन्यैः ।

------------------------------------------------------------------------

ॐ भावे चोपलब्धेः ॐ

**ॐ भावे चोपलब्धेः ॐ**

# ॐ भावे चोपलब्धेः ॐ

इदं सूत्रं " इतश्च कारणादनन्यत्वं कार्यस्य यत्कारणं भाव एव कारणस्य कार्यमुपलभ्यते । तद्यथा सत्यां हि मृदि घट उपलभ्यते " इति शङ्कराचार्यव्याख्यानानुसारेण जगदुपादानकारणभूतायाः प्रकृतेर् जगदभेदं बोधयति न तु निमित्तकारणस्य ब्रह्मण इति जगतो ब्रह्मानन्यत्वे = = ब्रह्मव्यतिरेकेणाभावे प्रमाणं भवितुं नार्हति ।

------------------------------------------------------------------------

ॐ सत्त्वाच्चावरस्य ॐ

**ॐ सत्त्वाच्चावरस्य ॐ**

# ॐ सत्त्वाच्चावरस्य ॐ

इति सूत्रम् इतश्च कारणात्कार्यस्यानन्यत्वं, यत्कारणं प्रागुत्पत्तेः कारणात्मनैव कारणे सत्त्वमवरकालीनस्य कार्यस्य श्रूयते सदेव सोम्येदमग्र आसीत् ( छां. ६-२-१) ' आत्मा वा इदमेक एवाग्र आसीत् ' ( ऐ. आ. २-४-१-१ ) इत्यादाविदंशब्दगृहीतस्य कार्यस्य कारणेन सामानाधिकरण्यात् । यच्च यदात्मना यत्र न वर्तते न तत्तत उत्पद्यते, यथा सिकताभ्यस्तैलम् । तस्मात्प्रागुत्पत्तेरनन्यत्वादुत्पन्नमप्यनन्यदेव कारणात्कार्यमित्यवगम्यते । यथा च कारणं ब्रह्म त्रिषु कालेषु सत्त्वं न व्यभिचरत्येवं कार्यमपि जगत् त्रिषु कालेषु सत्त्वं न व्यभिचरति । एकं च पुनः सत्त्वमतोऽप्यनन्यत्वं कारणात्कार्यस्य " इति व्याख्याय कार्यस्य जगतः ब्रह्मानन्यत्वं \[ ब्रह्मव्यतिरेकेणाभावं \] यत्कथयामासुस् तदयुक्तम् । तथाहि-यत्तु कारणादनन्यत्वं कार्यस्येति तत्तु उपादानकारणविषयं न तु निमित्तकारणविषयं घटस्य निमित्तकारणेन कुलालेनानन्यत्वादर्शनात् । निर्विकारं ब्रह्म जगत्प्रति निमित्तकारणमेव न तु परिणान्युपादानकारणमिति प्रतिपादितं प्राक् । ब्रह्मणो जगत्प्रति विवर्तोपादानत्व (जगत्प्रकारकभ्रमविशेष्यत्व ) मपि न संभवति, ब्रह्माणि जगद्भ्रमविशेष्यत्वप्रयोजकानां सामान्यधर्मविशेषधर्मजगत्सादृश्यादीनां मध्ये एकस्याप्यभावात् । तुष्यत्विति न्यायेन विवर्तोपादानत्वांगीकारेऽपि रजतविवर्तोपादानभूतशुक्त्यनन्यत्वस्य रजते असंभववज् जगतः विवर्तोपादानभूतब्रह्मानन्यत्वस्यापि असंभवात् । न च रजते शुक्त्यभेदरूपशुक्त्यनन्यत्वस्यासंभवेऽपि शुक्तिव्यतिरेकेणाभावरूपं शुक्त्यनन्यत्वं संभवतीति तद्वदेव ब्रह्मव्यतिरेकेणभावरूपं ब्रह्मानन्यत्वं ब्रह्मण्यारोपितस्य जगतः संभवतीति बाच्यम् । केनापि रूपेण कालत्रयेऽप्यसतः शुक्तौ प्रतीयमानस्य रजतस्य शुक्तिव्यतिरेकेणाभाव इति विशेषरूपेण निषेधायोगवत् त्रिकालेऽप्यसतः जगतः ब्रह्मव्यतिरेकेणाभाव इति विशेषरूपेण निषेधायोगाद् ब्रह्मव्यतिरेकेण नास्तीति विशेषरूपेण निषेधे ब्रह्मरूपेणास्तीति प्रतीतेः । तच्चायुक्तम् । मिथ्याभूतस्य जगतः सत्यभूतब्रह्मरूपत्वासंभवात् ।

सदेव सौम्येदमग्र आसीद् एकमेवाद्वितीयं तदैक्षत ' ( छां. ६-२-१ ) इति श्रुतिस्तु इदं कार्यं जगद् अग्रे सृष्टेः पूर्वं सदेव ब्रह्मरूपमेवासीदिति कार्यस्य सृष्टेः पूर्वं सद्रूपत्वं ( ब्रह्मरूपत्वं ) न वक्ति । मिथ्याभूतस्य \[ कल्पितस्य \] सद्रूपत्वा (ब्रह्मरूपत्वा ) नुपपत्तेः । इदंशब्दस्य विशेष्यत्वे ' तदैक्षत ' ' तत्तेजोऽसृजत ' इत्युत्तरवाक्येऽपि तच्छब्देन विशेष्यस्यैव ग्रहणीयत्वेन तत् = कार्यमैक्षत । तत् = कार्यं तेजो ऽसृजत इति कार्यस्यैवेक्षितृत्वसर्जनकर्तृत्वापत्तेः । आपो वा इदमग्र आसुर् इति श्रुतावपि इदंशब्दनिर्दिष्टस्येव विशेष्यत्वापत्त्या इदम् आसुर् इति एकवचनांतबहुवचनान्तयोर्विशेषणविशेष्यभावानुपपत्तेः। " यथा च कारणं ब्रह्म त्रिषु कालेषु सत्त्वं न व्यभिचरति, एवं कार्यमपि जगत् त्रिषु कालेषु सत्त्वं न व्यभिचरति " इत्युक्तिस्तु स्वमतविरुद्धा । तथा हि अद्वैतमते घटपटादिसर्वजगतः नास्ति नासीन् न भविष्यति इति बोध्यमानत्रैकालिकनिषेधप्रतियोगित्वरूपमिथ्यात्वांगीकारेण एकस्मिन्नपि काले असतस् त्रिकालेषु सत्त्वोक्तिः स्वमतविरुद्धा । स हि यथा शुक्तिकायामरोपितं रजतं शुक्तिकावद् यस्मिन् कस्मिंश्चित् कालेऽपि सत्, नापि शुक्त्यभिन्नं, तथा ब्रह्मणि आरोपितं जगद् यस्मिन् कस्मिश्चिदपि काले न सद् भवितुमर्हति नापि ब्रह्माभिन्नम् ' द्वैतस्यासत्त्वं सिद्धं सतो हयुत्पत्तिः प्रलयो वा स्यान्नासतः शशविषाणादेः' इत्यादिगौडपादीयभाष्ये जगतः शशविषाणवद् असत्त्वोक्तेर् असद्भूतस्य जगतः सत्यब्रह्मणा अभेदो न युक्तः ।

------------------------------------------------------------------------

ॐ असद्व्यपदेशान्नेति चेन्न धर्मान्तरेण वाक्यशेषात् ॐ

**ॐ असद्व्यपदेशान्नेति चेन्न धर्मान्तरेण वाक्यशेषात् ॐ**

# ॐ असद्व्यपदेशान्नेति चेन्न धर्मान्तरेण वाक्यशेषात् ॐ

इति सूत्रस्य ' असदेवेदमग्र आसीत् ' ( छ. ३-१९-१ ) इति श्रुतिर् असद्वा इदमग्र आसीत् ' ( तै० २-७-१ ) इति श्रुतिश्च अग्रे सृष्टेः प्राक् इदं जगद् असद् आसीदिति जगतो ऽसत्त्वं बाधयतीति न कार्यस्य जगतः कारणीभूतब्रह्मानन्यत्वमित्याशंक्य जगतो ऽसत्त्वकथनं न अत्यन्तासत्त्वाभिप्रायेण ( स्वरूपाभावाभिप्रायेण ) किन्तु अव्याकृतनामरूपत्वाभावाभिप्रायेण, नामरूपव्याकृतवस्तुन एव सच्छब्दार्हत्वात् । असदेवेदमग्र आसीदित्यादौ असत्त्वेन व्यपदिष्टस्यैव तत्सदासीद् इति वाक्यशेषे सत्त्वेन कथनात् । तथा आत्मानं स्वयमकुरुत ( तै. २७ ७ १ ) इति वाक्यशेषे उक्तस्य अकुरुतेति क्रियमाणत्वविशेषणस्य असत्यसंभवात् । 'असदेवेदमग्र आसीद् असद्वा इदमग्र आसीत् ' इत्यत्र श्रुतस्य असदासीदित्यस्य असदिव आसीदित्यर्थकत्वेन कार्यस्य पूर्वं सत्त्वाभावानवगमेन कारणीभूताद्ब्रह्मणः कार्यस्य अनन्यत्वमेवेति यदर्थवर्णनं तदप्ययुक्तमेव ।

‘असदेवेदमग्र आसीत् तत्सदासीत् ' इति श्रुतिर् अद्वैतमतरत्यिा इदं जगद् अग्रे असत् = अव्याकृतनामरूपवद्ब्रह्मरूपमासीद् इति व्याख्याने पूर्वं विशेष्यतया इदंपदबोध्यजगतः प्रसक्तत्वेन तदितिपदेन जगदेव परामृश्यते न तु असद् इति तत्पदबोध्यं जगद् अनन्तरं सद् आसीद् इति जगत एव सत्त्वं बोधयति न तु असतः सत्त्वमिति ' तत्सदासीत् ' इति वाक्यशेषेण असतः सत्त्वं कथ्यते इत्युक्तेरयोगात् । किंच इदं जगद् अग्रे असत् = अव्याकृतनामरूपात्मकं ब्रह्मैवासीत् तत् = असद् अव्याकृतनामरूपात्मकं ब्रह्म सत् = व्याकृतनामरूपात्मकमासीद् इत्युक्तिरप्ययुक्तैव । ब्रह्मणो निर्विकारत्वेन सर्वदा अव्याकृतनामरूपत्वाद् अग्रे अव्याकृतमामरूपत्वोक्तेः पश्चाद् व्याकृतनामरूपत्वोक्तेश्चायोगात् ।

न च इदं=जगद् असदासीदित्यस्य न अव्याकृतनामरूपवद्द्ब्रह्मात्मकमासीत् । तत् = अव्याकृतनामरूपवत्त्वानिमित्तेन असच्छब्दबोध्यं ब्रह्म सत् = व्याकृतनामरूपवदुब्रह्मरूपमासीदिति अर्थं न वर्णयामः, येन ब्रह्मणा निर्विकारत्वेन सर्वदा अव्याकृतनामरूपत्वेन पूर्वमव्याकृतनामरूपत्वोक्तिः पश्चाद् व्याकृतनामरूपत्वोक्तिश्चायुक्तेति शंकायाः प्रसक्तिः । किन्तु इदं जगद् असत् = अव्याकृतनामरूपवदविद्यात्मक (प्रकृत्यात्मक ) मासीत् । अनन्तरं प्रकृतेः (अविद्यायाः ) जगदात्मना परिणामे, तज् जगत्, सत् = नामरूपात्मना परिणत ( व्याकृत) प्रकृत्यात्मक ( अविद्यात्मक) मासीदित्यर्थंकरणात् । प्रकृतेर् विकारित्वेन व्याकृतत्वाव्याकृतत्वसंभवाद् इति वाच्यम् । एतेन कार्यजगतो ऽविद्यात्मकप्रकृत्यनन्यत्वसिद्धावपि कार्यभूतजगतः कारणब्रह्मानन्यत्वस्य अद्वैत्यभिमतस्यासिद्धेः ।

किंच ब्रह्मणः कदापि विकाराभावेन अव्याकृतनामरूपवत्त्वस्य सर्वदा सत्त्वेन जगतश्चाद्वैतमते सर्वदा ब्रह्मस्वरूपत्वांगीकारेण च जगद् अग्रे अव्याकृतनामरूपात्मकब्रह्मरूपमासीदित्युक्तिरप्ययुक्तैव ।

अपि च मिथ्याभूतस्य जगतः सत्यब्रह्मस्वरूपत्वस्यायोगाच्चेत्यादीनां दोषाणां प्राप्तेर् जगतो ऽसद्रूपब्रह्मरूपत्वकथनमयुक्तमेव ।

असद्वा इदमग्र आसीत् ' \[ तै. २-७-१\] इति श्रुतिर् जगतः पूर्वमसत्त्वं वक्तीत्याशंक्य तदात्मानं स्वयमकुरुत इति वाक्यशेषे असच्छन्दबोध्यस्य क्रियमाणत्वेन विशेषणात् क्रियमाणत्वस्य च असति = शून्ये असंभवाद् असद्वा इदमग्र आसीदित्यत्रत्यासच्छन्दः नात्यन्तासत्त्वाभिप्रायः किंतु अव्याकृतनामरूपवद्ब्रह्माभिप्रायः । तथा च जगद् अव्याकृतनामरूपवद्ब्रह्मरूपमासीदित्यर्थ इति कथनमप्ययुक्तम् । तदात्मानं स्वयमकुरुत इति वाक्यशेषोक्तक्रियमाणत्वविशेषणस्य अत्यन्तासति शून्ये अयोगेन असद्वा इदमग्र आसीदित्यत्रत्यासच्छब्दस्य अत्यन्तासदर्थकत्वाभाववन् निर्विकारे ब्रह्मण्यपि तदात्मानं स्वयमकुरुतेति वाक्यशेषोक्तक्रियमाणत्वविशेषणस्य असंभवेन असच्छब्दस्य ब्रह्मार्थकत्वस्याप्ययोगेन इदं जगद् असद् अव्याकृतनामरूपात्मकब्रह्मरूपमासीदिति अर्थकथनस्याप्ययोगात् । ' असद्वा इदमग्र आसीत् ' असदेवेदमग्र आसीत् ' इति श्रुत्योः सूत्रकारेण एवमर्थो वर्णित इति शाङ्करव्याख्यानमयुक्तमेव ।

------------------------------------------------------------------------

ॐ युक्तेश्शब्दांतराच्च ॐ

**ॐ युक्तेश्शब्दांतराच्च ॐ**

# ॐ युक्तेश्शब्दांतराच्च ॐ

इति सूत्रस्य " युक्तेश्च प्रागुत्पत्तेः कार्यस्य सत्त्वमनन्यत्वं च कारणादवगम्यते, शब्दांतराच्च । युक्तिस्तावद्वर्ण्यतेदधिघटरुचकाद्यर्थिभिः प्रतिनियतानि कारणानि क्षीरमृत्तिकासुवर्णादीन्युपादीयमानानि लोके दृश्यन्ते । न हि दध्यार्थिभिर्मृत्तिकोपादीयते । न घटार्थिभिः क्षीरम् । तदसत्कार्यवादे नोपपद्येत । अविशिष्टे हि प्रागुत्पत्तेः सर्वस्य सर्वत्रासत्त्वे कस्मात् क्षीरादेव दध्युत्पद्यते, न मृत्तिकायाः । मृत्तिकाया एव च घट उत्पद्यते न क्षीरात् । अथाविशिष्टेऽपि प्रागसत्त्वे क्षीर एव दध्नः कश्चिदतिशयो न मृत्तिकायाम् । मृत्तिकायामेव च घटस्य कश्चिदतिशयो न क्षीर इत्युच्येत, तर्ह्यतिशयवत्त्वात्प्रागवस्थाया असत्कार्यवादहानिः सत्कार्यवादसिद्धिश्च " इत्यादिना यत् कार्यस्य कारणादनन्यत्त्वे उत्पत्तेः प्राक् सत्त्वे च युक्त्यभिधानं तत्सर्वं परिणाम्युपादानकारणाविषय एव न तु निमित्तकारणविषये । घटस्य निमित्तकारणाद् अन्यत्वादेर्दर्शनात् । प्रकृते च निर्विकारस्य ब्रह्मणः जगत्प्रति निमित्तकारणत्वेन कार्यस्य जगन् निमित्तकारणाद्भेदस्यैव सिद्धेर् नेयं युक्तिर्जगतो निमित्तकारणीभूतब्रह्मानन्यत्वं बोधयति ।

शब्दान्तराच्चैतदवगम्यते....पूर्वसूत्रेऽसद्व्यपदेशिनः शब्दस्योदाहृतत्वात्ततोऽन्यः सद्व्यपदेशी शब्दः शब्दान्तरं 'सदेव सोम्येदमग्र आसीदेकमेवाद्वितीयं, इत्यादि ।

तद्वैक आहुरसदेवेदमग्र आसीद् इति चासत्पक्षमुपक्षिप्य कथमसतः सज्जायेतेत्याक्षिप्य ' सदेव सोम्येदमग्र आसीत्' (छां. ६-२-१ ) इत्यवधारयति । तत्रेदंशब्दवाच्यस्य कार्यस्य प्रागुत्पत्तेः सच्छब्दवाच्येन कारणेन सामानाधिकरण्यस्य श्रूयमाणत्वात्सत्त्वानन्यत्वे प्रसिध्यत इति शब्दान्तराच्चेति सूत्रभागस्य यद्वयाख्यानं तदप्ययुक्तम् ।

" सदेव सोम्येदमग्र आसीद् एकमेवाद्वितीयम्....... तदैक्षत.. तत्तेजोऽसृजत " इति श्रुतिर् हे सोम्य ! इदमग्रे = अस्य जगतोऽग्रे, एकं = प्रधानं ( मुख्यं ) अद्वितीयं = स्वसजातीयद्वितीयवस्तुरहितं, अथवा असहायं, सदेव ः सन्नामकपरमात्मैव, आसीत्, तत् = सन्नामकं ब्रह्म, बहु स्यां = नियामकरूपेण ( अन्तर्यामिरूपेण ) बहु स्यां, तदर्थं नियम्यप्रजाः प्रजायेय इति ऐक्षत, तत् = ब्रह्म, तेजस् तेजोऽभिमानिदेवतां, तेजोभूतं च, असृजत, इति सन्नामकब्रह्मणः सृष्टेः पूर्वं सत्त्वं ततो जगत्सृष्टिं प्रतिपादयति, न तु इदंपदेन जगत्कथयित्वा तस्य सन्नामकब्रह्मणा अभेदं बोधयति । तथात्वे अद्वैतमतरीत्या शशविषाणवत् त्रिकालेऽप्यसतो ऽचेतनस्य जगतस्त्रिकालेऽपि सता चेतनेन ब्रह्मणा ऐक्यायोगेन इदं सदिति सामानाधिकरण्यानुपपत्तेः । न च बाधायां सामानाधिकरण्यं स्वीकृत्य इदन्त्वेन यत्प्रतीतं तत् सत् = ब्रह्म इति ब्रह्मणि जगतः कल्पितत्वमेवोच्यते, नतु इदंपदनिर्दिष्टस्य मिथ्याभूतस्याचेतनस्य जगतस्सत्यभूतचेतनब्रह्मणा अभेद इति वाच्यम् । तथा सति मिथ्याभूतजगतस्सत्येन ब्रह्मणा भेद एवोक्तो भवतीत्यनया श्रुत्या जगतो ब्रह्मानन्यत्वासिद्धेः । तस्मादियं श्रुतिर्जगतो ब्रह्मणा अभेदे नोदाहर्तव्या । यच्चाप्युक्तं " यदि तु प्रागुत्पत्तेरसत्कार्यं स्यात्पश्चाच्चोत्पद्यमानं कारणे समवेयात्तदान्यत्कारणात्स्यात् । तत्र ' येनाश्रुतं श्रुतं भवति ' (छां ६-१-३ ) इतीयं प्रतिज्ञा पीड्येत । सत्त्वानन्यत्वावगते स्त्वियं प्रतिज्ञा समर्थ्यते " इति तदप्ययुक्तम् । ' येनाश्रुतं श्रुतं भवतीति वाक्यस्य " तमादेशं विशिनष्टि येनादेशेन श्रुतेनाश्रुतमपि अन्यत् श्रुतं भवत्यमतं मतमतर्कितं तर्कितं भवत्यविज्ञातं विज्ञातमनिश्चितं निश्चितं भवतीति सर्वानपि वेदानधीत्य सर्वं च अन्यद् वेद्यमधिगम्याप्यकृतार्थ एव भवति यावदात्मतत्त्वं न जानातीत्याख्यायिकातोऽवगम्यते " इति वाक्येन शंकराचार्यैरेव अन्यच्छुतं भवतीति सर्वं चान्यद्वेद्यमिति स्पष्टमन्यदितिपदाभ्यां ब्रह्मणश्चेतनाचेतनात्मकजगता भेदाभिधानात् । तथा अकृतार्थ एव भवति यावदात्मतत्त्वं न विजानाति इति वाक्येन जगज्ज्ञानस्य ब्रह्मज्ञानमेव फलं, जगति ज्ञातेऽपि ब्रह्मणः ज्ञानाभावे व्यर्थमेव जगतो ज्ञानमिति जगज्ज्ञानं कारणं ब्रह्मज्ञानं फलं ( कार्यं ) इत्युक्तत्वेन च जगद्ब्रह्मणोर्भेदस्यैवाभिधानात् । ब्रह्मज्ञानेन जगतो ज्ञानं भवति इत्युक्तौ जगतो ब्रह्मणा ऐक्यं यथाकथंचित्प्रतीयेत न ब्रह्मज्ञानेन जगज्ज्ञानं भवतीत्युक्तम् । अद्वैतमतरीत्या ब्रह्मज्ञानेन जगज्ज्ञानं न संभवति च अधिष्ठानाज्ञानदशायामेव अध्यस्तं भाति । यथा शुक्तिकाज्ञानदशायां तत्राध्यस्तं रजतमधिष्ठाने शुक्तितत्त्वे ज्ञाते शुक्तिकाज्ञाननिवृत्त्या शुक्तिकाज्ञानकल्पितमध्यस्तं रजतं नश्यति न दृश्यते च । एवं ब्रह्माज्ञानकल्पितं जगद् ब्रह्मणि अधिष्ठाने ज्ञाते ब्रह्माज्ञाननिवृत्त्या अध्यस्तं जगन् नश्यति न दृश्यते च इति येनाश्रुतं श्रुतं भवतीति श्रुतेर् ब्रह्मज्ञाने जगद्भाति इत्यर्थो ऽसंभवी, शङ्कराचार्यैर्न कृतश्चेति नानया श्रुत्या जगतो ब्रह्मानन्यत्वमुच्यत इति ।

[Load More](javaऽcriptःvoid(0))
