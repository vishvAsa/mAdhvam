+++
title = "०६"

+++
अथ षष्ठः सर्गः

उदजृम्भन्त वेदान्ता धर्मा वर्णाश्रमोचिताः ।  
ब्राह्मणास्तुतुषुर्यज्ञाः प्रावर्तन्त महीतले ॥ १ ॥

विमृश्य भारविर्भावं समुदासे निरीश्वरम् ।  
शुश्राव तन्निराकर्तुं मात्सर्येण प्रभाकरः ॥ २ ॥

माघो वररुचिर्बाणो मयूरः कालिदासकः ।  
प्रचण्डकोविदा दण्डिमुख्याश्चैतदुदासत ॥ ३॥

डम्बकस्तर्कवित्तन्त्री प्रभाकृत्तर्कतन्त्रवित् ।  
मण्डनो रेफणश्चैते भट्टाद्भाट्टमशृण्वत ॥ ४ ॥

ततः प्राभाकरं चक्रे व्यर्थयुक्तिः प्रभाकरः ।  
भट्टसम्रब्धमात्सर्यो बहुतन्त्रप्रपञ्चनम् ॥ ५॥

तमेव समयं दैत्यो मणिमानप्यजायत ।  
मनोरथेन महता ब्राह्मण्यां जारतः खलात् ॥ ६ ॥

उत्पन्नः सङ्करात्मा॒यं सर्वकर्मबहिष्कृतः ।  
इत्युक्तः स्वजनैर्माता सङ्करेत्याजुहाव तम् ॥ ७॥

विश्वस्ता स्वसुतं दृष्ट्वा तुष्टा सा पोषयत्क्रमात् । मण्डोदुम्बरनिष्पार्वैः शिग्रुशाकैरलाम्बुभिः ॥ ८ ॥

पञ्चषाण्यानय क्षिप्रं वृन्ताकानीति चोदितः ।  
मात्रा सञ्जग्मिवान् बालो वृन्ताकस्तम्बसञ्चयम् ॥९॥

गणयामास वृन्ताकमेकमेकमिति स्फुटम् ।  
एकत्वसङ्ख्यया चात्र न द्वितीयमवैक्षत ॥ १० ॥

तदाह मातरं पुत्रो नेक्षे वृन्ताकयोर्द्वयम् ।  
पञ्चषाणि कथं तानि त्वानयेयं तरामिति ॥ ११ ॥

पथिकास्तदुपश्रुत्य प्रहस्य मिथ ऊचिरे ।  
एकस्मिन् द्वित्वसङ्ख्यां तु कः पश्यति तरामिति ॥ १२॥

उपनीय द्विजः कश्चिद् वाचाटं निपुणं वटुम् ।  
सुभिक्षान्नघृतक्षीरं सौराष्ट्रमनयत्ततः ॥१३॥

प्राग्भवे सुचिरं चीर्णतपस्तुष्टस्य शूलिनः ।  
वरप्रसादतः शीघ्रमध्यगीष्टागमान् वटुः ॥ १४ ॥

ततः सौमीं दिशं यातो नदीं तर्तुमवातरत् ।  
तस्या ओघैर्हृते ब्रह्मसूत्रे तामुत्ततार सः ॥ १५ ॥

मं त्वं त्यजसि चेत्सूत्रं त्वां प्रागेवाहमत्यजम् ।  
अकर्मणस्त्वया किं म इत्युक्तः स ययौ द्रुतम् ॥ १६ ॥

दुर्वाससः परं शिष्यं परतीर्थाभिधं यतिम् । चातुर्मास्यव्रतधरमपश्यत् कापटो वटुः ॥ १७ ॥

निःसूत्रं तं बटुं दृष्ट्वा महादानवलक्षणम् ।  
विद्वानवाङ्मुखो भूत्वा स आचम्य मठं ययौ ॥ १८ ॥

दोषज्ञ तं मुनिं ज्ञात्वा तीर्त्वा गोदावरीं ययौ ।  
बदर्यां परतीर्थार्यशिष्यं प्राप्येदमब्रवीत् ॥ १९ ॥

त्वद्गुरोरस्मि शिष्योऽहं तदादेशादिहागतः ।  
इत्युक्तवति तस्मिन् स विप्रंभं नैव जग्मिवान् ॥ २० ॥

सत्यप्रज्ञो वटुं भक्तिवैराग्यादिगुणोज्झितम् ।  
दुष्टं विज्ञाय तत्याज जुगुप्सां परमां गतः ॥ २१॥

अतीतजन्मसंस्कारवशादैकात्म्यभावनाम् ।  
चकार शून्यभावेन निर्गुणत्वेन वा क्वचित् ॥ २२ ॥

सहायं मार्गयामास दुष्टपक्षैकदीक्षितः ।  
एकाकी मलिनो मुण्डस्तत्र तत्र परिभ्रमन् ॥ २३ ॥

कदाचिन्निशि सङ्गत्य दैत्यास्तं समभावयन् ।  
ऊचुश्च सङ्कराचार्य त्वमस्माकं परा गतिः ॥ २४ ॥

तुभ्यं मनस्विने भूयः स्वस्ति पादतलोटज ।  
साधकं प्रत्ययामस्त्वामासुर्याः कार्यसम्पदः ॥ २५ ॥

पुरा भट्टभयाच्छाक्या नष्टा द्वीपान्तरं गताः ।  
नारायणोऽन्वगात्तेषां ततोऽप्युत्सादनेच्छ्या ॥ २६ ॥

तत उत्साद्य तान् भट्ट आयातमनुजं निजम् ।  
दुष्टदेशे चिरावासान्नग्रहीद्दोषशङ्कया ॥ २७ ॥

ततः स सौगतमतं पुनः किञ्चिदुदग्रहीत् ।  
बक्कस्वामी ततो द्वीपादाजगामातिशङ्कितः ॥ २८ ॥

कुमारः स्वमृतिं लोके ख्यापयामास शिष्यकैः ।  
नारायणस्तु तच्छ्रुत्वा शोकात् पावकमाविशत् ॥ २९ ॥

आपणेषु ततो बक्कः प्रावर्तयत सौगतम् ।  
मतं लिङ्गान्तरधरैर्जनैः केरलजन्मभिः ॥ ३०॥

गौडपादस्ततो न्यासमियेष प्रवयास्तदा ।  
तच्छ्रुत्वा यतिरूपेण बक्को गत्वा तमब्रवीत् ॥३१ ॥

सनत्कुमारो भगवान् प्रेषयामास मां तव ।  
मोक्षप्रवर्तनायैव द्वैतभावेन किं फलम् ॥ ३२॥

इत्युक्तो गौडपादस्तु सम्भ्रमेण ननाम तम् ।  
विप्रस्तुर्याश्रमं प्राप्य तत्त्वं शुश्राव बक्कतः ॥ ३३ ॥

तद्विवर्तप्रपञ्चोऽयं बाध्यते ज्ञानसम्पदि ।  
ज्ञानं तु तप्तलोहाप्तजलन्यायेन शाम्यति ॥ ३४ ॥

यथा प्रत्याययत्येते सर्वं बाधोपलक्षणम् ।  
ततस्त्वमन्यथा तत्त्वं सोऽहमित्यूहमर्हसि ॥ ३५ ॥

इति बोदितं तत्त्वं विचार्य सुचिरं द्विजः ।  
सर्वभावं निर्विशेषं विना नान्यदवैक्षत ॥ ३६॥

गोविन्दस्तं समासाद्य ततः संन्यासमाचरत् ।  
सम्प्रदायगतं तत्त्वं श्रुत्वोपास्त यथार्थतः ॥ ३७ ॥

गोविन्दस्वामिनं साधुं तं गुरुं समुपैहि भो ।  
ततो दण्डादिकं प्राप्यं शृणु त्वं तत्त्वमुत्तमम् ॥३८॥

मनः प्रविश्य सर्वेषां त्वं वयं रोचयामहे ।  
विष्णोर्विषय गुणानित्युक्त्वा ययुरासुराः ॥ ३९॥

वटुः शठः स गोविन्दस्वामिनं प्रेक्षत क्वचित् ।  
भूयासं भवतः शिष्यो न मेऽन्यस्त्वादृशो गुरुः ॥ ४०॥

इत्यूचिवांसं गोविन्दः स तं पर्यग्रहीद्भुतम् ।  
प्रच्छाद्य शून्यवादित्वं वेदान्तिव्यपदेशतः ॥ ४१ ॥

वर्तयामो मतं स्वीयमन्यथा गर्हयन्ति नः ।  
तदर्थं सूत्रहृदयं ब्रह्मदत्ताच्छृणोम्यहम् ॥ ४२ ॥

इति गोविन्दमाभाष्य मायी सिद्धान्तिनं ययौ ।  
प्रभाकरकुमाराभ्यां साकं भास्करसंयुतः ॥ ४३॥

शुश्राव सूत्रभावं स ब्रह्मदत्तात्त्रिदण्डिनः ।  
शिष्यास्ते प्रययुः सर्वे विभिन्नमतयो मिथः ॥ ४४ ॥

भाट्टं शिष्येषु विन्यस्य भट्टो दैवमसेवत ।  
गुरुः प्राभाकरं तेने भारवेरनुजः शठः ॥ ४५ ॥

सूत्रैः प्रपञ्चयाञ्चक्रे मायावी सौगतं मतम् ।  
शून्यं ब्रह्मपदेनोक्त्वा तथाविद्येति संवृतिम् ॥ ४६ ॥ 

सत्त्वादिधर्मराहित्यं शून्यतायै जगाद सः ।  
सूत्रमुद्धृत्य सिद्धान्तमुत्सूत्रैः स्वीयमुच्चकैः ॥ ४७ ॥

आभाष्य बहुभिः शब्दैः कथं वेदान्तितामियात् ।  
अतत्वावेदकाः प्रायो वेदाः केचिन्निरर्थकाः ॥ ४८ ॥

इति वेदान्तवादः स्यात्कथं वादस्तदन्तकः ।  
कर्णौ प्यधत्त सिद्धान्ती भाष्यं तच्छुश्रुवान् मनाक् ॥ ४९ ॥

भास्करः कर्कशैस्तर्कैर्दुर्भाष्यं तदखण्डयत् ।  
दुःशास्त्रमपठन् दैत्यास्तत एव हरिद्विषः ।  
असुरावेशिनः सर्वे सङ्करस्य वशं गताः ॥ ५०॥

वशीचिकीर्शुर्निखिलांश्च जन्तून् सवर्त्मबाह्यानपि हन्तुमिच्छन् । शाक्तेयमन्त्रानभजत्स मायी सा भैरवी तस्य चकार दौत्यम् ॥ ५१ ॥

॥ इति श्रीमन्मणिमञ्जय षष्ठः सर्गः ॥

---------------
