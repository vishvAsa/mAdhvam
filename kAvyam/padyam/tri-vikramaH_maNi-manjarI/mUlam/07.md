+++
title = "०७"

+++
अथ सप्तमः सर्गः

ततः स विश्वरूपस्य गृहं वव्राज सङ्करः । किमप्यबोधतापाङ्गवीक्षया तत्प्रियाऽमुना ॥ १॥

जघटाते तयोर्मङ्क्षु चेतसी त्वितरेतरम् । निलीनोऽध्वनयद्भिक्षुर्निशीथे प्राङ्गणाद्बहिः ॥२॥

निर्ययेऽकालकूश्माण्डपातकातरया किल ।  
तया किञ्चित्परिगते निद्रया निजभर्तरि ॥३॥

बृहत्तमोद्धताङ्गेन स्फारस्फिङ्मसृणत्वचा ।  
तैंन दुर्भिक्षुणोत्तुङ्गजघनस्तनयारंमि ॥ ४ ॥

पत्युरेत्य शनैर्नारी समीपेऽशेतविक्लवा ।  
कूश्माण्डकथया चैनं प्रबुध्यतमबोधयत् ॥ ५ ॥

ततः प्रातर्विवादेच्छुः सङ्करो विप्रमब्रवीत् ।  
जल्पावः प्राश्निकत्वेऽसौ कल्प्यतां दयिता तव ॥ ६ ॥

स आश्रमान्तरं प्रायाद्यः पराभवमेष्यति ।  
इत्युक्त्वा तेन सोऽजल्पत्सा पतिं जितमब्रवीत् ॥ ७ ॥

ततः पर्यव्रजद्विप्रस्तया रेमे च सङ्करः ।  
क्वचित्तेनासुरेशेन पर्यपश्यत्स मण्डनः ॥ ८ ॥

यो भट्टेन पराभूतो बहुशास्त्राणि शुश्रुवान् ।  
निर्ययौ वारणारूढः सन्तं सङ्करमब्रवीत् ॥ ९ ॥

कुतो मुण्ड इति प्राह आगलान्मुण्ड इत्यमुम् ।  
मॅण्डनस्त्वाह् पन्थानं पृच्छामीत्यथ सोऽब्रवीत् ॥ १० ॥

किमाह पन्था इति ते माता रण्डेति मण्डनः ।  
स्माह तं भिक्षुकः सत्यमाह पन्था इति च्छलम् ॥ ११ ॥

निगृहीतेऽप्रतिभया भैरव्या कुक्कुटेन च ।  
क्षोभितो ब्राह्मणः शीघ्रमन्ववर्तत भिक्षुकम् ॥ १२ ॥

तोटकः पद्मपादश्च ज्ञानोच्चो बीजभुक् तथा ।  
इत्येते मायिनः शिष्या आसंश्चत्वार उल्बणाः ॥ १३ ॥

सिद्धित्रयमकार्षुस्ते शिष्या ज्ञानोत्तमादयः ।  
तोटकादीनि चत्वारि तामसाख्यनिरर्गलम् ॥ १४ ॥

तेषां शिष्यप्रशिष्याद्या यत्याभासास्चतुर्विधाः ।  
अबृंहयत वंशान् स्वान् न्यसयन्तः पृथग्जनान् ॥ १५ ॥

दक्षिणाशां ततो गत्वा दग्ध्वा मातुः कलेवरम् ।  
आगत्य स्वमठं प्राप्य सङ्करो रोगपीडितः ॥ १६ ॥

ततः काले समायाते श्वासज्वरभगन्दरैः ।  
दुःखाद्यैः पीडितस्यास्य वाणी किञ्चिदलीयत ॥ १७ ॥

मुमूषु स्वगुरुं दृष्ट्वा मायिनो वेदविद्विषः ।  
भगवान् नः परं कृत्यं किमपृच्छन्ससम्भ्रमः ॥ १८ ॥

स स्माह तान् कृतप्रायं सत्यं कृत्यं महासुरः ।  
उत्साद्यतामथ क्षिप्रं परतीर्थार्यशिष्यकाः ॥ १९ ॥

परतीर्थः प्रकृत्यैव शापानुग्रहशक्तिमान् ।  
तीव्रतर्कैस्तपोभिश्च प्रवया अत्यजत्तनुम् ॥ २०॥

सत्यप्रज्ञो दुराधर्षः शक्तोऽपीह हरिद्विषाम् ।  
ऋषिभ्यो हिमवत्पृष्ठे श्रुतीर्व्याख्यात्यगोचरः ॥२१॥

तच्छिष्यो निपुणः शान्तो वेदवेदान्तकोविदः ।  
श्रुतीर्व्याख्याति शिष्येभः पञ्चषेभ्यस्तपोमयः ॥२२॥

नान्योऽस्ति सम्प्रदायज्ञः श्रुतेर्दैतेयपुङ्गवाः ।  
एत्य हंसानिमान् क्षिप्रमुत्सादयत निर्भयाः ॥ २३॥

आदिश्येत्थं बलवतः शिष्यानन्यान्महासुरान् ।  
आहूय चतुरो दैत्यानाहान्तेवासिनोऽसुरः ॥ २४ ॥

बीजादं शृणुतास्माकमेष्यन्तं भवसङ्कटम् ।  
इत्युक्तास्ते दशदिशः परिभ्रम्य समागताः ॥२५॥

किमपश्यत बीजादः किमवोचत्स मे गतिम् ।  
इत्युक्तास्ते स्वगुरुणा रहस्तं प्रत्यचक्षत ॥ २६॥

गुरोः का नो गतिरिति दृष्टं दृष्टं नरं प्रति ।  
विचार्याप्युत्तरं नाप्तमित्येकः पुनरब्रवीत् ॥ २७॥

द्वयं सङ्करस्यास्ति पद्मस्य चैकं ममैकं च नैकं नैकं च नास्ति । गिरेत्येतया कन्दुकक्रीडमेकमवेक्ष्येऽन्त्यजं पक्कणान्ते क्वचेति ॥ २८ ॥ 

हा हा बीजादेष गूढो मदीयो भूयस्तात व्यापृतोऽहं गुणेषु ।  
किं वास्माकं भावि का वा गतिः स्यादित्थं जल्पन्नाप दीर्घा स निद्राम् ॥ २९ ॥

॥ इति श्रीमन्मणिमञ्जर्यां सप्तमः सर्गः ॥

--------------
